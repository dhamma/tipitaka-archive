<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0102t.tik2.xml</normativeSource>
    <archivePath>roman/tika/suttapitaka (tika)/dighanikaya (tika)/mahavagga-tika/3. mahaparinibbanasuttavannana.xml</archivePath>
    <baseFileName>3. mahaparinibbanasuttavannana</baseFileName>
    <titlePath>3. Mahāparinibbānasuttavaṇṇanā - Mahāvagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Mahāparinibbānasuttavaṇṇanā</chapter>
    <paragraph line="2" number="131"> Pūjanīyabhāvato <pageBreak edition="Vipassana Research Institut" number="2.0108" /><pageBreak edition="Myanmar" number="2.0122" />, <pageBreak edition="Pali Text Society" number="2.0158" /> buddhasampadañca pahāya pavattatā mahantañca taṃ parinibbānañcāti <bold>mahāparinibbānaṃ;</bold> savāsanappahānato mahantaṃ kilesakkhayaṃ nissāya pavattaṃ parinibbānantipi <bold>mahāparinibbānaṃ;</bold> mahatā kālena mahatā vā guṇarāsinā sādhitaṃ parinibbānantipi <bold>mahāparinibbānaṃ;</bold> mahantabhāvāya, dhātūnaṃ bahubhāvāya parinibbānantipi <bold>mahāparinibbānaṃ;</bold> mahato lokato nissaṭaṃ parinibbānantipi <bold>mahāparinibbānaṃ;</bold> sabbalokāsādhāraṇattā buddhānaṃ sīlādiguṇehi mahato buddhassa bhagavato parinibbānantipi <bold>mahāparinibbānaṃ; </bold>mahati sāsane patiṭṭhite parinibbānantipi <bold>mahāparinibbāna</bold>nti buddhassa bhagavato parinibbānaṃ vuccati, tappaṭisaṃyuttaṃ suttaṃ <bold>mahāparinibbānasuttaṃ.</bold> Gijjhā ettha vasantīti <bold>gijjhaṃ,</bold> gijjhaṃ kūṭaṃ etassāti <bold>gijjhakūṭo,</bold> gijjhaṃ viya vā <bold>gijjhaṃ,</bold> kūṭaṃ, taṃ etassāti <bold>gijjhakūṭo,</bold> pabbato, tasmiṃ <bold>gijjhakūṭe.</bold> Tenāha <bold>‘‘gijjhā’’</bold>tiādi. <bold>Abhiyātukāmo</bold>ti ettha abhi-saddo abhibhavanattho, ‘‘abhivijānātū’’tiādīsu (dī. ni. 2.244; 3.85; ma. ni. 3.256) viyāti āha <bold>‘‘abhibhavanatthāya yātukāmo’’</bold>ti. <bold>Vajjirājāno</bold>ti ‘‘vajjetabbā ime’’tiādito pavattaṃ vacanaṃ upādāya ‘‘vajjī’’ti laddhanāmā rājāno, vajjīraṭṭhassa vā rājāno <bold>vajjirājāno.</bold> Vajjiraṭṭhassa pana vajjisamaññā tannivāsirājakumāravasena veditabbā. <bold>Rājiddhiyā</bold>ti rājabhāvānugatena sabhāvena. So pana sabhāvo nesaṃ <pageBreak edition="Pali Text Society" number="2.0159" /> gaṇarājūnaṃ mitho sāmaggiyā loke pākaṭo, ciraṭṭhāyī ca ahosīti <bold>‘‘samaggabhāvaṃ kathesī’’</bold>ti vuttaṃ. Anu anu taṃsamaṅgino bhāveti vaḍḍhetīti anubhāvo, anubhāvo eva <bold>ānubhāvo,</bold> patāpo, so pana nesaṃ patāpo hatthiassādivāhanasampattiyā, tattha ca susikkhitabhāvena loke pākaṭo jātoti <bold>‘‘etena…pe… kathesī’’</bold>ti vuttaṃ. <bold>Tāḷacchiggalenā</bold>ti kuñcikāchiddena. <bold>Asana</bold>nti saraṃ. <bold>Atipātayissantī</bold>ti atikkāmenti. <bold>Poṅkhānupoṅkha</bold>nti poṅkhassa anupoṅkhaṃ, purimasarassa poṅkhapadānugatapoṅkhaṃ itaraṃ saraṃ katvāti attho. <bold>Avirādhita</bold>nti avirajjhitaṃ. <bold>Ucchindissāmī</bold>ti ummūlanavasena kulasantatiṃ chindissāmi. Ayanaṃ <pageBreak edition="Vipassana Research Institut" number="2.0109" /> vaḍḍhanaṃ <bold>ayo,</bold> tappaṭikkhepena <bold>anayo</bold>ti āha <bold>‘‘avaḍḍhiyā etaṃ nāma’’</bold>nti. <bold>Vikkhipatī</bold>ti vidūrato khipati, apanetīti attho.</paragraph>
    <paragraph line="3"><bold>Gaṅgāya</bold>nti <pageBreak edition="Myanmar" number="2.0123" /> gaṅgāsamīpe. <bold>Paṭṭanagāma</bold>nti sakaṭapaṭṭanagāmaṃ. <bold>Āṇā</bold>ti āṇā vattati. <bold>Aḍḍhayojana</bold>nti ca tasmiṃ paṭṭane aḍḍhayojanaṭṭhānavāsino sandhāya vuttaṃ. <bold>Tatrā</bold>ti tasmiṃ paṭṭane. <bold>Balavāghātajāto</bold>ti uppannabalavakodho.</paragraph>
    <paragraph line="4"><bold>Me</bold>ti mayhaṃ. <bold>Gatenā</bold>ti gamanena.</paragraph>
    <subhead line="5">Rājaaparihāniyadhammavaṇṇanā</subhead>
    <paragraph line="6" number="134"><bold>Sītaṃ vā uṇhaṃ vā natthi,</bold> tāyaṃ velāyaṃ puññānubhāvena buddhānaṃ sabbakālaṃ samasītuṇhāva utu hoti, taṃ sandhāya tathā vuttaṃ. <bold>Abhiṇhaṃ sannipātā</bold>ti niccasannipātā, taṃ pana niccasannipātataṃ dassetuṃ <bold>‘‘divasassā’’</bold>tiādi vuttaṃ. <bold>Sannipātabahulā</bold>ti pacurasannipātā. <bold>Vosāna</bold>nti saṅkocaṃ. <bold>‘‘Yāvakīva’’</bold>nti ekamevetaṃ padaṃ aniyamato parimāṇavācī, kālo cettha adhippetoti āha <bold>‘‘yattakaṃ kāla’’</bold>nti. ‘‘Vuddhiyevā’’tiādinā vuttamatthaṃ byatirekamukhena <pageBreak edition="Pali Text Society" number="2.0160" /> dassetuṃ <bold>‘‘abhiṇhaṃ asannipatantā hī’’</bold>tiādi vuttaṃ. <bold>Ākulā</bold>ti khubhitā, na pasannā. <bold>Bhijjitvā</bold>ti vaggabandhato vibhajja visuṃ visuṃ hutvā.</paragraph>
    <paragraph line="7"><bold>Sannipātabheriyā</bold>ti sannipātārocanabheriyā. <bold>Aḍḍhabhuttā vā</bold>ti sāmibhuttā ca. <bold>Osīdamāne</bold>ti hāyamāne.</paragraph>
    <paragraph line="8"><bold>Pubbe akata</bold>nti pubbe anibbattaṃ. <bold>Suṅka</bold>nti bhaṇḍaṃ gahetvā gacchantehi pabbatakhaṇḍa nadītitthagāmadvārādīsu rājapurisānaṃ dātabbabhāgaṃ. <bold>Bali</bold>nti nipphannasassādito chabhāgaṃ, sattabhāgantiādinā laddhakaraṃ. <bold>Daṇḍa</bold>nti dasavīsatikahāpaṇādikaṃ aparādhānurūpaṃ gahetabbadhanadaṇḍaṃ. <bold>Vajjidhamma</bold>nti vajjirājadhammaṃ. Idāni apaññattapaññāpanādīsu tappaṭikkhepa ādīnavānisaṃse vitthārato dassetuṃ <bold>‘‘tesaṃ apaññatta’’</bold>ntiādi vuttaṃ. <bold>Pāricariyakkhamā</bold>ti upaṭṭhānakkhamā.</paragraph>
    <paragraph line="9">Kulabhogaissariyādivasena mahatī mattā pamāṇaṃ etesanti <bold>mahāmattā,</bold> nītisatthavihite vinicchaye <pageBreak edition="Vipassana Research Institut" number="2.0110" /> ṭhapitā mahāmattā <bold>vinicchayamahāmattā,</bold> tesaṃ. <bold>Dentī</bold>ti niyyātenti. <bold>Sace coro</bold>ti evaṃsaññino sace honti. Pāpabhīrutāya <bold>attanā kiñci avatvā.</bold> Daṇḍanītisaññite vohāre niyuttāti <bold>vohārikā,</bold> ye ‘‘dhammaṭṭhā’’ti vuccanti. <bold>Suttadharā</bold> nītisuttadharā <pageBreak edition="Myanmar" number="2.0124" />, īdise vohāravinicchaye niyametvā ṭhapitā. Paramparābhatesu aṭṭhasu kulesu jātā agatigamanaviratā aṭṭhamahallakapurisā <bold>aṭṭhakulikā.</bold></paragraph>
    <paragraph line="10"><bold>Sakkāra</bold>nti upakāraṃ. <bold>Garubhāvaṃ paccupaṭṭhapetvā</bold>ti ‘‘ime amhākaṃ garuno’’ti tattha garubhāvaṃ pati pati upaṭṭhapetvā. <bold>Mānentī</bold>ti sammānenti, taṃ pana sammānanaṃ tesu nesaṃ attamanatāpubbakanti āha <bold>‘‘manena piyāyantī’’</bold>ti. <bold>Nipaccakāra</bold>nti paṇipātaṃ. <bold>Dassentī</bold>ti ‘‘ime amhākaṃ pitāmahā <pageBreak edition="Pali Text Society" number="2.0161" />, mātāmahā’’tiādinā nīcacittā hutvā garucittākāraṃ dassenti. <bold>Sandhāretu</bold>nti sambandhaṃ avicchinnaṃ katvā ghaṭetuṃ.</paragraph>
    <paragraph line="11"><bold>Pasayhākārassā</bold>ti balakkārassa. Kāmaṃ vuddhiyā pūjanīyatāya ‘‘vuddhihāniyo’’ti vuttaṃ, attho pana vuttānukkameneva yojetabbo, pāḷiyaṃ vā yasmā ‘‘vuddhiyeva pāṭikaṅkhā, no parihānī’’ti vuttaṃ, tasmā tadanukkamena <bold>‘‘vuddhihāniyo’’</bold>ti vuttaṃ.</paragraph>
    <paragraph line="12">Vipaccituṃ aladdhokāse pāpakamme, tassa kammassa vipāke vā anavasarova devatopasaggo, tasmiṃ pana laddhokāse siyā devatopasaggassa avasaroti āha <bold>‘‘anuppannaṃ…pe… vaḍḍhentī’’</bold>ti. Eteneva <bold>anuppannaṃ sukha</bold>nti etthāpi attho veditabbo. ‘‘Balakāyassa diguṇatiguṇatādassanaṃ, paṭibhayabhāvadassana’’nti evaṃ ādinā devatānaṃ saṅgāmasīse sahāyatā veditabbā.</paragraph>
    <paragraph line="13"><bold>Anicchita</bold>nti aniṭṭhaṃ. <bold>Āvaraṇato</bold>ti nisedhanato. Yassa dhammato anapetā dhammiyāti idha <bold>‘‘dhammikā’’</bold>ti vuttā. Migasūkarādighātāya sunakhādīnaṃ kaḍḍhitvā vanacaraṇaṃ <bold>vājo,</bold> migavā, tattha niyuttā, te vā vājenti nentīti <bold>vājikā,</bold> migavadhacārino. <bold>Cittappavattiṃ pucchati.</bold> Kāyikavācasikapayogena hi sā loke pākaṭā pakāsabhūtāti.</paragraph>
    <paragraph line="14" number="135"> Devāyatanabhāvena citattā, lokassa cittīkāraṭṭhānattā ca <bold>cetiyaṃ ahosi.</bold></paragraph>
    <paragraph line="15">Kāmaṃkāravasena kiñcipi na karaṇīyāti <bold>akaraṇīyā.</bold> Kāmaṃkāro pana hatthagatakaraṇavasenāti <pageBreak edition="Vipassana Research Institut" number="2.0111" /> āha <bold>‘‘aggahetabbāti attho’’</bold>ti. <bold>Abhimukhayuddhenā</bold>ti abhimukhaṃ ujukameva saṅgāmakaraṇena. Upalāpanaṃ <pageBreak edition="Myanmar" number="2.0125" /> sāmaṃ dānañcāti dassetuṃ <bold>‘‘ala’’</bold>ntiādi vuttaṃ. Bhedopi idha upāyo evāti vuttaṃ <bold>‘‘aññatra mithubhedāyā’’</bold>ti. Yuddhassa pana anupāyatā <pageBreak edition="Pali Text Society" number="2.0162" /> pageva pakāsitā. <bold>Ida</bold>nti ‘‘aññatra upalāpanāya, aññatra mithubhedā’’ti ca idaṃ vacanaṃ. <bold>Kathāya nayaṃ labhitvā</bold>ti ‘‘yāvakīvañca…pe… no parihānī’’ti imāya bhagavato kathāya nayaṃ upāyaṃ labhitvā.</paragraph>
    <paragraph line="16"><bold>Anukampāyā</bold>ti vajjirājesu anuggahena. <bold>Assā</bold>ti bhagavato.</paragraph>
    <paragraph line="17"><bold>Katha</bold>nti vajjīhi saddhiṃ kātabbayuddhakathaṃ. <bold>Ujuṃ karissāmī</bold>ti paṭirājāno ānetvā pākāraparikhānaṃ aññathābhāvāpādanena ujubhāvaṃ karissāmi.</paragraph>
    <paragraph line="18"><bold>Patiṭṭhitaguṇo</bold>ti patiṭṭhitācariyaguṇo. <bold>Issarā sannipatantu,</bold> mayaṃ anissarā, tattha gantvā kiṃ karissāmāti <bold>licchavino na sannipatiṃsū</bold>ti yojanā. <bold>Sūrā sannipatantū</bold>ti etthāpi eseva nayo.</paragraph>
    <paragraph line="19"><bold>Balabheri</bold>nti yuddhāya balakāyassa uṭṭhānabheriṃ.</paragraph>
    <subhead line="20">Bhikkhuaparihāniyadhammavaṇṇanā</subhead>
    <paragraph line="21" number="136"> Aparihānāya hitāti <bold>aparihāniyā,</bold> na parihāyanti etehīti vā <bold>aparihāniyā,</bold> te pana yasmā aparihāniyā kārakā nāma honti, tasmā vuttaṃ <bold>‘‘aparihānikare’’</bold>ti. Yasmā pana te parihānikarānaṃ ujupaṭipakkhabhūtā, tasmā āha <bold>‘‘vuddhihetubhūte’’</bold>ti. Yasmā bhagavato desanā uparūpari ñāṇālokaṃ pasādentī sattānaṃ hadayandhakāraṃ vidhamati, pakāsetabbe ca atthe hatthatale āmalakaṃ viya suṭṭhutaraṃ pākaṭe katvā dasseti, tasmā vuttaṃ <bold>‘‘candasahassaṃ…pe… kathayissāmī’’</bold>ti.</paragraph>
    <paragraph line="22">Yasmā bhagavā ‘‘tassa brāhmaṇassa sammukhā vajjīnaṃ abhiṇhasannipātādipaṭipattiṃ kathentoyeva ayaṃ aparihāniyakathā aniyyānikā vaṭṭanissitā, mayhaṃ pana sāsane tathārūpī kathā kathetabbā, sā hoti niyyānikā vivaṭṭanissitā, yāya sāsanaṃ mayhaṃ parinibbānato parampi <pageBreak edition="Vipassana Research Institut" number="2.0112" /> addhaniyaṃ assa ciraṭṭhitika’’nti cintesi, tasmā bhikkhū sannipātāpetvā tesaṃ aparihāniye dhamme desento teneva niyāmena desesi. Tena vuttaṃ <bold>‘‘idaṃ vajjisattake vuttasadisamevā’’</bold>ti. Evaṃ saṅkhepato vuttamatthaṃ <pageBreak edition="Myanmar" number="2.0126" /> vitthārato dassento <bold>‘‘idhāpi cā’’</bold>tiādimāha. Tattha <bold>‘‘tato’’</bold>tiādi <pageBreak edition="Pali Text Society" number="2.0163" /> disāsu āgatasāsane vuttaṃ taṃ kathanaṃ. Vihārasīmā ākulā yasmā, tasmā <bold>uposathapavāraṇā ṭhitā.</bold></paragraph>
    <paragraph line="23"><bold>Olīyamānako</bold>ti pāḷito, atthato ca vinassamāno. <bold>Ukkhipāpentā</bold>ti paguṇabhāvakaraṇena, atthasaṃvaṇṇanena ca paggaṇhantā.</paragraph>
    <paragraph line="24"><bold>Sāvatthiyaṃ bhikkhū viya</bold> pācittiyaṃ desāpetabboti (pārā. 565 vitthāravatthu). <bold>Vajjiputtakā viya</bold> dasavatthudīpanena (cūḷava. 446 vitthāravatthu). <bold>‘‘Gihigatānī</bold>ti gihipaṭisaṃyuttānī’’ti vadanti. Gihīsu gatāni, tehi ñātāni <bold>gihigatāni.</bold> Dhūmakālo etassāti <bold>dhūmakālikaṃ</bold> citakadhūmavūpasamato paraṃ appavattanato.</paragraph>
    <paragraph line="25"><bold>Thirabhāvappattā</bold>ti sāsane thirabhāvaṃ anivattitabhāvaṃ upagatā. <bold>Therakārakehī</bold>ti therabhāvasādhakehi sīlādiguṇehi asekkhadhammehi. <bold>Bahū rattiyo</bold>ti pabbajitā hutvā bahū rattiyo <bold>jānanti.</bold> Sīlādiguṇesu patiṭṭhāpanameva sāsane pariṇāyakatāti āha <bold>‘‘tīsu sikkhāsu pavattentī’’</bold>ti.</paragraph>
    <paragraph line="26"><bold>Ovādaṃ na denti</bold> abhājanabhāvato. <bold>Paveṇīkatha</bold>nti ācariyaparamparābhataṃ sammāpaṭipattidīpanaṃ dhammakathaṃ. <bold>Sārabhūtaṃ dhammapariyāya</bold>nti samathavipassanāmaggaphalasampāpanena sārabhūtaṃ bojjhaṅgakosallaanuttarasītībhāvaadhicittasuttādidhammatantiṃ.</paragraph>
    <paragraph line="27"><bold>Punabbhavadānaṃ punabbhavo</bold> uttarapadalopena. <bold>Itare</bold>ti ye na paccayavasikā na āmisacakkhukā, te <bold>na gacchanti</bold> taṇhāya vasaṃ.</paragraph>
    <paragraph line="28"><bold>Āraññakesū</bold>ti araññabhāgesu araññapariyāpannesu. Nanu yattha katthacipi taṇhā sāvajjā evāti codanaṃ sandhāyāha <bold>‘‘gāmantasenāsanesu hī’’</bold>tiādi, tena ‘‘anuttaresu vimokkhesu pihaṃ upaṭṭhāpayato’’ti ettha vuttasinehādayo viya āraññakesu senāsanesu sālayatā sevitabbapakkhiyā evāti dasseti.</paragraph>
    <paragraph line="29"><bold>Attanāvā</bold>ti <pageBreak edition="Pali Text Society" number="2.0164" /><pageBreak edition="Vipassana Research Institut" number="2.0113" /> sayameva, tena parehi anussāhitānaṃ saraseneva anāgatānaṃ pesalānaṃ bhikkhūnaṃ āgamanaṃ, āgatānañca phāsuvihāraṃ paccāsisantīti dasseti. <bold>Iminā nīhārenā</bold>ti imāya paṭipattiyā. <bold>Aggahitadhammaggahaṇa</bold>nti <pageBreak edition="Myanmar" number="2.0127" /> aggahitassa pariyattidhammassa uggahaṇaṃ. <bold>Gahitasajjhāyakaraṇa</bold>nti uggahitassa suṭṭhu atthacintanaṃ. Cintanattho hi <bold>sajjhāyasaddo.</bold></paragraph>
    <paragraph line="30"><bold>Entī</bold>ti upagacchanti. <bold>Nisīdanti</bold> āsanapaññāpanādinā.</paragraph>
    <paragraph line="31" number="137"> Āramitabbaṭṭhena <bold>kammaṃ ārāmo. Kamme ratā,</bold> na ganthadhure, vāsadhure vāti <bold>kammaratā, anuyuttā</bold>ti tapparabhāvena punappunaṃ pasutā. <bold>Iti kātabbakamma</bold>nti taṃ taṃ bhikkhūnaṃ kātabbaṃ uccāvacakammaṃ cīvaravicāraṇādi. Tenāha <bold>‘‘seyyathida’’</bold>ntiādi. <bold>Upatthambhana</bold>nti dupaṭṭatipaṭṭādikaraṇaṃ. Tañhi paṭhamapaṭalādīnaṃ upatthambhanakāraṇattā tathā vuttaṃ. Yadi evaṃ kathaṃ ayaṃ kammarāmatā paṭikkhittāti āha <bold>‘‘ekacco hī’’</bold>tiādi.</paragraph>
    <paragraph line="32"><bold>Karonto yevā</bold>ti yathāvuttatiracchānakathaṃ kathentoyeva. Atiracchānakathābhāvepi tassa tattha tapparabhāvadassanatthaṃ avadhāraṇavacanaṃ. <bold>Pariyantakārī</bold>ti sapariyantaṃ katvā vattā. ‘‘Pariyantavatiṃ vācaṃ bhāsitā’’ti (dī. ni. 1.9, 194) hi vuttaṃ. <bold>Appabhasso vā</bold>ti parimitakathoyeva ekantena kathetabbasseva kathanato. Samāpattisamāpajjanaṃ <bold>ariyo tuṇhībhāvo.</bold></paragraph>
    <paragraph line="33"><bold>Niddāyatiyevā</bold>ti <pageBreak edition="Pali Text Society" number="2.0165" /> niddokkamane anādīnavadassī niddāyatiyeva. Iriyāpathaparivattanādinā na naṃ vinodeti.</paragraph>
    <paragraph line="34"><bold>Evaṃ saṃsaṭṭho vā</bold>ti vuttanayena gaṇasaṅgaṇikāya saṃsaṭṭho eva <bold>viharati.</bold></paragraph>
    <paragraph line="35"><bold>Dussīlā pāpicchā nāmā</bold>ti sayaṃ nissīlā asantaguṇasambhāvanicchāya samannāgatattā pāpā lāmakā icchā etesanti pāpicchā.</paragraph>
    <paragraph line="36">Pāpapuggalehi mettikaraṇato <bold>pāpamittā.</bold> Tehi sadā saha pavattanena <bold>pāpasahāyā.</bold> Tattha ninnatādinā tadadhimuttatāya <bold>pāpasampavaṅkā.</bold></paragraph>
    <paragraph line="37" number="138"> Saddhā etesaṃ atthīti <bold>saddhā</bold>ti āha <bold>‘‘saddhāsampannā’’</bold>ti. Āgamanīyapaṭipadāya āgatasaddhā <pageBreak edition="Vipassana Research Institut" number="2.0114" /><bold>āgamanīyasaddhā,</bold> sā sātisayā mahābodhisattānaṃ paropadesena vinā saddheyyavatthuṃ aviparītato ogāhetvā <pageBreak edition="Myanmar" number="2.0128" /> adhimuccanatoti āha <bold>‘‘sabbaññubodhisattānaṃ hotī’’</bold>ti. Saccapaṭivedhato āgatasaddhā <bold>adhigamasaddhā</bold> surabandhādīnaṃ (dī. ni. aṭṭha. 3.118; dha. pa. aṭṭha. 1.suppabuddhakuṭṭhivatthu; udā. aṭṭha. 43) viya. ‘‘Sammāsambuddho bhagavā’’tiādinā buddhādīsu uppajjanakapasādo <bold>pasādasaddhā</bold> mahākappinarājādīnaṃ (a. ni. aṭṭha. 1.1.231; dha. pa. aṭṭha. 1.mahākappinattheravatthu; theragā. aṭṭha. 2.mahākappinattheragāthāvaṇṇanā, vitthāro) viya. ‘‘Evameta’’nti okkantitvā pakkhanditvā saddahanavasena kappanaṃ <bold>okappanaṃ. Duvidhāpī</bold>ti pasādasaddhāpi okappanasaddhāpi. Tattha pasādasaddhā aparaneyyarūpā hoti savanamattena pasīdanato. Okappanasaddhā saddheyyavatthuṃ ogāhetvā anupavisitvā ‘‘evameta’’nti paccakkhaṃ karontī viya pavattati. Tenāha <bold>‘‘saddhādhimutto vakkalittherasadiso hotī’’</bold>ti. <bold>Tassa hī</bold>ti okappanasaddhāya samannāgatassa. Hirī etassa atthīti <bold>hiri,</bold> hiri mano etesanti <bold>hirimanā</bold>ti āha <bold>‘‘pāpa…pe… cittā’’</bold>ti. Pāpato ottappenti ubbijjanti bhāyantīti <bold>ottappī.</bold></paragraph>
    <paragraph line="38">Bahu sutaṃ suttageyyādi etenāti <bold>bahussuto,</bold> sutaggahaṇaṃ cettha nidassanamattaṃ dhāraṇaparicayaparipucchānupekkhanadiṭṭhinijjhānānaṃ <pageBreak edition="Pali Text Society" number="2.0166" /> pettha icchitabbattā. Savanamūlakattā vā tesampi taggahaṇeneva gahaṇaṃ daṭṭhabbaṃ. Atthakāmena pariyāpuṇitabbato, diṭṭhadhammikādipurisatthasiddhiyā pariyattabhāvato ca <bold>pariyatti,</bold> tīṇi piṭakāni. <bold>Saccappaṭivedho</bold> saccānaṃ paṭivijjhanaṃ. Tadapi bāhusaccaṃ yathāvuttabāhusaccakiccanipphattito. <bold>Pariyatti adhippetā</bold> saccapaṭivedhāvahena bāhusaccena bahussutabhāvassa idha icchitattā. <bold>So</bold>ti pariyattibahussuto. <bold>Catubbidho hoti</bold> pañcamassa pakārassa abhāvato. <bold>Sabbatthakabahussuto</bold>ti nissayamuccanakabahussutādayo viya padesiko ahutvā piṭakattaye sabbatthakameva bāhusaccasabbhāvato sabbassa atthassa kāyanato kathanato sabbatthakabahussuto. <bold>Te idha adhippetā</bold> paṭipattipaṭivedhasaddhammānaṃ mūlabhūte pariyattisaddhamme suppatiṭṭhitabhāvato.</paragraph>
    <paragraph line="39"><bold>Āraddha</bold>nti paggahitaṃ. Taṃ pana duvidhampi vīriyārambhavibhāgena dassetuṃ <bold>‘‘tatthā’’</bold>tiādi vuttaṃ. Tattha <bold>ekakā</bold>ti ekākino, vūpakaṭṭhavihārinoti attho.</paragraph>
    <paragraph line="40"><bold>Pucchitvā</bold>ti <pageBreak edition="Myanmar" number="2.0129" /> parato pucchitvā. <bold>Sampaṭicchāpetu</bold>nti ‘‘tvaṃ asukanāmo’’ti vatvā tehi ‘‘āmā’’ti paṭijānāpetunti attho. Evaṃ cirakatādianussaraṇasamatthasatinepakkānaṃ appakasireneva <pageBreak edition="Vipassana Research Institut" number="2.0115" /> satisambojjhaṅgabhāvanāpāripūriṃ gacchatīti dassanatthaṃ <bold>‘‘evarūpe bhikkhū sandhāyā’’</bold>ti vuttaṃ. Tenevāha ‘‘apicā’’tiādi.</paragraph>
    <paragraph line="41" number="139"> Bujjhati etāyāti ‘‘bodhī’’ti laddhanāmāya sammādiṭṭhiādidhammasāmaggiyā aṅgoti <bold>bojjhaṅgo,</bold> pasattho, sundaro vā bojjhaṅgo <bold>sambojjhaṅgo. Upaṭṭhānalakkhaṇo</bold>ti kāyavedanācittadhammānaṃ asubhadukkhāniccānattabhāvasallakkhaṇasaṅkhātaṃ ārammaṇe upaṭṭhānaṃ lakkhaṇaṃ etassāti upaṭṭhānalakkhaṇo. Catunnaṃ ariyasaccānaṃ pīḷanādippakārato vicayo upaparikkhā lakkhaṇaṃ etassāti <bold>pavicayalakkhaṇo.</bold> Anuppannā kusalānuppādanādivasena cittassa <pageBreak edition="Pali Text Society" number="2.0167" /> paggaho paggaṇhanaṃ lakkhaṇaṃ etassāti <bold>paggahalakkhaṇo.</bold> Pharaṇaṃ vipphārikatā lakkhaṇaṃ etassāti <bold>pharaṇalakkhaṇo.</bold> Upasamo kāyacittapariḷāhānaṃ vūpasamanaṃ lakkhaṇaṃ etassāti <bold>upasamalakkhaṇo.</bold> Avikkhepo vikkhepaviddhaṃsanaṃ lakkhaṇaṃ etassāti <bold>avikkhepalakkhaṇo.</bold> Līnuddhaccarahite adhicitte pavattamāne paggahaniggahasampahaṃsanesu abyāvaṭattā ajjhupekkhanaṃ paṭisaṅkhānaṃ lakkhaṇaṃ etassāti <bold>paṭisaṅkhānalakkhaṇo.</bold></paragraph>
    <paragraph line="42"><bold>Catūhi kāraṇehī</bold>ti satisampajaññaṃ, muṭṭhassatipuggalaparivajjanā, upaṭṭhitassatipuggalasevanā, tadadhimuttatāti imehi catūhi kāraṇehi. <bold>Chahi kāraṇehī</bold>ti paripucchakatā, vatthuvisadakiriyā, indriyasamattapaṭipādanā, duppaññapuggalaparivajjanā, paññavantapuggalasevanā, tadadhimuttatāti imehi chahi kāraṇehi. <bold>Mahāsatipaṭṭhānavaṇṇanāyaṃ</bold> pana ‘‘sattahi kāraṇehī’’ (dī. ni. aṭṭha. 2.385; ma. ni. aṭṭha. 1.118) vakkhati, taṃ gambhīrañāṇacariyāpaccavekkhaṇāti imaṃ kāraṇaṃ pakkhipitvā veditabbaṃ. <bold>Navahi kāraṇehī</bold>ti apāyabhayapaccavekkhaṇā, gamanavīthipaccavekkhaṇā, piṇḍapātassa apacāyanatā, dāyajjamahattapaccavekkhaṇā, satthumahattapaccavekkhaṇā, sabrahmacārīmahattapaccavekkhaṇā, kusītapuggalaparivajjanā, āraddhavīriyapuggalasevanā, tadadhimuttatāti imehi navahi kāraṇehi. <bold>Mahāsatipaṭṭhānavaṇṇanāyaṃ</bold> (dī. ni. aṭṭha. 2.385; ma. ni. aṭṭha. 1.118) pana <pageBreak edition="Myanmar" number="2.0130" /> ānisaṃsadassāvitā, jātimahattapaccavekkhaṇāti imehi saddhiṃ ‘‘ekādasā’’ti vakkhati. <bold>Dasahi kāraṇehī</bold>ti buddhānussati, dhammānussati, saṅghasīlacāgadevatāupasamānussati, lūkhapuggalaparivajjanā, siniddhapuggalasevanā, tadadhimuttatāti imehi dasahi. <bold>Mahāsatipaṭṭhānavaṇṇanāyaṃ</bold> (dī. ni. aṭṭha. 2.385; ma. ni. aṭṭha. 1.118) pana pasādaniyasuttantapaccavekkhaṇāya saddhiṃ ‘‘ekādasā’’ti vakkhati. <bold>Sattahi kāraṇehī</bold>ti paṇītabhojanasevanatā <pageBreak edition="Pali Text Society" number="2.0168" />, utusukhasevanatā, iriyāpathasukhasevanatā, majjhattapayogatā, sāraddhakāyapuggalaparivajjanatā <pageBreak edition="Vipassana Research Institut" number="2.0116" />, passaddhakāyapuggalasevanatā, tadadhimuttatāti imehi sattahi. <bold>Dasahi kāraṇehī</bold>ti vatthuvisadakiriyā, indriyasamattapaṭipādanā, nimittakusalatā, samaye cittassa paggahaṇaṃ, samaye cittassa niggahaṇaṃ, samaye cittassa sampahaṃsanaṃ, samaye cittassa ajjhupekkhanaṃ, asamāhitapuggalaparivajjanaṃ, samāhitapuggalasevanaṃ, tadadhimuttatāti imehi dasahi kāraṇehi. <bold>Mahāsatipaṭṭhānavaṇṇanāyaṃ</bold> (dī. ni. aṭṭha. 2.385; ma. ni. aṭṭha. 1.118) pana ‘‘jhānavimokkhapaccavekkhaṇā’’ti iminā saddhiṃ ‘‘ekādasahī’’ti vakkhati. <bold>Pañcahi kāraṇehī</bold>ti sattamajjhattatā, saṅkhāramajjhattatā, sattasaṅkhārakelāyanapuggalaparivajjanā, sattasaṅkhāramajjhattapuggalasevanā, tadadhimuttatāti imehi pañcahi kāraṇehi. Yaṃ panettha vattabbaṃ, taṃ <bold>mahāsatipaṭṭhānavaṇṇanāyaṃ</bold> (dī. ni. aṭṭha. 2.385; ma. ni. aṭṭha. 1.118) āgamissati. Kāmaṃ bodhipakkhiyadhammā nāma nippariyāyato ariyamaggasampayuttā eva niyyānikabhāvato. Suttantadesanā nāma pariyāyakathāti <bold>‘‘iminā vipassanā…pe… kathesī’’</bold>ti vuttaṃ.</paragraph>
    <paragraph line="43" number="140"> Tebhūmake saṅkhāre ‘‘aniccā’’ti anupassati etāyāti <bold>aniccānupassanā,</bold> tathā pavattā vipassanā, sā pana yasmā attanā sahagatasaññāya bhāvitāya vibhāvitā eva hotīti vuttaṃ <bold>‘‘aniccānupassanāya saddhiṃ uppannasaññā’’</bold>ti. Saññāsīsena vāyaṃ vipassanāya eva niddeso. <bold>Anattasaññādīsu</bold>pi eseva nayo. <bold>Lokiyavipassanāpi honti,</bold> yasmā ‘‘anicca’’ntiādinā tā pavattantīti. <bold>Lokiyavipassanāpī</bold>ti <bold>pi</bold>-saddena missakāpettha santīti atthato āpannanti atthāpattisiddhamatthaṃ niddhāretvā sarūpato dassetuṃ <bold>‘‘virāgo’’</bold>tiādi vuttaṃ. Tattha <bold>āgatavasenā</bold>ti tathā āgatapāḷivasena ‘‘virāgo nirodho’’ti hi tattha <pageBreak edition="Myanmar" number="2.0131" /> nibbānaṃ vuttanti idha <pageBreak edition="Pali Text Society" number="2.0169" /> ‘‘virāgasaññā, nirodhasaññā’’ti vuttasaññā nibbānārammaṇāpi siyuṃ. Tena vuttaṃ <bold>‘‘dve lokuttarāpi hontī’’</bold>ti.</paragraph>
    <paragraph line="44" number="141"> Mettā etassa atthīti <bold>mettaṃ,</bold> cittaṃ. Taṃsamuṭṭhānaṃ kāyakammaṃ <bold>mettaṃ kāyakammaṃ.</bold> Esa nayo sesadvayepi. Imānipi mettākāyakammādīni bhikkhūnaṃ vasena āgatāni tesaṃ seṭṭhaparisabhāvato. Yathā pana bhikkhūsupi labbhanti, evaṃ gihīsupi labbhanti catuparisasādhāraṇattāti taṃ dassento <bold>‘‘bhikkhūnañhī’’</bold>tiādimāha. Kāmaṃ ādibrahmacariyakadhammassavanenapi mettākāyakammāni labbhanti, nippariyāyato pana cārittadhammassavanena ayamattho icchitoti dassento <bold>‘‘ābhisamācārikadhammapūraṇa’’</bold>nti āha. <bold>Tepiṭakampi buddhavacanaṃ</bold> paripucchanaatthakathanavasena pavattiyamānaṃ hitajjhāsayena pavattitabbato.</paragraph>
    <paragraph line="45"><bold>Āvī</bold>ti <pageBreak edition="Vipassana Research Institut" number="2.0117" /> pakāsaṃ, pakāsabhāvo cettha yaṃ uddissa taṃ kāyakammaṃ karīyati, tassa sammukhabhāvatoti āha <bold>‘‘sammukhā’’</bold>ti. <bold>Raho</bold>ti appakāsaṃ, appakāsatā ca yaṃ uddissa taṃ kāyakammaṃ karīyati, tassa paccakkhābhāvatoti āha <bold>‘‘parammukhā’’</bold>ti. <bold>Sahāyabhāvagamanaṃ</bold> tesaṃ purato. <bold>Ubhayehī</bold>ti navakehi, therehi ca.</paragraph>
    <paragraph line="46"><bold>Paggayhā</bold>ti paggaṇhitvā uccaṃ katvā.</paragraph>
    <paragraph line="47">Kāmaṃ mettāsinehasiniddhānaṃ nayanānaṃ ummīlanā, pasannena mukhena olokanañca mettaṃ kāyakammameva, yassa pana cittassa vasena nayanānaṃ mettāsinehasiniddhatā, mukhassa ca pasannatā, taṃ sandhāya vuttaṃ <bold>‘‘mettaṃ manokammaṃ nāmā’’</bold>ti.</paragraph>
    <paragraph line="48">Lābhasaddo kammasādhano ‘‘lābhāvata, lābho laddho’’tiādīsu viya, so cettha ‘‘dhammaladdhā’’ti vacanato atītakālikoti āha <bold>‘‘cīvarādayo laddhapaccayā’’</bold>ti. Dhammato <pageBreak edition="Pali Text Society" number="2.0170" /> āgatāti <bold>dhammikā.</bold> Tenāha ‘‘dhammaladdhā’’ti. Imameva hi atthaṃ dassetuṃ <bold>‘‘kuhanādī’’</bold>tiādi vuttaṃ. Cittena vibhajanapubbakaṃ kāyena vibhajananti mūlameva dassetuṃ <bold>‘‘evaṃ cittena vibhajana’’</bold>nti vuttaṃ, tena cittuppādamattenapi paṭivibhāgo na kātabboti dasseti. <bold>Appaṭivibhatta</bold>nti bhāvanapuṃsakaniddeso, appaṭivibhattaṃ vā lābhaṃ bhuñjatīti kammaniddeso eva.</paragraph>
    <paragraph line="49"><bold>Taṃ</bold><pageBreak edition="Myanmar" number="2.0132" /><bold>taṃ neva gihīnaṃ deti</bold> attano ājīvasodhanatthaṃ. <bold>Na attanā bhuñjatī</bold>ti attanāva na paribhuñjati ‘‘mayhaṃ asādhāraṇabhogitā mā hotū’’ti. <bold>‘‘Paṭiggaṇhanto ca…pe… passatī’’</bold>ti iminā tassa lābhassa tīsupi kālesu sādhāraṇato ṭhapanaṃ dassitaṃ. <bold>‘‘Paṭiggaṇhanto ca saṅghena sādhāraṇaṃ hotū’’</bold>ti iminā paṭiggahaṇakālo dassito, <bold>‘‘gahetvā…pe… passatī’’</bold>ti iminā paṭiggahitakālo, tadubhayaṃ pana tādisena pubbābhogena vinā na hotīti atthasiddho purimakālo. Tayidaṃ paṭiggahaṇato pubbe vassa hoti ‘‘saṅghena sādhāraṇaṃ hotūti paṭiggahessāmī’’ti. Paṭiggaṇhantassa hoti ‘‘saṅghena sādhāraṇaṃ hotūti paṭiggaṇhāmī’’ti. Paṭiggahetvā hoti ‘‘saṅghena sādhāraṇaṃ hotūti paṭiggahitaṃ mayā’’ti evaṃ tilakkhaṇasampannaṃ katvā laddhalābhaṃ osānalakkhaṇaṃ avikopetvā paribhuñjanto sādhāraṇabhogī, appaṭivibhattabhogī ca hoti.</paragraph>
    <paragraph line="50"><bold>Imaṃ pana sāraṇīyadhamma</bold>nti imaṃ catutthaṃ saritabbayuttadhammaṃ. <bold>Na hi…pe… gaṇhanti,</bold> tasmā <pageBreak edition="Vipassana Research Institut" number="2.0118" /> sādhāraṇabhogitā eva dussīlassa natthīti ārambhopi tāva na sambhavati, kuto pūraṇanti adhippāyo. <bold>‘‘Parisuddhasīlo’’</bold>ti iminā lābhassa dhammikabhāvaṃ dasseti. <bold>‘‘Vattaṃ akhaṇḍento’’</bold>ti iminā appaṭivibhattabhogitaṃ, sādhāraṇabhogitañca dasseti. Sati pana tadubhaye sāraṇīyadhammo pūrito eva hotīti āha <bold>‘‘pūretī’’</bold>ti. <bold>‘‘Odissakaṃ</bold><pageBreak edition="Pali Text Society" number="2.0171" /><bold>katvā’’</bold>ti etena anodissakaṃ katvā pituno, ācariyupajjhāyādīnaṃ vā therāsanato paṭṭhāya dentassa sāraṇīyadhammoyeva hotīti. <bold>Sāraṇīyadhammo panassa na hotī</bold>ti paṭijagganaṭṭhāne odissakaṃ katvā dinnattā. Tenāha <bold>‘‘palibodhajagganaṃ nāma hotī’’</bold>tiādi. Yadi evaṃ sabbena sabbaṃ sāraṇīyadhammapūrakassa odissakadānaṃ na vaṭṭatīti? No na vaṭṭati yuttaṭṭhāneti dassento <bold>‘‘tena panā’’</bold>tiādimāha. Gilānādīnaṃ odissakaṃ katvā dānaṃ appaṭivibhāgapakkhikaṃ ‘‘asukassa na dassāmī’’ti paṭikkhepassa abhāvato. Byatirekappadhāno hi paṭivibhāgo. Tenāha <bold>‘‘avasesa’’</bold>ntiādi. <bold>Adātumpī</bold>ti <bold>pi</bold>-saddena dātumpi vaṭṭatīti dasseti, tañca kho karuṇāyanavasena, na vattapūraṇavasena.</paragraph>
    <paragraph line="51"><bold>Susikkhitāyā</bold>ti sāraṇīyadhammapūraṇavidhimhi suṭṭhu sikkhitāya, sukusalāyāti attho. Idāni tassā kosallaṃ dassetuṃ <bold>‘‘susikkhitāya hī’’</bold>tiādi <pageBreak edition="Myanmar" number="2.0133" /> vuttaṃ. <bold>‘‘Dvādasahi vassehi pūrati, na tato ora’’</bold>nti iminā tassa duppūraṇaṃ dasseti. Tathā hi so mahapphalo mahānisaṃso, diṭṭhadhammikehipi tāva garutarehi phalānisaṃsehi ca anugato. Taṃsamaṅgī ca puggalo visesalābhī ariyapuggalo viya loke acchariyabbhutadhammasamannāgato hoti. Tathā hi so duppajahaṃ dānamayassa, sīlamayassa ca puññassa paṭipakkhadhammaṃ sudūre vikkhambhitaṃ katvā suvisuddhena cetasā loke pākaṭo paññāto hutvā viharati, tassimamatthaṃ byatirekato, anvayato ca vibhāvetuṃ <bold>‘‘sace hī’’</bold>tiādi vuttaṃ, taṃ suviññeyyameva.</paragraph>
    <paragraph line="52">Idāni ye samparāyike, diṭṭhadhammike ca ānisaṃse dassetuṃ <bold>‘‘eva’’</bold>ntiādi vuttaṃ. <bold>Neva issā, na macchariyaṃ hoti</bold> cirakālabhāvanāya vidhutabhāvato. <bold>Manussānaṃ piyo hoti</bold> pariccāgasīlatāya visuddhattā. Tenāha ‘‘dadaṃ piyo hoti bhajanti naṃ bahū’’tiādi <pageBreak edition="Pali Text Society" number="2.0172" /> (a. ni. 5.34). <bold>Sulabhapaccayo hoti</bold> dānavasena uḷārajjhāsayānaṃ paccayalābhassa idhānisaṃsabhāvato dānassa. <bold>Pattagataṃ assa diyyamānaṃ</bold><bold>na khīyati</bold> pattagatavasena dvādasavassikassa mahāpattassa avicchedena pūritattā. <bold>Aggabhaṇḍaṃ labhati</bold> devasikaṃ dakkhiṇeyyānaṃ aggato paṭṭhāya dānassa dinnattā. <bold>Bhayevā…pe… āpajjanti</bold> deyyapaṭiggāhakavikappaṃ <pageBreak edition="Vipassana Research Institut" number="2.0119" /> akatvā attani nirapekkhacittena cirakālaṃ dānapūratāya pasāditacittattā.</paragraph>
    <paragraph line="53"><bold>Tatrā</bold>ti tesu ānisaṃsesu vibhāvetabbesu. <bold>Imāni</bold> taṃ dīpanāni <bold>vatthūni</bold> kāraṇāni. <bold>Alabhantāpī</bold>ti amahāpuññatāya na lābhino samānāpi. <bold>Bhikkhācāramaggasabhāga</bold>nti sabhāgaṃ tabbhāgiyaṃ bhikkhācāramaggaṃ <bold>jānanti.</bold></paragraph>
    <paragraph line="54">Anuttarimanussadhammattā, therānaṃ saṃsayavinodanatthañca <bold>‘‘sāraṇīyadhammo me bhante pūrito’’</bold>ti āha. Tathā hi dutiyavatthusmimpi therena attā pakāsito. Manussānaṃ piyatāya, sulabhapaccayatāyapi idaṃ vatthumeva. Pattagatākhīyanassa pana visesaṃ vibhāvanato <bold>‘‘idaṃ tāva…pe… ettha vatthu’’</bold>nti vuttaṃ.</paragraph>
    <paragraph line="55"><bold>Giribhaṇḍamahāpūjāyā</bold>ti <pageBreak edition="Myanmar" number="2.0134" /> cetiyagirimhi sakalalaṅkādīpe, yojanappamāṇe samudde ca nāvāsaṅghāṭādike ṭhapetvā dīpapupphagandhādīhi kariyamānamahāpūjāyaṃ. <bold>Pariyāyenapī</bold>ti lesenapi. <bold>Anucchavika</bold>nti sāraṇīyadhammapūraṇatopi <bold>idaṃ</bold> yathābhūtappavedanaṃ <bold>tumhākaṃ anucchavika</bold>nti attho.</paragraph>
    <paragraph line="56"><bold>Anārocetvāva palāyiṃsu</bold> corabhayena. ‘‘Attano dujjīvikāyā’’ti ca vadanti.</paragraph>
    <paragraph line="57"><bold>Vaṭṭissatī</bold>ti kappissati. <bold>Therī sāraṇīyadhammapūrikā ahosi,</bold> therassa pana sīlatejeneva devatā ussukkaṃ āpajji.</paragraph>
    <paragraph line="58">Natthi <pageBreak edition="Pali Text Society" number="2.0173" /> etesaṃ khaṇḍanti <bold>akhaṇḍāni.</bold> Taṃ pana nesaṃ khaṇḍaṃ dassetuṃ <bold>‘‘yassā’’</bold>tiādi vuttaṃ. Tattha upasampannasīlānaṃ uddesakkamena ādi antā veditabbā. Tenāha <bold>‘‘sattasū’’</bold>tiādi. Anupasampannasīlānaṃ pana samādānakkamenapi ādi antā labbhanti. <bold>Pariyante chinnasāṭako viyā</bold>ti vatthante, dasante vā chinnavatthaṃ viya, visadisūdāharaṇaṃ cetaṃ ‘‘akhaṇḍānī’’ti imassa adhigatattā. Evaṃ sesānipi udāharaṇāni. Khaṇḍitabhinnatā khaṇḍaṃ, taṃ etassa atthīti <bold>khaṇḍaṃ,</bold> sīlaṃ. <bold>‘‘Chidda’’</bold>ntiādīsupi eseva nayo. <bold>Vemajjhe bhinnaṃ</bold> vinivijjhanavasena visabhāgavaṇṇena gāvī viyāti sambandho. Sabalarahitāni <bold>asabalāni.</bold> Tathā <bold>akammāsāni.</bold> Sīlassa <bold>taṇhādāsabyato mocanaṃ</bold> vivaṭṭūpanissayabhāvāpādanaṃ. Yasmā ca taṃsamaṅgīpuggalo serī sayaṃvasī bhujisso nāma hoti, tasmāpi bhujissāni. Tenevāha <bold>‘‘bhujissabhāvakāraṇato</bold><pageBreak edition="Vipassana Research Institut" number="2.0120" /><bold>bhujissānī’’</bold>ti. Suparisuddhabhāvena pāsaṃsattā <bold>viññupasatthāni.</bold> Imināhaṃ sīlena devo vā bhaveyyaṃ, devaññataro vā, tattha ‘‘nicco dhuvo sassato’’ti, ‘‘sīlena suddhī’’ti ca evaṃ ādinā <bold>taṇhādiṭṭhīhi aparāmaṭṭhattā.</bold> ‘‘Ayaṃ te sīlesu doso’’ti catūsupi vipattīsu yāya kāyaci vipattiyā dassanena <bold>parāmaṭṭhuṃ</bold> anuddhaṃsetuṃ. Samādhisaṃvattanappayojanāni <bold>samādhisaṃvattanikāni.</bold></paragraph>
    <paragraph line="59"><bold>Samānabhāvūpagatasīlā</bold>ti sīlasampattiyā samānabhāvaṃ upagatasīlā sabhāgavuttikā. Kāmaṃ puthujjanānañca catupārisuddhisīle nānattaṃ na siyā, taṃ <pageBreak edition="Myanmar" number="2.0135" /> pana na ekantikaṃ, idaṃ ekantikaṃ niyatabhāvatoti āha <bold>‘‘natthi maggasīle nānatta’’</bold>nti. <bold>Taṃ sandhāyetaṃ vutta</bold>nti maggasīlaṃ sandhāya etaṃ ‘‘yāni tāni sīlānī’’tiādi vuttaṃ.</paragraph>
    <paragraph line="60"><bold>Yāya</bold>nti yā ayaṃ mayhañceva tumhākañca paccakkhabhūtā <pageBreak edition="Pali Text Society" number="2.0174" />. <bold>Diṭṭhī</bold>ti maggasammādiṭṭhi. <bold>Niddosā</bold>ti nidhutadosā, samucchinnarāgādipāpadhammāti attho. <bold>Niyyātī</bold>ti vaṭṭadukkhato nissarati nigacchati. Sayaṃ niyyantasseva hi ‘‘taṃsamaṅgīpuggalaṃ vaṭṭadukkhato niyyāpetī’’ti vuccati. Yā satthu anusiṭṭhi, taṃ karotīti <bold>takkaro,</bold> tassa, yathānusiṭṭhaṃ paṭipajjanakassāti attho. <bold>Samānadiṭṭhibhāva</bold>nti sadisadiṭṭhibhāvaṃ saccasampaṭivedhena abhinnadiṭṭhibhāvaṃ. <bold>Vuddhiyevā</bold>ti ariyavinaye guṇehi vuḍḍhiyeva, no parihānīti ayaṃ aparihāniyadhammadesanā attanopi sāsanassa addhaniyataṃ ākaṅkhantena bhagavatā idha desitā.</paragraph>
    <paragraph line="61" number="142"><bold>Āsannaparinibbānattā</bold>ti katipayamāsādhikena saṃvaccharamattena parinibbānaṃ bhavissatīti katvā vuttaṃ. <bold>Etaṃyevā</bold>ti ‘‘iti sīla’’ntiādikaṃyeva <bold>iti sīla</bold>nti ettha <bold>iti</bold>-saddo pakārattho, parimāṇattho ca ekajjhaṃ katvā gahitoti āha <bold>‘‘evaṃ sīlaṃ ettakaṃ sīla’’</bold>nti. <bold>Evaṃ sīla</bold>nti evaṃ pabhedaṃ sīlaṃ. <bold>Ettaka</bold>nti etaṃ paramaṃ, na ito bhiyyo. <bold>Catupārisuddhisīla</bold>nti maggassa sambhārabhūtaṃ lokiyacatupārisuddhisīlaṃ. <bold>Cittekaggatā samādhī</bold>ti etthāpi eseva nayo. <bold>Yasmiṃ sīle ṭhatvā</bold>ti yasmiṃ lokuttarakusalassa padaṭṭhānabhūte ‘‘pubbeva kho panassa kāyakammaṃ vacīkammaṃ ājīvo suparisuddho hotī’’ti (ma. ni. 3.431; kathā. 874) evaṃ vuttasīle patiṭṭhāya. <bold>Eso</bold>ti maggaphalasamādhi. <bold>Paribhāvito</bold>ti tena sīlena sabbaso bhāvito sambhāvito. <bold>Mahapphalo hoti mahānisaṃso</bold>ti maggasamādhi tāva sāmaññaphalehi mahapphalo, vaṭṭadukkhavūpasamena mahānisaṃso. Itaro paṭippassaddhippahānena mahapphalo, nibbutisukhuppattiyā mahānisaṃso. <bold>Yamhi samādhimhi</bold><pageBreak edition="Pali Text Society" number="2.0175" /><bold>ṭhatvā</bold>ti yasmiṃ lokuttarakusalassa <pageBreak edition="Vipassana Research Institut" number="2.0121" /> padaṭṭhānabhūte pādakajjhānasamādhimhi ceva vuṭṭhānagāminisamādhimhi ca ṭhatvā. <bold>Sā</bold>ti maggaphalapaññā. <bold>Tena paribhāvitā</bold>ti tena yathāvuttasamādhinā sabbaso bhāvitā paribhāvitā. Mahapphalamahānisaṃsatā samādhimhi vuttanayena veditabbā. Api ca te bojjhaṅgamaggaṅgajhānaṅgappabhedahetutāya <bold>mahapphalā</bold> sattadakkhiṇeyyapuggalavibhāgahetutāya <pageBreak edition="Myanmar" number="2.0136" /><bold>mahānisaṃsā</bold>ti veditabbā. <bold>Yāya paññāya ṭhatvā</bold>ti yāyaṃ vipassanāpaññāyaṃ, samādhivipassanāpaññāyaṃ vā ṭhatvā. Samathayānikassa hi samādhisahagatāpi paññā maggādhigamāya visesapaccayo hotiyeva. <bold>Sammadevā</bold>ti suṭṭhuyeva yathā āsavānaṃ lesopi nāvasissati, evaṃ sabbaso <bold>āsavehi vimuccati</bold>. Aggamaggakkhaṇañhi sandhāyetaṃ vuttaṃ.</paragraph>
    <paragraph line="62" number="143"> Lokiyatthasaddānaṃ viya abhiranta-saddassa siddhi daṭṭhabbā. Abhirantaṃ abhirataṃ abhiratīti hi atthato ekaṃ. Abhiranta-saddo cāyaṃ abhirucipariyāyo, na assādapariyāyo. Assādavasena hi katthaci vasantassa assādavatthuvigamena siyā tassa tattha anabhirati, yadidaṃ khīṇāsavānaṃ natthi, pageva buddhānanti āha <bold>‘‘buddhānaṃ…pe… natthī’’</bold>ti. Abhirativasena katthaci vasitvā tadabhāvato aññattha gamanaṃ nāma buddhānaṃ natthi. Veneyyavinayanatthaṃ pana katthaci vasitvā tasmiṃ siddhe veneyyavinayanatthameva tato aññattha gacchanti, ayamettha yathāruci. <bold>Āyāmā</bold>ti ettha <bold>ā</bold>-saddo ‘‘āgacchā’’ti iminā samānatthoti āha <bold>‘‘ehi yāmā’’</bold>ti. <bold>Ayāmā</bold>ti pana pāṭhe <bold>a</bold>-kāro nipātamattaṃ. <bold>Santikāvacarattā theraṃ ālapati,</bold> na pana tadā satthu santike vasantānaṃ bhikkhūnaṃ abhāvato. Aparicchinnagaṇano hi tadā bhagavato santike bhikkhusaṅgho <pageBreak edition="Pali Text Society" number="2.0176" />. Tenāha ‘‘mahatā bhikkhusaṅghena saddhi’’nti. <bold>Ambalaṭṭhikāgamana</bold>nti ambalaṭṭhikāgamanapaṭisaṃyuttapāṭhamāha. <bold>Pāṭaligamane</bold>ti etthāpi eseva nayo. <bold>Uttānameva</bold> anantaraṃ, heṭṭhā ca saṃvaṇṇitarūpattā.</paragraph>
    <subhead line="63">Sāriputtasīhanādavaṇṇanā</subhead>
    <paragraph line="64" number="145"><bold>‘‘Āyasmā sāriputto’’tiādi</bold> pāṭhajātaṃ. <bold>Sampasādanīye</bold>ti sampasādanīyasutte (dī. ni. 3.141) <bold>vitthāritaṃ</bold> porāṇaṭṭhakathāyaṃ, tasmā mayampi tattheva naṃ atthato vitthārayissāmāti adhippāyo.</paragraph>
    <subhead line="65">Dussīlaādīnavavaṇṇanā</subhead>
    <paragraph line="66" number="148"> Āgantvā <pageBreak edition="Vipassana Research Institut" number="2.0122" /> vasanti ettha āgantukāti <bold>āvasatho,</bold> tadeva agāranti āha <bold>‘‘āvasathāgāranti āgantukānaṃ āvasathageha’’</bold>nti. <bold>Dvinnaṃ</bold><pageBreak edition="Myanmar" number="2.0137" /><bold>rājūna</bold>nti licchavirājamagadharājūnaṃ. <bold>Sahāyakā</bold>ti sevakā. <bold>Kulānī</bold>ti kuṭumbike. Santhatanti <bold>santhari,</bold> sabbaṃ santhari sabbasanthari, taṃ <bold>sabbasanthariṃ.</bold> Bhāvanapuṃsakaniddeso cāyaṃ. Tenāha <bold>‘‘yathā sabbaṃ santhataṃ hoti, eva’’</bold>nti.</paragraph>
    <paragraph line="67" number="149"><bold>Dussīlo</bold>ti ettha <bold>du</bold>-saddo abhāvattho ‘‘duppañño’’tiādīsu (ma. ni. 1.449; a. ni. 5.10) viya, na garahatthoti āha <bold>‘‘asīlo nissīlo’’</bold>ti. <bold>Bhinnasaṃvaro</bold>ti ettha yo samādinnasīlo kenaci kāraṇena sīlabhedaṃ patto, so tāva bhinnasaṃvaro hoti. Yo pana sabbena sabbaṃ asamādinnasīlo ācārahīno, so kathaṃ bhinnasaṃvaro nāma hotīti? Sopi sādhusamācārassa parihāniyassa bheditattā bhinnasaṃvaro eva nāma. Vissaṭṭhasaṃvaro saṃvararahitoti hi vuttaṃ hoti.</paragraph>
    <paragraph line="68"><bold>Taṃ taṃ</bold> sippaṭṭhānaṃ. <bold>Māghātakāle</bold>ti ‘‘mā ghātetha pāṇino’’ti evaṃ māghātāti ghosanaṃ ghositadivase.</paragraph>
    <paragraph line="69"><bold>Abbhuggacchati</bold> pāpako kittisaddo.</paragraph>
    <paragraph line="70"><bold>Ajjhāsayena maṅku hotiyeva</bold> vippaṭisāribhāvato.</paragraph>
    <paragraph line="71"><bold>Tassā</bold>ti <pageBreak edition="Pali Text Society" number="2.0177" /> dussīlassa. <bold>Samādāya pavattiṭṭhāna</bold>nti uṭṭhāya samuṭṭhāya katakāraṇaṃ. <bold>Āpāthaṃ āgacchatī</bold>ti taṃ manaso upaṭṭhāti. <bold>Ummīletvā idhaloka</bold>nti ummīlanakāle attano puttadārādidassanavasena idha lokaṃ <bold>passati. Nimīletvā paraloka</bold>nti nimīlanakāle gatinimittupaṭṭhānavasena paralokaṃ <bold>passati.</bold> Tenāha <bold>‘‘cattāro apāyā’’</bold>tiādi. <bold>Pañcamapada</bold>nti ‘‘kāyassa bhedā’’tiādinā vutto pañcamo ādīnavakoṭṭhāso.</paragraph>
    <subhead line="72">Sīlavantaānisaṃsavaṇṇanā</subhead>
    <paragraph line="73" number="150"><bold>Vuttavipariyāyenā</bold>ti vuttāya ādīnavakathāya vipariyāyena. ‘‘Appamatto taṃ taṃ kasivāṇijjādiṃ <pageBreak edition="Vipassana Research Institut" number="2.0123" /> yathākālaṃ sampādetuṃ sakkotī’’tiādinā ‘‘pāsaṃsaṃ sīlamassa atthīti <bold>sīlavā. Sīlasampanno</bold>ti sīlena samannāgato. Sampannasīlo’’ti evamādikaṃ pana atthavacanaṃ sukaranti anāmaṭṭhaṃ.</paragraph>
    <paragraph line="74" number="151"><bold>Pāḷimuttakāyā</bold>ti <pageBreak edition="Myanmar" number="2.0138" /> saṅgītianāruḷhāya <bold>dhammikathāya. Tatthevā</bold>ti āvasathāgāre eva.</paragraph>
    <subhead line="75">Pāṭaliputtanagaramāpanavaṇṇanā</subhead>
    <paragraph line="76" number="152"><bold>Issariyamattāyā</bold>ti issariyappamāṇena, issariyena ceva vittūpakaraṇena cāti evaṃ vā attho daṭṭhabbo. Upabhogūpakaraṇānipi hi loke ‘‘mattā’’ti vuccanti. <bold>Pāṭaligāmaṃ nagaraṃ katvā</bold>ti pubbe ‘‘pāṭaligāmo’’ti laddhanāmaṃ ṭhānaṃ idāni nagaraṃ katvā. <bold>Māpentī</bold>ti patiṭṭhāpenti. <bold>Āyamukhapacchindanattha</bold>nti āyadvārānaṃ upacchedanāya. <bold>‘‘Sahassasevā’’</bold>ti vā pāṭho, sahassaso eva. Tenāha <bold>‘‘ekekavaggavasena sahassaṃ sahassaṃ hutvā’’</bold>ti. <bold>Gharavatthūnī</bold>ti gharapatiṭṭhāpanaṭṭhānāni. <bold>Cittāni namantī</bold>ti taṃtaṃdevatānubhāvena tattha tattheva cittāni namanti vatthuvijjāpāṭhakānaṃ, yattha yattha tāhi vatthūni pariggahitāni. <bold>Sippānubhāvenā</bold>ti sippānugatavijjānubhāvena. <bold>Nāgaggāho</bold>ti nāgānaṃ nivāsappariggaho. Sesadvayesupi eseva nayo. <bold>Pāsāṇo</bold>ti appalakkhaṇapāsāṇo. <bold>Khāṇuko</bold>ti yo koci khāṇuko <pageBreak edition="Pali Text Society" number="2.0178" />. <bold>Sippaṃ jappitvā</bold> tādisaṃ sārambhaṭṭhānaṃ pariharitvā anārambhe ṭhāne tāhi vatthupariggāhikāhi <bold>devatāhi saddhiṃ mantayamānā</bold><bold>viya</bold> taṃtaṃgehāni <bold>māpenti</bold> upadesadānavasena. <bold>Nesa</bold>nti vatthuvijjāpāṭhakānaṃ, sabbāsaṃ devatānaṃ. <bold>Maṅgalaṃ vaḍḍhāpessantī</bold>ti maṅgalaṃ brūhessanti. Paṇḍitadassanādīni hi uttamamaṅgalāni. Tenāha <bold>‘‘atha maya’’</bold>ntiādi.</paragraph>
    <paragraph line="77"><bold>Saddo abbhuggacchati</bold> avayavadhammena samudāyassa apadisitabbato yathā ‘‘alaṅkato devadatto’’ti.</paragraph>
    <paragraph line="78"><bold>Ariyakamanussāna</bold>nti ariyadesavāsimanussānaṃ. <bold>Rāsivasenevā</bold>ti ‘‘sahassaṃ satasahassa’’ntiādinā rāsivaseneva, appakassa pana bhaṇḍassa kayavikkayo aññatthāpi labbhatevāti ‘‘rāsivasenevā’’ti vuttaṃ. Vāṇijāya patho pavattiṭṭhānanti <bold>vaṇippatho</bold>ti purimavikappe attho dutiyavikappe pana vāṇijānaṃ patho pavattiṭṭhānanti, <bold>vaṇippatho</bold>ti imamatthaṃ dassento <pageBreak edition="Vipassana Research Institut" number="2.0124" /><bold>‘‘vāṇijānaṃ vasanaṭṭhāna’’</bold>nti āha. Bhaṇḍapuṭe bhindanti mocenti etthāti <bold>puṭabhedana</bold>nti ayamettha atthoti āha <bold>‘‘bhaṇḍapuṭe…pe… vuttaṃ hotī’’</bold>ti.</paragraph>
    <paragraph line="79"><bold>Ca-kārattho</bold><pageBreak edition="Myanmar" number="2.0139" /> samuccayattho <bold>vā-saddo.</bold></paragraph>
    <paragraph line="80" number="153"><bold>Kāḷakaṇṇī sattā</bold>ti attanā kaṇhadhammabahulatāya paresañca kaṇhavipākānatthanibbattinimittatāya ‘‘kāḷakaṇṇī’’ti laddhanāmā parūpaddavakarā appesakkhasattā. <bold>Ta</bold>nti bhagavantaṃ. <bold>Pubbaṇhasamaya</bold>nti pubbaṇhe ekaṃ samayaṃ. <bold>Gāmappavisananīhārenā</bold>ti gāmappavesana nivasanākārena. <bold>Kāyapaṭibaddhaṃ katvā</bold>ti cīvaraṃ pārupitvā, pattaṃ hatthena gahetvāti attho.</paragraph>
    <paragraph line="81"><bold>Etthā</bold>ti <pageBreak edition="Pali Text Society" number="2.0179" /> etasmiṃ vā sakappitappadese. <bold>Saññate</bold>ti sammadeva saññate susaṃvutakāyavācācitte.</paragraph>
    <paragraph line="82"><bold>Pattiṃ dadeyyā</bold>ti attanā pasutaṃ puññaṃ tāsaṃ devatānaṃ anuppadajjeyya. <bold>‘‘Pūjitā’’</bold>tiādīsu tadeva pattidānaṃ <bold>pūjā,</bold> anāgate eva upaddave ārakkhasaṃvidhānaṃ <bold>paṭipūjā.</bold> ‘‘Yebhuyyena ñātimanussā ñātipetānaṃ pattidānādinā pūjanamānanādīni karonti ime pana aññātakāpi samānā tathā karonti, tasmā nesaṃ sakkaccaṃ ārakkhā saṃvidhātabbā’’ti aññamaññaṃ sampavāretvā devatā tattha ussukkaṃ āpajjantīti dassento <bold>‘‘ime’’</bold>tiādimāha. Balikammakaraṇaṃ <bold>mānanaṃ,</bold> sampati uppannaparissayaharaṇaṃ <bold>paṭimāna</bold>nti dassetuṃ <bold>‘‘ete’’</bold>tiādi vuttaṃ.</paragraph>
    <paragraph line="83"><bold>Sundarāni passatī</bold>ti sundarāni iṭṭhāni eva passati, na aniṭṭhāni.</paragraph>
    <paragraph line="84" number="154"><bold>Āṇiyo koṭṭetvā</bold>ti lahuke dārudaṇḍe gahetvā kavāṭaphalake viya aññamaññaṃ sambandhe kātuṃ āṇiyo koṭṭetvā. Nāvāsaṅkhepena kataṃ <bold>uḷumpaṃ,</bold> veḷunaḷādike saṅgharitvā valliādīhi kalāpavasena bandhitvā kattabbaṃ <bold>kullaṃ.</bold></paragraph>
    <paragraph line="85"><bold>Udakaṭṭhānassetaṃ adhivacana</bold>nti yathāvuttassa yassa kassaci udakaṭṭhānassa etaṃ ‘‘aṇṇava’’nti adhivacanaṃ, samuddassevāti adhippāyo. <bold>Saranti idha nadī adhippetā</bold> sarati sandatīti <pageBreak edition="Vipassana Research Institut" number="2.0125" /> katvā. <bold>Gambhīravitthata</bold>nti agādhaṭṭhena gambhīraṃ, sakalalokattayabyāpitāya vitthataṃ. <bold>Visajjā</bold>ti anāsajja appatvā. <bold>Pallalāni</bold> tesaṃ ataraṇato. <bold>Vināyeva kullenā</bold>ti īdisaṃ udakaṃ kullena īdisena vinā eva<bold> tiṇṇā medhāvino janā,</bold> taṇhāsaraṃ pana ariyamaggasaṅkhātaṃ setuṃ katvā nittiṇṇāti yojanā.</paragraph>
    <centered line="86">Paṭhamabhāṇavāravaṇṇanā niṭṭhitā.</centered>
    <subhead line="87">Ariyasaccakathāvaṇṇanā</subhead>
    <paragraph line="88" number="155"><bold>Mahāpanādassa</bold><pageBreak edition="Pali Text Society" number="2.0180" /><pageBreak edition="Myanmar" number="2.0140" /> rañño. <bold>Pāsādakoṭiyaṃ</bold><bold>katagāmo</bold>ti pāsādassa patitathupikāya patiṭṭhitaṭṭhāne niviṭṭhagāmo. <bold>Ariyabhāvakarāna</bold>nti ye paṭivijjhanti, tesaṃ ariyabhāvakarānaṃ nimittassa kattubhāvūpacāravaseneva vuttaṃ. Tacchāvipallāsabhūtabhāvena <bold>saccānaṃ.</bold> Anubodho pubbabhāgiyaṃ ñāṇaṃ, paṭivedho maggañāṇena abhisamayo, tattha yasmā anubodhapubbako paṭivedho anubodhena vinā na hoti, anubodhopi ekacco paṭivedhena sambandho, tadubhayābhāvahetukañca vaṭṭeva saṃsaraṇaṃ, tasmā vuttaṃ pāḷiyaṃ ‘‘ananubodhā…pe… tumhākañcā’’ti. Paṭisandhiggahaṇavasena bhavato bhavantarūpagamanaṃ <bold>sandhāvanaṃ,</bold> aparāparaṃ cavanupapajjanavasena sañcaraṇaṃ <bold>saṃsaraṇa</bold>nti āha <bold>‘‘bhavato’’</bold>tiādi. Sandhāvitasaṃsaritapadānaṃ kammasādhanataṃ sandhāyāha <bold>‘‘mayā ca tumhehi cā’’</bold>ti paṭhamavikappe. Dutiyavikappe pana bhāvasādhanataṃ hadaye katvā <bold>‘‘mamañceva tumhākañcā’’</bold>ti yathārutavaseneva vuttaṃ. <bold>Nayanasamatthā</bold>ti pāpanasamatthā, dīgharajjunā baddhasakuṇaṃ viya rajjuhattho puriso desantaraṃ taṇhārajjunā baddhaṃ sattasantānaṃ abhisaṅkhāro bhavantaraṃ neti etāyāti <bold>bhavanetti,</bold> taṇhā, sā ariyamaggasatthena suṭṭhu hatā chinnāti <bold>bhavanettisamūhatā.</bold></paragraph>
    <subhead line="89">Anāvattidhammasambodhiparāyaṇavaṇṇanā</subhead>
    <paragraph line="90" number="156"><bold>Dve gāmā</bold> ‘‘nātikā’’ti evaṃ laddhanāmo, ña-kārassa cāyaṃ na-kārādesena niddeso ‘‘animittā na nāyare’’tiādīsu (visuddhi. 1.174; jā. aṭṭha. 2.2.34) viya. Tenāha <bold>‘‘ñātigāmake’’</bold>ti <pageBreak edition="Vipassana Research Institut" number="2.0126" />. <bold>Giñjakā</bold> vuccanti iṭṭhakā, giñjakāhi eva kato āvasathoti <bold>giñjakāvasatho</bold><pageBreak edition="Pali Text Society" number="2.0181" />. So kira āvāso yathā sudhāparikammena sampayojanaṃ natthi, evaṃ iṭṭhakāhi eva cinitvā chādetvā kato. Tena vuttaṃ <bold>‘‘iṭṭhakāmaye āvasathe’’</bold>ti. Tulādaṇḍakavāṭaphalakāni pana dārumayāneva.</paragraph>
    <paragraph line="91" number="157"><bold>Oraṃ</bold> vuccati kāmadhātu, paccayabhāvena taṃ oraṃ bhajantīti <bold>orambhāgiyāni,</bold> orambhāgassa vā hitāni <bold>orambhāgiyāni.</bold> Tenāha <bold>‘‘heṭṭhābhāgiyāna’’</bold>ntiādi. <bold>Tīhi maggehī</bold>ti heṭṭhimehi tīhi maggehi. Tehi <pageBreak edition="Myanmar" number="2.0141" /> pahātabbatāya hi nesaṃ saṃyojanānaṃ orambhāgiyatā. Orambhañjiyāni vā <bold>orambhāgiyāni</bold> vuttāni niruttinayena. Idāni byatirekamukhena nesaṃ orambhāgiyabhāvaṃ vibhāvetuṃ <bold>‘‘tatthā’’</bold>tiādi vuttaṃ. Vikkhambhitāni samatthatāvighātena puthujjanānaṃ, samucchinnāni sabbaso abhāvena ariyānaṃ rūpārūpabhavūpapattiyā vibandhāya na hontīti vuttaṃ <bold>‘‘avikkhambhitāni asamucchinnānī’’</bold>ti. <bold>Nibbattavasenā</bold>ti paṭisandhiggahaṇavasena. <bold>Gantuṃ na denti</bold> mahaggatagāmikammāyūhanassa vinibandhanato. <bold>Sakkāyadiṭṭhiādīni tīṇi</bold> saṃyojanāni kāmacchandabyāpādā viya mahaggatūpapattiyā avinibandhabhūtānipi kāmabhavūpapattiyā visesapaccayattā <bold>tattha</bold> mahaggatabhave <bold>nibbattampi</bold> tannibbattihetukammaparikkhaye kāmabhavūpapattipaccayatāya mahaggatabhavato <bold>ānetvā puna idheva</bold> kāmabhave eva <bold>nibbattāpenti,</bold> tasmā <bold>sabbā</bold>nipi pañcapi saṃyojanāni <bold>orambhāgiyāni eva. Paṭisandhivasena anāgamanasabhāvā</bold>ti paṭisandhiggahaṇavasena tasmā lokā idha na āgamanasabhāvā. Buddhadassanatheradassanadhammassavanānaṃ panatthāyassa āgamanaṃ anivāritaṃ.</paragraph>
    <paragraph line="92"><bold>Kadāci karahaci uppattiyā</bold> saviraḷākāratā <pageBreak edition="Pali Text Society" number="2.0182" /><bold>pariyuṭṭhānamandatāya</bold> abahalatāti <bold>dvedhāpi tanubhāvo. Abhiṇha</bold>nti bahuso. <bold>Bahalabahalā</bold>ti tibbatibbā. Yattha uppajjanti, taṃ santānaṃ maddantā, pharantā, sādhentā, andhakāraṃ karontā uppajjanti, dvīhi pana maggehi pahīnattā <bold>tanukatanukā</bold> mandamandā <bold>uppajjanti. ‘‘Puttadhītaro hontī’’</bold>ti idaṃ akāraṇaṃ. Tathā hi aṅgapaccaṅgaparāmasanamattenapi te honti. <bold>Ida</bold>nti ‘‘rāgadosamohānaṃ tanuttā’’ti idaṃ vacanaṃ. <bold>Bhavatanukavasenā</bold>ti appakabhavavasena. <bold>Ta</bold>nti mahāsivattherassa vacanaṃ paṭikkhittanti sambandho. Ye bhavā ariyānaṃ labbhanti, te paripuṇṇalakkhaṇabhavā eva. Ye na labbhanti, tattha kīdisaṃ taṃ bhavatanukaṃ, tasmā ubhayathāpi bhavatanukassa asambhavo evāti dassetuṃ <bold>‘‘sotāpannassā’’</bold>tiādi vuttaṃ. <bold>Aṭṭhame bhave bhavatanukaṃ natthi</bold> aṭṭhamasseva bhavassa sabbasseva abhāvato. Sesesupi eseva nayo.</paragraph>
    <paragraph line="93"><bold>Kāmāvacaralokaṃ</bold><pageBreak edition="Vipassana Research Institut" number="2.0127" /><bold>sandhāya vuttaṃ</bold> itarassa lokassa vasena tathā vattuṃ asakkuṇeyyattā. Yo hi sakadāgāmī devamanussalokesu vomissakavasena nibbattati, sopi kāmabhavavaseneva paricchinditabbo. Bhagavatā ca kāmaloke ṭhatvā ‘‘sakideva imaṃ lokaṃ āgantvā’’ti <pageBreak edition="Myanmar" number="2.0142" /> vuttaṃ, ‘‘imaṃ lokaṃ āgantvā’’ti ca iminā pañcasu sakadāgāmīsu cattāro vajjetvā ekova gahito. Ekacco hi idha sakadāgāmiphalaṃ patvā idheva parinibbāyati, ekacco idha patvā devaloke parinibbāyati, ekacco devaloke patvā tattheva parinibbāyati, ekacco devaloke patvā idhūpapajjitvā parinibbāyati, ime cattāro idha na labbhanti. Yo pana idha patvā devaloke yāvatāyukaṃ vasitvā puna idhūpapajjitvā parinibbāyati, ayaṃ idha adhippeto. Aṭṭhakathāyaṃ pana imaṃ lokanti kāmabhavo adhippetoti imamatthaṃ vibhāvetuṃ <bold>‘‘sace hī’’</bold>tiādinā aññaṃyeva catukkaṃ dassitaṃ.</paragraph>
    <paragraph line="94"><bold>Catūsu</bold><pageBreak edition="Pali Text Society" number="2.0183" /><bold>…pe… sabhāvoti attho</bold> apāyagamanīyānaṃ pāpadhammānaṃ sabbaso pahīnattā. <bold>Dhammaniyāmenā</bold>ti maggadhammaniyāmena. <bold>Niyato</bold> uparimaggādhigamassa avassaṃbhāvibhāvato. Tenāha <bold>‘‘sambodhiparāyaṇo’’</bold>ti.</paragraph>
    <subhead line="95">Dhammādāsadhammapariyāyavaṇṇanā</subhead>
    <paragraph line="96" number="158"><bold>Tesaṃ tesaṃ ñāṇagati</bold>nti tesaṃ tesaṃ sattānaṃ ‘‘asuko sotāpanno, asuko sakadāgāmī’’tiādinā taṃtaṃñāṇādhigamanaṃ. <bold>Ñāṇūpapattiṃ ñāṇābhisamparāya</bold>nti tato parampi ‘‘niyato sambodhiparāyaṇo, sakideva imaṃ lokaṃ āgantvā dukkhassantaṃ karissatī’’tiādinā ca ñāṇasahitaṃ uppattipaccayabhāvaṃ. <bold>Olokentassa</bold> ñāṇacakkhunā pekkhantassa <bold>kāyakilamathova,</bold> na tena kāci veneyyānaṃ atthasiddhīti adhippāyo. <bold>Cittavihesā</bold>ti cittakhedo, sā kilesūpasaṃhitattā <bold>buddhānaṃ natthi.</bold> Ādīyati ālokīyati attā etenāti <bold>ādāsaṃ,</bold> dhammabhūtaṃ ādāsaṃ <bold>dhammādāsaṃ,</bold> ariyamaggañāṇassetaṃ adhivacanaṃ, tena ariyasāvakā catūsu ariyasaccesu viddhastasammohattā attānampi yāthāvato ñatvā yāthāvato byākareyya, tappakāsanato pana dhammapariyāyassa suttassa dhammādāsatā veditabbā. <bold>Yena dhammādāsenā</bold>ti idha pana maggadhammameva vadati.</paragraph>
    <paragraph line="97">Avecca yāthāvato jānitvā tannimittauppannapasādo <bold>aveccapasādo,</bold> maggādhigamena uppannapasādo <pageBreak edition="Vipassana Research Institut" number="2.0128" />, so pana yasmā pāsāṇapabbato viya niccalo, na ca kenaci kāraṇena vigacchati, tasmā vuttaṃ <bold>‘‘acalena accutenā’’</bold>ti.</paragraph>
    <paragraph line="98"><bold>‘‘Pañcasīlānī’’</bold>ti <pageBreak edition="Myanmar" number="2.0143" /> gahaṭṭhavasenetaṃ vuttaṃ tehi ekantapariharaṇīyato. Ariyānaṃ pana sabbāni sīlāni kantāneva. Tenāha <bold>‘‘sabbopi panettha saṃvaro labbhatiyevā’’</bold>ti.</paragraph>
    <paragraph line="99"><bold>Sabbesa</bold>nti <pageBreak edition="Pali Text Society" number="2.0184" /> sabbesaṃ ariyānaṃ. <bold>Sikkhāpadāvirodhenā</bold>ti yathā bhūtarocanāpatti na hoti, evaṃ. <bold>Yuttaṭṭhāne</bold>ti kātuṃ yuttaṭṭhāne.</paragraph>
    <subhead line="100">Ambapālīgaṇikāvatthuvaṇṇanā</subhead>
    <paragraph line="101" number="161"> Tadā kira vesālī iddhā phītā sabbaṅgasampannā ahosi vepullappattā, taṃ sandhāyāha <bold>‘‘khandhake vuttanayena vesāliyā sampannabhāvo veditabbo’’</bold>ti. Tasmiṃ kira bhikkhusaṅghe pañcasatamattā bhikkhū navā acirapabbajitā ahesuṃ osannavīriyā ca. Tathā hi vakkhati ‘‘tattha kira ekacce bhikkhū osannavīriyā’’tiādi (dī. ni. aṭṭha. 2.165). <bold>Satipaccupaṭṭhānattha</bold>nti tesaṃ satipaccupaṭṭhāpanatthaṃ. <bold>Saratī</bold>ti kāyādike yathāsabhāvato ñāṇasampayuttāya satiyā anussarati upadhāreti. <bold>Sampajānātī</bold>ti samaṃ pakārehi jānāti avabujjhati. Ayamettha saṅkhepo, vitthāro pana parato <bold>satipaṭṭhānavaṇṇanāyaṃ</bold> (dī. ni. aṭṭha. 2.373; ma. ni. aṭṭha. 1.106) āgamissati.</paragraph>
    <paragraph line="102"><bold>Sabbasaṅgāhaka</bold>nti sarīragatassa ceva vatthālaṅkāragatassa cāti sabbassa nīlabhāvassa saṅgāhakaṃ vacanaṃ. <bold>Tassevā</bold>ti nīlāti sabbasaṅgāhakavasena vuttaatthasseva. <bold>Vibhāgadassana</bold>nti pabhedadassanaṃ. Yathā te licchavirājāno apītādivaṇṇā eva keci vilepanavasena pītādivaṇṇā khāyiṃsu, evaṃ anīlādivaṇṇā eva keci vilepanavasena nīlādivaṇṇā khāyiṃsūti vuttaṃ <bold>‘‘na tesaṃ pakativaṇṇo nīlo’’</bold>tiādi. Nīlo maṇi etesūti <bold>nīlamaṇi,</bold> indanīlamahānīlādinīlaratanavinaddhā alaṅkārā. Te kira suvaṇṇaviracite hi maṇiobhāsehi ekanīlā viya khāyanti. <bold>Nīlamaṇikhacitā</bold>ti nīlaratanaparikkhittā. <bold>Nīlavatthaparikkhittā</bold>ti nīlavatthanīlakampalaparikkhepā. <bold>Nīlavammikehī</bold>ti nīlakaghaṭaparikkhittehi. <bold>Sabbapadesū</bold>ti ‘‘pītā hontī’’tiādisabbapadesu. <bold>Parivaṭṭesī</bold>ti <pageBreak edition="Pali Text Society" number="2.0185" /> paṭighaṭṭesi. Āharanti imasmā rājapurisā balinti <bold>āhāro,</bold> tappattajanapadoti āha <bold>‘‘sāhāranti sajanapada’’</bold>nti. Aṅguliphoṭopi aṅguliyā cālanavaseneva <pageBreak edition="Myanmar" number="2.0144" /><pageBreak edition="Vipassana Research Institut" number="2.0129" /> hotīti vuttaṃ <bold>‘‘aṅguliṃ cālesu’’</bold>nti. <bold>Ambakāyā</bold>ti mātugāmena. Upacāravacanaṃ hetaṃ itthīsu, yadidaṃ ‘‘ambakā mātugāmo jananikā’’ti.</paragraph>
    <paragraph line="103"><bold>Avalokethā</bold>ti apavattitvā olokanaṃ oloketha. Taṃ pana apavattitvā olokanaṃ anu anu dassanaṃ hotīti āha <bold>‘‘punappunaṃ passathā’’</bold>ti. <bold>Upanethā</bold>ti ‘‘yathāyaṃ licchavirājaparisā sobhātisayena yuttā, evaṃ tāvatiṃsaparisā’’ti upanayaṃ karotha. Tenāha <bold>‘‘tāvatiṃsehi samake katvā passathā’’</bold>ti.</paragraph>
    <paragraph line="104">‘‘Upasaṃharatha bhikkhave licchaviparisaṃ tāvatiṃsasadisa’’nti nayidaṃ nimittaggāhe niyojanaṃ, kevalaṃ pana dibbasampattisadisā etesaṃ rājūnaṃ issariyasampattīti anupubbikathāya saggasampattikathanaṃ viya daṭṭhabbaṃ. Tesu pana bhikkhūsu ekaccānaṃ tattha nimittaggāhopi siyā, taṃ sandhāya vuttaṃ <bold>‘‘nimittaggāhe uyyojetī’’</bold>ti. <bold>Hitakāmatāya</bold> tesaṃ bhikkhūnaṃ yathā āyasmato nandassa hitakāmatāya saggasampattidassanaṃ. Tenāha <bold>‘‘tatra kirā’’</bold>tiādi. <bold>Osannavīriyā</bold>ti sammāpaṭipattiyaṃ avasannavīriyā, ossaṭṭhavīriyā vāti attho. <bold>Aniccalakkhaṇavibhāvanattha</bold>nti tesaṃ rājūnaṃ vasena bhikkhūnaṃ aniccalakkhaṇavibhūtabhāvatthaṃ.</paragraph>
    <subhead line="105">Veḷuvagāmavassūpagamanavaṇṇanā</subhead>
    <paragraph line="106" number="163"><bold>Samīpe veḷuvagāmo</bold>ti pubbaṇhaṃ vā sāyanhaṃ vā gantvā nivattanayogye āsannaṭṭhāne niviṭṭhā parivāragāmo. <bold>Saṅgammā</bold>ti sammā gantvā. <bold>Assā</bold>ti bhagavato.</paragraph>
    <paragraph line="107" number="164"><bold>Pharuso</bold>ti kakkhaḷo, garutaroti attho. <bold>Visabhāgarogo</bold>ti <pageBreak edition="Pali Text Society" number="2.0186" /> dhātuvisabhāgatāya samuṭṭhito bahalatararogo, na ābādhamattaṃ. <bold>Ñāṇena paricchinditvā</bold>ti vedanānaṃ khaṇikataṃ, dukkhataṃ, attasuññatañca yāthāvato ñāṇena paricchijja parituletvā. <bold>Adhivāsesī</bold>ti tā abhibhavanto yathāparimadditākārasallakkhaṇena attani āropetvā vāsesi, na tāhi abhibhuyyamāno. Tenāha <bold>‘‘avihaññamāno’’</bold>tiādi. <bold>Adukkhiyamāno</bold>ti cetodukkhavasena adukkhiyamāno <pageBreak edition="Myanmar" number="2.0145" />, kāyadukkhaṃ pana ‘‘natthī’’ti na sakkā vattuṃ. Asati hi tasmiṃ adhivāsanāya eva asambhavoti. <bold>Anāmantetvā</bold>ti anālapitvā. <bold>Anapaloketvā</bold>ti avissajjitvā. Tenāha <bold>‘‘ovādānusāsaniṃ adatvāti vuttaṃ hotī’’</bold>ti. <bold>Pubbabhāgavīriyenā</bold>ti phalasamāpattiyā parikammavīriyena. <bold>Phalasamāpattivīriyenā</bold>ti phalasamāpattisampayuttavīriyena. <bold>Vikkhambhetvā</bold>ti <pageBreak edition="Vipassana Research Institut" number="2.0130" /> vinodetvā. Yathā nāma pupphanasamaye campakādirukkhe vekhe dinne yāva so vekho nāpanīyati, tāvassa pupphanasamatthatā vikkhambhitā vinoditā hoti, evameva yathāvuttavīriyavekhadānena tā vedanā satthu sarīre yathāparicchinnaṃ kālaṃ vikkhambhitā vinoditā ahesuṃ. Tena vuttaṃ ‘‘vikkhambhetvāti vinodetvā’’ti. <bold>Jīvitampi jīvitasaṅkhāro</bold> kammunā saṅkharīyatīti katvā. <bold>Chijjamānaṃ</bold> virodhipaccayasamāyogena payogasampattiyā <bold>ghaṭetvā ṭhapīyati. Adhiṭṭhāyā</bold>ti adhiṭṭhānaṃ katvā. Tenāha ‘‘dasamāse mā uppajjitthāti samāpattiṃ samāpajjī’’ti. Taṃ pana ‘‘adhiṭṭhānaṃ, pavattana’’nti ca vattabbataṃ arahatīti vuttaṃ <bold>‘‘adhiṭṭhahitvā pavattetvā’’</bold>ti.</paragraph>
    <paragraph line="108"><bold>Khaṇikasamāpattī</bold>ti tādisaṃ pubbābhisaṅkhāraṃ akatvā ṭhānaso samāpajjitabbasamāpatti. <bold>Puna sarīraṃ vedanā ajjhottharati</bold> savisesapubbābhisaṅkhārassa akatattā. Rūpasattakaarūpasattakāni <bold>visuddhimaggasaṃvaṇṇanāsu</bold><pageBreak edition="Pali Text Society" number="2.0187" /> (visuddhi. ṭī. 2.706, 717) vitthāritanayena veditabbāni. <bold>Suṭṭhu vikkhambheti</bold> pubbābhisaṅkhārassa sātisayattā. Idāni tamatthaṃ upamāya vibhāvetuṃ <bold>‘‘yathā nāmā’’</bold>tiādi vuttaṃ. <bold>Apabyūḷho</bold>ti apanīto. <bold>Cuddasahākārehi sannetvā</bold>ti tesaṃyeva rūpasattakaarūpasattakānaṃ vasena cuddasahi pakārehi vipassanācittaṃ, sakalameva vā attabhāvaṃ visabhāgarogasañjanitalūkhabhāvanirogakaraṇāya sinehetvā <bold>na uppajjiyeva</bold> sammāsambuddhena sātisayasamāpattivegena suvikkhambhitattā.</paragraph>
    <paragraph line="109"><bold>Gilāno hutvā puna vuṭṭhito</bold>ti pubbe gilāno hutvā puna tato gilānabhāvato vuṭṭhito. Madhurakabhāvo nāma sarīrassa thambhitattaṃ, taṃ pana garubhāvapubbakanti āha <bold>‘‘sañjātagarubhāvo sañjātathaddhabhāvo’’</bold>ti. <bold>‘‘Nānākārato na upaṭṭhahantī’’</bold>ti iminā disāsammohopi me ahosi <pageBreak edition="Myanmar" number="2.0146" /> sokabalenāti dasseti. <bold>Satipaṭṭhānādidhammā</bold>ti kāyānupassanādayo anupassanādhammā pubbe vibhūtā hutvā upaṭṭhahantāpi idāni <bold>mayhaṃ pākaṭā na honti.</bold></paragraph>
    <paragraph line="110" number="165"><bold>Abbhantaraṃ karoti nāma</bold> attaniyeva ṭhapanato. <bold>Puggalaṃ abbhantaraṃ karoti nāma</bold> samānattatāvasena dhammena pubbe tassa saṅgaṇhato. <bold>Daharakāle</bold>ti attano daharakāle. <bold>Kassaci akathetvā</bold>ti kassaci attano antevāsikassa upanigūhabhūtaṃ ganthaṃ akathetvā. <bold>Muṭṭhiṃ katvā</bold>ti muṭṭhigataṃ viya rahasibhūtaṃ katvā. Yasmiṃ vā naṭṭhe sabbo taṃmūlako dhammo vinassati, so ādito mūlabhūto dhammo, mussati vinassati dhammo etena naṭṭhenāti <bold>muṭṭhi,</bold> taṃ tathārūpaṃ muṭṭhiṃ katvā pariharitvā <bold>ṭhapitaṃ kiñci natthīti dasseti.</bold></paragraph>
    <paragraph line="111"><bold>Ahamevā</bold>ti <pageBreak edition="Vipassana Research Institut" number="2.0131" /> avadhāraṇaṃ bhikkhusaṅghapariharaṇassa aññasādhāraṇicchādassanatthaṃ, avadhāraṇena pana vinā <bold>‘‘ahaṃ bhikkhusaṅgha’’</bold>ntiādi bhikkhusaṅghapariharaṇe ahaṃkāramamaṃkārābhāvadassananti daṭṭhabbaṃ. <bold>Uddisitabbaṭṭhenā</bold>ti ‘‘satthā’’ti uddisitabbaṭṭhena. <bold>Mā vā</bold><pageBreak edition="Pali Text Society" number="2.0188" /><bold>ahesuṃ</bold> bhikkhūti adhippāyo. ‘‘Mā vā ahosī’’ti vā pāṭho. <bold>Evaṃ na hotī</bold>ti ‘‘ahaṃ bhikkhusaṅghaṃ pariharissāmī’’tiādi ākārena cittappavatti na hoti. <bold>‘‘Pacchimavayaanuppattabhāvadīpanatthaṃ vutta’’</bold>nti iminā vayo viya buddhakiccampi pariyositakammanti dīpeti. Sakaṭassa bāhappadese daḷhībhāvāya veṭhadānaṃ <bold>bāhabandho. </bold> Cakkanemisandhīnaṃ daḷhībhāvāya veṭhadānaṃ <bold>cakkabandho.</bold></paragraph>
    <paragraph line="112"><bold>Tamattha</bold>nti veṭhamissakena maññeti vuttamatthaṃ. Rūpādayo eva dhammā saviggaho viya upaṭṭhānato rūpanimittādayo, tesaṃ <bold>rūpanimittādīnaṃ. Lokiyānaṃ vedanāna</bold>nti yāsaṃ nirodhanena phalasamāpatti samāpajjitabbā, tāsaṃ nirodhā phāsu hoti, tathā bāḷhavedanābhitunnasarīrassāpi. <bold>Tadatthāyā</bold>ti phalasamāpattivihāratthāya. Dvīhi bhāgehi āpo gato etthāti <bold>dīpo,</bold> oghena parigato hutvā anajjhotthaṭo bhūmibhāgo, idha pana catūhipi oghehi, saṃsāramahogheneva vā anajjhotthaṭo attā ‘‘dīpo’’ti adhippeto. Tenāha <bold>‘‘mahāsamuddagatā’’</bold>tiādi. <bold>Attassaraṇā</bold>ti attappaṭisaraṇā. <bold>Attagatikā vā</bold>ti attaparāyaṇāva <pageBreak edition="Myanmar" number="2.0147" />. <bold>Mā aññagatikā</bold>ti aññaṃ kiñci gatiṃ paṭisaraṇaṃ parāyaṇaṃ mā cintayittha. Kasmā? Attā nāmettha paramatthato dhammo abbhantaraṭṭhena, so evaṃ sampādito tumhākaṃ dīpaṃ tāṇaṃ gati parāyaṇanti. Tena vuttaṃ <bold>‘‘dhammadīpā’’</bold>tiādi. Tathā cāha ‘‘attā hi attano nātho, ko hi nātho paro siyā’’ti (dha. pa. 160, 380) upadesamattameva <pageBreak edition="Pali Text Society" number="2.0189" /> hi parasmiṃ paṭibaddhaṃ, aññā sabbā sampatti purisassa attādhīnā eva. Tenāha bhagavā ‘‘tumhehi kiccaṃ ātappaṃ, akkhātāro tathāgatā’’ti (dha. pa. 276). <bold>Tamagge</bold>ti tamayogassa agge tassa atikkantābhāvato. Tenevāha <bold>‘‘ime aggatamā’’</bold>tiādi. <bold>Mamā</bold>ti mama sāsane. <bold>Sabbepi te catusatipaṭṭhānagocarā vā</bold>ti catubbidhaṃ satipaṭṭhānaṃ bhāvetvā brūhetvā tadeva gocaraṃ attano pavattiṭṭhānaṃ katvā ṭhitā eva <bold>bhikkhū agge bhavissanti.</bold></paragraph>
    <centered line="113">Dutiyabhāṇavāravaṇṇanā niṭṭhitā.</centered>
    <subhead line="114">Nimittobhāsakathāvaṇṇanā</subhead>
    <paragraph line="115" number="166"> Anekavāraṃ <pageBreak edition="Vipassana Research Institut" number="2.0132" /> bhagavā vesāliyaṃ viharati, tasmā imaṃ vesālippavesanaṃ niyametvā dassetuṃ ‘‘kadā pāvisī’’ti pucchitvā āgamanato paṭṭhāya taṃ dassento <bold>‘‘bhagavā kirā’’</bold>tiādimāha. <bold>Āgatamaggenevā</bold>ti pubbe yāva veḷuvagāmakā āgatamaggeneva paṭinivattento. <bold>Yathāparicchedenā</bold>ti yathāparicchinnakālena. <bold>Tato</bold>ti phalasamāpattito. <bold>Aya</bold>nti idāni vuccamānākāro. <bold>Divāṭṭhānolokanā</bold>di parinibbānassa ekantikabhāvadassanaṃ. <bold>Ossaṭṭho</bold>ti vissaṭṭho <bold>āyusaṅkhāro</bold> ‘‘sattāhameva mayā jīvitabba’’nti.</paragraph>
    <paragraph line="116"><bold>Jeṭṭhakaniṭṭhabhātikāna</bold>nti sabbeva sabrahmacārino sandhāya vadati.</paragraph>
    <paragraph line="117"><bold>Paṭipādessāmī</bold>ti maggapaṭipattiyā niyojessāmi. <bold>Maṇiphalake</bold>ti maṇikhacite pamukhe atthataphalake. <bold>Taṃ paṭhamaṃ</bold><pageBreak edition="Pali Text Society" number="2.0190" /><bold>dassana</bold>nti yaṃ veḷuvane paribbājakarūpena āgatassa siddhaṃ dassanaṃ, taṃ paṭhamadassanaṃ. Yaṃ vā anomadassissa bhagavato vacanaṃ saddahantena tadā abhinīhārakāle paccakkhato <pageBreak edition="Myanmar" number="2.0148" /> viya tumhākaṃ dassanaṃ siddhaṃ, taṃ paṭhamadassanaṃ. <bold>Paccāgamanacārika</bold>nti paccāgamanatthaṃ cārikaṃ.</paragraph>
    <paragraph line="118"><bold>Sattāha</bold>nti accantasaṃyoge upayogavacanaṃ. Therassa jātovarakagehaṃ kira itaragehato vivekaṭṭhaṃ, vivaṭaṅgaṇañca, tasmā devabrahmānaṃ upasaṅkamanayogyanti <bold>‘‘jātovarakaṃ paṭijaggathā’’</bold>ti vuttaṃ. <bold>So</bold>ti uparevato. <bold>Taṃ pavatti</bold>nti tattha vasitukāmatāya vuttaṃ taṃ.</paragraph>
    <paragraph line="119">‘‘Jānantāpi tathāgatā pucchantī’’ti (pārā. 16, 165) iminā nīhārena <bold>thero ‘‘ke tumhe’’</bold>ti pucchi. ‘‘Tvaṃ catūhi mahārājehi mahantataro’’ti puṭṭho attano mahattaṃ satthu upari pakkhipanto <bold>‘‘ārāmikasadisā ete upāsike amhākaṃ satthuno’’</bold>ti āha. Sāvakasampattikittanampi hi atthato satthu sampattiṃyeva vibhāveti.</paragraph>
    <paragraph line="120"><bold>Sotāpattiphale patiṭṭhāyā</bold>ti therassa desanānubhāvena, attano ca upanissayasampattiyā ñāṇassa paripakkattā sotāpattiphale patiṭṭhahitvā.</paragraph>
    <paragraph line="121"><bold>Aya</bold>nti <pageBreak edition="Vipassana Research Institut" number="2.0133" /> yathāvuttā. <bold>Etthā</bold>ti ‘‘vesāliṃ piṇḍāya pāvisī’’ti etasmiṃ vesālīpavese. <bold>Anupubbīkathā</bold>ti anupubbadīpanī kathā.</paragraph>
    <paragraph line="122" number="167"><bold>Udenayakkhassa cetiyaṭṭhāne</bold>ti udenassa nāma yakkhassa āyatanabhāvena iṭṭhakāhi cite mahājanassa cittīkataṭṭhāne. <bold>Katavihāro</bold>ti bhagavantaṃ uddissa katavihāro. <bold>Vuccatī</bold>ti purimavohārena ‘‘udenacetiya’’nti vuccati. <bold>Gotamakādīsupī</bold>ti ‘‘gotamakacetiya’’nti evaṃ ādīsupi. <bold>Eseva nayo</bold>ti cetiyaṭṭhāne katavihārabhāvaṃ atidisati. <bold>Vaḍḍhitā</bold>ti <pageBreak edition="Pali Text Society" number="2.0191" /> bhāvanāpāripūrivasena paribrūhitā. <bold>Punappunaṃ katā</bold>ti bhāvanāya bahulīkaraṇena aparāparaṃ pavattitā. <bold>Yuttayānaṃ viya katā</bold>ti yathā yuttaṃ ājaññayānaṃ chekena sārathinā adhiṭṭhitaṃ yathāruci pavattati, evaṃ yathārucipavattirahataṃ gamitā. <bold>Patiṭṭhānaṭṭhenā</bold>ti adhiṭṭhānaṭṭhena. <bold>Vatthu viya katā</bold>ti sabbaso upakkilesavisodhanena iddhivisayatāya pavattiṭṭhānabhāvato suvisodhitaparissayavatthu viya katā. <bold>Adhiṭṭhitā</bold>ti paṭipakkhadūrībhāvato subhāvitabhāvena taṃtaṃadhiṭṭhānayogyatāya ṭhapitā <pageBreak edition="Myanmar" number="2.0149" />. <bold>Samantato citā</bold>ti sabbabhāgena bhāvanupacayaṃ gamitā. Tenāha <bold>‘‘suvaḍḍhitā’’</bold>ti. <bold>Suṭṭhu samāraddhā</bold>ti iddhibhāvanāya sikhāppattiyā sammadeva saṃsevitā.</paragraph>
    <paragraph line="123"><bold>Aniyamenā</bold>ti ‘‘yassa kassacī’’ti aniyamavacanena. <bold>Niyametvā</bold>ti ‘‘tathāgatassā’’ti sarūpadassanena niyametvā. <bold>Āyuppamāṇa</bold>nti paramāyuppamāṇaṃ vadati, tasseva gahaṇe kāraṇaṃ <bold>brahmajālasuttavaṇṇanāyaṃ</bold> (dī. ni. aṭṭha. 1.40; dī. ni. ṭī. 1.40) vuttanayeneva veditabbaṃ. Mahāsivatthero pana ‘‘mahābodhisattānaṃ carimabhave paṭisandhidāyino kammassa asaṅkhyeyyāyukatāsaṃvattanasamatthataṃ hadaye ṭhapetvā buddhānaṃ āyusaṅkhārassa parissayavikkhambhanasamatthatā pāḷiyaṃ āgatā evāti imaṃ bhaddakappameva tiṭṭheyyā’’ti avoca. <bold>‘‘Khaṇḍiccādīhi abhibhuyyatī’’</bold>ti etena yathā iddhibalena jarāya na paṭighāto, evaṃ tena maraṇassapi na paṭighātoti atthato āpannamevāti. ‘‘Kva saro khitto, kva ca nipatito’’ti aññathā vuṭṭhitenāpi theravādena aṭṭhakathāvacanameva samatthitanti daṭṭhabbaṃ <pageBreak edition="Pali Text Society" number="2.0192" />. Tenāha <bold>‘‘so na ruccati…pe… niyamita’’</bold>nti.</paragraph>
    <paragraph line="124"><bold>Pariyuṭṭhitacitto</bold>ti yathā kiñci atthānatthaṃ sallakkhetuṃ na sakkā, evaṃ abhibhūtacitto. So pana abhibhavo mahatā udakoghena appakassa udakassa ajjhottharaṇaṃ viya ahosīti vuttaṃ <bold>‘‘ajjhotthaṭacitto’’</bold>ti. <bold>Aññopī</bold>ti therato, ariyehi vā aññopi yo koci <bold>puthujjano.</bold> Puthujjanaggahaṇañcettha yathā sabbena sabbaṃ appahīnavipallāso mārena pariyuṭṭhitacitto kiñci <pageBreak edition="Vipassana Research Institut" number="2.0134" /> atthaṃ sallakkhetuṃ na sakkoti, evaṃ thero bhagavatā kataṃ nimittobhāsaṃ sabbaso na sallakkhesīti dassanatthaṃ. Tenāha <bold>‘‘māro hī’’</bold>tiādi. <bold>Cattāro vipallāsā</bold>ti asubhe ‘‘subha’’nti saññāvipallāso, cittavipallāso, dukkhe ‘‘sukha’’nti saññāvipallāso, cittavipallāsoti ime cattāro vipallāsā. <bold>Tenā</bold>ti yadipi itare aṭṭha vipallāsā pahīnā, tathāpi yathāvuttānaṃ catunnaṃ vipallāsānaṃ appahīnabhāvena. <bold>Assā</bold>ti therassa. <bold>Maddatī</bold>ti phusanamattena maddanto viya hoti, aññathā tena maddite sattānaṃ maraṇameva siyā. <bold>Kiṃ sakkhissati,</bold> na sakkhissatīti adhippāyo. Kasmā <pageBreak edition="Myanmar" number="2.0150" /> na sakkhissati, nanu esa aggasāvakassa kucchiṃ paviṭṭhoti? Saccaṃ paviṭṭho, tañca kho attano ānubhāvadassanatthaṃ, na vibādhanādhippāyena. Vibādhanādhippāyena pana idha ‘‘kiṃ sakkhissatī’’ti vuttaṃ hadayamaddanassa adhigatattā. <bold>Nimittobhāsa</bold>nti ettha ‘‘tiṭṭhatu bhagavā kappa’’nti sakalakappaṃ avaṭṭhānayācanāya ‘‘yassa kassaci ānanda cattāro iddhipādā bhāvitā’’tiādinā aññāpadesena attano caturiddhipādabhāvanānubhāvena kappaṃ avaṭṭhānasamatthatāvasena saññuppādanaṃ <bold>nimittaṃ,</bold> tathā pana pariyāyaṃ muñcitvā ujukaṃyeva attano adhippāyavibhāvanaṃ <bold>obhāso. Jānantoyeva</bold> vāti mārena pariyuṭṭhitabhāvaṃ jānanto eva. Attano aparādhahetuto <pageBreak edition="Pali Text Society" number="2.0193" /> sattānaṃ soko tanuko hoti, na balavāti āha <bold>‘‘dosāropanena sokatanukaraṇattha’’</bold>nti. Kiṃ pana thero mārena pariyuṭṭhitacittakāle pavattiṃ pacchā jānātīti? Na jānāti sabhāvena, buddhānubhāvena pana anujānāti.</paragraph>
    <subhead line="125">Mārayācanakathāvaṇṇanā</subhead>
    <paragraph line="126" number="168"><bold>Anatthe niyojento</bold> guṇamāraṇena māreti, virāgavibandhanena vā jātinimittatāya tattha tattha jātaṃ jātaṃ mārento viya hotīti <bold>‘‘māretīti māro’’</bold>ti vuttaṃ. Ativiya pāpatāya <bold>pāpimā.</bold> Kaṇhadhammehi samannāgato <bold>kaṇho.</bold> Virāgādiguṇānaṃ antakaraṇato <bold>antako.</bold> Sattānaṃ anatthāvahapaṭipattiṃ na muccatīti <bold>namuci.</bold> Attano mārapāsena pamatte bandhati, pamattā vā bandhū etassāti <bold>pamattabandhu.</bold> Sattamasattāhato paraṃ satta ahāni sandhāyāha <bold>‘‘aṭṭhame sattāhe’’</bold>ti na pana pallaṅkasattāhādi viya niyatakiccassa aṭṭhamasattāhassa nāma labbhanato. Sattamasattāhassa hi parato ajapālanigrodhamūle mahābrahmuno, sakkassa ca devarañño paṭiññātadhammadesanaṃ bhagavantaṃ ñatvā ‘‘idāni satte dhammadesanāya mama visayaṃ atikkamāpessatī’’ti sañjātadomanasso hutvā ṭhito cintesi ‘‘handa dānāhaṃ naṃ upāyena parinibbāpessāmi, evamassa manoratho aññathattaṃ gamissati, mama ca manoratho ijjhissatī’’ti <pageBreak edition="Vipassana Research Institut" number="2.0135" />. Evaṃ pana cintetvā bhagavantaṃ upasaṅkamitvā ekaṃ antaṃ ṭhito ‘‘parinibbātu dāni bhante bhagavā’’tiādinā parinibbānaṃ yāci, taṃ sandhāya vuttaṃ <bold>‘‘aṭṭhame sattāhe’’</bold>tiādi. Tattha <bold>ajjā</bold>ti āyusaṅkhārossajjanadivasaṃ sandhāyāha. Bhagavā cassa abhisandhiṃ jānantopi <pageBreak edition="Myanmar" number="2.0151" /> taṃ anāvikatvā parinibbānassa akālabhāvameva pakāsento yācanaṃ paṭikkhipi. Tenāha <bold>‘‘na tāvāha’’</bold>ntiādi.</paragraph>
    <paragraph line="127"><bold>Maggavasena viyattā</bold>ti saccasampaṭivedhaveyyattiyena byattā. <bold>Tatheva vinītā</bold>ti maggavasena kilesānaṃ samucchedavinayanena vinītā. <bold>Tathā visāradā</bold>ti ariyamaggādhigameneva satthusāsane vesārajjappattiyā visāradā <pageBreak edition="Pali Text Society" number="2.0194" />, sārajjakarānaṃ diṭṭhivicikicchādipāpadhammānaṃ vigamena visāradabhāvaṃ pattāti attho. Yassa sutassa vasena vaṭṭadukkhato nissaraṇaṃ sambhavati, taṃ idha ukkaṭṭhaniddesena ‘‘suta’’nti adhippetanti āha <bold>‘‘tepiṭakavasenā’’</bold>ti. Tiṇṇaṃ piṭakānaṃ samūho <bold>tepiṭakaṃ,</bold> tīṇi vā piṭakāni tipiṭakaṃ, tipiṭakameva <bold>tepiṭakaṃ,</bold> tassa vasena. <bold>Tamevā</bold>ti yaṃ taṃ tepiṭakaṃ sotabbabhāvena ‘‘suta’’nti vuttaṃ, tameva. <bold>Dhamma</bold>nti pariyattidhammaṃ. <bold>Dhārentī</bold>ti suvaṇṇabhājane pakkhittasīhavasaṃ viya avinassantaṃ katvā suppaguṇasuppavattibhāvena dhārenti hadaye ṭhapenti. Iti pariyattidhammavasena bahussutadhammadharabhāvaṃ dassetvā idāni paṭivedhadhammavasenapi taṃ dassetuṃ <bold>‘‘atha vā’’</bold>tiādi vuttaṃ. <bold>Ariyadhammassā</bold>ti maggaphaladhammassa, navavidhassāpi vā lokuttaradhammassa. <bold>Anudhammabhūta</bold>nti adhigamāya anurūpadhammabhūtaṃ. <bold>Anucchavikapaṭipada</bold>nti ca tameva vipassanādhammamāha, chabbidhā visuddhiyo vā. <bold>Anudhamma</bold>nti tassā yathāvuttapaṭipadāya anurūpaṃ abhisallekhitaṃ appicchatādidhammaṃ. <bold>Caraṇasīlā</bold>ti samādāya pavattanasīlā. Anu maggaphaladhammo etissāti vā <bold>anudhammā,</bold> vuṭṭhānagāminivipassanā, tassā caraṇasīlā. <bold>Attano ācariyavāda</bold>nti attano ācariyassa sammāsambuddhassa vādaṃ. Sadevakassa lokassa ācārasikkhāpanena ācariyo, bhagavā. Tassa vādo, catusaccadesanā.</paragraph>
    <paragraph line="128"><bold>Ācikkhissantī</bold>ti ādito kathessanti, attanā uggahitaniyāmena pare uggaṇhāpessantīti attho. <bold>Desessantī</bold>ti vācessanti, pāḷiṃ sammā pabodhessantīti attho. <bold>Paññāpessantī</bold>ti pajānāpessanti, saṅkāpessantīti attho. <bold>Paṭṭhapessantī</bold>ti pakārehi ṭhapessanti, pakāsessantīti attho. <bold>Vivarissantī</bold>ti vivaṭaṃ karissanti. <bold>Vibhajissantī</bold>ti vibhattaṃ karissanti. <bold>Uttāniṃ karissantī</bold>ti <pageBreak edition="Pali Text Society" number="2.0195" /> anuttānaṃ gambhīraṃ uttānaṃ pākaṭaṃ karissanti. <bold>Saha dhammenā</bold>ti ettha <bold>dhamma</bold>-saddo kāraṇapariyāyo ‘‘hetumhi ñāṇaṃ dhammapaṭisambhidā’’tiādīsu <pageBreak edition="Myanmar" number="2.0152" /> (vibha. 270) viyāti āha <bold>‘‘sahetukena sakāraṇena vacanenā’’</bold>ti. <bold>Sappāṭihāriya</bold>nti sanissaraṇaṃ <pageBreak edition="Vipassana Research Institut" number="2.0136" />, yathā paravādaṃ bhañjitvā sakavādo patiṭṭhahati, evaṃ hetudāharaṇehi yathādhigatamatthaṃ sampādetvā dhammaṃ kathessanti. Tenāha <bold>‘‘niyyānikaṃ katvā dhammaṃ desessantī’’</bold>ti, navavidhaṃ lokuttaradhammaṃ pabodhessantīti attho. Ettha ca ‘‘paññāpessantī’’tiādīhi chahi padehi cha atthapadāni dassitāni, ādito pana dvīhi padehi cha byañjanapadāni. Ettāvatā tepiṭakaṃ buddhavacanaṃ saṃvaṇṇanānayena saṅgahetvā dassitaṃ hoti. Vuttañhetaṃ <bold>nettiyaṃ</bold> ‘‘dvādasapadāni suttaṃ, taṃ sabbaṃ byañjanañca attho cā’’ti (netti. saṅkhāre).</paragraph>
    <paragraph line="129"><bold>Sikkhattayasaṅgahita</bold>nti adhisīlasikkhādisikkhattayasaṅgahaṇaṃ. <bold>Sakalaṃ sāsanabrahmacariya</bold>nti anavasesaṃ satthusāsanabhūtaṃ seṭṭhacariyaṃ. <bold>Samiddha</bold>nti sammadeva vaḍḍhitaṃ. <bold>Jhānassādavasenā</bold>ti tehi tehi bhikkhūhi samadhigatajhānasukhavasena. <bold>Vuddhippatta</bold>nti uḷārapaṇītabhāvagamanena sabbaso parivuddhiṃ upagataṃ. <bold>Sabbapāliphullaṃ viya abhiññāsampattivasena</bold> abhiññāsampadāhi sāsanābhivuddhiyā matthakappattito. <bold>Patiṭṭhitavasenā</bold>ti patiṭṭhānavasena, patiṭṭhappattiyāti attho. Paṭivedhavasena bahuno janassa hitanti <bold>bāhujaññaṃ.</bold> Tenāha <bold>‘‘bahujanābhisamayavasenā’’</bold>ti. Puthu puthulaṃ bhūtaṃ jātaṃ, puthu vā puthuttaṃ bhūtaṃ pattanti <pageBreak edition="Pali Text Society" number="2.0196" /><bold>puthubhūtaṃ.</bold> Tenāha <bold>‘‘sabbākāra…pe… patta’’</bold>nti. <bold>Suṭṭhu pakāsita</bold>nti suṭṭhu sammadeva ādikalyāṇādibhāvena paveditaṃ.</paragraph>
    <subhead line="130">Āyusaṅkhāraossajjanavaṇṇanā</subhead>
    <paragraph line="131" number="169"><bold>Satiṃ sūpaṭṭhitaṃ katvā</bold>ti ayaṃ kāyādivibhāgo attabhāvasaññito dukkhabhāro mayā ettakaṃ kālaṃ vahito, idāni pana na vahitabbo, etassa avahanatthaṃ cirataraṃ kālaṃ ariyamaggasambhāro sambhato, svāyaṃ ariyamaggo paṭividdho, yato ime kāyādayo asubhādito sammadeva pariññātā, catubbidhampi sammāsatiṃ yathātathaṃ visaye suṭṭhu upaṭṭhitaṃ katvā. <bold>Ñāṇena paricchinditvā</bold>ti yasmā imassa attabhāvasaññitassa dukkhabhārassa vahane payojanabhūtaṃ attahitaṃ tāva mahābodhimūle eva parisamāpitaṃ, parahitaṃ pana buddhaveneyyavinayanaṃ parisamāpitabbaṃ, taṃ <pageBreak edition="Myanmar" number="2.0153" /> idāni māsattayeneva parisamāpanaṃ pāpuṇissati, tasmā abhāsi ‘‘visākhapuṇṇamāyaṃ parinibbāyissāmī’’ti, evaṃ buddhañāṇena paricchinditvā sabbabhāgena nicchayaṃ katvā. <bold>Āyusaṅkhāraṃ vissajjī</bold>ti āyuno jīvitassa abhisaṅkhārakaṃ phalasamāpattidhammaṃ ‘‘na samāpajjissāmī’’ti vissajji taṃvissajjaneneva tena abhisaṅkhariyamānaṃ jīvitasaṅkhāraṃ ‘‘nappavattessāmī’’ti vissajji. Tenāha <bold>‘‘tatthā’’</bold>tiādi. Ṭhānamahantatāyapi pavattiākāramahantatāyapi <bold>mahanto pathavīkampo. </bold> Tattha ṭhānamahantatāya bhūmicālassa mahattaṃ dassetuṃ <pageBreak edition="Vipassana Research Institut" number="2.0137" /><bold>‘‘tadā kira…pe… kampitthā’’</bold>ti vuttaṃ. Sā pana jātikkhettabhūtā dasasahassī lokadhātu eva, na yā kāci, yā mahābhinīhāramahājātiādīsupi kampittha. Tadāpi tattikāya eva kampane kiṃ kāraṇaṃ <pageBreak edition="Pali Text Society" number="2.0197" />? Jātikkhettabhāvena tasseva ādito pariggahassa katattā. Pariggahakaraṇaṃ cassa dhammatāvasena veditabbaṃ. Tathā hi purimabuddhānampi tāvatakameva jātikkhettaṃ ahosi. Tathā hi vuttaṃ ‘‘dasasahassī lokadhātū, nissaddā honti nirākulā…pe… mahāsamuddo ābhujati, dasasahassī pakampatī’’ti ca ādi (bu. vaṃ. 84-91). Udakapariyantaṃ katvā chappakārapavedhanena avītarāge bhiṃsetīti bhiṃsano, so eva <bold>bhiṃsanako</bold>ti āha <bold>‘‘bhayajanako’’</bold>ti. <bold>Devabheriyo</bold>ti devadundubhisaddassa pariyāyavacanamattaṃ. Na cettha kāci bherī ‘‘devadundubhī’’ti adhippetā, atha kho uppātabhāvena labbhamāno ākāsagato nigghosasaddo. Tenāha <bold>‘‘devo’’</bold>tiādi. <bold>Devo</bold>ti megho. Tassa hi acchabhāvena ākāsassa vassābhāvena sukkhagajjitasaññite sadde niccharante devadundubhisamaññā. Tenāha <bold>‘‘devo sukkhagajjitaṃ gajjī’’</bold>ti.</paragraph>
    <paragraph line="132"><bold>Pītivegavissaṭṭha</bold>nti ‘‘evaṃ cirataraṃ kālaṃ vahito ayaṃ attabhāvasaññito dukkhabhāro, idāni na cirasseva nikkhipissatī’’ti sañjātasomanasso bhagavā sabhāveneva pītivegavissaṭṭhaṃ <bold>udānaṃ udānesi.</bold> Evaṃ pana udānentena ayampi attho sādhito hotīti dassanatthaṃ aṭṭhakathāyaṃ <bold>‘‘kasmā’’</bold>tiādi vuttaṃ.</paragraph>
    <paragraph line="133">Tulīyatīti <bold>tula</bold>nti <bold>tula</bold>-saddo kammasādhanoti dassetuṃ <bold>‘‘tulita’’</bold>nti vuttaṃ. Appānubhāvatāya <bold>paricchinnaṃ. </bold> Tathā hi taṃ parito khaṇḍitabhāvena ‘‘paritta’’nti vuccati. Paṭipakkhavikkhambhanato dīghasantānatāya, vipulaphalatāya <pageBreak edition="Myanmar" number="2.0154" /> ca <bold>na tulaṃ</bold> na paricchinnaṃ. Yehi kāraṇehi pubbe avisesato mahaggataṃ ‘‘atula’’nti vuttaṃ, tāni kāraṇāni <pageBreak edition="Pali Text Society" number="2.0198" /> rūpāvacarato āruppassa sātisayāni vijjantīti <bold>‘‘arūpāvacaraṃ atula’’</bold>nti vuttaṃ, itarañca <bold>‘‘tula’’</bold>nti, <bold>appavipākaṃ</bold> tīsupi kammesu yaṃ tanuvipākaṃ hīnaṃ, taṃ <bold>tulaṃ. Bahuvipāka</bold>nti yaṃ mahāvipākaṃ paṇītaṃ, taṃ <bold>atulaṃ.</bold> Yaṃ panettha majjhimaṃ, taṃ hīnaṃ, ukkaṭṭhanti dvidhā bhinditvā dvīsu bhāgesu pakkhipitabbaṃ. <bold>Hīnattikavaṇṇanāyaṃ</bold> vuttanayeneva appabahuvipākataṃ niddhāretvā tassa vasena tulātulabhāvo veditabbo. Sambhavati etasmāti <bold>sambhavo</bold>ti āha <bold>‘‘sambhavassa hetubhūta’’</bold>nti. <bold>Niyakajjhattarato</bold>ti sasantānadhammesu vipassanāvasena, gocarāsevanāya ca nirato. Savipākaṃ samānaṃ pavattivipākamattadāyikammaṃ savipākaṭṭhena <bold>sambhavaṃ.</bold> Na ca taṃ kāmādibhavābhisaṅkhārakanti tato visesanatthaṃ ‘‘sambhava’’nti vatvā <bold>‘‘bhavasaṅkhāra’’</bold>nti vuttaṃ. <bold>Ossajjī</bold>ti ariyamaggena avassajji <pageBreak edition="Vipassana Research Institut" number="2.0138" />. <bold>Kavacaṃ viya</bold> attabhāvaṃ pariyonandhitvā ṭhitaṃ attani sambhūtattā <bold>attasambhavaṃ kilesañca abhindī</bold>ti kilesabhedasahabhāvikammossajjanaṃ dassento tadubhayassa kāraṇaṃ avoca <bold>‘‘ajjhattarato samāhito’’</bold>ti.</paragraph>
    <paragraph line="134"><bold>Tīrento</bold>ti ‘‘uppādo bhayaṃ, anuppādo khema’’ntiādinā vīmaṃsanto. ‘‘Tulento tīrento’’tiādinā saṅkhepato vuttamatthaṃ vitthārato dassetuṃ <bold>‘‘pañcakkhandhā’’</bold>ti ādiṃ vatvā bhavasaṅkhārassa avassajjanākāraṃ sarūpato dassesi. <bold>‘‘Eva’’</bold>ntiādinā pana <bold>udānavaṇṇanāyaṃ</bold> ādito vuttamatthaṃ nigamanavasena dassesi.</paragraph>
    <subhead line="135">Mahābhūmicālavaṇṇanā</subhead>
    <paragraph line="136" number="171"> Yanti karaṇe vā adhikaraṇe vā paccattavacananti adhippāyena āha <bold>‘‘yena samayena, yasmiṃ vā samaye’’</bold>ti. <bold>Ukkhepakavātā</bold>ti <pageBreak edition="Pali Text Society" number="2.0199" /> udakasandhārakavātaṃ upacchinditvā ṭhitaṭṭhānato khepakavātā. <bold>‘‘Saṭṭhi…pe… bahala’’</bold>nti idaṃ tassa vātassa ubbedhappamāṇameva gahetvā vuttaṃ, āyāmavitthārato pana dasasahassacakkavāḷappamāṇampi udakasandhārakavātaṃ upacchindatiyeva. <bold>Ākāse</bold>ti pubbe vātena patiṭṭhitokāse. <bold>Puna vāto</bold>ti ukkhepakavāte tathākatvā vigate udakasandhārakavāto puna <bold>ābandhitvā</bold><pageBreak edition="Myanmar" number="2.0155" /><bold>gaṇhāti</bold> yathā taṃ udakaṃ na bhassati, evaṃ utthambhentaṃ ābandhanavitānavasena bandhitvā gaṇhāti. <bold>Tato udakaṃ uggacchatī</bold>ti tato ābandhitvā gahaṇato tena vātena utthambhitaṃ udakaṃ uggacchati upari gacchati. <bold>Hotiyevā</bold>ti antarantarā hotiyeva. <bold>Bahalabhāvenā</bold>ti mahāpathaviyā mahantabhāvena. Sakalā hi mahāpathavī tadā oggacchati, uggacchati ca, tasmā kampanaṃ <bold>na paññāyati.</bold></paragraph>
    <paragraph line="137"><bold>Ijjhanassā</bold>ti icchitatthasijjhanassa. <bold>Anubhavitabbassa</bold>issariyasampattiādikassa. <bold>Parittā</bold>ti paṭiladdhamattā nātisubhāvitā. Tathā ca bhāvanā balavatī na hotīti āha <bold>‘‘dubbalā’’</bold>ti. Saññāsīsena hi bhāvanā vuttā. <bold>Appamāṇā</bold>ti paguṇā subhāvitā. Sā hi thirā daḷhatarā hotīti āha <bold>‘‘balavā’’</bold>ti. ‘‘Parittā pathavīsaññā, appamāṇā āposaññā’’ti desanāmattameva, āposaññāya pana subhāvitāya pathavīkampo sukheneva ijjhatīti ayamettha adhippāyo veditabbo. <bold>Saṃvejento</bold> dibbasampattiyā pamattaṃ sakkaṃ devarājānaṃ. <bold>Vīmaṃsanto vā</bold> tāvadeva samadhigataṃ attano iddhibalaṃ. Mahāmoggallānattherassa pāsādakampanaṃ pākaṭanti taṃ anāmasitvā saṅgharakkhitasāmaṇerassa pāsādakampanaṃ dassetuṃ <bold>‘‘so kirāyasmā’’</bold>tiādi vuttaṃ. Pūtimisso <pageBreak edition="Vipassana Research Institut" number="2.0139" /> gandho etassāti <bold>pūtigandho,</bold> tena <bold>pūtigandheneva</bold><pageBreak edition="Pali Text Society" number="2.0200" /> adhigatamātukucchisambhavaṃ viya gandheneva <bold>sīsena,</bold> ativiya dārako evāti attho.</paragraph>
    <paragraph line="138"><bold>Ācariya</bold>nti ācariyūpadesaṃ. Iddhābhisaṅkhāro nāma iddhividhappaṭipakkhādībhāvena icchitabbo, so ca upāye kosallassa attanā na sammā uggahitattā na tāva sikkhitoti āha <bold>‘‘asikkhitvāva yuddhaṃ paviṭṭhosī’’</bold>ti. <bold>‘‘Pilavanta’’</bold>nti iminā sakalameva pāsādavatthuṃ udakaṃ katvā adhiṭṭhātabbapāsādova tattha pilavatīti dasseti. Adhiṭṭhānakkamaṃ pana upamāya dassento <bold>‘‘tāta…pe… jānāhī’’</bold>ti āha. Tattha <bold>kapallakapūva</bold>nti āsittakapūvaṃ, taṃ <bold>pacantā</bold> kapāle paṭhamaṃ kiñci piṭṭhaṃ ṭhapetvā anukkamena vaḍḍhetvā antantena <bold>paricchindanti</bold> pūvaṃ samantato paricchinnaṃ katvā ṭhapenti, evaṃ ‘‘āpokasiṇavasena ‘pāsādena patiṭṭhitaṭṭhānaṃ udakaṃ hotū’ti adhiṭṭhahanto samantato pāsādassa yāva pariyantā yathā udakaṃ hoti, tathā adhiṭṭhātabba’’nti upamāya upadisati.</paragraph>
    <paragraph line="139"><bold>Mahāpadāne</bold><pageBreak edition="Myanmar" number="2.0156" /><bold>vuttamevā</bold>ti ‘‘dhammatā esā, bhikkhave, yadā bodhisatto tusitā kāyā cavitvā mātukucchiṃ okkamatī’’ti (dī. ni. 2.18) vatvā ‘‘ayañca dasasahassī lokadhātu saṅkampati sampakampati sampavedhatī’’ti (dī. ni. 2.18), tathā ‘‘dhammatā esā, bhikkhave, yadā bodhisatto mātukucchimhā nikkhamatī’’ti (dī. ni. 2.30) vatvā ‘‘ayañca dasasahassī lokadhātu saṅkampati sampakampati sampavedhatī’’ti (dī. ni. 2.32) ca <pageBreak edition="Pali Text Society" number="2.0201" /> mahābodhisattassa gabbhokkantiyaṃ, abhijātiyañca dhammatāvasena <bold>mahāpadāne</bold>pathavīkampassa vuttattā itaresupi catūsu ṭhānesu pathavīkampo dhammatāvasenevāti <bold>mahāpadāne</bold>atthato vuttaṃ evāti adhippāyo.</paragraph>
    <paragraph line="140">Idāni nesaṃ pathavīkampanaṃ kāraṇato, pavattiākārato ca vibhāgaṃ dassetuṃ <bold>‘‘iti imesū’’</bold>tiādi vuttaṃ. <bold>Dhātukopenā</bold>ti ukkhepakadhātusaṅkhātāya vāyodhātuyā pakopena. <bold>Iddhānubhāvenā</bold>ti ñāṇiddhiyā vā kammavipākajiddhiyā vā pabhāvena, tejenāti attho. <bold>Puññatejenā</bold>ti puññānubhāvena, mahābodhisattassa puññabalenāti attho. <bold>Ñāṇatejenā</bold>ti paṭivedhañāṇānubhāvena. <bold>Sādhukāradānavasenā</bold>ti yathā anaññasādhāraṇena paṭivedhañāṇānubhāvena abhihatā mahāpathavī abhisambodhiyaṃ akampittha, evaṃ anaññasādhāraṇena desanāñāṇānubhāvena abhihatā mahāpathavī akampittha, taṃ panassā sādhukāradānaṃ viya hotīti ‘‘sādhukāradānavasenā’’ti vuttaṃ.</paragraph>
    <paragraph line="141">Yena <pageBreak edition="Vipassana Research Institut" number="2.0140" /> pana bhagavā asītianubyañjanapaṭimaṇḍitadvattiṃsamahāpurisalakkhaṇa- (dī. ni. 2.33; 3.198; ma. ni. 2.385) vicitrarūpakāyo sabbākāraparisuddhasīlakkhandhādiguṇaratanasamiddhidhammakāyo puññamahattathāmamahattayasamahaāiddhimahattapaññāmahattānaṃ paramukkaṃsagato asamo asamasamo appaṭipuggalo arahaṃ sammāsambuddho attano attabhāvasaññitaṃ khandhapañcakaṃ kappaṃ vā kappāvasesaṃ vā ṭhapetuṃ samatthopi saṅkhatadhammaṃ paṭijigucchanākārappavattena ñāṇavisesena tiṇāyapi amaññamāno āyusaṅkhārossajjanavidhinā nirapekkho ossajji. Tadanubhāvābhihatā mahāpathavī āyusaṅkhārossajjane akampittha, taṃ panassā kāruññasabhāvasaṇṭhitā viya hotīti vuttaṃ <bold>‘‘kāruññasabhāvenā’’</bold>ti <pageBreak edition="Myanmar" number="2.0157" />. Yasmā bhagavā parinibbānasamaye catuvīsatikoṭisatasahassasaṅkhyā samāpattiyo <pageBreak edition="Pali Text Society" number="2.0202" /> samāpajji antarantarā phalasamāpattisamāpajjanena, tassa pubbabhāge sātisayaṃ tikkhaṃ sūraṃ vipassanāñāṇañca pavattesi, ‘‘yadatthañca mayā evaṃ sucirakālaṃ anaññasādhāraṇo paramukkaṃsagato ñāṇasambhāro sambhato, anuttaro ca vimokkho samadhigato, tassa vata me sikhāppattaphalabhūtā accantaniṭṭhā anupādisesanibbānadhātu ajja samijjhatī’’ti bhiyyo ativiya somanassappattassa bhagavato pītivipphārādiguṇavipulatarānubhāvo parehi asādhāraṇañāṇātisayo udapādi, yassa samāpattibalasamupabrūhitassa ñāṇātisayassa ānubhāvaṃ sandhāya idaṃ vuttaṃ ‘‘dveme piṇḍapātā samasamaphalā samasamavipākā’’tiādi (udā. 75), tasmā tassa ānubhāvena samabhihatā mahāpathavī akampittha. Taṃ panassā tassaṃ velāyaṃ ārodanākārappatti viya hotīti <bold>‘‘aṭṭhamo ārodanenā’’</bold>ti vuttaṃ.</paragraph>
    <paragraph line="142">Idāni saṅkhepato vuttamatthaṃ vivaranto <bold>‘‘mātukucchiṃ okkamante’’</bold>tiādimāha. <bold>Ayaṃ panattho</bold>ti ‘‘sādhukāradānavasenā’’tiādinā vutto attho. <bold>Pathavīdevatāya vasenā</bold>ti ettha samuddadevatā viya mahāpathaviyā adhidevatā kira nāma atthi. Tādise kāraṇe sati tassā cittavasena ayaṃ mahāpathavī saṅkampati sampakampati sampavedhati, yathā vātavalāhakadevatānaṃ cittavasena vātā vāyanti, sītuṇhaabbhavassavalāhakadevatānaṃ cittavasena sītādayo bhavanti. Tathā hi visākhapuṇṇamāyaṃ abhisambodhiatthaṃ bodhirukkhamūle nisinnassa lokanāthassa antarāyakaraṇatthaṃ upaṭṭhitaṃ mārabalaṃ vidhamituṃ –</paragraph>
    <gatha1 line="143">‘‘Acetanāyaṃ <pageBreak edition="Pali Text Society" number="2.0203" /> pathavī, aviññāya sukhaṃ dukhaṃ;</gatha1>
    <gathalast line="144">Sāpi dānabalā mayhaṃ, sattakkhattuṃ pakampathā’’ti. (cariyā. 1.124) –</gathalast>
    <unindented line="145">Vacanasamanantaraṃ <pageBreak edition="Vipassana Research Institut" number="2.0141" /> mahāpathavī bhijjitvā saparisaṃ māraṃ parivattesi. <bold>Eta</bold>nti sādhukāradānādi. Yadipi natthi acetanattā, dhammatāvasena pana vuttanayena siyāti sakkā vattuṃ. Dhammatā pana atthato dhammasabhāvo, so puññadhammassa vā ñāṇadhammassa vā ānubhāvasabhāvoti. Tayidaṃ sabbaṃ vicāritameva, evañca katvā –</unindented>
    <gatha1 line="146">‘‘Ime <pageBreak edition="Myanmar" number="2.0158" /> dhamme sammasato, sabhāvasarasalakkhaṇe;</gatha1>
    <gathalast line="147">Dhammatejena vasudhā, dasasahassī pakampathā’’ti. (bu. vaṃ. 1.166);</gathalast>
    <unindented line="148">Ādi vacanañca samatthitaṃ hoti.</unindented>
    <paragraph line="149"><bold>Niddiṭṭhanidassana</bold>nti niddiṭṭhassa atthassa niyyātanaṃ, nigamananti attho. <bold>Ettāvatā</bold>ti pathavīkampādiuppādajananena ceva pathavīkampassa bhagavato hetunidassanena ca. <bold>‘‘Addhā ajja bhagavatā āyusaṅkhāro ossaṭṭho’’ti sallakkhesi</bold> pārisesañāyena. Evañhi tadā thero tamatthaṃ vīmaṃseyya nāyaṃ bhūmikampo dhātuppakopahetuko tassa apaññāyamānarūpattā, bāhirakopi isi evaṃ mahānubhāvo buddhakāle natthi, sāsanikopi satthu anārocetvā evaṃ karonto nāma natthi, sesānaṃ pañcannaṃ idāni asambhavo, evaṃ bhūmikampo cāyaṃ mahābhiṃsanako salomahaṃso ahosi, tasmā pārisesato āha ‘‘ajja bhagavatā āyusaṅkhāro ossaṭṭhoti sallakkhesī’’ti.</paragraph>
    <subhead line="150">Aṭṭhaparisavaṇṇanā</subhead>
    <paragraph line="151" number="172"><bold>Okāsaṃ adatvā</bold>ti ‘‘tiṭṭhatu bhante bhagavā kappa’’ntiādi (dī. ni. 2.178) nayappavattāya therassa āyācanāya avasaraṃ adatvā. <bold>Aññānipi aṭṭhakāni sampiṇḍento</bold> hetuaṭṭhakato aññāni parisābhibhāyatanavimokkhavasena <pageBreak edition="Pali Text Society" number="2.0204" /> tīṇi aṭṭhakāni saṅgahetvā dassento <bold>‘‘aṭṭha kho imā’’tiādimāha.</bold> ‘‘Āyasmato ānandassa sokuppattiṃ pariharanto vikkhepaṃ karonto’’ti keci sahasā bhaṇite balavasoko uppajjeyyāti.</paragraph>
    <paragraph line="152">Samāgantabbato, samāgacchatīti vā <bold>samāgamo,</bold> parisā. Bimbisārapamukho samāgamo <bold>bimbisārasamāgamo.</bold> Sesadvayepi eseva nayo. Bimbisāra…pe… samāgamādisadisaṃ khattiyaparisanti yojanā. <bold>Aññesu cakkavāḷesupi labbhateyeva</bold> satthu khattiyaparisādiupasaṅkamanaṃ. Ādito tehi saddhiṃ satthu bhāsanaṃ <bold>ālāpo.</bold> Kathanapaṭikathanaṃ <bold>sallāpo.</bold> Dhammupasañhitā pucchā paṭipucchā <pageBreak edition="Vipassana Research Institut" number="2.0142" /><bold>dhammasākacchā. Saṇṭhānaṃ paṭicca kathanaṃ</bold> saṇṭhānapariyāyattā <pageBreak edition="Myanmar" number="2.0159" /> vaṇṇa-saddassa ‘‘mahantaṃ hatthirājavaṇṇaṃ abhinimminitvā’’tiādīsu (saṃ. ni. 1.138) viya. <bold>‘‘Tesa’’</bold>nti padaṃ ubhayapadāpekkhaṃ ‘‘tesampi lakkhaṇasaṇṭhānaṃ viya satthu sarīrasaṇṭhānaṃ, tesaṃ kevalaṃ paññāyati evā’’ti. Nāpi āmukkamaṇikuṇḍalo bhagavā hotīti yojanā. <bold>Chinnassarā</bold>ti dvidhābhūtassarā. <bold>Gaggarassarā</bold>ti jajjaritassarā. <bold>Bhāsantara</bold>nti tesaṃ sattānaṃ bhāsato aññaṃ bhāsaṃ. <bold>Vīmaṃsā</bold>ti cintanā. ‘‘Kimatthaṃ…pe… desetī’’ti idaṃ nanu attānaṃ jānāpetvā dhamme kathite tesaṃ sātisayo pasādo hotīti iminā adhippāyena vuttaṃ? Yesaṃ attānaṃ ajānāpetvāva dhamme kathite pasādo hoti, na jānāpetvā, tādise sandhāya satthā tathā karoti. Tattha payojanamāha <bold>‘‘vāsanatthāyā’’</bold>ti. <bold>Evaṃ sutopī</bold>ti evaṃ aviññātadesako aviññātāgamanopi suto <bold>dhammo</bold> attano dhammasudhammatāyeva <bold>anāgate paccayo hoti</bold> suṇantassa.</paragraph>
    <paragraph line="153"><bold>‘‘Ānandā’’</bold>tiādiko saṅgītianāruḷho pāḷidhammo eva tathā dassito. Esa nayo ito paresupi evarūpesu ṭhānesu.</paragraph>
    <subhead line="154">Aṭṭhaabhibhāyatanavaṇṇanā</subhead>
    <paragraph line="155" number="173"> Abhibhavatīti <pageBreak edition="Pali Text Society" number="2.0205" /><bold>abhibhu,</bold> parikammaṃ, ñāṇaṃ vā. Abhibhu āyatanaṃ etassāti <bold>abhibhāyatanaṃ,</bold> jhānaṃ. Abhibhavitabbaṃ vā ārammaṇasaṅkhātaṃ āyatanaṃ etassāti <bold>abhibhāyatanaṃ.</bold> Ārammaṇābhibhavanato abhibhu ca taṃ āyatanañca yogino sukhavisesānaṃ adhiṭṭhānabhāvato, manāyatanadhammāyatanabhāvato vātipi sasampayuttaṃ jhānaṃ <bold>abhibhāyatanaṃ.</bold> Tenāha <bold>‘‘abhibhavanakāraṇānī’’</bold>tiādi. <bold>Tāni hī</bold>ti abhibhāyatanasaññitāni jhānāni. <bold>‘‘Puggalassa ñāṇuttariyatāyā’’</bold>ti idaṃ ubhayatthāpi yojetabbaṃ. Kathaṃ? Paṭipakkhabhāvena paccanīkadhamme abhibhavanti puggalassa ñāṇuttariyatāya ārammaṇāni abhibhavanti. Ñāṇabaleneva hi ārammaṇābhibhavanaṃ viya paṭipakkhābhibhavo pīti.</paragraph>
    <paragraph line="156"><bold>Parikammavasena ajjhattaṃ rūpasaññī,</bold> na appanāvasena. Na hi paṭibhāganimittārammaṇā appanā ajjhattavisayā sambhavati, taṃ pana ajjhattaparikammavasena laddhaṃ <pageBreak edition="Myanmar" number="2.0160" /> kasiṇanimittaṃ <bold>avisuddhameva hoti,</bold> na bahiddhāparikammavasena laddhaṃ viya visuddhaṃ.</paragraph>
    <paragraph line="157"><bold>Parittānī</bold>ti <pageBreak edition="Vipassana Research Institut" number="2.0143" /> yathāladdhāni suppasarāvamattāni. Tenāha <bold>‘‘avaḍḍhitānī</bold>’’ti. <bold>Parittavasenevā</bold>ti vaṇṇavasena ābhoge vijjamānepi parittavaseneva <bold>idaṃ abhibhāyatanaṃ vuttaṃ.</bold> Parittatā hettha abhibhavanassa kāraṇaṃ. Vaṇṇābhoge satipi asatipi abhibhāyatanabhāvanā nāma tikkhapaññasseva sambhavati, na itarassāti āha <bold>‘‘ñāṇuttariko puggalo’’</bold>ti. <bold>Abhibhavitvā samāpajjatī</bold>ti ettha abhibhavanaṃ, samāpajjanañca upacārajjhānādhigamasamanantarameva appanājhānuppādananti āha <bold>‘‘saha nimittuppādenevettha appanaṃ pāpetī’’</bold>ti. <bold>Saha nimittuppādenā</bold>ti ca appanāparivāsābhāvassa lakkhaṇaṃ vacanametaṃ. Yo ‘‘khippābhiñño’’ti vuccati, tatopi ñāṇuttarasseva abhibhāyatanabhāvanā. <bold>Etthā</bold>ti etasmiṃ nimitte. <bold>Appanaṃ pāpetī</bold>ti bhāvanaṃ appanaṃ neti.</paragraph>
    <paragraph line="158">Ettha <pageBreak edition="Pali Text Society" number="2.0206" /> ca keci ‘‘uppanne upacārajjhāne taṃ ārabbha ye heṭṭhimantena dve tayo javanavārā pavattanti, te upacārajjhānapakkhikā eva, tadanantarañca bhavaṅgaparivāsena, upacārāsevanāya ca vinā appanā hoti, saha nimittuppādeneva appanaṃ pāpetī’’ti vadanti, taṃ tesaṃ matimattaṃ. Na hi parivāsitaparikammena appanāvāro icchito, nāpi mahaggatappamāṇajjhānesu viya upacārajjhāne ekantato paccavekkhaṇā icchitabbā, tasmā upacārajjhānādhigamanato paraṃ katipayabhavaṅgacittāvasāne appanaṃ pāpuṇanto ‘‘saha nimittuppādenevettha appanaṃ pāpetī’’ti vutto. <bold>Saha nimittuppādenevā</bold>ti ca adhippāyikamidaṃ vacanaṃ, na nītatthaṃ, adhippāyo vuttanayeneva veditabbo, na antosamāpattiyaṃ tadā tathārūpassa ābhogassa asambhavato. Samāpattito vuṭṭhitassa ābhogo pubbabhāgabhāvanāyavasena jhānakkhaṇe pavattaṃ abhibhavanākāraṃ gahetvā pavattoti daṭṭhabbaṃ. <bold>Abhidhammaṭṭhakathāyaṃ</bold> pana ‘‘iminā tassa pubbābhogo kathito’’ti (dha. sa. aṭṭha. 204) vuttaṃ. Antosamāpattiyaṃ tathā ābhogābhāve kasmā ‘‘jhānasaññāyapī’’ti vuttanti āha <bold>‘‘abhibhavana…pe… atthī’’</bold>ti.</paragraph>
    <paragraph line="159"><bold>Vaḍḍhitappamāṇānī</bold>ti <pageBreak edition="Myanmar" number="2.0161" /> vipulappamāṇānīti attho, na ekaṅguladvaṅgulādivasena vaḍḍhiṃ pāpitānīti tathā vaḍḍhanassevettha asambhavato. Tenāha <bold>‘‘mahantānī’’</bold>ti. <bold>Bhattavaḍḍhitaka</bold>nti bhuñjanabhājanaṃ vaḍḍhetvā dinnabhattaṃ, ekāsane purisena bhuñjitabbabhattato upaḍḍhabhattanti attho.</paragraph>
    <paragraph line="160">Rūpe saññā <bold>rūpasaññā,</bold> sā assa atthīti <bold>rūpasaññī,</bold> na rūpasaññī <bold>arūpasaññī,</bold> saññāsīsena jhānaṃ vadati. Rūpasaññāya anuppādanaṃ evettha alābhitā.</paragraph>
    <paragraph line="161"><bold>Bahiddhāva</bold><pageBreak edition="Pali Text Society" number="2.0207" /><pageBreak edition="Vipassana Research Institut" number="2.0144" /><bold>uppanna</bold>nti bahiddhā vatthusmiṃyeva uppannaṃ. <bold>Abhidhamme</bold> pana ‘‘ajjhattaṃ arūpasaññī bahiddhā rūpāni passati parittāni suvaṇṇadubbaṇṇāni…pe… appamāṇāni suvaṇṇadubbaṇṇānī’’ti (dha. sa. 220) evaṃ catunnaṃ abhibhāyatanānaṃ āgatattā <bold>abhidhammaṭṭhakathāyaṃ</bold> (dha. sa. aṭṭha. 204) ‘‘kasmā pana ‘yathā suttante ajjhattaṃ rūpasaññī eko bahiddhā rūpāni passati parittānītiādi vuttaṃ, evaṃ avatvā idha catūsupi abhibhāyatanesu ajjhattaṃ arūpasaññitāva vuttā’ti codanaṃ katvā ‘ajjhattarūpānaṃ anabhibhavanīyato’ti kāraṇaṃ vatvā, tattha vā hi idha vā bahiddhā rūpāneva abhibhavitabbāni, tasmā tāni niyamato vattabbānīti tatrāpi idhāpi vuttāni. ‘Ajjhattaṃ rūpasaññī’ti idaṃ pana satthu desanāvilāsamattamevā’’ti vuttaṃ. Ettha ca vaṇṇābhogarahitāni, sahitāni ca sabbāni parittāni ‘‘parittāni suvaṇṇadubbaṇṇānī’’ti vuttāni, tathā appamāṇāni ‘‘appamāṇāni suvaṇṇadubbaṇṇānī’’ti. Atthi hi so pariyāyo parittāni abhibhuyya tāni ce kadāci vaṇṇavasena ābhujitāni honti, suvaṇṇadubbaṇṇāni abhibhuyyāti. Pariyāyakathā hi suttantadesanāti. <bold>Abhidhamme</bold> (dha. sa. 222) pana nippariyāyadesanattā vaṇṇābhogarahitāni visuṃ vuttāni, tathā sahitāni. Atthi hi ubhayattha abhibhavanavisesoti. Tathā idha pariyāyadesanattā vimokkhānampi abhibhavanapariyāyo atthīti ‘‘ajjhattaṃ rūpasaññī’’tiādinā paṭhamadutiyaabhibhāyatanesu paṭhamavimokkho, tatiyacatutthaabhibhāyatanesu dutiyavimokkho, vaṇṇābhibhāyatanesu tatiyavimokkho ca abhibhavanappavattito saṅgahito. <bold>Abhidhamme</bold> pana nippariyāyadesanattā vimokkhābhibhāyatanāni asaṅkarato dassetuṃ vimokkhe vajjetvā abhibhāyatanāni kathitāni <pageBreak edition="Pali Text Society" number="2.0208" />; sabbāni ca vimokkhakiccāni jhānāni vimokkhadesanāyaṃ vuttāni. Tadetaṃ <pageBreak edition="Myanmar" number="2.0162" /> ‘‘ajjhattaṃ rūpasaññī’’ti āgatassa abhibhāyatanadvayassa <bold>abhidhamme</bold> abhibhāyatanesu avacanato ‘‘rūpī rūpāni passatī’’tiādīnañca sabbavimokkhakiccasādhāraṇavacanabhāvato vavatthānaṃ katanti viññāyati. ‘‘Ajjhattarūpānaṃ anabhibhavanīyato’’ti idaṃ katthacipi ‘‘ajjhattaṃ rūpāni passatī’’ti avatvā sabbattha yaṃ vuttaṃ ‘‘bahiddhā rūpāni passatī’’ti, tassa kāraṇavacanaṃ, tena yaṃ aññahetukaṃ, taṃ tena hetunā vuttaṃ. Yaṃ pana desanāvilāsahetukaṃ ajjhattaṃ arūpasaññitāya eva abhidhamme (dha. sa. 223) vacanaṃ, na tassa aññaṃ kāraṇaṃ maggitabbanti dasseti. Ajjhattarūpānaṃ anabhibhavanīyatā ca tesaṃ bahiddhā rūpānaṃ viya abhūtattā. Desanāvilāso ca yathāvuttavavatthānavasena veditabbo veneyyajjhāsayavasena vijjamānapariyāyakathābhāvato. ‘‘Suvaṇṇadubbaṇṇānī’’ti eteneva siddhattā na nīlādi abhibhāyatanāni vattabbānīti ce? Taṃ na, nīlādīsu katādhikārānaṃ nīlādibhāvasseva abhibhavanakāraṇattā. Na hi tesaṃ parisuddhāparisuddhavaṇṇānaṃ <pageBreak edition="Vipassana Research Institut" number="2.0145" /> parittatā, appamāṇatā vā abhibhavanakāraṇaṃ, atha kho nīlādibhāvo evāti. Etesu ca parittādikasiṇarūpesu yaṃ yaṃ caritassa imāni abhibhāyatanāni ijjhanti, taṃ dassetuṃ <bold>‘‘imesu panā’’</bold>tiādi vuttaṃ.</paragraph>
    <paragraph line="162"><bold>Sabbasaṅgāhakavasenā</bold>ti sakalanīlavaṇṇanīlanidassananīlanibhāsānaṃ sādhāraṇavasena. <bold>Vaṇṇavasenā</bold>ti sabhāvavaṇṇavasena. <bold>Nidassanavasenā</bold>ti passitabbatāvasena cakkhuviññāṇādiviññāṇavīthiyā gahetabbatāvasena. <bold>Obhāsavasenā</bold>ti sappabhāsatāya avabhāsanavasena. <bold>Umāpuppha</bold>nti atasipupphaṃ. <bold>Nīlameva hoti</bold> vaṇṇasaṅkarābhāvato. <bold>Bārāṇasisambhava</bold>nti bārāṇasiyaṃ samuṭṭhitaṃ.</paragraph>
    <paragraph line="163">Ekaccassa ito bāhirakassa appamāṇaṃ ativitthāritaṃ kasiṇanimittaṃ <pageBreak edition="Pali Text Society" number="2.0209" /> olokentassa bhayaṃ uppajjeyya ‘‘kiṃ nu kho idaṃ sakalaṃ lokaṃ abhibhavitvā ajjhottharitvā gaṇhātī’’ti, tathāgatassa pana tādisaṃ bhayaṃ vā sārajjaṃ vā natthīti <bold>abhītabhāvadassanatthameva ānītāni.</bold></paragraph>
    <subhead line="164">Aṭṭhavimokkhavaṇṇanā</subhead>
    <paragraph line="165" number="174"><bold>Uttānatthāyeva</bold><pageBreak edition="Myanmar" number="2.0163" /> heṭṭhā atthato vibhattattā. Ekaccassa vimokkhoti ghosopi bhayāvaho vaṭṭābhiratabhāvato, tathāgatassa pana vimokkhe upasampajja viharatopi taṃ natthīti <bold>abhītabhāvadassanatthameva ānītāni.</bold></paragraph>
    <subhead line="166">Ānandayācanakathāvaṇṇanā</subhead>
    <paragraph line="167" number="178"><bold>Bodhī</bold>ti sabbaññutaññāṇaṃ. Tañhi <bold>‘‘catumaggañāṇapaṭivedha’’</bold>ntveva vuttaṃ sabbaññutaññāṇappaṭivedhassa taṃmūlakattā. <bold>Evaṃ vuttabhāva</bold>nti ‘‘ākaṅkhamāno ānanda tathāgato kappaṃ vā tiṭṭheyyā’’ti (dī. ni. 2.166) evaṃ vuttabhāvaṃ.</paragraph>
    <paragraph line="168" number="179"><bold>Tampi</bold> oḷārikanimittaṃ kataṃ tassa mārena pariyuṭṭhitacetaso <bold>na paṭividdhaṃ</bold> na sallakkhitaṃ.</paragraph>
    <paragraph line="169" number="183"><bold>Ādikehī</bold>ti evamādīhi mittāmaccasuhajjāhi. Piyāyitabbato <bold>piyehi.</bold> Manavaḍḍhanato <pageBreak edition="Vipassana Research Institut" number="2.0146" /><bold>manāpehi. Jātiyā</bold>ti jātianurūpagamanena. <bold>Nānābhāvo</bold> visuṃbhāvo asambaddhabhāvo. <bold>Maraṇena vinābhāvo</bold>ti cutiyā tenattabhāvena apunarāvattanato vippayogo. <bold>Bhavena aññathābhāvo</bold>ti bhavantaraggahaṇena purimākārato aññākāratā ‘‘kāmāvacarasatto rūpāvacaro hotī’’tiādinā, tatthāpi ‘‘manusso devo hotī’’tiādināpi yojetabbo. <bold>Kutettha labbhā</bold>ti kuto kuhiṃ kismiṃ nāma ṭhāne <bold>ettha</bold> etasmiṃ khandhappavatte ‘‘yaṃ taṃ jātaṃ…pe… mā palujjī’’ti laddhuṃ sakkā. Na sakkā eva tādisassa kāraṇassa abhāvatoti āha <bold>‘‘netaṃ ṭhānaṃ vijjatī’’</bold>ti. Evaṃ acchariyabbhutadhammaṃ <bold>tathāgatassāpi sarīraṃ,</bold> kimaṅgaṃ pana aññesanti adhippāyo. ‘‘Paccāvamissatī’’ti netaṃ ṭhānaṃ <pageBreak edition="Pali Text Society" number="2.0210" /> vijjati satiṃ sūpaṭṭhitaṃ katvā ñāṇena paricchinditvā āyusaṅkhārānaṃ ossaṭṭhattā, buddhakiccassa ca pariyosāpitattā. Na hettha māsattayato paraṃ buddhaveneyyā labbhantīti.</paragraph>
    <paragraph line="170" number="184"> Sāsanassa ciraṭṭhiti nāma sasambhārehi ariyamaggadhammehi kevalehīti āha <bold>‘‘sabbaṃ lokiyalokuttaravaseneva kathita’’</bold>nti lokiyāhi <pageBreak edition="Myanmar" number="2.0164" /> sīlasamādhipaññāhi vinā lokuttaradhammasamadhigamassa asambhavato.</paragraph>
    <centered line="171">Tatiyabhāṇavāravaṇṇanā niṭṭhitā.</centered>
    <subhead line="172">Nāgāpalokitavaṇṇanā</subhead>
    <paragraph line="173" number="186"><bold>Nāgāpalokita</bold>nti nāgassa viya apalokitaṃ, hatthināgassa apalokanasadisaṃ apalokananti attho. <bold>Āhaccā</bold>ti phusitvā. <bold>Aṅkusakalaggāni viyā</bold>ti aṅkusakāni viya aññamaññasmiṃ laggāni āsattāni hutvā ṭhitāni. <bold>Ekābaddhānī</bold>ti aññamaññaṃ ekato ābaddhāni. <bold>Tasmā</bold>ti gīvaṭṭhīnaṃ ekagghanānaṃ viya ekābaddhabhāvena, na kevalaṃ gīvaṭṭhīnaṃyeva, atha kho sabbānipi tāni buddhānaṃ ṭhapetvā bāhusandhiādikā dvādasa mahāsandhiyo, aṅgulisandhiyo ca itarasandhīsu ekābaddhāni hutvā ṭhitāni, yato nesaṃ pakatihatthīnaṃ koṭisahassabalappamāṇaṃ kāyabalaṃ hoti. <bold>Vesālinagarābhimukhaṃ akāsi</bold> kaṇṭakaparivattane viya kapilanagarābhimukhaṃ. Yadi evaṃ kathaṃ taṃ nāgāpalokitaṃ nāma jātaṃ? Tadajjhāsayaṃ upādāya. Bhagavā <pageBreak edition="Vipassana Research Institut" number="2.0147" /> hi nāgāpalokitavaseneva apaloketukāmo jāto, puññānubhāvena panassa patiṭṭhitaṭṭhānaṃ parivatti, tena taṃ ‘‘nāgāpalokitaṃ’’ tveva vuccati.</paragraph>
    <paragraph line="174">‘‘Idaṃ pacchimakaṃ ānanda tathāgatassa <pageBreak edition="Pali Text Society" number="2.0211" /> vesāliyā dassana’’nti nayidaṃ vesāliyā apalokanassa kāraṇavacanaṃ anekantikattā, bhūtakathanamattaṃ panetaṃ. Maggasodhanavasena taṃ dassetvā aññadevettha apalokanakāraṇaṃ dassetukāmo <bold>‘‘nanu cā’’</bold>tiādimāha. <bold>Taṃ taṃ sabbaṃ pacchimadassanameva</bold> anukkamena kusināraṃ gantvā parinibbātukāmatāya tato tato nikkhantattā. <bold>‘‘Anacchariyattā’’</bold>ti iminā yathāvuttaṃ anekantikattaṃ pariharati, tayidaṃ sodhanamattaṃ. Idaṃ panettha aviparītaṃ kāraṇanti dassetuṃ <bold>‘‘apicā’’</bold>tiādi vuttaṃ. Na hi bhagavā sāpekkho vesāliṃ apalokesi, ‘‘idaṃ pana me gamanaṃ apunarāgamana’’nti dassanamukhena bahujanahitāya bahujanasukhāya lokānukampāya apalokesi. Tenāha <bold>‘‘apica vesālirājāno’’</bold>tiādi.</paragraph>
    <paragraph line="175"><bold>Antakaro</bold>ti <pageBreak edition="Myanmar" number="2.0165" /> sakalavaṭṭadukkhassa sakasantāne, parasantāne ca vināsakaro abhāvakaro. Buddhacakkhudhammacakkhudibbacakkhumaṃsacakkhusamantacakkhusaṅkhātehi <bold>pañcahi cakkhūhi cakkhumā.</bold> Savāsanānaṃ kilesānaṃ samucchinnattā sātisayaṃ <bold>kilesaparinibbānena parinibbuto.</bold></paragraph>
    <subhead line="176">Catumahāpadesavaṇṇanā</subhead>
    <paragraph line="177" number="187"><bold>Mahāokāse</bold>ti mahante okāse. Mahantāni dhammassa patiṭṭhāpanaṭṭhānāni. Yesu patiṭṭhāpito dhammo nicchīyati asandehato, kāni pana tāni? Āgamanavisiṭṭhāni suttotaraṇādīni. Dutiyavikappe apadisantīti <bold>apadesā,</bold> ‘‘sammukhā metaṃ āvuso bhagavato suta’’ntiādinā kenaci ābhatassa ‘‘dhammo’’ti vinicchinane kāraṇaṃ. Kiṃ pana tanti? Tassa yathābhatassa suttotaraṇādi eva. Yadi evaṃ kathaṃ cattāroti? Yasmā dhammassa dve samparāyā satthā, sāvakā ca, tesu ca sāvakā saṅghagaṇapuggalavasena tividhā <pageBreak edition="Pali Text Society" number="2.0212" />, evaṃ ‘‘tumhākaṃ mayā yaṃ dhammo paṭiggahito’’ti apadisitabbānaṃ bhedena cattāro. Tenāha ‘‘sammukhā me taṃ āvuso bhagavato suta’’ntiādi. Tathā ca vuttaṃ <bold>nettiyaṃ</bold> ‘‘cattāro mahāpadesā buddhāpadeso saṅghāpadeso sambahulattherāpadeso ekattherāpadeso. Ime cattāro mahāpadesā’’ti (netti. 18) buddho apadeso etassāti <bold>buddhāpadeso.</bold> Esa nayo sesesupi. Tenāha <bold>‘‘buddhādayo…pe… mahākāraṇānī’’</bold>ti.</paragraph>
    <paragraph line="178" number="188"><bold>Neva</bold><pageBreak edition="Vipassana Research Institut" number="2.0148" /><bold>abhinanditabba</bold>nti na sampaṭicchitabbaṃ. Ganthassa sampaṭicchanaṃ nāma savananti āha <bold>‘‘na sotabba’’</bold>nti. <bold>Padabyañjanānī</bold>ti padāni ca byañjanāni ca, atthapadāni, byañjanapadāni cāti attho. Pajjati attho etehīti <bold>padāni,</bold> akkharādīni byañjanapadāni. Pajjitabbato <bold>padāni,</bold> saṅkāsanādīni atthapadāni. <bold>Aṭṭhakathāyaṃ</bold>pana ‘‘‘padasaṅkhātāni byañjanānī’ti byañjanapadāneva vuttānī’’ti keci, taṃ na, atthaṃ byañjentīti byañjanāni, byañjanapadāni, tehi byañjitabbato byañjanāni, atthapadānīti ubhayasaṅgahato. <bold>Imasmiṃ ṭhāne</bold>ti tenābhatasuttassa imasmiṃ padese. <bold>Pāḷi vuttā</bold>ti kevalo pāḷidhammo pavatto. <bold>Attho vutto</bold>ti pāḷiyā attho pavatto niddiṭṭho. <bold>Anusandhi kathito</bold>ti yathāraddhadesanāya, upari desanāya ca anusandhānaṃ kathitaṃ sambandho kathito <pageBreak edition="Myanmar" number="2.0166" />. <bold>Pubbāparaṃ kathita</bold>nti pubbenāparaṃ avirujjhanañceva visesādhānañca kathitaṃ pakāsitaṃ. Evaṃ pāḷidhammādīni sammadeva sallakkhetvā gahaṇaṃ sādhukaṃ uggahaṇanti āha <bold>‘‘suṭṭhu gahetvā’’</bold>ti. <bold>Sutte otāretabbānī</bold>ti <pageBreak edition="Pali Text Society" number="2.0213" /> ñāṇena sutte ogāhetvā tāretabbāni, taṃ pana ogāhetvā taraṇaṃ tattha otaraṇaṃ anuppavesanaṃ hotīti vuttaṃ <bold>‘‘sutte otāretabbānī’’</bold>ti. Saṃsandetvā dassanaṃ <bold>sandassana</bold>nti āha <bold>‘‘vinaye saṃsandetabbānī’’</bold>ti.</paragraph>
    <paragraph line="179">Kiṃ pana taṃ suttaṃ, ko vā vinayoti vicāraṇāya ācariyānaṃ matibhedamukhena tamatthaṃ dassetuṃ <bold>‘‘ettha cā’’</bold>tiādi vuttaṃ. <bold>Vinayo</bold>ti vibhaṅgapāṭhamāha. So hi mātikāsaññitassa suttassa atthasūcanato ‘‘sutta’’nti vattabbataṃ arahati. Vividhanayattā, visiṭṭhanayattā ca <bold>vinayo,</bold> khandhakapāṭho. <bold>Eva</bold>nti evaṃ suttavinayesu pariggayhamānesu <bold>vinayapiṭakampi na pariyādīyati</bold> parivārapāḷiyā asaṅgahitattā. <bold>Suttantābhidhammapiṭakāni vā suttaṃ</bold> atthasūcanādiatthasambhavato. <bold>Evampī</bold>ti ‘‘suttantābhidhammapiṭakāni suttaṃ, vinayapiṭakaṃ vinayo’’ti evaṃ suttavinayavibhāge vuccamānepi. <bold>Na tāva pariyādīyantī</bold>ti na tāva anavasesato pariggayhanti, kasmāti āha <bold>‘‘asuttanāmakañhī’’</bold>tiādi. Yasmā ‘‘sutta’’nti imaṃ nāmaṃ anāropetvā saṅgītampi jātakādibuddhavacanaṃ atthi, tasmā vuttanayena tīṇi piṭakāni na pariyādiṇṇānīti. Suttanipātaudānaitivuttakādīni dīghanikāyādayo viya suttanāmaṃ āropetvā asaṅgītānīti adhippāye panettha jātakādīhi saddhiṃ tānipi gahitāni. Buddhavaṃsacariyāpiṭakānaṃ panettha aggahaṇe kāraṇaṃ maggitabbaṃ, kiṃ vā tena magganena? Sabbopāyaṃ vaṇṇanānayo theravādaṃ dassanamukhena paṭikkhitto evāti.</paragraph>
    <paragraph line="180"><bold>Atthī</bold>ti kiṃ atthi, asuttanāmakaṃ buddhavacanaṃ natthi evāti dasseti. Tathā hi nidānavaṇṇanāyaṃ <pageBreak edition="Vipassana Research Institut" number="2.0149" /> (dī. ni. ṭī. 1.paṭhamamahāsaṅgītikathāvaṇṇanā; sārattha. ṭī. 1.paṭhamamahāsaṅgītikathāvaṇṇanā) amhehi vuttaṃ <pageBreak edition="Pali Text Society" number="2.0214" /> ‘‘suttanti sāmaññavidhi, visesavidhayo pare’’ti. <bold>Taṃ sabbaṃ paṭikkhipitvā</bold> ‘‘suttanti vinayo’’tiādinā vuttaṃ saṃvaṇṇanānayaṃ ‘‘nāyamattho idhādhippeto’’ti paṭisodhetvā. Vineti etena kileseti <bold>vinayo,</bold> kilesavinayanūpāyo, so eva ca naṃ karotīti <bold>kāraṇa</bold>nti āha <bold>‘‘vinayo pana kāraṇa’’</bold>nti.</paragraph>
    <paragraph line="181"><bold>Dhamme</bold>ti <pageBreak edition="Myanmar" number="2.0167" /> pariyattidhamme. <bold>Sarāgāyā</bold>ti sarāgabhāvāya kāmarāgabhavarāgaparibrūhanāya. <bold>Saññogāyā</bold>ti bhavasaṃyojanāya. <bold>Ācayāyā</bold>ti vaṭṭassa vaḍḍhanatthāya. <bold>Mahicchatāyā</bold>ti mahicchabhāvāya. <bold>Asantuṭṭhiyā</bold>ti asantuṭṭhibhāvāya. <bold>Saṅgaṇikāyā</bold>ti kilesasaṅgaṇagaṇasaṅgaṇavihārāya. <bold>Kosajjāyā</bold>ti kusītabhāvāya. <bold>Dubbharatāyā</bold>ti dupposatāya. <bold>Virāgāyā</bold>ti sakalavaṭṭato virajjanatthāya. <bold>Visaññogāyā</bold>ti kāmabhavādīhi visaṃyujjanatthāya. <bold>Apacayāyā</bold>ti sabbassāpi vaṭṭassa apacayanāya, nibbānāyāti attho. <bold>Appicchatāyā</bold>ti paccayappicchatādivasena sabbaso icchāpagamāya. <bold>Santuṭṭhiyā</bold>ti dvādasavidhasantuṭṭhibhāvāya. <bold>Pavivekāyā</bold>ti pavivittabhāvāya, kāyavivekāditadaṅgavivekādivivekasiddhiyā. <bold>Vīriyārambhāyā</bold>ti kāyikassa ceva, cetasikassa ca vīriyassa paggahaṇatthāya. <bold>Subharatāyā</bold>ti sukhaposanatthāya. Evaṃ yo pariyattidhammo uggahaṇadhāraṇaparipucchāmanasikāravasena yoniso paṭipajjantassa sarāgādibhāvaparivajjanassa kāraṇaṃ hutvā virāgādibhāvāya saṃvattati, ekaṃsato <bold>eso dhammo. Eso vinayo,</bold> sammadeva <pageBreak edition="Pali Text Society" number="2.0215" /> apāyādīsu apatanavasena dhāraṇato, kilesānaṃ vinayanato, satthu sammāsambuddhassa ovādānusiṭṭhibhāvato <bold>etaṃ satthusāsananti dhāreyyāsi</bold> jāneyyāsi, avabujjheyyāsīti attho. Catusaccassa sūcanaṃ suttanti āha <bold>‘‘sutteti tepiṭake buddhavacane’’</bold>ti. Tepiṭakañhi buddhavacanaṃ saccavinimuttaṃ natthi. Rāgādivinayanakāraṇaṃ tathāgatena suttapadena pakāsitanti āha <bold>‘‘vinayeti etasmiṃ rāgādivinayakāraṇe’’</bold>ti.</paragraph>
    <paragraph line="182">Sutte osaraṇañcettha tepiṭake buddhavacane pariyāpannatāvaseneva veditabbaṃ, na aññathāti āha <bold>‘‘suttapaṭipāṭiyā katthaci anāgantvā’’</bold>ti. <bold>Challiṃ uṭṭhapetvā</bold>ti arogassa mahato rukkhassa tiṭṭhato upakkamena challiyā sakalikāya, papaṭikāya vā uṭṭhapanaṃ viya arogassa sāsanadhammassa tiṭṭhato byañjanamattena tappariyāpannaṃ viya hutvā challisadisaṃ pubbāparaviruddhatādidosaṃ uṭṭhapetvā paridīpetvā, tādisāni pana ekaṃsato guḷhavessantarādipariyāpannāni hontīti āha <bold>‘‘guḷhavessantara…pe…paññāyantīti attho’’</bold>ti <pageBreak edition="Vipassana Research Institut" number="2.0150" />. <bold>Rāgādivinaye</bold>ti rāgādīnaṃ vinayanatthe. Tadākāratāya <bold>na paññāyamānāni</bold> na dissamānāni <bold>chaḍḍetabbāni</bold> vajjitabbāni na gahetabbāni. <bold>Sabbatthā</bold>ti sabbavāresu.</paragraph>
    <paragraph line="183"><bold>Imasmiṃ</bold><pageBreak edition="Myanmar" number="2.0168" /><bold>pana ṭhāne</bold>ti imasmiṃ mahāpadesaniddesaṭṭhāne. <bold>‘‘Sutte cattāro mahāpadesā’’</bold>tiādinā vuttampi avuttena saddhiṃ gahetvā pakiṇṇakakathāya mātikaṃ uddisati. Ñātuṃ <pageBreak edition="Pali Text Society" number="2.0216" /> icchito attho <bold>pañho,</bold> tassa vissajjanāni <bold>pañhābyākaraṇāni,</bold> atthasūcanādiatthena <bold>suttaṃ,</bold> pāḷi, taṃ suttaṃ anulometi anukūletīti <bold>suttānulomaṃ,</bold> mahāpadeso. Ācariyā vadanti saṃvaṇṇenti pāḷiṃ etenāti <bold>ācariyavādo</bold> aṭṭhakathā. Tassa tassa therassa attano eva mati adhippāyoti <bold>attanomati. Dhammavinicchaye patte</bold>ti dhamme vinicchinitabbe upaṭṭhite. <bold>Ime</bold>ti anantaraṃ vuttā cattāro mahāpadesā. Pamīyati dhammo paricchijjati vinicchīyati etenāti <bold>pamāṇaṃ.</bold> Tenāha <bold>‘‘yaṃ ettha sametī’’</bold>tiādi. <bold>Itara</bold>nti mahāpadesesu asamentaṃ. Puna <bold>itara</bold>nti akappiyaṃ anulomentaṃ kappiyaṃ paṭibāhantaṃ sandhāyāha.</paragraph>
    <paragraph line="184">Ekaṃseneva byākātabbo vissajjetabboti <bold>ekaṃsabyākaraṇīyo. Vibhajjā</bold>ti pucchitamatthaṃ avadhāraṇādibhedena vibhajitvā. <bold>Paṭipucchā</bold>ti pucchantaṃ puggalaṃ paṭipucchitvā. <bold>Ṭhapanīyo</bold>ti tidhāpi avissajjanīyattā ṭhapanīyo byākaraṇaṃ akatvā ṭhapetabbo. ‘‘Cakkhuṃ anicca’’nti pañhe uttarapadāvadhāraṇaṃ sandhāya <bold>‘‘ekaṃseneva byākātabba’’</bold>nti vuttaṃ niccatāya lesassāpi tattha abhāvato. Purimapadāvadhāraṇe pana vibhajjabyākaraṇīyatā cakkhusotesu visesatthasāmaññatthānaṃ asādhāraṇabhāvato. Dvinnaṃ tesaṃ sadisatācodanā paṭipucchanamukheneva byākaraṇīyā paṭikkhepavasena, anuññātavasena ca vissajjitabbatoti āha <bold>‘‘yathā cakkhu, tathā sotaṃ…pe… ayaṃ paṭipucchābyākaraṇīyo pañho’’</bold>ti. <bold>Taṃ jīvaṃ taṃ sarīra</bold>nti jīvasarīrānaṃ anaññatāpañho. Yassa yena anaññatācoditā, so eva paramatthato <pageBreak edition="Pali Text Society" number="2.0217" /> nupalabbhatīti vañjhātanayassa matteyyatākittanasadisoti abyākātabbatāya ṭhapanīyo vuttoti. <bold>Imāni cattāri pañhabyākaraṇāni pamāṇaṃ</bold> teneva nayena tesaṃ pañhānaṃ byākātabbato.</paragraph>
    <paragraph line="185">Vinayamahāpadeso kappiyānulomavidhānato nippariyāyato <bold>anulomakappiyaṃ</bold> nāma, mahāpadesabhāvena pana taṃsadisatāya suttantamahāpadesesupi <bold>‘‘anulomakappiya’’</bold>nti ayaṃ aṭṭhakathāvohāro. Yadipi tattha tattha bhagavatā pavattitapakiṇṇakadesanāva aṭṭhakathā, sā pana dhammasaṅgāhakehi paṭhamaṃ tīṇi piṭakāni saṅgāyitvā tassa atthavaṇṇanānurūpeneva <pageBreak edition="Myanmar" number="2.0169" /> vācanāmaggaṃ āropitattā <bold>‘‘ācariyavādo’’</bold>ti vuccati ācariyā vadanti saṃvaṇṇenti pāḷiṃ etenāti. Tenāha <pageBreak edition="Vipassana Research Institut" number="2.0151" /><bold>‘‘ācariyavādo nāma aṭṭhakathā’’</bold>ti. Tisso saṅgītiyo āruḷho eva ca buddhavacanassa atthasaṃvaṇṇanābhūto kathāmaggo <bold>mahindattherena tambapaṇṇidīpaṃ </bold>ābhato pacchā tambapaṇṇiyehi mahātherehi <bold>sīhaḷabhāsāya</bold> ṭhapito nikāyantaraladdhisaṅkarapariharaṇatthaṃ. <bold>Attanomati nāma</bold> theravādo. <bold>Nayaggāhenā</bold>ti suttādito labbhamānanayaggahaṇena. <bold>Anubuddhiyā</bold>ti suttādīniyeva anugatabuddhiyā. <bold>Attano paṭibhāna</bold>nti attano eva tassa atthassa vuttanayena upaṭṭhānaṃ, yathāupaṭṭhitā atthā eva tathā vuttā. <bold>Samentameva gahetabba</bold>nti yathā suttena saṃsandati, evaṃ mahāpadesato atthā uddharitabbāti dasseti. Pamādapāṭhavasena ācariyavādassa kadāci pāḷiyā asaṃsandanāpi siyā, so na gahetabboti dassento āha <bold>‘‘ācariyavādopi suttena samentoyeva</bold><bold>gahetabbo’’</bold>ti. <bold>Sabbadubbalā</bold> puggalassa sayaṃ paṭibhānabhāvato. Tathā ca <bold>sāpi gahetabbā,</bold> kīdisī? <bold>Suttena samentā yevā</bold>ti yojanā. <bold>Tāsū</bold>ti tīsu saṅgītīsu. <bold>‘‘Āgatameva pamāṇa’’</bold>nti iminā mahākassapādīhi saṅgītameva ‘‘sutta’’nti idhādhippetanti tadaññassa <pageBreak edition="Pali Text Society" number="2.0218" /> suttabhāvameva paṭikkhipati. Tadatthā eva hi tisso saṅgītiyo. <bold>Tatthā</bold>ti gārayhasutte. <bold>Na ceva sutte osaranti, na ca vinaye sandissantīti veditabbāni</bold> tassa asuttabhāvato tena ‘‘anulomakappiyaṃ suttena samentameva gahetabba’’nti vuttaṃ evatthaṃ nigamanavasena nidasseti. Sabbattha ‘‘na itara’’nti vacanaṃ tattha tattha gahitāvadhāraṇaphaladassanaṃ daṭṭhabbaṃ.</paragraph>
    <subhead line="186">Kammāraputtacundavatthuvaṇṇanā</subhead>
    <paragraph line="187" number="189"><bold>Sūkaramaddava</bold>nti vanavarāhassa mudumaṃsaṃ. Yasmā cundo ariyasāvako sotāpanno, aññe ca bhagavato, bhikkhusaṅghassa ca āhāraṃ paṭiyādentā anavajjameva paṭiyādenti, tasmā vuttaṃ <bold>‘‘pavattamaṃsa’’</bold>nti. <bold>Taṃ kirā</bold>ti ‘‘nātitaruṇassā’’tiādinā vuttavisesaṃ. Tathā hi taṃ <bold>‘‘mudu ceva siniddhañcā’’</bold>ti vuttaṃ. Mudumaṃsabhāvato hi abhisaṅkharaṇavisesena ca ‘‘maddava’’nti vuttaṃ. <bold>Ojaṃ pakkhipiṃsu</bold> ‘‘ayaṃ bhagavato pacchimako āhāro’’ti puññavisesāpekkhāya, taṃ pana tathāpakkhittadibbojatāya garutaraṃ jātaṃ.</paragraph>
    <paragraph line="188">Aññe <pageBreak edition="Myanmar" number="2.0170" /> yaṃ dujjīraṃ, taṃ ajānantā ‘‘kassaci adatvā vināsita’’nti upavadeyyunti <bold>parūpavādamocanatthaṃ</bold> bhagavā ‘‘nāhaṃ ta’’ntiādinā sīhanādaṃ nadati.</paragraph>
    <paragraph line="189" number="190"> Kathaṃ panāyaṃ sīhanādo nanu taṃ bhagavatopi sammāpariṇāmaṃ na gatanti? Nayidaṃ evaṃ daṭṭhabbaṃ, yasmā ‘‘sammadeva taṃ bhagavato pariṇāmaṃ gata’’nti vattuṃ arahati tappaccayā uppannassa <pageBreak edition="Vipassana Research Institut" number="2.0152" /> vikārassa abhāvato, aññapaccayassa ca vikārassa mudubhāvaṃ āpāditattā. Tenāha <bold>‘‘na pana bhuttappaccayā’’</bold>tiādi. Na hi bhagavā, aññe vā pana khīṇāsavā navavedanuppādanavasena āhāraṃ paribhuñjanti aṭṭhaṅgasamannāgatameva katvā āhārassa upabhuñjanato. Yadi evaṃ kasmā pāḷiyaṃ ‘‘bhattaṃ bhuttāvissa kharo ābādho uppajjī’’tiādi vuttaṃ? Taṃ bhojanuttarakālaṃ <pageBreak edition="Pali Text Society" number="2.0219" /> uppannattā vuttaṃ. ‘‘Na pana bhuttapaccayā’’ti vutto vāyamattho <bold>aṭṭhakathāyaṃ.</bold> Katupacitassa laddhokāsassa kammassa vasena balavatipi roge uppanne garusiniddhabhojanappaccayā vedanāniggaho jāto, tenāha <bold>‘‘yadi hī’’</bold>tiādi. <bold>Patthitaṭṭhāne</bold>ti icchitaṭṭhāne, icchā cassa tattha gantvā vinetabbaveneyyāpekkhā daṭṭhabbā. Gāthāyampi <bold>‘‘suta’’</bold>nti iminā sutamattaṃ, paresaṃ vacanamattametaṃ, na pana bhojanappaccayā ābādhaṃ phusi dhīroti dasseti.</paragraph>
    <subhead line="190">Pānīyāharaṇavaṇṇanā</subhead>
    <paragraph line="191" number="191"> Pasannabhāvena udakassa acchabhāvo veditabboti āha <bold>‘‘acchodakāti pasannodakā’’</bold>ti. Sādurasattā sātatāti āha <bold>‘‘madhurodakā’’</bold>ti. Tanukameva salilaṃ visesato sītalaṃ, na bahalanti āha <bold>‘‘tanusītalasalilā’’</bold>ti. <bold>Nikkaddamā</bold>ti setabhāvassa kāraṇamāha. Paṅkacikkhallādivasena hi udakassa vivaṇṇatā, sabhāvato pana taṃ setavaṇṇaṃ evāti.</paragraph>
    <subhead line="192">Pukkusamallaputtavatthuvaṇṇanā</subhead>
    <paragraph line="193" number="192"><bold>Dhuravāte</bold>ti paṭimukhavāte. <bold>Dīghapiṅgalo</bold>ti dīgho hutvā piṅgalacakkhuko. Piṅgalakkhiko hi so ‘‘āḷāro’’ti paññāyittha. <bold>Evarūpa</bold>nti dakkhati karissati bhavissatīti īdisaṃ. <bold>Īdisesū</bold>ti yatra yaṃcāti evarūpanipātasaddayuttaṭṭhānesu.</paragraph>
    <paragraph line="194" number="193"> Vicarantiyo <pageBreak edition="Myanmar" number="2.0171" /> meghagabbhato niccharantiyo viya hontīti vuttaṃ <bold>‘‘niccharantīsūti vicarantīsū’’</bold>ti. <bold>Navavidhāyā</bold>ti navappakārāya. Navasu hi pakāresu ekavidhāpi asani tappariyāpannatāya ‘‘navavidhā’’ tveva vuccati. Īdisī hi esā ruḷhi aṭṭhavimokkhapattipi samaññā viya. <bold>Asaññaṃ karoti,</bold> yo tassā saddena <pageBreak edition="Pali Text Society" number="2.0220" />, tejasā ca ajjhotthaṭo. <bold>Ekaṃ cakka</bold>nti ekaṃ maṇḍalaṃ. Saṅkāraṃ tīrentī paricchijjantī viya dassetīti <bold>saterā. Gaggarāyamānā</bold>ti gaggarātisaddaṃ karontī, anuravadassanañhetaṃ. <bold>Kapisīsā</bold>ti kapisīsākāravatī. <bold>Macchavilolikā</bold>ti <pageBreak edition="Vipassana Research Institut" number="2.0153" /> udake paripphandamānamaccho viya viluḷitākārā. <bold>Kukkuṭasadisā</bold>ti pasāritapakkhakukkuṭākārā. Naṅgalassa kassanakāle kassakānaṃ hatthena gahetabbaṭṭhāne maṇikā hoti, taṃ upādāya naṅgalaṃ ‘‘daṇḍamaṇikā’’ti vuccati, tasmā daṇḍamaṇikākārā <bold>daṇḍamaṇikā.</bold> Tenāha <bold>‘‘naṅgalasadisā’’</bold>ti. Deve vassantepi sajotibhūtatāya udakena atemetabbato mahāsani <bold>‘‘sukkhāsanī’’</bold>ti vuttā. Tenāha <bold>‘‘patitaṭṭhānaṃ samugghāṭetī’’</bold>ti.</paragraph>
    <paragraph line="195"><bold>Bhusāgārake</bold>ti bhusamaye agārake. Tattha kira mahantaṃ palālapuñjaṃ abbhantarato palālaṃ nikkaḍḍhitvā sālāsadisaṃ pabbajitānaṃ vasanayoggaṭṭhānaṃ kataṃ, tadā bhagavā tattha vasi, taṃ pana khalamaṇḍalaṃ sālāsadisanti āha <bold>‘‘khalasālāya’’</bold>nti. <bold>Etthā</bold>ti hetumhi bhummavacananti āha <bold>‘‘etasmiṃ kāraṇe’’</bold>ti, asanipātena channaṃ janānaṃ hatakāraṇeti attho. <bold>So tvaṃ bhante</bold>ti ayameva vā pāṭho.</paragraph>
    <paragraph line="196" number="194"> Siṅgī nāma kira uttamaṃ ativiya pabhassaraṃ buddhānaṃ chavivaṇṇobhāsaṃ devalokato āgatasuvaṇṇaṃ. Tenevāha <bold>‘‘siṅgīsuvaṇṇavaṇṇa’’</bold>nti. ‘‘Kiṃ pana thero taṃ gaṇhī’’ti sayameva pucchaṃ samuṭṭhāpetvā tattha kāraṇaṃ dassento <bold>‘‘kiñcāpī’’</bold>tiādimāha. <bold>Teneva kāraṇenā</bold>ti upaṭṭhākaṭṭhānassa matthakappatti, paresaṃ <pageBreak edition="Pali Text Society" number="2.0221" /> vacanokāsapacchedanaṃ, tena vatthena satthu pūjanaṃ, satthu ajjhāsayānuvattananti iminā teneva yathāvuttena catubbidhena kāraṇena.</paragraph>
    <paragraph line="197" number="195"> Thero ca tāvadeva taṃ siṅgīvaṇṇaṃ maṭṭhadussaṃ bhagavato upanāmesi ‘‘paṭiggaṇhatu me bhante bhagavā imaṃ maṭṭhadussaṃ, taṃ mamassa dīgharattaṃ hitāya sukhāyā’’ti. Paṭiggahesi bhagavā, paṭiggahetvāva naṃ paribhuñji <pageBreak edition="Myanmar" number="2.0172" />. Tena vuttaṃ <bold>‘‘bhagavāpi tato ekaṃ nivāsesi, ekaṃ pārupī’’</bold>ti. Tāvadeva kira taṃ bhikkhū ovaṭṭikaraṇamattena tunnakammaṃ niṭṭhāpetvā therassa upanesuṃ, thero bhagavato upanāmesi. <bold>Hataccikaṃ viyā</bold>ti paṭihatappabhaṃ, <bold>viya</bold>-saddo nipātamattaṃ. Bhagavato hi sarīrappabhāhi abhibhuyyamānā tassa vatthayugassa pabhassaratā nāhosi. <bold>Antantenevā</bold>ti anto anto eva, abbhantarato evāti attho. Tenāha <bold>‘‘bahipanassa pabhā natthī’’</bold>ti.</paragraph>
    <paragraph line="198"><bold>‘‘Pasannarūpaṃ samuṭṭhāpetī’’</bold>ti etenetassa āhārassa bhuttappaccayā na so rogoti ayamattho dīpito. <bold>Dvīsu kālesu evaṃ hoti</bold> dvinnaṃ nibbānadhātūnaṃ samadhigamasamayabhāvato. <bold>Upavattane antarena yamakasālāna</bold>nti ettha vattabbaṃ parato āgamissati.</paragraph>
    <paragraph line="199" number="196"><bold>Sabbaṃ</bold><pageBreak edition="Vipassana Research Institut" number="2.0154" /><bold>suvaṇṇavaṇṇameva ahosi</bold> ativiya parisuddhāya pabhassarāya ekagghanāya bhagavato sarīrappabhāya nirantaraṃ abhibhūtattā.</paragraph>
    <paragraph line="200"><bold>Dhamme</bold>ti pariyattidhamme. <bold>Pavattā</bold>ti pāvacanabhāvena desetā. <bold>Puratova nisīdi</bold> ovādappaṭikaraṇabhāvato.</paragraph>
    <paragraph line="201" number="197"><bold>Dānānisaṃsasaṅkhātā</bold><pageBreak edition="Pali Text Society" number="2.0222" /><bold>lābhā</bold>ti vaṇṇadānabaladānādibhedā dānassa ānisaṃsasaññitā diṭṭhadhammikā, samparāyikā ca lābhā icchitabbā. <bold>Te alābhā</bold>ti te sabbe tuyhaṃ alābhā, lābhā eva na honti. Diṭṭheva dhamme paccakkhabhūte imasmiṃyeva attabhāve bhavā <bold>diṭṭhadhammikā.</bold> Samparetabbato pecca gantabbato ‘‘samparāyo’’ti laddhanāme paraloke bhavā <bold>samparāyikā. </bold> Diṭṭhadhammikā ca samparāyikā ca <bold>diṭṭhadhammikasamparāyikā. Dānānisaṃsasaṅkhātā lābhā</bold>ti dānānisaṃsabhūtā lābhā. Sabbathā samameva hutvā samaṃ phalaṃ etesaṃ na ekadesenāti <bold>samasamaphalā. Piṇḍapātā</bold>ti tabbisayaṃ dānamayaṃ puññamāha.</paragraph>
    <paragraph line="202">Yadi khettavasena nesaṃ samaphalatā adhippetā, satipi ekasantānabhāve puthujjanaarahantabhāvasiddhaṃ nanu tesaṃ khettaṃ visiṭṭhanti dassetuṃ <bold>‘‘nanu cā’’</bold>tiādimāha. <bold>Parinibbānasamatāyā</bold>ti kilesaparinibbānakhandhaparinibbānabhāvena parinibbānasamatāya. <bold>‘‘Paribhuñjitvā parinibbuto’’</bold>ti etena <pageBreak edition="Myanmar" number="2.0173" /> yathā paṇītapiṇḍapātaparibhogūpatthambhitarūpakāyasannissayo dhammakāyo sukheneva kilese pariccaji, bhojanasappāyasaṃsiddhiyā evaṃ sukheneva khandhe pariccajīti evaṃ kilesapariccāgassa, khandhapariccāgassa ca sukhasiddhinimittatāya ubhinnaṃ piṇḍapātānaṃ samaphalatā jotitā. ‘‘Piṇḍapātasīsena ca piṇḍapātadānaṃ jotita’’nti vutto vāyamattho. Yathā hi sujātāya ‘‘imaṃ āhāraṃ nissāya mayhaṃ devatāya vaṇṇasukhabalādiguṇā sammadeva sampajjeyyu’’nti uḷāro ajjhāsayo tadā ahosi, evaṃ cundassapi kammāraputtassa ‘‘imaṃ āhāraṃ nissāya bhagavato vaṇṇasukhabalādiguṇā sammadeva sampajjeyyu’’nti uḷāro ajjhāsayoti evampi nesaṃ ubhinnaṃ samaphalatā veditabbā. Satipi catuvīsatikoṭisatasahassasamāpattīnaṃ devasikaṃ vaḷañjanasamāpattibhāve yathā pana abhisambujjhanadivase abhinavavipassanaṃ paṭṭhapento rūpasattakādi (visuddhi. ṭī. 2.707 vitthāro) vasena cuddasahākārehi <pageBreak edition="Pali Text Society" number="2.0223" /> sannetvā mahāvipassanāmukhena tā samāpattiyo samāpajji, evaṃ parinibbānadivasepi sabbā tā samāpajjīti evaṃ samāpattisamatāyapi tesaṃ samaphalatā. Cundassa tāva anussaraṇaṃ uḷārataraṃ hotu bhagavato dinnabhāvena aññathattābhāvato, sujātāya pana <pageBreak edition="Vipassana Research Institut" number="2.0155" /> kathaṃ devatāya dinnanti? Evaṃsaññibhāvatoti āha <bold>‘‘sujātā cā’’</bold>tiādi. <bold>Aparabhāge</bold>ti abhisambodhito aparabhāge. Puna <bold>aparabhāge</bold>ti parinibbānato parato. <bold>Dhammasīsa</bold>nti dhammānaṃ matthakabhūtaṃ nibbānaṃ. <bold>Me gahita</bold>nti mama vasena gahitaṃ. Tenāha <bold>‘‘mayhaṃ kirā’’</bold>tiādi.</paragraph>
    <paragraph line="203">Adhipatibhāvo <bold>ādhipateyya</bold>nti āha <bold>‘‘jeṭṭhabhāvasaṃvattaniyaka’’</bold>nti.</paragraph>
    <paragraph line="204"><bold>Saṃvare</bold>ti sīlasaṃvare. <bold>Vera</bold>nti pāṇātipātādipañcavidhaṃ veraṃ. Tañhi veridhammabhāvato, verahetutāya ca ‘‘vera’’nti vuccati. Kosallaṃ vuccati ñāṇaṃ, tena yutto <bold>kusalo</bold>ti āha <bold>‘‘kusalo pana ñāṇasampanno’’</bold>ti. Ñāṇasampadā nāma ñāṇapāripūrī, sā ca aggamaggavasena veditabbā, aggamaggo ca niravasesato kilese pajahatīti āha <bold>‘‘ariyamaggena…pe… jahātī’’</bold>ti. <bold>Imaṃ pāpakaṃ jahitvā</bold>ti dānena tāva lobhamacchariyādipāpakaṃ, sīlena pāṇātipātādipāpakaṃ jahitvā tadaṅgavasena pahāya tato samathavipassanādhammehi vikkhambhanavasena, tato maggapaṭipāṭiyā samucchedavasena anavasesaṃ pāpakaṃ pahāya. Tathā <pageBreak edition="Myanmar" number="2.0174" /> pahīnattā eva <bold>rāgādīnaṃ khayā kilesanibbānena</bold> sabbaso kilesavūpasamena <bold>nibbuto</bold> parinibbutoti saupādisesāya nibbānadhātuyā desanāya kūṭaṃ gaṇhanto <bold>‘‘iti cundassa…pe… sampassamāno udānaṃ udānesī’’</bold>ti.</paragraph>
    <centered line="205">Catutthabhāṇavāravaṇṇanā niṭṭhitā.</centered>
    <subhead line="206">Yamakasālavaṇṇanā</subhead>
    <paragraph line="207" number="198"><bold>Evaṃ</bold><pageBreak edition="Pali Text Society" number="2.0224" /><bold>taṃ kusinārāyaṃ hotī</bold>ti yathā anurādhapurassa thūpārāmo dakkhiṇapacchimadisāyaṃ, evaṃ taṃ uyyānaṃ kusinārāya dakkhiṇapacchimadisāyaṃ hoti. <bold>Tasmā</bold>ti yasmā nagaraṃ pavisitukāmā uyyānato upecca vattanti gacchanti etenāti <bold>‘‘upavattana’’nti vuccati,</bold> taṃ sālapantibhāvena ṭhitaṃ sālavanaṃ. <bold>Antarenā</bold>ti vemajjhe. <bold>Tassa kira mañcakassā</bold>ti tattha paññapiyamānassa tassa mañcakassa. <bold>Tatrāpi…pe… eko pādabhāgassa,</bold> tasmā ‘‘antarena yamakasālāna’’nti vuttaṃ. <bold>Saṃsibbitvā</bold>ti aññamaññaāsattaviṭapasākhatāya saṃsibbitvā viya. <bold>‘‘Ṭhitasākhā’’tipi vuttaṃ</bold> aṭṭhakathāyaṃ. Yaṃ pana pāḷiyaṃ ‘‘uttarasīsakaṃ mañcakaṃ <pageBreak edition="Vipassana Research Institut" number="2.0156" /> paññapehī’’ti vuttaṃ, taṃ pacchimadassanaṃ daṭṭhuṃ āgatānaṃ devatānaṃ daṭṭhuṃ yogyatāvasena vuttaṃ. Keci pana ‘‘uttaradisāvilokanamukhaṃ pubbadisāsīsakaṃ katvā mañcakaṃ paññapehīti attho’’ti vadanti, taṃ tesaṃ matimattaṃ.</paragraph>
    <paragraph line="208"><bold>Ete nāgānamuttamā</bold>ti ete gottato gocariādināmakā hatthināgesu balena seṭṭhatamā. <bold>Majjhimaṭṭhakathāyaṃ</bold> (ma. ni. aṭṭha. 1.148) pana keci hatthino ito aññathā āgatā, so pana nesaṃ nāmamattakato bhedo daṭṭhabbo.</paragraph>
    <paragraph line="209"><bold>Paribhuttakālato paṭṭhāya…pe… parikkhayaṃ gataṃ,</bold> ‘‘na pana paribhuttappaccayā’’ti heṭṭhā vuttanayeneva attho daṭṭhabbo. <bold>Caṅgavāre</bold>ti ūmiyaṃ. Katokāsassa kammassa vasena yathāsamuṭṭhito rogo ārogyaṃ abhimaddatīti katvā etamatthaṃ dassento <bold>‘‘viyā’’</bold>ti vuttaṃ. Yasmā bhagavā heṭṭhā vuttanayena <pageBreak edition="Pali Text Society" number="2.0225" /> kappaṃ, kappāvasesaṃ vā ṭhātuṃ samattho eva, tattakaṃ kālaṃ <pageBreak edition="Myanmar" number="2.0175" /> ṭhāne payojanābhāvato āyusaṅkhāre ossajjitvā tādisassa kammassa okāsaṃ adāsi, tasmā etamatthaṃ dassento ‘‘viyā’’tipi vattuṃ yujjatiyeva.</paragraph>
    <paragraph line="210"><bold>Kusalaṃ kātabbaṃ maññissanti</bold> ‘‘evaṃ mahapphalaṃ, evaṃ mahānisaṃsaṃ, mahānubhāvañca taṃ kusala’’nti.</paragraph>
    <paragraph line="211">Ekassāpi sattassa vaṭṭadukkhavūpasamo buddhānaṃ garutaro hutvā upaṭṭhāti atidullabhabhāvato, tasmā <bold>‘‘aparampi passatī’’</bold>tiādi vuttaṃ, svāyamattho <bold>māgaṇḍiyasuttena</bold> (su. ni. 841) dīpetabbo.</paragraph>
    <paragraph line="212">Tatiyaṃ pana kāraṇaṃ sattānaṃ uppajjanakaanatthapariharaṇanti taṃ dassento puna <bold>‘‘aparampi passatī’’</bold>tiādimāha.</paragraph>
    <paragraph line="213"><bold>Sīhaseyya</bold>nti. Ettha sayanaṃ <bold>seyyā,</bold> sīhassa viya seyyā sīhaseyyā, taṃ <bold>sīhaseyyaṃ.</bold> Atha vā <bold>sīhaseyya</bold>nti seṭṭhaseyyaṃ, yadidaṃ atthadvayaṃ parato āgamissati.</paragraph>
    <paragraph line="214">‘‘Vāmena passena sentī’’ti evaṃ vuttā <bold>kāmabhogiseyyā,</bold><bold>dakkhiṇapassena sayāno nāma natthi</bold> dakkhiṇahatthassa sarīraggahaṇādiyogakkhamato, purisavasena cetaṃ vuttaṃ.</paragraph>
    <paragraph line="215"><bold>Ekena</bold><pageBreak edition="Vipassana Research Institut" number="2.0157" /><bold>passena sayituṃ na sakkonti</bold> dukkhuppattito.</paragraph>
    <paragraph line="216"><bold>Ayaṃ sīhaseyyā</bold>ti ayaṃ evaṃ vuttā sīhaseyyā. <bold>‘‘Tejussadattā’’</bold>ti iminā sīhassa abhīrubhāvaṃ dasseti. Bhīrukā hi sesamigā attano āsayaṃ pavisitvā santāsapubbakaṃ yathā tathā sayanti, sīho pana abhīrubhāvato satokārī bhikkhu viya satiṃ upaṭṭhāpetvāva sayati. Tenāha <bold>‘‘purimapāde’’</bold>tiādi. Dakkhiṇe purimapāde vāmassa purimapādassa ṭhapanavasena <bold>dve purimapāde ekasmiṃ ṭhāne</bold> ṭhapetvā. <bold>Pacchimapāde</bold>ti dve pacchimapāde. Vuttanayeneva idhāpi ekasmiṃ ṭhāne pādaṭṭhapanaṃ veditabbaṃ, <bold>ṭhitokāsasallakkhaṇaṃ</bold> abhīrubhāveneva. <bold>‘‘Sīsaṃ pana ukkhipitvā’’</bold>tiādinā vuttā sīhakiriyā anutrāsapabujjhanaṃ <pageBreak edition="Pali Text Society" number="2.0226" /> viya abhīrubhāvasiddhā dhammatāvasenevāti veditabbā. <bold>Sīhavijambhitavijambhanaṃ</bold> ativelaṃ ekākārena ṭhapitānaṃ sarīrāvayavānaṃ gamanādikiriyāsu yogyabhāvāpādanatthaṃ. <bold>Tikkhattuṃ sīhanādanadanaṃ</bold> appesakkhamigajātapariharaṇatthaṃ.</paragraph>
    <paragraph line="217">Seti <pageBreak edition="Myanmar" number="2.0176" /> abyāvaṭabhāvena pavattati etthāti <bold>seyyā,</bold> catutthajjhānameva seyyā <bold>catutthajjhānaseyyā.</bold> Kiṃ pana taṃ catutthajjhānanti? Ānāpānacatutthajjhānaṃ, tato hi vuṭṭhahitvā vipassanaṃ vaḍḍhetvā bhagavā anukkamena aggamaggaṃ adhigantvā tathāgato jātoti. ‘‘Tayidaṃ padaṭṭhānaṃ nāma, na seyyā, tathāpi yasmā ‘catutthajjhānā vuṭṭhahitvā samanantarā bhagavā parinibbāyī’ti (dī. ni. 2.219) vakkhati, tasmā lokiyacatutthajjhānasamāpatti eva tathāgataseyyā’’ti keci, evaṃ sati parinibbānakālikāva tathāgataseyyāti āpajjati, na ca bhagavā lokiyacatutthajjhānasamāpajjanabahulo vihāsi. Aggaphalavasena pavattaṃ panettha catutthajjhānaṃ veditabbaṃ. Tattha yathā sattānaṃ niddupagamanalakkhaṇā seyyā bhavaṅgacittavasena hoti, sā ca nesaṃ paṭhamajātisamanvayā yebhuyyavuttikā, evaṃ bhagavato ariyajātisamanvayaṃ yebhuyyavuttikaṃ aggaphalabhūtaṃ catutthajjhānaṃ ‘‘tathāgataseyyā’’ti veditabbaṃ. Sīhaseyyā nāma seṭṭhaseyyāti āha <bold>‘‘uttamaseyyā’’</bold>ti.</paragraph>
    <paragraph line="218">Natthi etissā uṭṭhānanti <bold>anuṭṭhānā,</bold> seyyā, taṃ <bold>anuṭṭhānaseyyaṃ.</bold> ‘‘Ito uṭṭhahissāmī’’ti manasikārassa abhāvato <bold>‘‘uṭṭhānasaññaṃ manasi karitvā’’ti na vuttaṃ.</bold><bold>Etthā</bold>ti etasmiṃ anuṭṭhānaseyyupagamane. <bold>Kāyavasena anuṭṭhānaṃ,</bold> na cittavasena, cittavasena ca anuṭṭhānaṃ nāma niddupagamananti <pageBreak edition="Pali Text Society" number="2.0227" /> tadabhāvaṃ dassetuṃ <bold>‘‘niddāvasenā’’</bold>tiādi vuttaṃ. <bold>Bhavaṅgassā</bold>ti niddupagamanalakkhaṇassa bhavaṅgassa.</paragraph>
    <paragraph line="219"><bold>Sabbapāliphullā</bold>ti <pageBreak edition="Vipassana Research Institut" number="2.0158" /> sabbatthakameva vikasanavasena phullā, na ekadesavikasanavasena. Tenāha <bold>‘‘sabbe samantato pupphitā’’</bold>ti. <bold>Ekacchannā</bold>ti samphullapupphehi ekākārena sabbattheva chāditā. <bold>Ullokapadumānī</bold>ti heṭṭhā olokentāni viya tiṭṭhanapadumāni. <bold>Morapiñchakalāpo viya</bold> pañcavaṇṇapupphasañchāditattā.</paragraph>
    <paragraph line="220"><bold>Nandapokkharaṇīsambhavānī</bold>ti nandapokkharaṇītīrasambhavāni. <bold>Mahātumbamatta</bold>nti āḷhakamattaṃ. <bold>Paviṭṭhānī</bold>ti khittāni. <bold>Sarīrameva okirantī</bold>ti sarīrameva ajjhokiranti.</paragraph>
    <paragraph line="221"><bold>Devatānaṃ</bold><pageBreak edition="Myanmar" number="2.0177" /><bold>upakappanacandanacuṇṇānī</bold>ti saṭṭhipi paññāsampi yojanāni vāyanakasetavaṇṇacandanacuṇṇāni. <bold>Dibbagandhajālacuṇṇānī</bold>ti dibbagandhadibbacuṇṇāni. <bold>Haritālaañjanacuṇṇādīni</bold>pi dibbāni paramasugandhāni evāti veditabbāni. Tenevāha <bold>‘‘sabbadibbagandhavāsavikatiyo’’</bold>ti.</paragraph>
    <paragraph line="222"><bold>Ekacakkavāḷe sannipatitvā antalikkhe vajjanti</bold> mahābhinikkhamanakāle viya.</paragraph>
    <paragraph line="223"><bold>Tā</bold>ti devatā. <bold>Ganthamānā vā</bold>ti mālaṃ racantiyo eva. <bold>Apariniṭṭhitā vā</bold>ti yathādhippāyaṃ pariyositā eva. <bold>Hatthena hattha</bold>nti attano hatthena parassa hatthaṃ. <bold>Gīvāya gīva</bold>nti kaṇṭhagāhavasena attano gīvāya parassa gīvaṃ. <bold>Gahetvā</bold>ti āmasitvā. <bold>Mahāyaso mahāyaso</bold>ti āmeḍitavasena aññamaññaṃ ālāpavacanaṃ.</paragraph>
    <paragraph line="224" number="199"><bold>Mahantaṃ ussāha</bold>nti tathāgatassa pūjāsakkāravasena pavattiyamānaṃ mahantaṃ ussāhaṃ <bold>disvā.</bold></paragraph>
    <paragraph line="225"><bold>Sāyeva</bold><pageBreak edition="Pali Text Society" number="2.0228" /><bold>pana paṭipadā</bold>ti pubbabhāgapaṭipadā eva. <bold>Anucchavikattā</bold>ti adhigantabbassa navavidhalokuttaradhammassa anurūpattā.</paragraph>
    <paragraph line="226"><bold>Sīla</bold>nti cārittasīlamāha. <bold>Ācārapaññattī</bold>ti cārittasīlaṃ. <bold>Yāva gotrabhuto</bold>ti yāva gotrabhuñāṇaṃ, tāva pavattetabbā samathavipassanā <bold>sammāpaṭipadā.</bold> Idāni taṃ sammāpaṭipadaṃ byatirekato, anvayato ca vibhāvetuṃ <bold>‘‘tasmā’’</bold>tiādi vuttaṃ. <bold>Jinakāḷasutta</bold>nti jinamahāvaḍḍhakinā ṭhapitaṃ vajjetabbagahetabbadhammasandassanakāḷasuttaṃ sikkhāpadamariyādaṃ, upāsakopāsikāvāresu <pageBreak edition="Vipassana Research Institut" number="2.0159" /><bold>‘‘gandhapūjaṃ mālāpūjaṃ karotī’’</bold>ti vacanaṃ cārittasīlapakkhe ṭhapetvā karaṇaṃ sandhāya vuttaṃ, tena bhikkhubhikkhunīnampi tathākaraṇaṃ anuññātamevāti daṭṭhabbaṃ.</paragraph>
    <paragraph line="227"><bold>Ayañhī</bold>ti dhammānudhammapaṭipadaṃ sandhāya vadati.</paragraph>
    <subhead line="228">Upavāṇattheravaṇṇanā</subhead>
    <paragraph line="229" number="200"><bold>Apanesī</bold>ti ṭhitappadesato yathā apagacchati, evamakāsi, na pana nibbhacchi. Tenāha <bold>‘‘ānando’’</bold>tiādi. <bold>Vuttasadisā vā</bold>ti <bold>samacittapariyāyadesanāyaṃ</bold> (a. ni. 2.37) vuttasadisā eva. <bold>Āvārento</bold>ti chādento.</paragraph>
    <paragraph line="230">Yasmā <pageBreak edition="Myanmar" number="2.0178" /> kassapassabuddhassa cetiye ārakkhadevatā ahosi, tasmā therova tejussado, na aññe arahantoti ānetvā yojanā.</paragraph>
    <paragraph line="231">Idāni āgamanato paṭṭhāya tamatthaṃ vitthārato dassetuṃ <bold>‘‘vipassimhi kira sammāsambuddhe’’</bold>tiādi āraddhaṃ. <bold>‘‘Cātumahārājikā devatā’’</bold>ti idaṃ gobalībaddañāyena gahetabbaṃ bhummadevatādīnampi tappariyāpannattā. <bold>Tesaṃ</bold> manussānaṃ.</paragraph>
    <paragraph line="232"><bold>Tatthā</bold>ti kassapassa bhagavato cetiye.</paragraph>
    <paragraph line="233" number="201"><bold>Adhivāsentī</bold>ti rocenti.</paragraph>
    <paragraph line="234">Chinnapāto viya chinnapāto, taṃ <bold>chinnapātaṃ,</bold><pageBreak edition="Pali Text Society" number="2.0229" /> bhāvanapuṃsakaniddeso yaṃ. <bold>Āvaṭṭantī</bold>ti abhimukhabhāvena vaṭṭanti. Yattha patitā, tato katipayaratanaṭṭhānaṃ vaṭṭanavaseneva gantvā puna yathāpatitameva ṭhānaṃ vaṭṭanavasena āgacchanti. Tenāha <bold>‘‘āvaṭṭantiyo</bold><bold>patitaṭṭhānameva āgacchantī’’</bold>ti. <bold>Vivaṭṭantī</bold>ti yattha patitā, tato vinivaṭṭanti. Tenāha <bold>‘‘patitaṭṭhānato parabhāgaṃ vaṭṭamānā gacchantī’’</bold>ti. Purato vaṭṭanaṃ <bold>āvaṭṭanaṃ,</bold> itaraṃ tividhampi <bold>vivaṭṭana</bold>nti dassetuṃ <bold>‘‘apicā’’</bold>tiādi vuttaṃ. <bold>Devatā dhāretuṃ na sakkoti</bold> udakaṃ viya osīdanato. Tenāha <bold>‘‘tatthā’’</bold>tiādi. <bold>Tatthā</bold>ti pakatipathaviyaṃ. <bold>Devatā osīdanti</bold> dhātūnaṃ saṇhasukhumālabhāvato. <bold>Pathaviyaṃ</bold><pageBreak edition="Vipassana Research Institut" number="2.0160" /><bold>pathaviṃ māpesu</bold>nti pakatipathaviyaṃ attano sarīraṃ dhāretuṃ samatthaṃ iddhānubhāvena pathaviṃ māpesuṃ.</paragraph>
    <paragraph line="235">Kāmaṃ domanasse asatipi ekacco rāgo hotiyeva, rāge pana asati domanassassa asambhavo evāti tadekaṭṭhabhāvatoti āha <bold>‘‘vītarāgāti pahīnadomanassā’’</bold>ti. <bold>Silāthambhasadisā</bold> iṭṭhāniṭṭhesu nibbikāratāya.</paragraph>
    <subhead line="236">Catusaṃvejanīyaṭṭhānavaṇṇanā</subhead>
    <paragraph line="237" number="202"><bold>Apāragaṅgāyā</bold>ti gaṅgāya orambhāge. <bold>‘‘Saṅkārachaḍḍakasammajjaniyo gahetvā’’</bold>tiādi attano attano vasanaṭṭhāne vattakaraṇākāradassanaṃ. <bold>‘‘Evaṃ dvīsu kālesū’’</bold>tiādi nidassanatthaṃ paccāmasanaṃ, taṃ heṭṭhā adhigataṃ.</paragraph>
    <paragraph line="238">Kammasādhano <pageBreak edition="Myanmar" number="2.0179" /> sambhāvanattho <bold>bhāvanīya</bold>-saddoti āha <bold>‘‘manasā bhāvite sambhāvite’’</bold>ti. Dutiyavikappe pana bhāvanaṃ, vaḍḍhanañca paṭipakkhapahānatoti āha <bold>‘‘ye vā’’</bold>tiādi.</paragraph>
    <paragraph line="239"><bold>Buddhādīsu</bold> tīsu vatthūsu <bold>pasannacittassa,</bold> na kammaphalasaddhāmattena. Sā cassa saddhāsampadā evaṃ <pageBreak edition="Pali Text Society" number="2.0230" /> veditabbāti phalena hetuṃ dassento <bold>‘‘vattasampannassā’’</bold>ti āha. <bold>Saṃvego</bold> nāma sahottappañāṇaṃ, abhijātiṭṭhānādīnipi tassa uppattihetūni bhavantīti āha <bold>‘‘saṃvegajanakānī’’</bold>ti.</paragraph>
    <paragraph line="240">Cetiyapūjanatthaṃ cārikā <bold>cetiyacārikā. Sagge patiṭṭhahissantiyeva</bold> buddhaguṇārammaṇāya kusalacetanāya saggasaṃvattaniyabhāvato.</paragraph>
    <subhead line="241">Ānandapucchākathāvaṇṇanā</subhead>
    <paragraph line="242" number="203"><bold>Etthā</bold>ti mātugāme. <bold>Ayaṃ uttamā paṭipatti,</bold><bold>yadidaṃ adassanaṃ,</bold> dassanamūlakattā tappaccayānaṃ sabbānatthānaṃ. <bold>Lobho</bold>ti kāmarāgo. <bold>Cittacalanā</bold> paṭipattiantarāyakaro cittakkhobho. <bold>Murumurāpetvā</bold>ti saaṭṭhikaṃ katvā khādane anuravadassanaṃ. Aparimitaṃ kālaṃ dukkhānubhavanaṃ <bold>aparicchinnadukkhānubhavanaṃ. Vissāso</bold>ti visaṅgo ghaṭṭanābhāvo. <bold>Otāro</bold>ti tattha cittassa <pageBreak edition="Vipassana Research Institut" number="2.0161" /> anuppaveso. <bold>Asihatthena</bold> verīpurisena, <bold>pisācenāpi</bold> khāditukāmena. <bold>Āsīde</bold>ti akkamanādivasena bādheyya. <bold>Assā</bold>ti mātugāmassa. <bold>Pabbajitehi kattabbakamma</bold>nti āmisapaṭiggahaṇādi pabbajitehi kātabbaṃ kammaṃ. <bold>Satī</bold>ti vā kāyagatāsati <bold>upaṭṭhāpetabbā.</bold></paragraph>
    <paragraph line="243" number="204"><bold>Atantibaddhā</bold>ti abhāravahā. <bold>Pesitacittā</bold>ti nibbānaṃ pati pesitacittā.</paragraph>
    <paragraph line="244" number="205"><bold>Vihatenā</bold>ti kappāsavihananadhanunā pabbajaṭānaṃ vijaṭanavasena hatena. Tenāha <bold>‘‘supothitenā’’</bold>ti, asaṅkaraṇavasena suṭṭhu pothitenāti attho, dassanīyasaṃvejanīyaṭṭhānakittanena ca vasanaṭṭhānaṃ kathitaṃ.</paragraph>
    <subhead line="245">Ānandaacchariyadhammavaṇṇanā</subhead>
    <paragraph line="246" number="207"><bold>Theraṃ adisvā āmantesī</bold>ti tattha adisvā āvajjanto therassa ṭhitaṭṭhānaṃ, pavattiñca ñatvā āmantesi.</paragraph>
    <paragraph line="247">Kāyakammassa <pageBreak edition="Pali Text Society" number="2.0231" /><pageBreak edition="Myanmar" number="2.0180" /> hitabhāvo hitajjhāsayena pavattitattāti āha <bold>‘‘hitavuddhiyā katenā’’</bold>ti. Sukhabhāvo kāyikadukkhābhāvo, cetasikasukhabhāvo cetasikasukhasamuṭṭhitattā cāti vuttaṃ <bold>‘‘sukhasomanasseneva katenā’’</bold>ti. Āvirahovibhāgato advayabhāvato <bold>advayenā</bold>ti imamatthaṃ dassetuṃ <bold>‘‘yathā’’</bold>tiādi vuttaṃ. Satthu khettabhāvasampattiyā, therassa ajjhāsayasampattiyā ca ‘‘ettakamida’’nti pamāṇaṃ gahetuṃ asakkuṇeyyatāya pamāṇavirahitattā tassa kammassāti āha <bold>‘‘cakkavāḷampī’’</bold>tiādi.</paragraph>
    <paragraph line="248"><bold>Evaṃ pavattitenā</bold>ti evaṃ odissakamettābhāvanāya vasena pavattitena. Vivaṭṭūpanissayabhūtaṃ kataṃ upacitaṃ puññaṃ etenāti <bold>katapuñño,</bold> arahattādhigamāya katādhikāroti attho. Tenāha <bold>‘‘abhinīhārasampannosīti dassetī’’</bold>ti.</paragraph>
    <paragraph line="249" number="208"> Katthaci saṅkucitaṃ hutvā ṭhitaṃ mahāpathaviṃ pattharanto viya, paṭisaṃhaṭaṃ hutvā ṭhitaṃ ākāsaṃ vitthārento viya, catusaṭṭhādhikayojanasatasahassubbedhaṃ cakkavāḷagiriṃ adho osārento viya, aṭṭhasaṭṭhādhikasahassayojanasatasahassubbedhaṃ sineruṃ ukkhipento viya, satayojanāyāmavitthāraṃ mahājambuṃ khandhe gahetvā cālento viyāti pañca hi upamā hi therassa guṇakathā <pageBreak edition="Vipassana Research Institut" number="2.0162" /> mahantabhāvadassanatthañceva aññesaṃ dukkaṭabhāvadassanatthañca āgatāva. <bold>Eteneva cā</bold>ti <bold>ca</bold>-saddena ‘‘ahaṃ etarahi arahaṃ sammāsambuddho’’ (dī. ni. 2.4), ‘‘sadevakasmiṃ lokasmiṃ natthi me paṭipuggalo’’ti (ma. ni. 1.285; 2.341; mahāva. 11; kathā. 405; mi. pa. 5.11) ca evaṃ ādīnaṃ saṅgaho daṭṭhabbo. <bold>Byatto</bold>ti <pageBreak edition="Pali Text Society" number="2.0232" /> khandhakosallādisaṅkhātena veyyattiyena samannāgato. <bold>Medhāvī</bold>ti medhāsaṅkhātāya sammābhāvitāya paññāya samannāgato.</paragraph>
    <paragraph line="250" number="209"><bold>Paṭisanthāradhamma</bold>nti pakaticārittavasena vuttaṃ, upagatānaṃ pana bhikkhūnaṃ bhikkhunīnañca pucchāvissajjanavasena ceva cittarucivasena ca yathākālaṃ dhammaṃ desetiyeva, upāsakopāsikānaṃ pana upanisinnakathāvasena.</paragraph>
    <subhead line="251">Mahāsudassanasuttadesanāvaṇṇanā</subhead>
    <paragraph line="252" number="210"><bold>Khuddaka</bold>-saddo <pageBreak edition="Myanmar" number="2.0181" /> patirūpavācī, <bold>ka</bold>-saddo appatthoti āha <bold>‘‘khuddakanagaraketi nagarapatirūpake sambādhe khuddakanagarake’’</bold>ti. Dhuparavisālasaṇṭhānatāya taṃ ‘‘ujjaṅgalanagaraka’’nti vuttanti āha <bold>‘‘visamanagarake’’</bold>ti. <bold>Aññesaṃ mahānagarānaṃ</bold> ekadesappamāṇatāya <bold>sākhāsadise.</bold> Ettha ca ‘‘khuddakanagarake’’ti iminā tassa nagarassa appakabhāvo vutto, ‘‘ujjaṅgalanagarake’’ti iminā bhūmivipattiyā nihīnabhāvo, ‘‘sākhānagarake’’ti iminā appadhānabhāvo. <bold>Sārappattā</bold>ti vibhavasārādinā sāramahattaṃ pattā.</paragraph>
    <paragraph line="253"><bold>Kahāpaṇasakaṭa</bold>nti ettha ‘‘dvikumbhaṃ <bold>sakaṭaṃ. Kumbho</bold> pana dasambaṇo’’ti vadanti. <bold>Dve pavisantī</bold>ti dve kahāpaṇasakaṭāni dve āyavasena pavisanti.</paragraph>
    <paragraph line="254"><bold>Subhikkhā</bold>ti sulabhāhārā, sundarāhārā ca. Tenāha <bold>‘‘khajjabhojjasampannā’’</bold>ti. <bold>Saddaṃ karonte</bold>ti ravasārinā tuṭṭhabhāvena koñcanādaṃ karonte. <bold>Avivittā</bold>ti asuññā, kadāci ratho paṭhamaṃ gacchati, taṃ añño anubandhanto gacchati, kadāci dutiyaṃ vuttaratho paṭhamaṃ gacchati, itaro taṃ anubandhati evaṃ <bold>aññamaññaṃ anubandhamānā. Etthā</bold>ti kusāvatīnagare. Tassa mahantabhāvato ceva iddhādibhāvato ca niccaṃ payojitāneva <bold>bheriādīni tūriyāni,</bold> samma <pageBreak edition="Pali Text Society" number="2.0233" /> sammāti vā aññamaññaṃ piyālāpasaddo <bold>samma</bold>-saddo. Kaṃsatāḷādisabbatāḷāvacarasaddo <bold>tāḷa</bold>-saddo, <bold>kūṭabheri</bold>-saddo kumbhathūṇasaddo.</paragraph>
    <paragraph line="255"><bold>Evarūpā</bold><pageBreak edition="Vipassana Research Institut" number="2.0163" /><bold>saddā honti</bold> kacavarākiṇṇavīthitāya, araññe kandamūlapaṇṇādiggahaṇāya, tattha dukkhajīvikatāya cāti yathākkamaṃ yojetabbaṃ. <bold>Idha na evaṃ ahosi</bold> devaloke viya sabbaso paripuṇṇasampattikatāya.</paragraph>
    <paragraph line="256"><bold>Mahantaṃ kolāhala</bold>nti saddhāsampannānaṃ devatānaṃ, upāsakānañca vasena purato purato mahatī ugghosanā hoti. Tattha bhagavantaṃ uddissa katassa vihārassa abhāvato, bhikkhusaṅghassa ca mahantabhāvato <bold>te āgantvā…pe… pesesi.</bold> Pesento ca ‘‘kathañhi nāma bhagavā pacchime kāle attano pavattiṃ amhākaṃ nārocesi, nesaṃ domanassaṃ mā ahosī’’ti ‘‘ajja kho vāseṭṭhā’’tiādinā sāsanaṃ pesesi.</paragraph>
    <subhead line="257">Mallānaṃ vandanāvaṇṇanā</subhead>
    <paragraph line="258" number="211"> Aghaṃ <pageBreak edition="Myanmar" number="2.0182" /> dukkhaṃ āventi pakāsentīti <bold>aghāvino,</bold> pākaṭībhūtadukkhāti āha <bold>‘‘uppannadukkhā’’</bold>ti. Ñātisālohitabhāvena kulaṃ parivattati etthāti <bold>kulaparivattaṃ.</bold> Taṃ taṃkulīnabhāgena ṭhito sattanikāyo ‘‘kulaparivattaso’’ti vuttanti āha <bold>‘‘kulaparivatta’’</bold>nti. Te pana taṃtaṃkulaparivattaparicchinnā mallarājāno tasmiṃ nagare vīthiādisabhāgena vasantīti vuttaṃ <bold>‘‘vīthisabhāgena ceva racchāsabhāgena cā’’</bold>ti.</paragraph>
    <subhead line="259">Subhaddaparibbājakavatthuvaṇṇanā</subhead>
    <paragraph line="260" number="212"> Kaṅkhā eva <bold>kaṅkhādhammo. Ekato vā</bold>ti bhūmiṃ avibhajitvā sādhāraṇatova. Bījato ca aggaṃ gahetvā āhāraṃ sampādetvā dānaṃ <bold>bījaggaṃ. Gabbhakāle</bold>ti gabbhadhāraṇato paraṃ khīraggahaṇakāle. Tenāha <bold>‘‘gabbhaṃ phāletvā khīraṃ niharitvā’’</bold>tiādi. <bold>Puthukakāle</bold>ti sassānaṃ nātipakke puthukayogyaphalakāle. <bold>Lāyanagga</bold>nti pakkassa sassassa lavane lavanārambhe dānaṃ adāsi. Lunassa <pageBreak edition="Pali Text Society" number="2.0234" /> sassassa veṇivasena bandhitvā ṭhapanaṃ <bold>veṇikaraṇaṃ.</bold> Tassa ārambhe dānaṃ <bold>veṇaggaṃ.</bold> Veṇiyo pana ekato katvā rāsikaraṇaṃ <bold>kalāpo.</bold> Tattha aggadānaṃ <bold>kalāpaggaṃ.</bold> Kalāpato nīharitvā maddane aggadānaṃ <bold>khalaggaṃ. </bold> Madditaṃ ophuṇitvā dhaññassa rāsikaraṇe aggadānaṃ <bold>khalabhaṇḍaggaṃ.</bold> Dhaññassa khalato koṭṭhe pakkhipane aggadānaṃ <bold>koṭṭhaggaṃ. Uddharitvā</bold>ti koṭṭhato uddharitvā.</paragraph>
    <paragraph line="261"><bold>‘‘Nava</bold><pageBreak edition="Vipassana Research Institut" number="2.0164" /><bold>aggadānāni adāsī’’</bold>ti iminā ‘‘kathaṃ nu kho ahaṃ satthu santike aggatova mucceyya’’nti aggaggadānavasena vivaṭṭūpanissayassa kusalassa katūpacitattā, ñāṇassa ca tathā paripākaṃ gatattā aggadhammadesanāya tassa bhājanabhāvaṃ dasseti. Tenāha <bold>‘‘imaṃ aggadhammaṃ tassa desessāmī’’</bold>tiādi. <bold>Ohīyitvā</bold> saṅkocaṃ āpajjitvā.</paragraph>
    <paragraph line="262" number="213"><bold>Aññātukāmova</bold> na sandiṭṭhiṃ parāmāsī. <bold>Abbhaññiṃsū</bold>ti sandehajātassa pucchāvacananti katvā <bold>jāniṃsū</bold>ti atthamāha. Tenāha pāḷiyaṃ ‘‘sabbeva na abbhaññiṃsū’’ti. <bold>Nesa</bold>nti pūraṇādīnaṃ. <bold>Sā paṭiññā</bold>ti ‘‘karoto kho mahārāja kārayato’’tiādinā (dī. ni. 1.166) paṭiññātā, sabbaññupaṭiññā <pageBreak edition="Myanmar" number="2.0183" /> eva vā. <bold>Niyyānikā</bold>ti sappāṭihāriyā, tesaṃ vā siddhantasaṅkhātā paṭiññā vaṭṭato nissaraṇaṭṭhena <bold>niyyānikā</bold>ti. Sāsanassa sampattiyā tesaṃ sabbaññutaṃ, tabbipariyāyato ca asabbaññutaṃ gacchatīti daṭṭhabbaṃ. Tenāha <bold>‘‘tasmā’’</bold>tiādi. <bold>Atthābhāvato</bold>ti subhaddassa sādhetabbaatthābhāvato. <bold>Okāsābhāvato</bold>ti tathā vitthāritaṃ katvā dhammaṃ desetuṃ avasarābhāvato. Idāni tameva okāsābhāvaṃ dassetuṃ <bold>‘‘paṭhamayāmasmi’’</bold>ntiādi vuttaṃ.</paragraph>
    <paragraph line="263" number="214"> Yesaṃ <pageBreak edition="Pali Text Society" number="2.0235" /> samaṇabhāvakarānaṃ dhammānaṃ sampādanena samaṇo, te pana ukkaṭṭhaniddesena ariyamaggadhammāti catumaggasaṃsiddhiyā pāḷiyaṃ cattāro samaṇā vuttāti te bāhirasamaye sabbena sabbaṃ natthīti dassento <bold>‘‘paṭhamo sotāpannasamaṇo’’</bold>tiādimāha. <bold>Purimadesanāyā</bold>ti ‘‘yasmiñca kho, subhadda, dhammavinaye’’tiādinā vuttāya desanāya. Byatirekato, anvayato ca adhippeto attho vibhāvīyatīti paṭhamanayopettha ‘‘purimadesanāyā’’ti padena saṅgahito vāti daṭṭhabbo. Attano sāsanaṃ niyamento āha ‘‘imasmiṃ kho’’ti yojanā. <bold>Āraddhavipassakehī</bold>ti samādhikammikavipassakehi, sikhāppattavipassake sandhāya vuttaṃ, na paṭṭhapitavipassane. Apare pana ‘‘bāhirakasamaye vipassanārambhassa ganthopi natthevāti avisesavacanameta’’nti vadanti. <bold>Adhigataṭṭhāna</bold>nti adhigatassa kāraṇaṃ, tadatthaṃ pubbabhāgapaṭipadanti attho, yena sotāpattimaggo adhigato, na uparimaggo, so sotāpattimagge ṭhito akuppadhammatāya tassa, tattha vā siddhito ṭhitapubbo bhūtapubbagatiyāti sotāpattimaggaṭṭho sotāpanno, na sesaariyā bhūmantaruppattito. Sotāpanno hi attanā adhigataṭṭhānaṃ sotāpattimaggaṃ aññassa kathetvā sotāpattimaggaṭṭhaṃ kareyya, na aṭṭhamako asambhavato. <bold>Esa nayo sesamaggaṭṭhesū</bold>ti etthāpi imināva nayena attho veditabbo. <bold>Paguṇaṃ kammaṭṭhāna</bold>nti attano paguṇaṃ vipassanākammaṭṭhānaṃ, eteneva ‘‘avisesavacana’’nti vādo paṭikkhittoti daṭṭhabbo.</paragraph>
    <paragraph line="264"><bold>Sabbaññutaññāṇaṃ</bold><pageBreak edition="Vipassana Research Institut" number="2.0165" /><bold>adhippetaṃ.</bold> Tañhi sabbañeyyadhammāvabodhane ‘‘kusalaṃ chekaṃ nipuṇa’’nti vuccati tattha <pageBreak edition="Pali Text Society" number="2.0236" /> asaṅgaappaṭihataṃ pavattatīti katvā. <bold>Samadhikāni</bold><pageBreak edition="Myanmar" number="2.0184" /> ekena vassena. Ñāyanti etena catusaccadhammaṃ yāthāvato paṭivijjhantīti <bold>ñāyo,</bold> lokuttaramaggoti āha <bold>‘‘ariyamaggadhammassā’’</bold>ti. Padissati etena ariyamaggo paccakkhato dissatīti <bold>padeso,</bold> vipassanāti vuttaṃ <bold>‘‘padese vipassanāmagge’’</bold>ti. <bold>Samaṇopī</bold>ti ettha <bold>pi</bold>-saddo ‘‘padesavattī’’ti etthāpi ānetvā sambandhitabboti āha <bold>‘‘padesavatti…pe… natthīti vuttaṃ hotī’’</bold>ti.</paragraph>
    <paragraph line="265" number="215"><bold>So</bold>ti tathāvutto antevāsī. <bold>Tenā</bold>ti ācariyena. <bold>Attano ṭhāne ṭhapito hoti</bold> parapabbājanādīsu niyuttattā.</paragraph>
    <paragraph line="266"><bold>Sakkhisāvako</bold>ti paccakkhasāvako, sammukhasāvakoti attho. <bold>Bhagavati dharamāne</bold>ti dharamānassa bhagavato santike. Sesadvayepi eseva nayo. <bold>Sabbopi so</bold>ti sabbo so tividhopi. <bold>Ayaṃ pana arahattaṃ patto,</bold> tasmā paripuṇṇagatāya matthakappatto <bold>pacchimo sakkhisāvako</bold>ti.</paragraph>
    <centered line="267">Pañcamabhāṇavāravaṇṇanā niṭṭhitā.</centered>
    <subhead line="268">Tathāgatapacchimavācāvaṇṇanā</subhead>
    <paragraph line="269" number="216"><bold>Ta</bold>nti bhikkhusaṅghassa ovādakaṅgaṃ <bold>dassetuṃ…pe… vuttaṃ</bold> dhammasaṅgāhakehīti adhippāyo. Suttābhidhammasaṅgahitassa dhammassa atisajjanaṃ sambodhanaṃ <bold>desanā,</bold> tasseva pakārato ñāpanaṃ veneyyasantāne ṭhapanaṃ <bold>paññāpana</bold>nti <bold>‘‘dhammopi desito ceva</bold><pageBreak edition="Pali Text Society" number="2.0237" /><bold>paññatto cā’’</bold>ti vuttaṃ. Tathā vinayatantisaṅgahitassa kāyavācānaṃ vinayanato ‘‘vinayo’’ti laddhādhivacanassa atthassa atisajjanaṃ sambodhanaṃ <bold>desanā,</bold> tasseva pakārato ñāpanaṃ asaṅkarato ṭhapanaṃ <bold>paññāpana</bold>nti <bold>‘‘vinayopi desito ceva paññatto cā’’</bold>ti vuttaṃ. Adhisīlasikkhāniddesabhāvena sāsanassa mūlabhūtattā vinayo paṭhamaṃ sikkhitabboti taṃ tāva ayamuddesaṃ sarūpato dassento <bold>‘‘mayā hi vo’’</bold>tiādimāha. Tattha <bold>sattāpattikkhandhavasenā</bold>ti sattannaṃ āpattikkhandhānaṃ avītikkamanīyatāvasena <pageBreak edition="Vipassana Research Institut" number="2.0166" />. <bold>Satthukiccaṃ sādhessati</bold> ‘‘idaṃ vo kattabbaṃ, idaṃ vo na kattabba’’nti kattabbākattabbassa vibhāgena anusāsanato.</paragraph>
    <paragraph line="270"><bold>Tena</bold><pageBreak edition="Myanmar" number="2.0185" /><bold>tenākārenā</bold>ti tena tena veneyyānaṃ ajjhāsayānurūpena pakārena. <bold>Ime dhamme</bold>ti ime sattatiṃsabodhipakkhiyadhamme. Tappadhānattā suttantadesanāya <bold>‘‘suttantapiṭakaṃ desita’’</bold>nti vuttaṃ. <bold>Satthukiccaṃ sādhessati</bold> taṃtaṃcariyānurūpaṃ sammāpaṭipattiyā anusāsanato. Kusalākusalābyākatavasena <bold>nava hetū. ‘‘Satta phassā’’</bold>tiādi sattaviññāṇadhātusampayogavasena vuttaṃ. Dhammānulome tikapaṭṭhānādayo cha, tathā dhammapaccanīye, dhammānulomapaccanīye, dhammapaccanīyānulometi catuvīsati samantapaṭṭhānāni etassāti <bold>catuvīsatisamantapaṭṭhānaṃ,</bold> taṃ pana paccayānulomādivasena vibhajiyamānaṃ aparimāṇanayaṃ evāti āha <bold>‘‘anantanayamahāpaṭṭhānapaṭimaṇḍita’’</bold>nti. <bold>Satthukiccaṃ sādhessatī</bold>ti khandhādivibhāgena ñāyamānaṃ catusaccasambodhāvahattā satthārā sammāsambuddhena kātabbakiccaṃ nipphādessati.</paragraph>
    <paragraph line="271"><bold>Ovadissanti anusāsissanti</bold> ovādānusāsanīkiccanipphādanato.</paragraph>
    <paragraph line="272"><bold>Cāritta</bold>nti samudācārā, navesu piyālāpaṃ vuḍḍhesu <pageBreak edition="Pali Text Society" number="2.0238" /> gāravālāpanti attho. Tenāha ‘‘bhanteti vā āyasmāti vā’’ti. Gāravavacanaṃ hetaṃ yadidaṃ bhanteti vā āyasmāti vā, loke pana ‘‘tatra bhava’’nti, ‘‘devānaṃ piyā’’ti ca gāravavacanameva.</paragraph>
    <paragraph line="273">‘‘Ākaṅkhamāno samūhanatū’’ti vutte ‘‘na ākaṅkhamāno na samūhanatū’’tipi vuttameva hotīti āha <bold>‘‘vikappavacaneneva ṭhapesī’’</bold>ti. <bold>Bala</bold>nti ñāṇabalaṃ. Yadi asamūhananaṃ diṭṭhaṃ, tadeva ca icchitaṃ, atha kasmā bhagavā ‘‘ākaṅkhamāno samūhanatū’’ti avocāti? Tathārūpapuggalajjhāsayavasena. Santi hi keci khuddānukhuddakāni sikkhāpadāni samādāya saṃvattituṃ anicchantā, tesaṃ tathā avuccamāne bhagavati vighāto uppajjeyya, taṃ tesaṃ bhavissati dīgharattaṃ ahitāya dukkhāya, tathā pana vutte tesaṃ vighāto na uppajjeyya ‘‘amhākaṃ evāyaṃ doso, yato amhesu eva keci samūhananaṃ na icchantī’’ti. Keci ‘‘sakalassa pana sāsanassa saṅghāyattabhāvakaraṇatthaṃ tathā vutta’’nti vadanti. Yañca kiñci satthārā sikkhāpadaṃ paññattaṃ, taṃ samaṇā sakyaputtiyā sirasā sampaṭicchitvā jīvitaṃ viya rakkhanti. Tathā hi te ‘‘khuddānukhuddakāni sikkhāpadāni ākaṅkhamāno saṅgho samūhanatū’’ti <pageBreak edition="Myanmar" number="2.0186" /> vuttepi na samūhaniṃsu, aññadatthu ‘‘purato viya tassa accayepi rakkhiṃsu evā’’ti satthusāsanassa <pageBreak edition="Vipassana Research Institut" number="2.0167" />, saṅghassa ca mahantabhāvadassanatthampi tathā vuttanti daṭṭhabbaṃ. Tathā hi āyasmā ānando, aññepi vā bhikkhū ‘‘katamaṃ pana bhante khuddakaṃ, katamaṃ anukhuddaka’’nti na pucchiṃsu samūhanajjhāsayasseva abhāvato.</paragraph>
    <paragraph line="274"><bold>Na taṃ evaṃ gahetabba</bold>nti ‘‘nāgasenatthero khuddānukhuddakaṃ jānātī’’tiādinā vuttaṃ taṃ nesaṃ vacanaṃ iminā vuttākārena na gahetabbaṃ adhippāyassa aviditattā. Idāni taṃ adhippāyaṃ vibhāvetuṃ <bold>‘‘nāgasenatthero</bold><pageBreak edition="Pali Text Society" number="2.0239" /><bold>hī’’</bold>tiādi vuttaṃ. Yasmā nāgasenatthero (milindapañhe abhejjavagge vitthāro) paresaṃ vādapathopacchedanatthaṃ saṅgītikāle dhammasaṅgāhakamahātherehi gahitakoṭṭhāsesu ca antimakoṭṭhāsameva gahetvā milindarājānaṃ paññāpesi. Mahākassapatthero pana ekasikkhāpadampi asamūhanitukāmatāya tathā kammavācaṃ sāveti, tasmā taṃ tesaṃ vacanaṃ tathā na gahetabbaṃ.</paragraph>
    <paragraph line="275" number="217"><bold>Dveḷhaka</bold>nti dvidhāgāho, anekaṃsaggāhoti attho. <bold>Vimatī</bold>ti saṃsayāpatti. Tenāha <bold>‘‘vinicchituṃ asamatthatā’’</bold>ti. <bold>Taṃ vo vadāmī</bold>ti taṃ saṃsayavantaṃ bhikkhuṃ sandhāya vo tumhe vadāmi.</paragraph>
    <paragraph line="276"><bold>Nikkaṅkhabhāvapaccakkhakaraṇañāṇaṃ yevā</bold>ti buddhādīsu tesaṃ bhikkhūnaṃ nikkaṅkhabhāvassa paccakkhakāriyābhāvato tamatthaṃ paṭivijjhitvā ṭhitaṃ sabbaññutaññāṇameva. <bold>Ettha</bold> etasmiṃ atthe.</paragraph>
    <paragraph line="277" number="218"> Appamajjanaṃ <bold>appamādo,</bold> so pana atthato ñāṇūpasañhitā sati. Yasmā tattha satiyā byāpāro sātisayo, tasmā <bold>‘‘satiavippavāsenā’’</bold>ti vuttaṃ. <bold>Appamādapadeyeva pakkhipitvā adāsi</bold> taṃ atthato, tassa sakalassa buddhavacanassa saṅgaṇhanato ca.</paragraph>
    <subhead line="278">Parinibbutakathāvaṇṇanā</subhead>
    <paragraph line="279" number="219"> Jhānādīsu, citte ca paramukkaṃsagatavasībhāvatāya ‘‘ettake kāle ettakā samāpattiyo samāpajjitvā parinibbāyissāmī’’ti kālaparicchedaṃ katvā samāpatti samāpajjanaṃ <bold>‘‘parinibbānaparikamma’’</bold>nti adhippetaṃ. <bold>Thero</bold>ti anuruddhatthero.</paragraph>
    <paragraph line="280"><bold>Ayampi</bold><pageBreak edition="Myanmar" number="2.0187" /><bold>cā</bold>ti yathāvuttapañcasaṭṭhiyā jhānānaṃ samāpannabhāvakathāpi <bold>saṅkhepakathā</bold> eva, kasmā <pageBreak edition="Vipassana Research Institut" number="2.0168" />? Yasmā bhagavā tadāpi devasikaṃ vaḷañjanasamāpattiyo sabbāpi aparihāpetvā samāpajji evāti dassento <bold>‘‘nibbānapuraṃ pavisanto’’</bold>tiādimāha.</paragraph>
    <paragraph line="281"><bold>Imāni dvepi samanantarāneva</bold> paccavekkhaṇāyapi yebhuyyenānantariyakatāya jhānapakkhikabhāvato, yasmā <pageBreak edition="Pali Text Society" number="2.0240" /> bhavaṅgacittaṃ sabbapacchimaṃ, tato bhavato cavanato ‘‘cutī’’ti vuccati, tasmā na kevalaṃ ayameva bhagavā, atha kho sabbepi sattā bhavaṅgacitteneva cavantīti dassetuṃ <bold>‘‘ye hi kecī’’</bold>tiādi vuttaṃ.</paragraph>
    <paragraph line="282" number="220"><bold>Paṭibhāgapuggalavirahito</bold>ti sīlādiguṇehi asadisatāya sadisapuggalarahito.</paragraph>
    <paragraph line="283" number="221"> Saṅkhārā vūpasamanti etthāti <bold>vūpasamo</bold>ti evaṃsaṅkhātaṃ ñātaṃ kathitaṃ <bold>nibbānaṃ.</bold></paragraph>
    <paragraph line="284" number="222"><bold>Ya</bold>nti paccatte upayogavacananti āha <bold>‘‘yo kālaṃ akarī’’</bold>ti.</paragraph>
    <paragraph line="285"><bold>Suvikasitenevā</bold>ti pītisomanassayogato suṭṭhu vikasitena muditena. <bold>Vedanaṃ adhivāsesi</bold> abhāvasamudayo kato suṭṭhu pariññātattā. <bold>Anāvaraṇavimokkho</bold> sabbaso nibbutabhāvato.</paragraph>
    <paragraph line="286" number="223"> Ākaronti attano phalāni samānākāre karontīti <bold>ākārā,</bold> kāraṇāni. <bold>Sabbākāravarūpete</bold>ti sabbehi ākāravarehi uttamakāraṇehi sīlādiguṇehi samannāgateti attho.</paragraph>
    <paragraph line="287" number="225"><bold>Kathaṃbhūtā</bold>ti kīdisābhūtā.</paragraph>
    <paragraph line="288"><bold>Cullakaddhāna</bold>nti parittaṃ kālaṃ dvattināḍikāmattaṃ velaṃ.</paragraph>
    <subhead line="289">Buddhasarīrapūjāvaṇṇanā</subhead>
    <paragraph line="290" number="227"> Kaṃsatāḷādi tāḷaṃ avacarati etthāti <bold>‘‘tāḷāvacara’’</bold>nti vuccati ātatāditūriyabhaṇḍaṃ. Tenāha <bold>‘‘sabbaṃ tūriyabhaṇḍa’’</bold>nti.</paragraph>
    <paragraph line="291"><bold>Dakkhiṇadisābhāgenevā</bold>ti <pageBreak edition="Vipassana Research Institut" number="2.0169" /><pageBreak edition="Myanmar" number="2.0188" /> aññena disābhāgena anāharitvā yamakasālānaṃ ṭhānato dakkhiṇadisābhāgeneva, tatopi <bold>dakkhiṇadisābhāgaṃ</bold> haritvā netvā.</paragraph>
    <paragraph line="292"><bold>Jetavanasadise</bold>ti sāvatthiyā jetavanasadise ṭhāne, ‘‘jetavanasadise ṭhāne’’tipi pāṭho.</paragraph>
    <paragraph line="293" number="228"><bold>Pasādhanamaṅgalasālāyā</bold>ti <pageBreak edition="Pali Text Society" number="2.0241" /> abhisekakāle alaṅkaraṇamaṅgalasālāya.</paragraph>
    <paragraph line="294" number="229"><bold>Devadāniyo</bold>ti tassa corassa nāmaṃ.</paragraph>
    <subhead line="295">Mahākassapattheravatthuvaṇṇanā</subhead>
    <paragraph line="296" number="231"><bold>Pāvāyā</bold>ti pāvā nagarato. Āvajjanapaṭibaddhattā jānanassa anāvajjitattā satthu parinibbānaṃ ajānanto <bold>‘‘dasabalaṃ passissāmī’’</bold>ti thero cintesi, satthu sarīre vā satthusaññaṃ uppādento tathā cintesi. Tenevāha ‘‘atha bhagavantaṃ ukkhipitvā’’ti. <bold>‘‘Dhuvaṃ parinibbuto bhavissatī’’ti cintesi</bold> pārisesañāyena. Jānantopi thero ājīvakaṃ pucchiyeva, pucchane pana kāraṇaṃ sayameva pakāsetuṃ <bold>‘‘kiṃ panā’’</bold>tiādi āraddhaṃ.</paragraph>
    <paragraph line="297"><bold>Ajja sattāhaparinibbuto</bold>ti ajja divasato paṭilomato sattame ahani parinibbuto.</paragraph>
    <paragraph line="298" number="232"><bold>Nāḷiyā vāpakenā</bold>ti nāḷiyā ceva thavikāya ca.</paragraph>
    <paragraph line="299"><bold>Mañjuke</bold>ti mañjubhāṇine madhurassare. <bold>Paṭibhāneyyake</bold>ti paṭibhānavante. <bold>Bhuñjitvā pātabbayāgū</bold>ti paṭhamaṃ bhuñjitvā pivitabbayāgu.</paragraph>
    <paragraph line="300"><bold>Tassā</bold>ti subhaddassa vuḍḍhapabbajitassa.</paragraph>
    <paragraph line="301"><bold>Ārādhitasāsane</bold>ti samāhitasāsane. <bold>Ala</bold>nti samattho. <bold>Pāpo</bold>ti pāpapuggalo. <bold>Osakkāpetu</bold>nti hāpetuṃ antaradhāpetuṃ.</paragraph>
    <paragraph line="302"><bold>Pañhavārā</bold>ti pañhā viya vissajjanāni ‘‘yasmiṃ samaye kāmāvacaraṃ kusalaṃ cittaṃ uppannaṃ <pageBreak edition="Vipassana Research Institut" number="2.0170" /> hotī’’tiādinā, (dha. sa. 1.1) ‘‘yasmiṃ samaye rūpūpapattiyā maggaṃ bhāvetī’’tiādinā <pageBreak edition="Pali Text Society" number="2.0242" /><pageBreak edition="Myanmar" number="2.0189" /> (dha. sa. 1.251) ca pavattāni <bold>ekaṃ dve bhūmantarāni.</bold><bold>Mūle naṭṭhe pisācasadisā bhavissāmā</bold>ti yathā rukkhe adhivattho pisāco tassa sākhāparivāre naṭṭhe khandhaṃ nissāya vasati, khandhe naṭṭhe mūlaṃ nissāya vasati, mūle pana naṭṭhe anissayova hoti, tathā bhavissāmāti attho. Atha vā <bold>mūle naṭṭhe</bold>ti pisācena kira rukkhagacchādīnaṃ kañcideva mūlaṃ chinditvā attano puttassa dinnaṃ, yāva taṃ tassa hatthato na vigacchati, tāva so taṃ padesaṃ adissamānarūpo vicarati. Yadā pana tasmiṃ kenaci acchinnabhāvena vā sativippavāsavasena vā naṭṭhe manussānampi dissamānarūpo vicarati, taṃ sandhāyāha <bold>‘‘mūle naṭṭhe pisācasadisā bhavissāmā’’</bold>ti.</paragraph>
    <paragraph line="303"><bold>Maṃ kāyasakkhiṃ katvā</bold>ti taṃ paṭipadaṃ kāyena sacchikatavantaṃ tasmā tassā desanāya sakkhibhūtaṃ maṃ katvā. <bold>Paṭicchāpesi</bold> taṃ paṭicchāpanaṃ kassapasuttena dīpetabbaṃ.</paragraph>
    <paragraph line="304" number="233"> Candanaghaṭikābāhullato <bold>candanacitakā.</bold></paragraph>
    <paragraph line="305"><bold>Taṃ sutvā</bold>ti taṃ āyasmatā anuruddhattherena vuttaṃ devatānaṃ adhippāyaṃ sutvā.</paragraph>
    <paragraph line="306" number="234"><bold>Dasikatantaṃ vā</bold>ti paliveṭhitaahatakāsikavatthānaṃ dasaṭhānena tantumattampi vā. <bold>Dārukkhandhaṃ vā</bold>ti candanādicitakadārukkhandhaṃ vā.</paragraph>
    <paragraph line="307" number="235"> Samudāyesu pavattavohārānaṃ avayavesu dissanato sarīrassa avayavabhūtāni aṭṭhīni <bold>‘‘sarīrānī’’</bold>ti vuttāni.</paragraph>
    <paragraph line="308"><bold>Na vippakiriṃsū</bold>ti sarūpeneva ṭhitāti attho. ‘‘Sesā vippakiriṃsū’’ti vatvā yathā pana tā vippakiṇṇā ahesuṃ, taṃ dassetuṃ <bold>‘‘tatthā’’</bold>tiādi vuttaṃ.</paragraph>
    <paragraph line="309"><bold>Udakadhārā nikkhamitvā nibbāpesu</bold>nti devatānubhāvena. Evaṃ mahatiyo bahū udakadhārā kimatthāyāti āha <pageBreak edition="Pali Text Society" number="2.0243" /><bold>‘‘bhagavato citako mahanto’’</bold>ti. Mahā hi so vīsaratanasatiko. <bold>Aṭṭhadantakehī</bold>ti naṅgalehi aṭṭheva hi nesaṃ dantasadisāni potthāni honti, tasmā ‘‘aṭṭhadantakānī’’ti vuccati.</paragraph>
    <paragraph line="310"><bold>Dhammakathāva</bold><pageBreak edition="Vipassana Research Institut" number="2.0171" /><pageBreak edition="Myanmar" number="2.0190" /><bold>pamāṇa</bold>nti ativiya acchariyabbhutabhāvato passantānaṃ, suṇantānañca sātisayaṃ pasādāvahabhāvato, savisesaṃ buddhānubhāvadīpanato. Parinibbutassa hi buddhassa bhagavato evarūpo ānubhāvoti taṃ pavattiṃ kathentānaṃ dhammakathikānaṃ attano ñāṇabalānurūpaṃ pavattiyamānā dhammakathā evettha pamāṇaṃ vaṇṇetabbassa atthassa mahāvisayattā, tasmā vaṇṇanābhūmi nāmesāti adhippāyo. <bold>Catujjātiyagandhaparibhaṇḍaṃ kāretvā</bold>ti tagarakuṅkumayavanapupphatamālapattāni pisitvā katagandhena paribhaṇḍaṃ kāretvā. <bold>Khacitvā</bold>ti tattha tattha olambanavasena racetvā, gandhavatthūni gahetvā ganthitamālā <bold>gandhadāmāni</bold> ratanāvaḷiyo <bold>ratanadāmāni.</bold> Bahikilañjaparikkhepassa, antosāṇiparikkhepassa karaṇena <bold>sāṇikilañjaparikkhepaṃ kāretvā. </bold> Vātaggāhiniyo paṭākā <bold>vātapaṭākā.</bold> Sarabharūpapādako pallaṅko sarabhamayapallaṅko, tasmiṃ <bold>sarabhamayapallaṅke.</bold></paragraph>
    <paragraph line="311">Sattihatthā purisā <bold>sattiyo</bold> taṃsahacaraṇato yathā ‘‘kuntā pacarantī’’ti, tehi samantato rakkhāpanaṃ pañcakaraṇanti āha <bold>‘‘sattihatthehi purisehi parikkhipāpetvā’’</bold>ti. <bold>Dhanūhī</bold>ti etthāpi eseva nayo. <bold>Sannāhagavacchikaṃ</bold><bold>viya katvā</bold> nirantarāvaṭṭhitaārakkhasannāhena gavacchijālaṃ viya katvā.</paragraph>
    <paragraph line="312"><bold>Sādhukīḷita</bold>nti <pageBreak edition="Pali Text Society" number="2.0244" /> saparahitaṃ sādhanaṭṭhena sādhū, tesaṃ kīḷitaṃ uḷārapuññapasavanato, samparāyikatthāvirodhikaṃ kīḷāvihāranti attho.</paragraph>
    <subhead line="313">Sarīradhātuvibhajanavaṇṇanā</subhead>
    <paragraph line="314" number="236"><bold>Imināva niyāmenā</bold>ti yena nīhārena mahātale nisinno kañci parihāraṃ akatvā kevalaṃ iminā niyāmeneva. <bold>Supinako</bold>ti dussupinako. <bold>Dukūladupaṭṭaṃ nivāsetvā</bold>ti dve dukūlavatthāni ekajjhaṃ katvā nivāsetvā. Evañhi tāni sokasamappitassāpi abhassitvā tiṭṭhanti.</paragraph>
    <paragraph line="315"><bold>Abhisekasiñcako</bold>ti rajjābhiseke abhisekamaṅgalasiñcako uttamamaṅgalabhāvato. <bold>Visaññī jāto</bold> yathā taṃ bhagavato guṇavisesāmatarasaññutāya avaṭṭhitapemo pothujjanikasaddhāya patiṭṭhitapasādo katūpakāratāya sañjanitacittamaddavo.</paragraph>
    <paragraph line="316"><bold>Suvaṇṇabimbisakavaṇṇa</bold>nti <pageBreak edition="Vipassana Research Institut" number="2.0172" /><pageBreak edition="Myanmar" number="2.0191" /> suviracita apassenasadisaṃ.</paragraph>
    <paragraph line="317">Kasmā panettha pāveyyakā pāḷiyaṃ sabbapacchato gahitā, kiṃ te kusinārāya āsannatarāpi sabbapacchato uṭṭhitā? Āma, sabbapacchato uṭṭhitāti dassetuṃ <bold>‘‘tattha pāveyyakā’’</bold>tiādi vuttaṃ.</paragraph>
    <paragraph line="318"><bold>Dhātupāsanattha</bold>nti satthu dhātūnaṃ payirupāsanāya. <bold>Nesaṃ pakkhā ahesuṃ</bold> ‘‘ñāyena tesaṃ santakā dhātuyo’’ti.</paragraph>
    <paragraph line="319" number="237"><bold>Doṇagajjitaṃ nāma avoca</bold> satthu avatthattayūpasaṃhitaṃ. Etadatthameva hi bhagavā maggaṃ gacchanto ‘‘pacchato āgacchanto doṇo brāhmaṇo yāva me padavaḷañjaṃ passati, tāva mā vigacchatū’’ti adhiṭṭhāya aññatarasmiṃ rukkhamūle nisīdi. Doṇopi kho <pageBreak edition="Pali Text Society" number="2.0245" /> brāhmaṇo ‘‘imāni sadevake loke aggapuggalassa padānī’’ti sallakkhento padānusārena satthu santikaṃ upagacchi, satthāpissa dhammaṃ desesi, tenapi so bhagavati niviṭṭhasaddho ahosi. Etadavoca, kiṃ avocāti āha <bold>‘‘suṇantu…pe… avocā’’</bold>ti.</paragraph>
    <paragraph line="320">Kāyena ekasannipātā vācāya ekavacanā abhinnavacanā evaṃ samaggā hotha. Tassa panidaṃ kāraṇanti āha <bold>‘‘sammodamānā’’</bold>ti. Tenāha <bold>‘‘cittenāpi aññamaññaṃ sammodamānā hothā’’</bold>ti.</paragraph>
    <paragraph line="321" number="238"><bold>Tato tato samāgatasaṅghāna</bold>nti tato tato attano vasanaṭṭhānato samāgantvā sannipatitabhāvena samāgatasaṅghānaṃ. Tathā samāpatitasamūhabhāvena <bold>samāgatagaṇānaṃ.</bold> Vacanasampaṭicchanena <bold>paṭissuṇitvā.</bold></paragraph>
    <subhead line="322">Dhātuthūpapūjāvaṇṇanā</subhead>
    <paragraph line="323" number="239"><bold>Yakkhaggāho</bold> devatāveso. <bold>Khipitakaṃ</bold> dhātukkhobhaṃ uppādetvā khipitakarogo. <bold>Arocako</bold> āhārassa aruccanarogo.</paragraph>
    <paragraph line="324"><bold>Sattamadivase</bold>ti <pageBreak edition="Vipassana Research Institut" number="2.0173" /> sattavassasattamāsato parato sattame divase. <bold>Balānurūpenā</bold>ti vibhavabalānurūpena.</paragraph>
    <paragraph line="325"><bold>Pacchā saṅgītikārakā</bold>ti dutiyaṃ tatiyaṃ saṅgītikārakā. <bold>Dhātūnaṃ antarāyaṃ disvā</bold>ti tattha tattha cetiye yathāpatiṭṭhāpitabhāveneva ṭhitānaṃ <pageBreak edition="Myanmar" number="2.0192" /> dhātūnaṃ micchādiṭṭhikānaṃ vasena antarāyaṃ disvā, mahādhātunidhānena sammadeva rakkhitānaṃ anāgate asokena dhammaraññā tato uddharitvā vitthāritabhāve kate sadevakassa lokassa hitasukhāvahabhāvañca disvāti adhippāyo. <bold>Paricaraṇamattamevā</bold>ti gahetvā paricaritabbadhātumattameva. Rājūnaṃ hatthe <bold>ṭhapetvā,</bold> na cetiyesu. Tathā hi pacchā asokamahārājā cetiyesu dhātūnaṃ na labhati.</paragraph>
    <paragraph line="326">Purimaṃ <pageBreak edition="Pali Text Society" number="2.0246" /> purimaṃ katassa gaṇhanayogyaṃ pacchimaṃ pacchimaṃ kārento <bold>aṭṭha aṭṭha haricandanādimaye karaṇḍe ca thūpe ca kāresi.</bold> Lohitacandanamayādīsupi eseva nayo. <bold>Maṇikaraṇḍesū</bold>ti lohitaṅkamasāragallaphalikamaye ṭhapetvā avasesamaṇivicittakesu karaṇḍesu.</paragraph>
    <paragraph line="327"><bold>Thūpārāmacetiyappamāṇa</bold>nti devānaṃpiyatissamahārājena kāritacetiyappamāṇaṃ.</paragraph>
    <paragraph line="328"><bold>Mālā mā milāyantū</bold>ti ‘‘yāva asoko dhammarājā bahi cetiyāni kāretuṃ ito dhātuyo uddharissati, tāva mālā mā milāyantū’’ti <bold>adhiṭṭhahitvā. Āviñchanarajjuya</bold>nti aggaḷāviñchanarajjuyaṃ. <bold>Kuñcikamuddika</bold>nti dvāravivaraṇatthaṃ kuñcikañceva muddikañca.</paragraph>
    <paragraph line="329"><bold>Vāḷasaṅghātayanta</bold>nti kukkulaṃ paṭibhayadassanaṃ aññamaññapaṭibaddhagamanāditāya saṅghāṭitarūpakayantaṃ yojesi. Tenāha <bold>‘‘kaṭṭharūpakānī’’</bold>tiādi. <bold>Āṇiyā bandhitvā</bold>ti anekakaṭṭharūpavicittayantaṃ attano devānubhāvena ekāya eva āṇiyā bandhitvā vissakammo devalokameva gato. <bold>‘‘Samantato’’</bold>tiādi pana tasmiṃ dhātunidāne ajātasattuno kiccavisesānuṭṭhānadassanaṃ.</paragraph>
    <paragraph line="330">‘‘Asukaṭṭhāne nāma dhātunidhāna’’nti raññā pucchite ‘‘tasmiṃ sannipāte visesalābhino nāhesu’’nti keci. ‘‘Attānaṃ nigūhitvā tassa vuḍḍhatarassa vacanaṃ nissāya vīmaṃsanto jānissatīti na kathesu’’nti apare. <bold>Yakkhadāsake</bold>ti upahārādividhinā devatāvesanake bhūtāviggāhake.</paragraph>
    <paragraph line="331"><bold>Imaṃ</bold><pageBreak edition="Pali Text Society" number="2.0247" /><pageBreak edition="Vipassana Research Institut" number="2.0174" /><bold>pada</bold>nti ‘‘evametaṃ bhūtapubba’’nti dutiyasaṅgītikārehi ṭhapitaṃ imaṃ padaṃ. Mahādhātunidhānampi tassa atthaṃ katvā <bold>tatiyasaṅgītikārāpi ṭhapayiṃsu.</bold></paragraph>
    <centered line="332">Mahāparinibbānasuttavaṇṇanāya līnatthappakāsanā.</centered>
  </content>
</document>