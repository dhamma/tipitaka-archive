<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0102t.tik0.xml</normativeSource>
    <archivePath>roman/tika/suttapitaka (tika)/dighanikaya (tika)/mahavagga-tika/1. mahapadanasuttavannana.xml</archivePath>
    <baseFileName>1. mahapadanasuttavannana</baseFileName>
    <titlePath>1. Mahāpadānasuttavaṇṇanā - Mahāvagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Dīghanikāye</nikaya>
    <book line="3">Mahāvaggaṭīkā</book>
    <chapter line="4">1. Mahāpadānasuttavaṇṇanā</chapter>
    <subhead line="5">Pubbenivāsapaṭisaṃyuttakathāvaṇṇanā</subhead>
    <paragraph line="6" number="1"> Yathājātānaṃ <pageBreak edition="Pali Text Society" number="2.0001" /><pageBreak edition="Vipassana Research Institut" number="2.0001" /><pageBreak edition="Myanmar" number="2.0001" /> karerirukkhānaṃ ghanapattasākhāviṭapehi maṇḍapasaṅkhepehi sañchanno padeso <bold>‘‘karerimaṇḍapo’’</bold>ti adhippeto. <bold>Dvāre</bold>ti dvārasamīpe. Dvāre ṭhitarukkhavasena aññatthāpi samaññā atthīti dassetuṃ <bold>‘‘yathā’’</bold>tiādi vuttaṃ. Kathaṃ pana bhagavā mahāgandhakuṭiyaṃ avasitvā tadā karerikuṭikāyaṃ vihāsīti? Sāpi buddhassa bhagavato vasanagandhakuṭi evāti dassento <bold>‘‘antojetavane’’</bold>tiādimāha. <bold>Salaḷāgāra</bold>nti devadārurukkhehi katagehaṃ. <bold>Pakatibhattassa pacchato</bold>ti bhikkhūnaṃ pākatikabhattakālato pacchā, ṭhitamajjhanhikato uparīti attho. <bold>Piṇḍapātato paṭikkantāna</bold>nti piṇḍapātabhojanato apetānaṃ. Tenāha <bold>‘‘bhattakicca’’</bold>ntiādi.</paragraph>
    <paragraph line="7">Maṇḍalasaṇṭhānā <pageBreak edition="Vipassana Research Institut" number="2.0002" /> māḷasaṅkhepena katā nisīdanasālā <bold>‘‘maṇḍalamāḷa’’</bold>nti adhippetāti āha <bold>‘‘nisīdanasālāyā’’</bold>ti. <bold>Pubbenivāsapaṭisaṃyuttā</bold>ti ettha pubba-saddo atītavisayo, nivāsa-saddo kammasādhano, khandhavinimutto ca nivasitadhammo natthi, khandhā ca santānavaseneva pavattantīti āha <bold>‘‘pubbenivutthakkhandhasantānasaṅkhātena pubbenivāsenā’’</bold>ti. <bold>Yojetvā</bold>ti <pageBreak edition="Myanmar" number="2.0002" /> visayabhāvena yojetvā. <bold>Pavattitā</bold>ti kathitā. Dhammūpasaṃhitattā dhammato anapetāti <bold>dhammī.</bold> Tenāha <bold>‘‘dhammasaṃyuttā’’</bold>ti.</paragraph>
    <paragraph line="8"><bold>Udapādī</bold>ti <pageBreak edition="Pali Text Society" number="2.0002" /> paduddhāro, tassa uppannā jātāti iminā sambandho. Taṃ panassā uppannākāraṃ pāḷiyaṃ saṅkhepatova dassitaṃ, vitthārato dassetuṃ <bold>‘‘aho acchariya’’</bold>ntiādi āraddhaṃ. Tattha <bold>ke anussaranti, ke nānussarantī</bold>ti padadvaye paṭhamaṃyeva sappapañcanaṃ, na itaranti tadeva puggalabhedato, kālavibhāgato, anussaraṇākārato, opammato niddisantena <bold>‘‘titthiyā anussarantī’’</bold>tiādi vuttaṃ. <bold>Aggappattakammavādino</bold>ti sikhāppattakammavādino ‘‘atthi kammaṃ atthi kammavipāko’’ti (paṭi. ma. 1.234) evaṃ kammassakatāñāṇe ṭhitā tāpasaparibbājakā. <bold>Cattālīsaṃyeva kappe anussarantī</bold>ti brahmajālādīsu (dī. ni. 1.33) bhagavatā tathā paricchijja vuttattā. <bold>Tato paraṃ na anussarantī</bold>ti tathāvacanañca diṭṭhigatopaṭṭhakassa tesaṃ ñāṇassa paridubbalabhāvato.</paragraph>
    <paragraph line="9"><bold>Sāvakā</bold>ti mahāsāvakā tesañhi kappasatasahassaṃ pubbābhinīhāro. Pakatisāvakā pana tato ūnakameva anussaranti. Yasmā ‘‘kappānaṃ lakkhādhikaṃ ekaṃ, dve ca asaṅkhyeyyānī’’ti kālavasena evaṃ parimāṇo yathākkamaṃ aggasāvakapaccekabuddhānaṃ puññañāṇābhinīhāro, sāvakabodhipaccekabodhipāramitāsambharaṇañca, tasmā vuttaṃ <bold>‘‘dve aggasāvakā…pe… kappasatasahassañcā’’</bold>ti. Yadi bodhisambhārasambharaṇakālaparicchinno tesaṃ tesaṃ ariyānaṃ abhiññāñāṇavibhavo, evaṃ sante buddhānampissa saparicchedatā āpannāti codanaṃ sandhāyāha <bold>‘‘buddhānaṃ pana ettakanti paricchedo natthi, yāvatakaṃ ākaṅkhanti, tāvatakaṃ anussarantī’’</bold>ti ‘‘yāvatakaṃ neyyaṃ, tāvatakaṃ ñāṇa’’nti (mahāni. 156; cūḷani. 85; paṭi. ma. 3, 5) vacanato. Sabbaññutaññāṇassa viya hi buddhānaṃ abhiññāñāṇānampi savisaye paricchedo nāma natthi, tasmā yaṃ <pageBreak edition="Pali Text Society" number="2.0003" /> yaṃ ñātuṃ icchanti, te taṃ taṃ jānanti eva. Atha vā satipi kālaparicchede karuṇūpāyakosallapariggahādinā sātisayattā mahābodhisambhārānaṃ paññāpāramitāya pavattiānubhāvassa paricchedo nāma natthi, kuto tannimittakānaṃ abhiññāñāṇānanti vuttaṃ <bold>‘‘buddhānaṃ…pe… natthī’’</bold>ti.</paragraph>
    <paragraph line="10"><bold>Khandhapaṭipāṭiyā</bold>ti <pageBreak edition="Vipassana Research Institut" number="2.0003" /><pageBreak edition="Myanmar" number="2.0003" /> yathāpaccayaṃ anupubbapavattamānānaṃ khandhānaṃ anupubbiyā. <bold>Khandhappavatti</bold>nti vedanādikkhandhappavattiṃ. Tesañhi anubhavanādiākāraggahaṇamassa sātisayaṃ, taṃ saññābhave tattha tattha anussaraṇavasena gahetvā gacchantā ekavokārabhave alabhantā ‘‘na passantī’’ti vuttā, jāle patitā viya sakuṇā, macchā viya cāti adhippāyo. <bold>Kuṇṭhā viyā</bold>ti dandhā viya. <bold>Paṅguḷā viyā</bold>ti pīṭhasappino viya. <bold>Diṭṭhiṃ gaṇhantī</bold>ti adhiccasamuppannikadiṭṭhiṃ gaṇhanti. Yaṭṭhikoṭihetukaṃ gamanaṃ <bold>yaṭṭhikoṭigamanaṃ</bold> khandhapaṭipāṭiyā amuñcanato.</paragraph>
    <paragraph line="11"><bold>Evaṃ santepī</bold>ti kāmaṃ buddhasāvakāpi asaññabhave khandhappavattiṃ na passanti, evaṃ santepi <bold>te</bold> buddhasāvakā asaññabhavaṃ laṅghitvā parato anussaranti. <bold>‘‘Vaṭṭe’’</bold>tiādi tathā tesaṃ anussaraṇākāradassanaṃ. <bold>Buddhehi dinnanaye ṭhatvā</bold>ti ‘‘yattha pañcakappasatāni rūpappavattiyeva, na arūpappavatti, so asaññabhavo’’ti evaṃ sammāsambuddhehi desitāyaṃ dhammanettiyaṃ ṭhatvā. Evañhi antarā cutipaṭisandhiyo apassantā <bold>parato anussaranti seyyathāpi āyasmā sobhito</bold>ti (theragā. aṭṭha. 1.2.164 sobhitattheragāthāvaṇṇanā). So kira pubbenivāse ciṇṇavasī hutvā anupaṭipāṭiyā attano nibbattaṭṭhānaṃ <pageBreak edition="Pali Text Society" number="2.0004" /> anussaranto yāva asaññabhave attano acittakapaṭisandhi tāva addasa, tato paraṃ pañcakappasataparimāṇe kāle cutipaṭisandhiyo adisvā avasāne cutiṃ disvā ‘‘kiṃ nāmeta’’nti āvajjayamāno nayavasena ‘‘asaññabhavo bhavissatī’’ti niṭṭhaṃ agamāsi. Atha naṃ bhagavā taṃ kāraṇaṃ aṭṭhuppattiṃ katvā pubbenivāsaṃ anussarantānaṃ aggaṭṭhāne ṭhapesi. <bold>‘‘Cutipaṭisandhiṃ oloketvā’’</bold>ti idaṃ cutipaṭisandhivasena tesaṃ ñāṇassa saṅkamanadassanaṃ, tena sabbaso bhave anāmasitvā gantuṃ na sakkontīti dasseti.</paragraph>
    <paragraph line="12"><bold>Taṃ tadeva passantī</bold>ti yathā nāma saradasamaye ṭhitamajjhanhikavelāya caturatanike gehe cakkhumato purisassa rūpagataṃ supākaṭameva hotīti lokasiddhametaṃ, siyā pana tassa sukhumataratirohitādibhedassa rūpagatassa agocaratā. Na tveva buddhānaṃ ñātuṃ icchitassa ñeyyassa agocaratā, atha kho taṃ ñāṇālokena obhāsitaṃ hatthatale āmalakaṃ viya supākaṭaṃ suvibhūtameva hoti <pageBreak edition="Myanmar" number="2.0004" /> tathā ñeyyāvaraṇassa suppahīnattā. Tenāha ‘‘buddhā pana attanā vā parehi vā diṭṭhakatasutaṃ, sūriyamaṇḍalobhāsasadisa’’nti ca ādi.</paragraph>
    <paragraph line="13"><bold>Tathā sāvakā ca paccekabuddhā cā</bold>ti. Ettha <bold>tathā</bold>-saddena ‘‘attanā diṭṭhakatasutameva anussarantī’’ti <pageBreak edition="Vipassana Research Institut" number="2.0004" /> idaṃ upasaṃharati, tena sappadesameva nesaṃ anussaraṇaṃ, na nippadesanti nidasseti.</paragraph>
    <paragraph line="14"><bold>Khajjopanakaobhāsasadisaṃ</bold> ñāṇassa ativiya appānubhāvatāya. <bold>Sāvakāna</bold>nti ettha pakatisāvakānaṃ pākatika<bold>padīpobhāsasadisaṃ.</bold> Mahāsāvakānaṃ (theragā. aṭṭha. 2.21 vaṅgīsettharagāthāvaṇṇanāya vitthāro) mahā<bold>padīpobhāsasadisaṃ. </bold> Tenāha <bold>visuddhimagge</bold> (visuddhi. 2.402) ‘‘ukkāpabhāsadisa’’nti. <bold>Osadhitārakobhāsasadisa</bold>nti <pageBreak edition="Pali Text Society" number="2.0005" /> ussannā pabhā etāya dhīyati, osadhīnaṃ vā anubalappadāyakattā ‘‘osadhī’’ti evaṃ laddhanāmāya tārakāya pabhāsadisaṃ. <bold>Saradasūriyamaṇḍalobhāsasadisaṃ</bold> sabbaso andhakāravidhamanato. Apaṭubhāvahetuko visayaggahaṇe cañcalabhāvo <bold>khalitaṃ,</bold> kuṇṭhibhāvahetuko visayassa anabhisamayo <bold>paṭighāto.</bold><bold>Āvajjanapaṭibaddhamevā</bold>ti āvajjanamattādhīnaṃ, āvajjitamatte eva yathicchitassa paṭivijjhanakanti attho. Sesapadadvayepi eseva nayo.</paragraph>
    <paragraph line="15">Asaṅgaappaṭihataṃ pavattamānaṃ bhagavato ñāṇaṃ lahutarepi visaye, garutare ca ekasadisamevāti dassetuṃ <bold>‘‘dubbalapattapuṭe’’</bold>tiādinā upamādvayaṃ vuttaṃ. Dhammakāyattā bhagavato guṇaṃ ārabbha pavattā <bold>‘‘bhagavantaṃyeva ārabbha uppannā’’</bold>ti vuttaṃ. <bold>Taṃ sabbampī</bold>ti taṃ yathāvuttaṃ sabbampi pubbenivāsapaṭisaṃyuttaṃ kathaṃ. Titthiyānaṃ, sāvakānañca pubbenivāsānussaraṇaṃ bhagavato pubbenivāsānussaraṇassa hīnudāharaṇadassanavasenettha kathitaṃ. Evañhi bhagavato mahantabhāvo visesato pakāsito hotīti. <bold>Saṅkhepato</bold>ti samāsato. Yattakopi pubbenivāsānussatiñāṇassa pavattibhedo attano ñāṇassa visayabhūto, taṃ sabbaṃ tadā yathākathitaṃ te bhikkhū saṅkhipitvā <bold>‘‘itipī’’</bold>ti āhaṃsu. Tassa ca anekākāratāya āmeḍitavacanaṃ, <bold>pi</bold>-saddo sampiṇḍanattho, ‘‘iti kho bhikkhave sappaṭibhayo bālo’’tiādīsu (ma. ni. 3.124; a. ni. 3.1) viya ākārattho <bold>iti</bold>-saddoti dassento <bold>‘‘evampī’’</bold>ti tadatthamāha.</paragraph>
    <paragraph line="16" number="2-3"><bold>Vuttamevā</bold>ti <pageBreak edition="Myanmar" number="2.0005" /> ettha ca idha pāṭhe yaṃ vattabbaṃ tena pāṭhena sādhāraṇaṃ, taṃ vuttamevāti adhippetaṃ, na asādhāraṇaṃ apubbapadavaṇṇanāya adhikatattāti taṃ dassento <pageBreak edition="Pali Text Society" number="2.0006" /><bold>‘‘ayameva hi viseso’’</bold>tiādimāha. <bold>‘‘Assosī’’</bold>ti idaṃ savanakiccanipphattiyā vuttaṃ saddaggahaṇamukhena tadatthāvabodhassa siddhattā. Tattha pana pāḷiyaṃ ‘‘imaṃ saṃkhiyadhammaṃ viditvā’’ icceva (dī. ni. 1.2) vuttaṃ. Ime bhikkhū mama guṇe thomenti, kathaṃ? Mama pubbenivāsañāṇaṃ ārabbhāti yojanā. <bold>Nipphatti</bold>nti kiccanipphattiṃ, tena kātabbakiccasiddhanti attho. <bold>No</bold>ti pucchāvācī <pageBreak edition="Vipassana Research Institut" number="2.0005" /><bold>nu</bold>-iti iminā samānattho nipātoti vuttaṃ <bold>‘‘iccheyyātha nū’’</bold>ti. <bold>Na</bold>nti bhagavantaṃ. ‘‘Yaṃ bhagavā’’ti ettha yaṃ-saddena kiriyāparāmasanabhūtena ‘‘dhammiṃ kathaṃ katheyyā’’ti evaṃ vuttaṃ. Dhammikathākaraṇaṃ parāmaṭṭhaṃ ‘‘etassā’’ti padassa atthoti āha <bold>‘‘etassa dhammikathākaraṇassā’’</bold>ti, ādaravasena pana taṃ dvikkhattuṃ vuttaṃ.</paragraph>
    <paragraph line="17" number="4"><bold>Suṇāthā</bold>ti ettha <bold>iti</bold>-saddo ādiattho, pakārattho vā, etena ‘‘manasi karothā’’ti padaṃ saṅgaṇhāti. <bold>Sotāvadhānaṃ</bold> sotassa odahanaṃ, sussūsāti attho. Chinnaṃ upacchinnaṃ vaṭumaṃ saṃsāravaṭṭaṃ etesanti <bold>chinnavaṭumakā,</bold> sammāsambuddhā, aññe ca khīṇāsavā, idha pana sammāsambuddhā adhippetā. Tesañhi sabbaso anussaraṇaṃ itaresaṃ avisayo. Tenāha <bold>‘‘aññesaṃ asādhāraṇa’’</bold>nti. <bold>Paccattavacane dissati yaṃ-saddo</bold> kammatthadīpanato. <bold>Upayogavacane</bold> dissati yaṃ-saddo pucchanakiriyāya kammatthadīpanato. <bold>Ta</bold>nti ca upayogavacanameva pucchati-saddassa dvikammakabhāvato. <bold>Ya</bold>nti yena kāraṇenāti ayamettha atthoti āha <bold>‘‘karaṇavacane dissatī’’</bold>ti. <bold>Bhummeti daṭṭhabbo</bold>ti yathā yaṃ-saddo na kevalaṃ paccattaupayogesu eva, atha kho karaṇepi dissati, evaṃ idha bhummeti daṭṭhabbo. <bold>Dasasahassilokadhātu</bold>nti jātikkhettabhūtaṃ dasasahassacakkavāḷaṃ. <bold>Unnādento uppajji</bold><pageBreak edition="Pali Text Society" number="2.0007" /> anekacchariyapātubhāvapaṭimaṇḍitattā buddhuppādassa.</paragraph>
    <paragraph line="18">Kālassa bhaddatā nāma tattha sattānaṃ guṇavibhūtiyā, buddhuppādaparamā ca guṇavibhūtīti tabbahulatā yassa kappassa bhaddatāti āha <bold>‘‘pañcabuddhuppādapaṭimaṇḍitattā sundarakappe’’</bold>ti, tathā sārabhūtaguṇavasena <bold>‘‘sārakappe’’</bold>ti <pageBreak edition="Myanmar" number="2.0006" />. ‘‘Imaṃ kappaṃ thomento evamāhā’’ti vatvā imassa kappassa tathā thometabbatā anaññasādhāraṇāti dassetuṃ <bold>‘‘yato paṭṭhāyā’’</bold>tiādi vuttaṃ. Tattha <bold>yato paṭṭhāyā</bold>ti yato pabhuti <bold>abhinīhāro kato</bold>ti manussattādiaṭṭhaṅgasamannāgato abhinīhāro pavattito. Saṃsārassa anādibhāvato imassa bhagavato abhinīhārato puretaraṃ uppannā sammāsambuddhā anantā aparimeyyāti tehi uppannakappe nivattento <bold>‘‘etasmiṃ antare’’</bold>ti āha. Kāmaṃ dīpaṅkarabuddhuppāde ayaṃ bhagavā abhinīhāramakāsi, tassa pana bhagavato nibbatti imassa abhinīhārato purimatarāti vuttaṃ <bold>‘‘amhākaṃ…pe… nibbattiṃsū’’</bold>ti.</paragraph>
    <paragraph line="19"><bold>Asaṅkhyeyyakappapariyosāne</bold>ti mahākappānaṃ asaṅkhyeyyapariyosāne. Esa nayo ito paresupi. <bold>‘‘Ito tiṃsakappasahassānaṃ uparī’’</bold>ti etena padumuttarassa bhagavato, sumedhassa ca bhagavato antare ekūnasattatikappasahassāni buddhasuññāni ahesunti dasseti. <bold>‘‘Ito aṭṭhārasannaṃ kappasahassānaṃ uparī’’</bold>ti iminā sujātassa bhagavato, atthadassissa ca bhagavato antare <pageBreak edition="Vipassana Research Institut" number="2.0006" /> ekenūnāni dvādasakappasahassāni buddhasuññāni ahesunti dasseti. <bold>‘‘Ito catunavute kappe’’</bold>ti iminā dhammadassissa bhagavato, siddhatthassa ca bhagavato antare chādhikanavasatuttarāni sattarasakappasahassāni buddhasuññāni ahesunti dasseti. <bold>‘‘Ekatiṃse kappe’’</bold>ti iminā vipassissa bhagavato, sikhissa ca bhagavato antare saṭṭhi kappāni buddhasuññāni ahesunti dasseti. Te sabbepi padumuttarassa bhagavato oraṃ sumedhādīhi uppannakappehi saddhiṃ samodhāniyamānā satasahassā kappā honti, yattha mahāsāvakādayo (theragā. aṭṭha. 2.21 vaṅgīsattheragāthāvaṇṇanā) vivaṭṭū panissayāni <pageBreak edition="Pali Text Society" number="2.0008" /> kusalāni sambhariṃsu. Buddhasuññepi loke paccekabuddhā uppajjitvā tesaṃ purisavisesānaṃ puññābhisandābhibuddhiyā paccayā honti. <bold>‘‘Evamaya’’</bold>ntiādi vuttamevatthaṃ nigamanavasena vadati.</paragraph>
    <paragraph line="20"><bold>‘‘Kiṃ paneta’’</bold>ntiādi pubbanimittavibhāvanatthāya āraddhaṃ. Tattha <bold>eta</bold>nti buddhānaṃ uppajjanaṃ. <bold>Kappasaṇṭhānakālasmi</bold>nti vivaṭṭakappassa saṇṭhahanakāle. <bold>Ekamasaṅkhyeyya</bold>nti saṃvaṭṭaṭṭhāyiṃ sandhāyāha. <bold>Ekaṅgaṇaṃ hutvā ṭhite</bold>ti pabbatarukkhagacchādīnaṃ, meghādīnañca abhāvena vivaṭaṃaṅgaṇaṃ hutvā ṭhite. <bold>Lokasannivāse</bold>ti <pageBreak edition="Myanmar" number="2.0007" /> bhājanalokena sannivisitabbaṭṭhāne. Vīsati yaṭṭhiyo <bold>usabhaṃ.</bold> ‘‘Usabhamattā, dve usabhamattā’’tiādinā paccekaṃ mattā-saddo yojetabbo. <bold>Yojanasahassamattā hutvā</bold>ti patamānāva udakadhārā yojanasahassamattaṃ ākāsaṭṭhānaṃ pharitvā pavattiyā yojanasahassamattā hutvā. <bold>Yāva avinaṭṭhabrahmalokā</bold>ti yāva ābhassarabrahmalokā, yāva subhakiṇhabrahmalokā, yāva vehapphalabrahmalokāti attho.</paragraph>
    <paragraph line="21"><bold>Vātavasenā</bold>ti saṭṭhisahassādhikanavayojanasatasahassubbedhassa sandhārakavātamaṇḍalassa vasena. <bold>Mahābodhipallaṅko</bold>ti mahābodhipallaṅkappadesamāha. Tassa pacchā vināso, paṭhamaṃ saṇṭhahanañca dhammatāvasena veditabbaṃ. <bold>Tatthā</bold>ti tasmiṃ padese. <bold>Pubbanimittaṃ hutvā</bold>ti buddhappādassa pubbanimittaṃ hutvā. Pubbanimittasannissayo hi gaccho nissitavohārena tathā vutto. Tenāha <bold>‘‘tassā’’</bold>tiādi. <bold>Kaṇṇikābaddhāni hutvā</bold>ti ābaddhakaṇṇikā viya hutvā. Suddhāvāsabrahmāno attamanā…pe… gacchantīti yojanā. Vehapphalepi subhakiṇhe saṅgahetvā <bold>‘‘nava brahmalokā’’</bold>ti vuttaṃ. Tathā hi te <pageBreak edition="Pali Text Society" number="2.0009" /> catutthiṃyeva viññāṇaṭṭhitiṃ bhajanti. <bold>Nikkhamantesū</bold>ti mahābhinikkhamanaṃ abhinikkhamantesu. Abhijāti panettha jātibhāvasāmaññena gabbhokkantiyāva saṅgahitā. Nimīyati anumīyati phalaṃ etenāti <bold>nimittaṃ,</bold> kāraṇaṃ. Ñāpakampi hi kāraṇaṃ disvā tassa abyabhicārībhāvena phalaṃ siddhameva katvā gaṇhi, yathā taṃ asito isi abhijātiyaṃ mahāpurisassa lakkhaṇāni disvā tesaṃ abyabhicārībhāvena buddhaguṇe siddhe eva katvā gaṇhi, evaṃ <pageBreak edition="Vipassana Research Institut" number="2.0007" /> pana gayhamānaṃ tannimittakaṃ phalaṃ tadānubhāvena siddhaṃ viya voharīyati tabbhāve bhāvato. Tenāha <bold>‘‘tesaṃ nimittānaṃ ānubhāvenā’’</bold>tiādi. Tathā cāha bhagavā ‘‘so tena lakkhaṇena samannāgato…pe… rājā samāno kiṃ labhati, buddho samāno kiṃ labhatī’’ti (dī. ni. 3.202, 204) ca evamādi. <bold>Imamattha</bold>nti pañca buddhā imasmiṃ kappe uppajjissantīti imamatthaṃ yāthāvato <bold>jāniṃsu.</bold></paragraph>
    <subhead line="22">Jātiparicchedādivaṇṇanā</subhead>
    <paragraph line="23" number="5-7"><bold>Kappaparicchedavasenā</bold>ti <pageBreak edition="Myanmar" number="2.0008" /> ‘‘ito so ekanavute kappe’’tiādinā yattha yattha kappe te te buddhā uppannā, tassa tassa kappassa paricchindanavasena parijānanavasena. ‘‘Idaṃ ta’’nti hi niyametvā paricchijja jānanaṃ paricchindanaṃ <bold>paricchedo. Paritta</bold>nti ittaraṃ. <bold>Lahuka</bold>nti sallahukaṃ, āyuno adhippetattā rassanti vuttaṃ hoti. Tenāha <bold>‘‘ubhayametaṃ appakasseva vevacana’’</bold>nti.</paragraph>
    <paragraph line="24"><bold>‘‘Appaṃ vā bhiyyo’’</bold>ti avisesajotanaṃ ‘‘vīsaṃ vā tiṃsaṃ vā’’tiādinā aniyamitavaseneva yathālābhato <pageBreak edition="Pali Text Society" number="2.0010" /> vavatthapetvā ayañca nayo apacuroti dassento <bold>‘‘evaṃ dīghāyuko pana atidullabho’’</bold>ti āha. Idaṃ taṃ visesavavatthāpanaṃ puggalesu pakkhipitvā dassento <bold>‘‘tattha visākhā’’</bold>tiādimāha.</paragraph>
    <paragraph line="25">Yadi evaṃ kasmā amhākaṃ bhagavā tattakampi kālaṃ na jīvi, nanu mahābodhisattā carimabhave ativiyauḷāratamena puññābhisaṅkhārena paṭisandhiṃ gaṇhantīti? Saccametanti. Tattha kāraṇaṃ dassetuṃ <bold>‘‘vipassīādayo panā’’</bold>tiādi vuttaṃ. Tattha abhijātiyā mettāṭhānatāya abhisaṅkhāraviññāṇassa mettāpubbabhāgatā. Tadanuguṇañhi tesaṃ visesato paṭisandhiviññāṇaṃ. Tassa visesato bahulaṃ khemavitakkūpanissayatāya somanassasahagatatā, anaññasādhāraṇaparopadesarahitañāṇavisesūpanissayatāya ñāṇasampayuttatā, asaṅkhārikatā ca veditabbā, <bold>asaṅkhyeyyaṃ āyu</bold> ādhāravisesato, nissayavisesato, paṭipakkhadūrībhāvato, pavattiākāravisesato ca aparimeyyānubhāvatāya kāraṇassa. Tattha cirataraṃ kālaṃ santānassa pāramitāparibhāvitatā <bold>ādhāravisesatā. </bold> Alobhajjhāsayādiāsayasampadā <bold>nissayavisesatā.</bold> Lābhamacchariyādipāpadhammavikkhambhanaṃ <bold>paṭipakkhadūrībhāvo.</bold> Sabbasattānaṃ sakalavaṭṭadukkhanissaraṇatthāya āyūhanā <bold>pavattiākāraviseso</bold> veditabbo.</paragraph>
    <paragraph line="26">Ayañca <pageBreak edition="Vipassana Research Institut" number="2.0008" /> nayo sabbesaṃ mahābodhisattānaṃ carimabhavābhinibbattakakammāyūhane sādhāraṇoti tassa phalenāpi ekasadiseneva bhavitabbanti <pageBreak edition="Myanmar" number="2.0009" /> āha <bold>‘‘iti sabbe buddhā asaṅkhyeyyāyukā’’</bold>ti, asaṅkhyeyyakālāvatthānāyukāti attho. Asaṅkhyeyyāyukasaṃvattanasamatthaṃ paricitaṃ kammaṃ hoti, buddhā pana tadā manussānaṃ <pageBreak edition="Pali Text Society" number="2.0011" /> paramāyuppamāṇānurūpameva kālaṃ ṭhatvā parinibbāyanti tato paraṃ ṭhatvā sādhetabbapayojanābhāvato, dhammatāvesāti vā veditabbā. <bold>Aṭṭhakathāyaṃ</bold> pana tato paraṃ pana aṭṭhānassa ‘‘utubhojanavipattiyā’’ti (dī. ni. aṭṭha. 2.5) kāraṇaṃ vuttaṃ, ‘‘taṃ lokasādhāraṇaṃ loke jātasaṃvuddhānaṃ tathāgatānaṃ na hotī’’ti na sakkā vattuṃ. Tathā hi nesaṃ rogakilamathādayo hontiyeva. <bold>Utubhojanavasenā</bold>ti asampannassa, sampannassa ca utuno, bhojanassa ca vasena yathākkamaṃ <bold>āyu hāyatipi vaḍḍhatipi. Āyū</bold>ti ca paramāyu adhippetaṃ. Tattha yaṃ vattabbaṃ, taṃ <bold>brahmajālādiṭīkāyaṃ</bold> (dī. ni. ṭī. 1.40) vuttameva.</paragraph>
    <paragraph line="27">Idāni tamatthaṃ samudāgamato paṭṭhāya dassetuṃ <bold>‘‘tattha yadā’’</bold>tiādi vuttaṃ. Dhamme niyuttā <bold>dhammikā,</bold> na dhammikā <bold>adhammikā,</bold> hiṃsādiadhammapasutā. <bold>Adhammikameva hoti</bold> issarajanānaṃ anuvattanena, paresaṃ diṭṭhānugatiāpajjanena ca. <bold>Uṇhavalāhakā devatā</bold>ti uṇhautuno paccayabhūtameghamālāsamuṭṭhāpakā devaputtā. Tesaṃ kira tathā cittuppādasamakālameva yathicchitaṭṭhānaṃ uṇhaṃ pharamānā valāhakamālā nātibahalā ito cito nabhaṃ chādentī vitanoti. Esa nayo <bold>sītavalāhakavassavalāhakā</bold>su.<bold> Abbhavalāhakā</bold> pana devatā sītuṇhavassehi vinā kevalaṃ abbhapaṭalasseva samuṭṭhāpakā veditabbā. <bold>Tāsa</bold>nti ettha ‘‘mittā’’ti padaṃ ānetvā yojanā. Kāmaṃ heṭṭhā vuttā sattavidhāpi devatā cātumahārājikāva tā pana tena tena visesena vatvā idāni tadaññe paṭhamabhūmike kāmāvacaradeve sāmaññato gaṇhanto <bold>‘‘cātumahārājikā’’</bold>ti āha. <bold>Tāsaṃ adhammikatāyā</bold>ti rājūnaṃ adhammikabhāvamūlakena uparājādiadhammikabhāvaparamparābhatena tāsaṃ devatānaṃ adhammikabhāvena. <bold>Visamaṃ candimasūriyā pariharantī</bold>ti <pageBreak edition="Pali Text Society" number="2.0012" /> bahvābādhatādi aniṭṭhaphalūpanissayabhūtassa yathāvuttaadhammikatāsaññitassa sādhāraṇassa pāpakammassa balena visamaṃ vāyantena vāyunā pīḷiyamānā candimasūriyā sineruṃ parikkhipantā visamaṃ parivattanti yathāmaggena nappavattantīti <pageBreak edition="Myanmar" number="2.0010" />. Assidaṃ yathā candimasūriyānaṃ visamaparivattanaṃ visamavātasaṅkhobhahetukaṃ, evaṃ utuvassādivisamappavattīti dassetuṃ <bold>‘‘vāto yathāmaggena na vāyatī’’</bold>tiādi vuttaṃ. <bold>Devatāna</bold>nti sītavalāhakadevatādidevatānaṃ. Tenāha ‘‘sītuṇhabhedo utū’’tiādi. <bold>Tasmiṃ asampajjante</bold>ti tasmiṃ yathāvutte vassabījabhūte utumhi yathākālaṃ sampattiṃ anupagacchante.</paragraph>
    <paragraph line="28">‘‘Na <pageBreak edition="Vipassana Research Institut" number="2.0009" /> sammā devo vassatī’’ti saṅkhepato vuttamatthaṃ vivaranto <bold>‘‘kadācī’’</bold>tiādimāha. Tattha <bold>kadāci vassatī</bold>ti kadāci avassanakāle vassati. <bold>Kadāci na vassatī</bold>ti kadāci vassitabbakāle na vassati. <bold>Katthaci vassati, katthaci na vassatī</bold>ti padesamāha. <bold>‘‘Vassantopī’’</bold>tiādi ‘‘kadāci vassati, kadāci na vassatī’’ti padadvayasseva atthavivaraṇaṃ. <bold>Vigatagandhavaṇṇarasādī</bold>ti <bold>ādi</bold>-saddena nirojataṃ saṅgaṇhāti. <bold>Ekasmiṃ padese</bold>ti bhattapacanabhājanassa ekapasse. <bold>Uttaṇḍula</bold>nti pākato ukkantataṇḍulaṃ. <bold>Tīhākārehī</bold>ti sabbaso apariṇataṃ, ekadesena pariṇataṃ, dupariṇatañcāti evaṃ tīhākārehi. <bold>Paccati</bold> pakkāsayaṃ upagacchati. <bold>Appāyukā</bold>ti ettha ‘‘dubbaṇṇā cā’’tipi vattabbaṃ. <bold>Evaṃ utubhojanavasena āyu hāyati</bold> hetumhi aparikkhīṇepi paccayassa paridubbalattā.</paragraph>
    <paragraph line="29"><bold>‘‘Yadā panā’’</bold>tiādi sukkapakkhassa attho vuttavipariyāyena veditabbo.</paragraph>
    <paragraph line="30"><bold>Vaḍḍhitvā</bold><pageBreak edition="Pali Text Society" number="2.0013" /><bold>vaḍḍhitvā parihīnanti veditabbaṃ.</bold> Kasmā? Na hi ekasmiṃ antarakappe aneke buddhā uppajjanti, eko eva pana uppajjatīti. Idāni tamatthaṃ vitthārato dassetuṃ <bold>‘‘katha’’</bold>ntiādi vuttaṃ. <bold>Cattāri ṭhatvā</bold>ti accantasaṃyoge upayogavacanaṃ. <bold>Yaṃyaṃāyuparimāṇesū</bold>ti yattakayattakaparamāyuppamāṇesu. <bold>Tesampī</bold>ti buddhānaṃ. <bold>Taṃ tadeva āyuparimāṇaṃ hoti,</bold> tattha kāraṇaṃ heṭṭhā vuttameva.</paragraph>
    <centered line="31">Jātiparicchedādivaṇṇanā niṭṭhitā</centered>
    <subhead line="32">Bodhiparicchedavaṇṇanā</subhead>
    <paragraph line="33" number="8"><bold>Mūle</bold>ti <pageBreak edition="Myanmar" number="2.0011" /> mūlāvayavassa samīpe. Taṃ pana tassā heṭṭhāpadeso hotīti āha <bold>‘‘pāṭalirukkhassa heṭṭhā’’</bold>ti. <bold>Taṃdivasa</bold>nti attanā jātadivase, <bold>taṃdivasa</bold>nti vā taṃ bhagavato abhisambodhidivase. So kira bodhirukkho sālakalyāṇī viya pathaviyā abbhantare eva puretaraṃ vaḍḍhento abhisambodhidivase pathaviṃ ubbhijjitvā uṭṭhito ratanasataṃ ucco, tāvadeva ca vitthato hutvā nabhaṃ pūrento aṭṭhāsi. Ayampi kiretassa rukkhabhāvena viya aññehi vemattatā. Ghanasaṃhatanāḷavaṇṭatāya <bold>kaṇṇikabaddhehi viya pupphehi. Ekasañchannā</bold>ti pupphānaṃ nirantaratāya <pageBreak edition="Vipassana Research Institut" number="2.0010" /> ekajjhaṃ sañchannā, <bold>tattha tattha nibaddha…pe… samujjala</bold>nti tahaṃ tahaṃ olambitakusumadāmehi ceva tahaṃ tahaṃ khittamālāpiṇḍīhi ca ito cito vippakiṇṇavividhavaṇṭamuttapupphehi ca sammadeva ujjalaṃ. <bold>Aññamaññaṃ sirīsampattānī</bold>ti aññamaññassa siriyā sobhāya sampannāni. <bold>Buddhaguṇavibhavasiri</bold>nti sammāsambuddhehi abhigantabbaguṇavibhūtisobhaṃ. <bold>Paṭivijjhamāno</bold>ti adhigacchanto.</paragraph>
    <paragraph line="34"><bold>Setambarukkho</bold>ti setavaṇṇaphalo ambarukkho. <bold>Tadevā</bold>ti <pageBreak edition="Pali Text Society" number="2.0014" /> pāṭaliyā vuttappamāṇameva. <bold>Ekato</bold>ti ekapasse. <bold>Surasānī</bold>ti sumadhurarasāni.</paragraph>
    <paragraph line="35"><bold>Ekova pallaṅko</bold>ti ekova pallaṅkappadeso. <bold>So so</bold> rukkho <bold>‘‘bodhī’’ti vuccati</bold> bujjhanti etthāti katvā.</paragraph>
    <subhead line="36">Sāvakayugaparicchedavaṇṇanā</subhead>
    <paragraph line="37" number="9"><bold>Sāvakaparicchede</bold>ti sāvakayugaparicchede. ‘‘Khaṇḍatissa’’nti dvepi ekajjhaṃ gahetvā ekattavasena vuttanti āha <bold>‘‘khaṇḍo ca tisso cā’’</bold>ti, buddhānaṃ sahodaro, vemātikopi vā jeṭṭhabhātā na hotīti <bold>‘‘ekapitiko kaniṭṭhabhātā’’</bold>ti vuttaṃ. <bold>Avasesehi</bold> puttehi. ‘‘Paññāpāramiyā matthakaṃ patto’’ti vatvā tassa matthakappattaṃ guṇavisesaṃ dassetuṃ <bold>‘‘sikhinā bhagavatā’’</bold>tiādi vuttaṃ.</paragraph>
    <paragraph line="38"><bold>Uttaro</bold>ti uttamo. Puna <bold>uttaro</bold>ti theraṃ nāmena vadati. <bold>Pāra</bold>nti parakoṭimatthakaṃ. <bold>Paññāvisaye</bold>ti paññādhikāre. Pavattiṭṭhānavasena hi pavattiṃ vadati.</paragraph>
    <subhead line="39">Sāvakasannipātaparicchedavaṇṇanā</subhead>
    <paragraph line="40" number="10"><bold>Uposatha</bold>nti <pageBreak edition="Myanmar" number="2.0012" /> āṇāpātimokkhaṃ. <bold>Dutiyatatiyesū</bold>ti dutiye, tatiye ca sāvakasannipāte. <bold>Eseva nayo</bold>ti caturaṅgikataṃ atidisati. <bold>Abhinīhārato paṭṭhāya vatthuṃ kathetvā pabbajjā dīpetabbā,</bold> sā pana yasmā <bold>manorathapūraṇiyaṃ</bold> aṅguttaraṭṭhakathāyaṃ (a. ni. aṭṭha. 1.1.211) vitthārato āgatā, tasmā tattha vuttanayeneva veditabbāti.</paragraph>
    <subhead line="41">Upaṭṭhākaparicchedavaṇṇanā</subhead>
    <paragraph line="42" number="11"><bold>Nibaddhupaṭṭhākabhāva</bold>nti <pageBreak edition="Vipassana Research Institut" number="2.0011" /> ārambhato paṭṭhāya yāva parinibbānā niyataupaṭṭhākabhāvaṃ. Aniyatuupaṭṭhākā pana bhagavato paṭhamabodhiyaṃ bahū ahesuṃ. Tenāha <bold>‘‘bhagavato hī’’</bold>tiādi. Idāni ānandatthero yena kāraṇena satthu nibaddhupaṭṭhākabhāvaṃ upagato, yathā ca upagato, taṃ dassetuṃ <bold>‘‘tattha ekadā’’</bold>tiādi vuttaṃ. <bold>‘‘Ahaṃ iminā maggena gacchāmī’’ti āha</bold> anayabyasanāpādakena kammunā codiyamāno <pageBreak edition="Pali Text Society" number="2.0015" />. <bold>Atha naṃ bhagavā</bold> tamatthaṃ anārocetvāva khemaṃ maggaṃ sandhāya <bold>‘‘ehi bhikkhu iminā gacchāmā’’ti āha. </bold> Kasmā panassa bhagavā tamatthaṃ nārocesīti? Ārocitepi asaddahanto nādiyissati. Tañhi tassa hoti dīgharattaṃ ahitāya dukkhāyātiti. <bold>Te</bold>ti te gamanaṃ, <bold>‘‘ta’’</bold>nti vā pāṭho.</paragraph>
    <paragraph line="43"><bold>Anvāsatto</bold>ti anubaddho, upadduto vā. Dhammagāravanissito saṃvego <bold>dhammasaṃvego</bold> ‘‘amhesu nāma tiṭṭhantesu bhagavatopi īdisaṃ jāta’’nti. ‘‘Ahaṃ upaṭṭhahissāmī’’ti vadanto dhammasenāpati atthato evaṃ vadanto nāma hotīti <bold>‘‘ahaṃ bhante tumhe’’</bold>tiādi vuttaṃ. <bold>Asuññāyeva me sā disā</bold>ti asuññāyeva mama sā disā. Tattha kāraṇamāha <bold>‘‘tava ovādo buddhānaṃ ovādasadiso’’</bold>ti.</paragraph>
    <paragraph line="44"><bold>Vasituṃ na dassatī</bold>ti ekagandhakuṭiyaṃ vāsaṃ na labhissatīti adhippāyo. <bold>Parammukhā desitassāpi dhammassā</bold>ti suttantadesanaṃ sandhāya vuttaṃ. Abhidhammadesanā panassa parammukhāva pavattā pageva yācanāya. Tassā vācanāmaggopi sāriputtattherappabhavo. Kasmā? So niddesapaṭisambhidā viya <pageBreak edition="Myanmar" number="2.0013" /> therassa bhikkhuto gahitadhammakkhandhapakkhiyo. Apare pana ‘‘dhammabhaṇḍāgāriko paṭipāṭiyā tikadukesu devasikaṃ katokāso bhagavantaṃ pañhaṃ pucchi, bhagavāpissa pucchitapucchitaṃ nayadānavasena vissajjesi. Evaṃ abhidhammopi satthārā parammukhā desitopi therena sammukhā paṭiggahitova ahosī’’ti vadanti. Sabbaṃ vīmaṃsitvā gahetabbaṃ.</paragraph>
    <paragraph line="45"><bold>Aggupaṭṭhāko</bold>ti upaṭṭhāne sakkaccakāritāya aggabhūto upaṭṭhāko. Thero hi upaṭṭhākaṭṭhānaṃ laddhakālato paṭṭhāya bhagavantaṃ duvidhena udakena, tividhena dantakaṭṭhena, pādaparikammena, gandhakuṭipariveṇasammajjanenāti evamādīhi kiccehi upaṭṭhahanto ‘‘imāya nāma velāya satthu idaṃ nāma laddhuṃ vaṭṭati, idaṃ nāma kātuṃ vaṭṭatī’’ti cintetvā <pageBreak edition="Pali Text Society" number="2.0016" /> taṃ taṃ nipphādento mahatiṃ daṇḍadīpikaṃ gahetvā ekarattiṃ gandhakuṭipariveṇaṃ nava vāre anupariyāyati. Evaṃ hissa ahosi <pageBreak edition="Vipassana Research Institut" number="2.0012" /> ‘‘sace me thinamiddhaṃ okkameyya, bhagavati pakkosante paṭivacanaṃ dātuṃ nāhaṃ sakkuṇeyya’’nti, tasmā sabbarattiṃ daṇḍadīpikaṃ hatthena na muñcati. Tena vuttaṃ ‘‘aggupaṭṭhāko’’ti.</paragraph>
    <paragraph line="46" number="12"> Pitumātujātanagaraparicchedo pitumukhena āgatattā <bold>‘‘pitiparicchedo’’</bold>ti vutto.</paragraph>
    <paragraph line="47"><bold>Vihāraṃ pāvisī</bold>ti gandhakuṭiṃ pāvisi. <bold>Ettakaṃ kathetvā</bold>ti kappaparicchedādinavavārapaṭimaṇḍitaṃ vipassīādīnaṃ sattannaṃ buddhānaṃ pubbenivāsapaṭisaṃyuttaṃ ettāvatā desanaṃ desetvā. Kasmā panettha bhagavā vipassīādīnaṃ sattannaṃyeva buddhānaṃ pubbenivāsaṃ kathesi, na <bold>buddhavaṃsa</bold>desanāyaṃ (bu. vaṃ. 64 gāthādayo) viya pañcavīsatiyā buddhānaṃ, tato vā pana bhiyyoti? Anadhikārato, payojanābhāvato ca. Buddhavaṃsadesanāyañhi (bu. vaṃ. 75) –</paragraph>
    <gatha1 line="48">‘‘Kīdiso te mahāvīra, abhinīhāro naruttama;</gatha1>
    <gathalast line="49">Kamhi kāle tayā vīra, patthitā bodhimuttamā’’ti. ādinā –</gathalast>
    <unindented line="50">Pavattaṃ taṃ pucchaṃ adhikāraṃ aṭṭhuppattiṃ katvā yassa sammāsambuddhassa pādamūle attanā mahābhinīhāro kato, taṃ dīpaṅkaraṃ bhagavantaṃ ādiṃ katvā yesaṃ catuvīsatiyā buddhānaṃ santikā bodhiyā laddhabyākaraṇo hutvā tattha tattha pāramiyo pūresi, tesaṃ paṭipattisaṅkhāto pubbenivāso, attano ca paṭipatti kathitā, idha pana tādiso adhikāro natthi <pageBreak edition="Myanmar" number="2.0014" />, yena dīpaṅkarato paṭṭhāya, tato vā pana purato buddhe ārabbha pubbenivāsaṃ katheyya. Tasmā na ettha buddhavaṃsadesanāyaṃ viya pubbenivāso vitthārito. Yasmā ca buddhānaṃ desanā nāma desanāya bhājanabhūtānaṃ puggalānaṃ ñāṇabalānurūpā, na attano ñāṇabalānurūpā, tasmā tattha aggasāvakānaṃ, mahāsāvakānaṃ, (theragā. aṭṭha. 2.21 vaṅgīsattheragāthāvaṇṇanā) tādisānañca <pageBreak edition="Pali Text Society" number="2.0017" /> devabrahmānaṃ vasena desanā vitthāritā. Idha pana pakatisāvakānaṃ, tādisānañca devatānaṃ vasena pubbenivāsaṃ kathento sattannameva buddhānaṃ pubbenivāsaṃ kathesi. Tathā hi ne bhagavā palobhanavasena samuttejetuṃ sappapañcatāya kathāya desanaṃ matthakaṃ apāpetvāva gandhakuṭiṃ pāvisi. Tathā ca imissā eva desanāya anusārato <bold>āṭānāṭiya</bold>paritta- (dī. ni. 3.275) desanādayo pavattā.</unindented>
    <paragraph line="51">Apicettha <pageBreak edition="Vipassana Research Institut" number="2.0013" /> bhagavā attano suddhāvāsacārikāvibhāviniyā uparidesanāya saṅgahatthaṃ vipassīādīnaṃ eva sattannaṃ sammāsambuddhānaṃ pubbenivāsaṃ kathesi. Tesaṃyeva hi sāvakā tadā ceva etarahi ca suddhāvāsabhūmiyaṃ ṭhitā, na aññesaṃ parinibbutattā. ‘‘Siddhatthatissaphussānaṃ kira buddhānaṃ sāvakā suddhāvāsesu upapannā upapattisamanantarameva imasmiṃ sāsane upakādayo viya arahattaṃ adhigantvā nacirasseva parinibbāyiṃsu, na tattha tattha yāvatāyukaṃ aṭṭhaṃsū’’ti vadanti. Tathā yesaṃ sammāsambuddhānaṃ paṭivedhasāsanaṃ ekaṃsato nicchaye na ajjāpi dharati, na antarahitaṃ, te eva kittento vipassīādīnaṃyeva bhagavantānaṃ pubbenivāsaṃ imasmiṃ sutte kathesi veneyyajjhāsayavasena. Apubbācarimaniyamo pana aparāparaṃ saṃsaraṇakasattavāsavasena ekissā lokadhātuyā icchitoti na tenetaṃ virujjhatīti daṭṭhabbaṃ. <bold>Nirantaraṃ matthakaṃ pāpetvā</bold>ti abhijātito paṭṭhāya yāva pātimokkhuddeso yāva tā buddhakiccasiddhi, tāva matthakaṃ sikhaṃ pāpetvā. Na tāva kathitoti yojanā.</paragraph>
    <paragraph line="52"><bold>Tanti</bold>nti dhammatantiṃ, pariyattinti attho. Puttaputtamātuyānavihāradhanavihāradāyakādīnaṃ sambahulānaṃ atthānaṃ vibhāvanavasena pavattavāro <bold>sambahulavāro.</bold></paragraph>
    <subhead line="53">Sambahulavāravaṇṇanā</subhead>
    <paragraph line="54">Kāmañcāyaṃ <pageBreak edition="Myanmar" number="2.0015" /> pāḷiyaṃ anāgato, aṭṭhakathāsu āgatattā pana ānetvā <pageBreak edition="Pali Text Society" number="2.0018" /> dīpetabboti taṃ dīpento <bold>‘‘sabbabodhisattānañhī’’</bold>tiādimāha. <bold>Kulavaṃso</bold> kulānukkamo. <bold>Paveṇī</bold>ti paramparā. <bold>‘‘Kasmā’’</bold>ti puttuppattiyā kāraṇaṃ pucchitvā taṃ vissajjento <bold>‘‘sabbaññubodhisattānañhī’’</bold>tiādimāha, tena tesaṃ jātanagarādi paññāyamānaṃ ekaṃsato manussabhāvasañjānanatthaṃ icchitabbaṃ, aññathā yathādhippetabuddhakiccasiddhi eva na siyāti dasseti, yato mahāsattānaṃ carimabhave manussaloke eva pātubhāvo, na aññattha.</paragraph>
    <subhead line="55">Sambahulaparicchedavaṇṇanā</subhead>
    <paragraph line="56">Candādīnaṃ sobhāvisesaṃ raheti cajāpetīti <bold>rāhu,</bold> rāhuggaho, idha pana rāhu viyāti <bold>rāhu. Bandhana</bold>nti ca anatthuppattiṭṭhānataṃ sandhāya vuttaṃ. Tathā mahāsattena vuttavacanameva gahetvā kumārassa <bold>‘‘rāhulo’’</bold>ti nāmaṃ akaṃsu. <bold>Athā</bold>ti nipātamattaṃ. <bold>Rocinī</bold>ti rocanasīlā, ujjalarūpāti <pageBreak edition="Vipassana Research Institut" number="2.0014" /> attho. <bold>Rucaggatī</bold>ti rucaṃ pabhātaṃ āgatibhūtā, ga-kārāgamaṃ katvā vuttaṃ. Itthiratanabhāvato manussaloke sabbāsaṃ itthīnaṃ bimbapaṭicchannabhūtāti <bold>bimbā.</bold></paragraph>
    <paragraph line="57"><bold>Jhānā vuṭṭhāyā</bold>ti pādakajjhānato uṭṭhāya.</paragraph>
    <paragraph line="58"><bold>Aṭṭhaṅgulubbedhā</bold>ti aṭṭhaṅgulappamāṇabahalabhāvā. <bold>Cūḷaṃsena chādetvā</bold>ti tiriyabhāgena ṭhapanavasena sabbaṃ vihāraṭṭhānaṃ chādetvā. <bold>Suvaṇṇayaṭṭhiphālehī</bold>ti phālappamāṇāhi suvaṇṇayaṭṭhīhi. <bold>Suvaṇṇahatthipādānī</bold>ti pakatihatthipādaparimāṇāni suvaṇṇakhaṇḍāni. <bold>Vuttanayenevā</bold>ti cūḷaṃseneva. <bold>Suvaṇṇakaṭṭīhī</bold>ti suvaṇṇakhaṇḍehi. <bold>Salakkhaṇāna</bold>nti lakkhaṇasampannānaṃ sahassārānaṃ.</paragraph>
    <paragraph line="59"><bold>Bodhipallaṅko</bold>ti abhisambujjhanakāle nisajjaṭṭhānaṃ. <bold>Avijahito</bold>ti <pageBreak edition="Pali Text Society" number="2.0019" /> buddhānaṃ tathānisajjāya anaññatthabhāvībhāvato apariccatto. Tenāha <bold>‘‘ekasmiṃyeva ṭhāne hotī’’</bold>ti. <bold>Paṭhamapadagaṇṭhikā</bold>ti pacchime sopānaphalake ṭhatvā ṭhapiyamānassa dakkhiṇapādassa patiṭṭhahanaṭṭhānaṃ. Taṃ pana yasmā daḷhaṃ thiraṃ kenaci abhejjaṃ hoti, tasmā <bold>‘‘padagaṇṭhī’’</bold>ti vuttaṃ. Yasmiṃ <pageBreak edition="Myanmar" number="2.0016" /> bhūmibhāge idāni jetavanamahāvihāro, tattha yasmiṃ ṭhāne purimānaṃ sabbabuddhānaṃ mañcā paññattā, tasmiṃyeva padese amhākampi bhagavato mañco paññattoti katvā ‘‘cattāri mañcapādaṭṭhānāni avijahitāneva hontī’’ti vuttaṃ. Mañcānaṃ pana mahantakhuddakabhāvena mañcapaññāpanapadesassa mahantāmahantatā appamāṇaṃ, buddhānubhāvena pana so padeso sabbadā ekappamāṇoyeva hotīti ‘‘cattāri mañcapādaṭṭhānāni avijahitāneva hontī’’ti vuttanti daṭṭhabbaṃ. <bold>Vihāropi na vijahito yevā</bold>ti etthāpi eseva nayo. Purimaṃ vihāraṭṭhānaṃ na pariccajatīti hi attho.</paragraph>
    <paragraph line="60">Visiṭṭhā mattā vimattā, vimattāva <bold>vemattaṃ,</bold> visadisatāti attho. <bold>Pamāṇaṃ</bold> āroho. <bold>Padhānaṃ</bold> dukkarakiriyā. <bold>Rasmī</bold>ti sarīrappabhā.</paragraph>
    <paragraph line="61">‘‘Sattānaṃ pākatikahatthena chahattho majjhimapuriso, tato tiguṇaṃ bhagavato sarīrappamāṇanti bhagavā aṭṭhārasahattho’’ti vadanti. Apare pana bhaṇanti ‘‘manussānaṃ pākatikahatthena catuhattho majjhimapuriso, tato tiguṇaṃ bhagavato sarīrappamāṇanti bhagavā dvādasahattho upādinnakarūpadhammavasena, samantato pana byāmamattaṃ byāmappabhā pharatīti upari chahatthaṃ abbhuggato, bahalatarappabhā rūpena saddhiṃ aṭṭhārasahattho hotī’’ti.</paragraph>
    <paragraph line="62"><bold>Addhaniya</bold>nti <pageBreak edition="Vipassana Research Institut" number="2.0015" /> dīghakālaṃ.</paragraph>
    <paragraph line="63"><bold>Ajjhāsayapaṭibaddha</bold>nti bodhisambhārasambharaṇakāle tathāpavattajjhāsayādhīnaṃ, tathāpavattapatthanānurūpaṃ vipulaṃ, vipulatarañca <pageBreak edition="Pali Text Society" number="2.0020" /> hotīti attho. Svāyamattho <bold>cariyāpiṭakavaṇṇanāyaṃ</bold> vuttanayeneva veditabbo. Ettha ca yasmā sarīrappamāṇaṃ, padhānaṃ, sarīrappabhā ca buddhānaṃ visadisāti idha pāḷiyaṃ anāgatā, tasmā tehi saddhiṃ vemattatāsāmaññena āyukulānipi idha āharitvā dīpitāni. <bold>Paṭividdhaguṇesū</bold>ti adhigatasabbaññuguṇesu. Nanu ca bodhisambhāresu, veneyyapuggalaparimāṇe ca vemattaṃ natthīti? Saccaṃ natthi, tadubhayaṃ pana buddhaguṇaggahaṇena gahitameva hotīti na uddhaṭaṃ. Yadaggena hi sabbabuddhānaṃ buddhaguṇesu vemattaṃ natthi, tadaggena nesaṃ sambodhisambhāresupi vemattaṃ natthīti. Kasmā? Hetuanurūpatāya phalassa <pageBreak edition="Myanmar" number="2.0017" />, ekanteneva veneyyapuggalaparimāṇe vemattabhāvo vibhāvito. Mahābodhisattānañhi hetuavatthāyaṃ sambhatūpanissayindriyaparipākā veneyyapuggalā carimabhave arahattasampattiyā paripositāni kamalavanāni sūriyarasmisamphassena viya tathāgataguṇānubhāvasamphassena vibodhaṃ upagacchantīti dīpesuṃ aṭṭhakathācariyā.</paragraph>
    <paragraph line="64"><bold>Nidhikumbho</bold>ti cattāro mahānidhayo sandhāya vadati. <bold>Jāto cā</bold>ti. <bold>Ca</bold>-saddena katamahābhinīhāro cāti ayampi attho saṅgahitoti daṭṭhabbo. Vuttaṃ hetaṃ <bold>buddhavaṃse</bold> –</paragraph>
    <gatha1 line="65">‘‘Tārāgaṇā virocanti, nakkhattā gaganamaṇḍale;</gatha1>
    <gathalast line="66">Visākhā candimāyuttā, dhuvaṃ buddho bhavissatī’’ti. (bu. vaṃ. 65);</gathalast>
    <unindented line="67">‘‘Eteneva ca sabbabuddhānaṃ visākhānakkhatteneva mahābhinīhāro hotī’’ti ca vadanti.</unindented>
    <paragraph line="68" number="13"><bold>Ayaṃ</bold><pageBreak edition="Pali Text Society" number="2.0021" /><bold>gatī</bold>ti ayaṃ pavatti pavattanākāro, aññe pubbenivāsaṃ anussarantā iminā ākārena anussarantīti attho, yasmā cutito paṭṭhāya yāva paṭisandhi, tāva anussaraṇaṃ ārohanaṃ atītaatītataraatītatamādijātisaṅkhāte pubbenivāse ñāṇassa abhimukhabhāvena pavattīti katvā. Tasmā paṭisandhito paṭṭhāya yāva cuti, tāva anussaraṇaṃ orohanaṃ pubbenivāse paṭimukhabhāvena ñāṇassa pavattīti āha <bold>‘‘pacchāmukhaṃ ñāṇaṃ pesetvā’’</bold>ti. <bold>Cutigantabba</bold>nti yaṃ panidaṃ cutiyā ñāṇagatiyā gantabbaṃ, taṃ gamanaṃ bujjhananti attho. <bold>Garuka</bold>nti bhāriyaṃ dukkaraṃ. Tenāha <bold>‘‘ākāse padaṃ dassento viyā’’</bold>ti. <bold>Aparampi kāraṇa</bold>nti <pageBreak edition="Vipassana Research Institut" number="2.0016" /> chinnavaṭumānussaraṇaṃ pacchāmukhaṃ ñāṇaṃ pesanato aparaṃ acchariyabbhutakāraṇaṃ. <bold>Yatrā</bold>ti paccattatthe, <bold>nāmā</bold>ti acchariyatthe nipāto, <bold>hi</bold>-saddo anatthako. Tenāha <bold>‘‘yo nāma tathāgato’’</bold>ti. Evañca katvā ‘‘yatrā’’ti nipātavasena visuṃ yatra-saddaggahaṇaṃ samatthitaṃ hoti. Papañcenti sattasantānaṃ saṃsāre vitthārentīti <bold>papañcaṃ. Kammavaṭṭaṃ vuccatī</bold>ti kilesavaṭṭassa papañcaggahaṇena, vipākavaṭṭassa dukkhaggahaṇena gahitattā. <bold>Pariyādinnavaṭṭe</bold>ti sabbaso khepitavaṭṭe. ‘‘Maggasīlena phalasīlenā’’ti vatvā tayidaṃ maggaphalasīlaṃ lokiyasīlapubbakaṃ, buddhānañca <pageBreak edition="Myanmar" number="2.0018" /> lokiyasīlampi lokuttarasīlaṃ viya anaññasādhāraṇaṃ evāti dassetuṃ <bold>‘‘lokiyalokuttarasīlenā’’</bold>ti vuttaṃ. <bold>Samādhipaññāsu</bold>pi eseva nayo. <bold>Samādhipakkhā</bold>ti samādhi ca samādhipakkhā ca samādhipakkhā, ekadesasarūpekaseso daṭṭhabbo. Tenāha <bold>‘‘maggasamādhinā’’</bold>tiādi, <bold>‘‘vihāro gahito vā’’</bold>ti ca. <bold>Samādhipakkhā</bold> nāma vīriyasatiādayo.</paragraph>
    <paragraph line="69"><bold>Saya</bold>nti attanā. <bold>Nīvaraṇādīhī</bold>ti nīvaraṇehi ceva tadekaṭṭhehi ca pāpadhammehi, vitakkavicārādīhi ca. <bold>‘‘Vimuttattā</bold><pageBreak edition="Pali Text Society" number="2.0022" /><bold>vimuttīti saṅkhyaṃ gacchantī’’</bold>ti iminā vimutti-saddassa kammasādhanataṃ āha aṭṭhasamāpattiādivisayattā tassa. Vimuttattāti ca ‘‘vikkhambhanavasena vimuttattā’’tiādinā yojetabbaṃ. <bold>Tassa tassā</bold>ti aniccānupassanādikassa. <bold>Paccanīkaṅgavasenā</bold>ti pahātabbapaṭipakkhaaṅgavasena. <bold>Paṭippassaddhante uppannattā</bold>ti kilesānaṃ paṭippassambhanaṃ <bold>paṭippassaddhaṃ,</bold> so eva <bold>anto</bold> pariyosānabhāvato, tasmiṃ sādhetabbe nibbattattā, taṃtaṃmaggavajjhakilesānaṃ paṭippassambhanavasena pavattattāti attho. Kilesehi nissaṭatā, apagamo ca nibbānassa tehi vivittattā evāti āha <bold>‘‘dūre ṭhitattā’’</bold>ti.</paragraph>
    <paragraph line="70" number="16"><bold>Dhammadhātū</bold>ti dhammānaṃ sabhāvo, atthato cattāri ariyasaccāni. <bold>Suppaṭividdhā</bold>ti suṭṭhu paṭividdhā savāsanānaṃ sabbesaṃ kilesānaṃ pajahanato. Evañhi sabbaññutā, dasabalañāṇādayo cāti sabbe buddhaguṇā bhagavatā adhigatā ahesuṃ. Arahattaṃ <bold>dhammadhātū</bold>ti keci. Sabbaññutañāṇanti apare. <bold>Dvīhi padehī</bold>ti dvīhi vākyehi. <bold>Ābaddha</bold>nti paṭibaddhaṃ taṃmūlakattā uparidesanāya. <bold>Devacārikakolāhala</bold>nti attano devaloke cārikāyaṃ suddhāvāsadevānaṃ kutūhalappavattiṃ <bold>dassento suttantapariyosāne</bold> (dī. ni. aṭṭha. 2.91) <bold>vicāressati,</bold> atthato vibhāvessatīti yojanā. <bold>Ayaṃ desanā</bold>ti ‘‘ito so bhikkhave’’tiādinā (dī. ni. 2.4) vitthārato pavattitadesanamāha. <bold>Nidānakaṇḍe</bold>tiādito desitaṃ uddesadesanamāha. Sā hi imissā desanāya nidānaṭṭhāniyattā tathā vuttā.</paragraph>
    <subhead line="71">Bodhisattadhammatāvaṇṇanā</subhead>
    <paragraph line="72" number="17"> ‘‘Vipassīti <pageBreak edition="Vipassana Research Institut" number="2.0017" /> tassa nāma’’nti vatvā tassa anvatthataṃ dassetuṃ <bold>‘‘tañca kho’’</bold>tiādi vuttaṃ. <bold>Vividhe atthe</bold>ti tirohitavidūradesagatādike nīlādivasena <pageBreak edition="Myanmar" number="2.0019" /> nānāvidhe, tadaññe ca indriyagocarabhūte te ca yathūpagate, vohāravinicchaye cāti nānāvidhe atthe. <bold>Passanakusalatāyā</bold>ti dassane nipuṇabhāvena. Yāthāvato <pageBreak edition="Pali Text Society" number="2.0023" /> ñeyyaṃ bujjhatīti <bold>bodhi,</bold> so eva sattayogato <bold>bodhisatto</bold>ti āha <bold>‘‘paṇḍitasatto bujjhanakasatto’’</bold>ti. Sucintitacintitādinā pana paṇḍitabhāve vattabbameva natthi. Yadā ca panānena mahābhinīhāro kato, tato paṭṭhāya mahābodhiyaṃ ekantaninnattā bodhimhi satto <bold>bodhisatto</bold>ti āha <bold>‘‘bodhisaṅkhātesū’’</bold>tiādi. Maggañāṇapadaṭṭhānañhi sabbaññutañāṇaṃ, sabbaññutañāṇapadaṭṭhānañca maggañāṇaṃ ‘‘bodhī’’ti vuccati. ‘‘Sato sampajāno’’ti iminā catutthāya gabbhāvakkantiyā okkamīti dasseti. Catasso hi gabbhāvakkantiyo idhekacco gabbho mātukucchiyaṃ okkamane, ṭhāne, nikkhamaneti tīsu ṭhānesu asampajāno hoti, ekacco paṭhame ṭhāne sampajāno, na itaresu, ekacco paṭhame, dutiye ca ṭhāne sampajāno, na tatiye, ekacco tīsupi ṭhānesu sampajāno hoti. Tattha paṭhamā gabbhāvakkanti lokiyamahājanassa vasena vuttā, dutiyā asītimahāsāvakānaṃ (theragā. aṭṭha. 2.21 vaṅgīsattheragāthāvaṇṇanāya vitthāro) vasena, tatiyā dvinnaṃ aggasāvakānaṃ, paccekabuddhānañca vasena. Te kira kammajavātehi uddhaṃpādā adhosirā anekasataporise papāte viya yonimukhe khittā tāḷacchiggaḷena hatthī viya sambādhena yonimukhena nikkhamantā mahantaṃ dukkhaṃ pāpuṇanti, tena nesaṃ ‘‘mayaṃ nikkhamāmā’’ti sampajaññaṃ na hoti. Catutthā sabbaññubodhisattānaṃ vasena. Te hi mātukucchimhi paṭisandhiṃ gaṇhantāpi pajānanti, tattha vasantāpi pajānanti, nikkhamanakālepi pajānanti. Na hi te kammajavātā uddhaṃpāde adhosire katvā khipituṃ sakkonti, dve hatthe pasāritvā akkhīni ummīletvā ṭhitakāva nikkhamantīti. <bold>Ñāṇena paricchinditvā</bold>ti pubbabhāge pañcamahāvilokanañāṇehi ceva ‘‘idāni cavāmī’’ti cutiparicchindanañāṇena ca aparabhāge ‘‘idha mayā paṭisandhi gahitā’’ti paṭisandhiparicchindanañāṇena ca paricchijja jānitvā.</paragraph>
    <paragraph line="73">Pañcannaṃ <pageBreak edition="Pali Text Society" number="2.0024" /> mahāpariccāgānaṃ, ñātatthacariyādīnañca satipi pāramiyā pariyāpannabhāve sambhāravisesabhāvadassanatthaṃ visuṃ gahaṇaṃ. Tattha aṅgapariccāgo, nayanapariccāgo, attapariccāgo, rajjapariccāgo, puttadārapariccāgoti ime <pageBreak edition="Myanmar" number="2.0020" /><bold>pañca mahāpariccāgā.</bold> Tatthāpi kāmaṃ aṅgapariccāgādayopi dānapāramīyeva, tathāpi pariccāgavisesabhāvadassanatthañceva sudukkarabhāvadassanatthañca <pageBreak edition="Vipassana Research Institut" number="2.0018" /> mahāpariccāgānaṃ visuṃ gahaṇaṃ. Tato eva ca aṅgapariccāgatopi visuṃ nayanapariccāgaggahaṇaṃ, pariccāgabhāvasāmaññepi rajjapariccāgaputtadārapariccāgaggahaṇañca kataṃ. Ñātīnaṃ atthacariyā <bold>ñātatthacariyā,</bold> sā ca kho karuṇāyanavasena. Tathā sattalokassa diṭṭhadhammikasamparāyikaparamatthānaṃ vasena hitacariyā <bold>lokatthacariyā.</bold> Kammassakatāñāṇavasena, anavajjakammāyatanasippāyatanavijjāṭhānavasena, khandhāyatanādivasena, lakkhaṇattayāditīraṇavasena ca attano, paresañca tattha satipaṭṭhānena ñāṇacāro <bold>buddhacariyā,</bold> sā panatthato paññāpāramīyeva, ñāṇasambhāravisesatādassanatthaṃ pana visuṃ gahaṇaṃ. <bold>Buddhacariyāna</bold>nti bahuvacananiddesena pubbayogapubbacariyādhammakkhānādīnaṃ saṅgaho daṭṭhabbo. Tattha gatapaccāgatavattasaṅkhātāya pubbabhāgapaṭipadāya saddhiṃ abhiññāsamāpattinipphādanaṃ <bold>pubbayogo.</bold> Dānādīsuyeva sātisayapaṭipatti <bold>pubbacariyā.</bold> ‘‘Yāva cariyāpiṭake saṅgahitā abhinīhāro <bold>pubbayogo,</bold> kāyādivivekavasena ekacariyā <bold>pubbacariyā’’</bold>ti keci. Dānādīnañceva appicchatādīnañca saṃsāranibbānesu ādīnavānisaṃsānañca vibhāvanavasena, sattānaṃ bodhittaye patiṭṭhāpanaparipācanavasena <pageBreak edition="Pali Text Society" number="2.0025" /> ca pavattakathā <bold>dhammakkhānaṃ. Koṭiṃ patvā</bold>ti paraṃ pariyantaṃ paramukkaṃsaṃ pāpuṇitvā. <bold>Sattamahādānānī</bold>ti aṭṭhavassikakāle ‘‘hadayamaṃsādīnipi yācakānaṃ dadeyya’’nti ajjhāsayaṃ uppādetvā dinnadānaṃ, maṅgalahatthidānaṃ, gamanakāle dinnaṃ sattasattakamahādānaṃ, maggaṃ gacchantena dinnaṃ assadānaṃ, rathadānaṃ, puttadānaṃ, bhariyādānanti imāni satta mahādānāni (cariyā. 79) <bold>datvā.</bold></paragraph>
    <paragraph line="74">‘‘Idāneva me maraṇaṃ hotū’’ti adhimuccitvā kālakaraṇaṃ <bold>adhimuttikālakiriyā,</bold> taṃ bodhisattānaṃyeva, na aññesaṃ. Bodhisattā kira dīghāyukadevaloke ṭhitā ‘‘idha ṭhitassa me bodhisambhārasambharaṇaṃ na sambhavatī’’ti katvā tattha vāsato nibbindamānasā honti, tadā vimānaṃ pavisitvā akkhīni nimīletvā ‘‘ito uddhaṃ me jīvitaṃ nappavattatū’’ti cittaṃ adhiṭṭhāya nisīdanti, cittādhiṭṭhānasamanantarameva maraṇaṃ hoti. Pāramīdhammānañhi <pageBreak edition="Myanmar" number="2.0021" /> ukkaṃsappavattiyā tasmiṃ tasmiṃ attabhāve abhiññāsamāpattīhi santānassa visesitattā attasinehassa tanubhāvena, sattesu ca mahākaruṇāya uḷārabhāvena adhiṭṭhānassa tikkhavisadabhāvāpattiyā bodhisattānaṃ adhippāyā samijjhanti. Citte, viya kammesu ca nesaṃ vasībhāvo, tasmā yattha upapannānaṃ pāramiyo sammadeva paribrūhanti. Vuttanayena kālaṃ katvā tattha upapajjanti. Tathā hi amhākaṃ mahāsatto imasmiṃyeva kappe nānājātīsu aparihīnajjhāno kālaṃ katvā brahmaloke nibbatto, appakameva kālaṃ tattha ṭhatvā tato cavitvā manussaloke nibbatto, pāramīsambharaṇapasuto ahosi. Tena vuttaṃ ‘‘bodhisattānaṃyeva, na <pageBreak edition="Vipassana Research Institut" number="2.0019" /> aññesa’’nti. <bold>‘‘Ekenaattabhāvena antarena pāramīnaṃ sabbaso pūritattā’’</bold>ti iminā payojanābhāvato tattha ṭhatvā adhimuttikālakiriyā <pageBreak edition="Pali Text Society" number="2.0026" /> nāma nāhosīti dasseti. Api ca tattha yāvatāyukaṭṭhānaṃ carimabhave anekamahānidhisamuṭṭhānapubbikāya dibbasampattisadisāya mahāsampattiyā nibbatti viya, buddhabhūtassa asadisadānādivasena anaññasādhāraṇalābhuppatti viya ca ‘‘ito paraṃ mahāpurisassa dibbasampattianubhavanaṃ nāma natthī’’ti ussāhajātassa puññasambhārassa vasenāti daṭṭhabbaṃ. Ayañhettha dhammatā.</paragraph>
    <paragraph line="75"><bold>Manussagaṇanāvasena,</bold> na devagaṇanāvasena. <bold>Pubbanimittānī</bold>ti cutiyā pubbanimittāni. <bold>Amilāyitvā</bold>ti ettha amilātaggahaṇeneva tāsaṃ mālānaṃ vaṇṇasampadāyapi gandhasampadāyapi sobhāsampadāyapi avināso dassitoti daṭṭhabbaṃ. Bāhirabbhantarānaṃ rajojallānaṃ lepassapi abhāvato devānaṃ sarīragatāni vatthāni sabbakālaṃ parisuddhappabhassarāneva hutvā tiṭṭhantīti āha <bold>‘‘vatthesupi eseva nayo’’</bold>ti. <bold>Neva sītaṃ na uṇha</bold>nti yassa sītassa paṭikāravasena adhikaṃ seviyamānaṃ uṇhaṃ, sayameva vā kharataraṃ hutvā abhibhavantaṃ sarīre sedaṃ uppādeyya, tādisaṃ neva sītaṃ, na uṇhaṃ <bold>hoti. Tasmiṃ kāle</bold>ti yathāvuttamaraṇāsannakāle. <bold>Bindubinduvasenā</bold>ti chinnasuttāya āmuttamuttāvaliyā nipatantā muttaguḷikā viya bindu bindu hutvā. <bold>Sedā</bold>ti sedadhārā <bold>muccanti.</bold> Dantānaṃ khaṇḍitabhāvo <bold>khaṇḍiccaṃ.</bold> Kesānaṃ palitabhāvo <bold>pāliccaṃ.</bold><bold>Ādi</bold>-saddena valittacataṃ saṅgaṇhāti. <bold>Kilantarūpo attabhāvo hoti,</bold> na pana khaṇḍiccapāliccādīti <pageBreak edition="Myanmar" number="2.0022" /> adhippāyo. <bold>Ukkaṇṭhitā</bold>ti anabhirati. Sā natthi <pageBreak edition="Pali Text Society" number="2.0027" /> uparūpari uḷārauḷārānameva bhogānaṃ visesato duvijānanānaṃ upatiṭṭhahanato. <bold>Nissasantī</bold>ti uṇhaṃ nissasanti. <bold>Vijambhantī</bold>ti anabhirativasena vijambhanaṃ karonti.</paragraph>
    <paragraph line="76"><bold>Paṇḍitā evā</bold>ti buddhisampannā eva devatā. Yathā devatā sampatijātā ‘‘kīdisena puññakammena idha nibbattā’’ti cintetvā ‘‘iminā nāma puññakammena idha nibbattā’’ti jānanti, evaṃ atītabhave attanā kataṃ, aññadāpi vā ekaccaṃ puññakammaṃ jānantiyeva mahāpuññāti āha <bold>‘‘ye mahāpuññā’’</bold>tiādi.</paragraph>
    <paragraph line="77"><bold>Na paññāya</bold>nti ciratarakālattā paramāyuno. <bold>Aniyyānika</bold>nti na niyyānāvahaṃ sattānaṃ abhājanabhāvato. Sattā na paramāyuno honti nāma pāpussannatāyāti āha <bold>‘‘tadā hi sattā ussannakilesā hontī’’</bold>ti. Etthāha – kasmā sammāsambuddhā manussaloke eva uppajjanti, na devabrahmalokesūti? Devaloke tāva nuppajjanti brahmacariyavāsassa anokāsabhāvato, tathā anacchariyabhāvato <pageBreak edition="Vipassana Research Institut" number="2.0020" />. Acchariyadhammā hi buddhā bhagavanto, tesaṃ sā acchariyadhammatā devattabhāve ṭhitānaṃ na pākaṭā hoti yathā manussabhūtānaṃ, devabhūte hi sammāsambuddhe dissamānaṃ buddhānubhāvaṃ devānubhāvato loko dahati, na buddhānubhāvato, tathā sati ‘‘sammāsambuddho’’ti nādhimuccati na sampasīdati, issaraguttaggāhaṃ na vissajjeti, devattabhāvassa ca cirakālādhiṭṭhānato ekaccasassatavādato na parimuccati. <bold>Brahmaloke nuppajjantī</bold>ti etthāpi eseva nayo. Sattānaṃ tādisaggāhavinimocanatthañhi buddhā bhagavanto manussasugatiyaṃyeva uppajjanti, na devasugatiyaṃ. Manussasugatiyaṃ uppajjantāpi opapātikā na honti, sati ca opapātikūpapattiyaṃ vuttadosānativattanato, dhammaveneyyānaṃ dhammatantiyā ṭhapanassa <pageBreak edition="Pali Text Society" number="2.0028" /> viya dhātuveneyyānaṃ dhātūnaṃ ṭhapanassa icchitabbattā ca. Na hi opapātikānaṃ parinibbānato uddhaṃ sarīradhātuyo tiṭṭhanti. Manussaloke uppajjantāpi mahābodhisattā carimabhave manussabhāvassa pākaṭabhāvakaraṇāya pana dārapariggahampi karontā yāva puttamukhadassanā agāramajjhe tiṭṭhanti, paripākagatasīlanekkhammapaññādipāramikāpi na abhinikkhamantīti. Kiṃ vā etāya <pageBreak edition="Myanmar" number="2.0023" /> kāraṇacintāya ‘‘sabbabuddhehi āciṇṇasamāciṇṇā, yadidaṃ manussabhūtānaṃyeva abhisambujjhanā, na devabhūtāna’’nti. Ayamettha dhammatā. Tathā hi tadattho mahābhinīhāropi manussabhūtānaṃyeva ijjhati, na devabhūtānaṃ.</paragraph>
    <paragraph line="78">Kasmā pana sammāsambuddhā jambudīpe eva uppajjanti, na sesadīpesu? Keci tāva āhu ‘‘yasmā pathaviyā nābhibhūtā, buddhānubhāvasahitā acalaṭṭhānabhūtā bodhimaṇḍabhūmi jambudīpe eva, tasmā jambudīpe eva uppajjantī’’ti, tathā ‘‘itaresampi avijahitaṭṭhānānaṃ tattheva labbhanato’’ti. Ayaṃ panettha amhākaṃ khanti – yasmā purimabuddhānaṃ, mahābodhisattānaṃ, paccekabuddhānañca nibbattiyā sāvakabodhisattānaṃ sāvakabodhiyā abhinīhāro, sāvakapāramiyā sambharaṇaṃ, paripācanañca buddhakhettabhūte imasmiṃ cakkavāḷe jambudīpe eva ijjhati, na aññattha. Veneyyānaṃ vinayanattho ca buddhuppādoti aggasāvakamahāsāvakādi veneyyavisesāpekkhāya etasmiṃ jambudīpe eva buddhā nibbattanti, na sesadīpesu. Ayañca nayo sabbabuddhānaṃ āciṇṇasamāciṇṇoti. Tesaṃ uttamapurisānaṃ tattheva uppatti sampatticakkānaṃ viya aññamaññūpanissayato aparāparaṃ <pageBreak edition="Pali Text Society" number="2.0029" /> vattatīti daṭṭhabbaṃ, eteneva imaṃ cakkavāḷaṃ majjhe katvā iminā saddhiṃ cakkavāḷānaṃ dasasahassasseva khettabhāvo dīpito ito aññassa buddhānaṃ uppattiṭṭhānassa tepiṭake buddhavacane anupalabbhanato. Tenāha <bold>‘‘tīsu dīpesu buddhā na nibbattanti, jambudīpeyeva nibbattantīti dīpaṃ passī’’</bold>ti. Iminā nayena desaniyāmepi kāraṇaṃ nīharitvā vattabbaṃ.</paragraph>
    <paragraph line="79"><bold>Idāni</bold><pageBreak edition="Vipassana Research Institut" number="2.0021" /><bold>ca khattiyakulaṃ lokasammataṃ</bold> brāhmaṇānampi pūjanīyabhāvato. <bold>‘‘Rājā pitā bhavissatī’’ti kulaṃ passi</bold> pituvasena kulassa niddisitabbato.</paragraph>
    <paragraph line="80"><bold>‘‘Dasannaṃ māsānaṃ upari satta divasānī’’ti passi,</bold> tena attano antarāyābhāvaṃ aññāsi, tassā ca tusitabhave dibbasampattipaccanubhavanaṃ.</paragraph>
    <paragraph line="81"><bold>Tā devatā</bold>ti dasasahassicakkavāḷadevatā. Kathaṃ pana tā devatā tadā bodhisattassa pūritapāramibhāvaṃ, kathaṃ cassa buddhabhāvaṃ jānantīti? Mahesakkhānaṃ <pageBreak edition="Myanmar" number="2.0024" /> devatānaṃ vasena, yebhuyyena ca tā devatā abhisamayabhāgino. Tathā hi bhagavato dhammadānasaṃvibhāge anekavāraṃ dasasahassacakkavāḷadevatāsannipāto ahosi.</paragraph>
    <paragraph line="82"><bold>‘‘Cavāmī’’ti jānāti</bold> cutiāsannajavanehi ñāṇasahitehi cutiyā upaṭṭhitabhāvassa paṭisaṃviditattā. <bold>Cuticittaṃ na jānāti</bold> cuticittakkhaṇassa ittarabhāvato. Tathā hi taṃ cutūpapātañāṇassapi avisayova. <bold>Paṭisandhicitte</bold>pi eseva nayo. <bold>Āvajjanapariyāyo</bold>ti āvajjanakkamo. Yasmā ekavāraṃ āvajjitamattena ārammaṇaṃ nicchinituṃ na sakkā, tasmā taṃ evārammaṇaṃ dutiyaṃ, tatiyañca āvajjitvā nicchayati. Āvajjanasīsena cettha javanavāro gahito. Tenāha <bold>‘‘dutiyatatiyacittavāre eva jānissatī’’</bold>ti. Cutiyā puretaraṃ katipayacittavārato paṭṭhāya ‘‘maraṇaṃ me āsanna’’nti <pageBreak edition="Pali Text Society" number="2.0030" /> jānanato <bold>‘‘cutikkhaṇepi cavāmīti jānātī’’</bold>ti vuttaṃ. Paṭisandhiyā pana apubbabhāvato <bold>paṭisandhicittaṃ na jānāti.</bold> Nikantiyā uppattito parato <bold>‘‘asukasmiṃ me ṭhāne paṭisandhi gahitā’’ti jānāti. Tasmiṃ kāle</bold>ti paṭisandhiggahaṇakāle. <bold>Dasasahassilokadhātu kampatī</bold>ti ettha kampanakāraṇaṃ heṭṭhā <bold>brahmajālavaṇṇanāyaṃ</bold> (dī. ni. ṭī. 1.149) vuttameva. Atthato panettha yaṃ vattabbaṃ, taṃ parato <bold>mahāparinibbānavaṇṇanāyaṃ</bold> (dī. ni. aṭṭha. 2.171) āgamissati. Mahākāruṇikā buddhā bhagavanto sattānaṃ hitasukhavidhānatapparatāya bahulaṃ somanassikāva hontīti tesaṃ paṭhamamahāvipākacittena paṭisandhiggahaṇaṃ <bold>aṭṭhakathāyaṃ</bold> (dī. ni. aṭṭha. 2.17; dha. sa. aṭṭha. 498; ma. ni. aṭṭha. 4.200) vuttaṃ. <bold>Mahāsivatthero</bold>pana yadipi mahākāruṇikā buddhā bhagavanto sattānaṃ hitasukhavidhānatapparāva, vivekajjhāsayā pana visaṅkhāraninnā sabbasaṅkhāresu ajjhupekkhanabahulāti pañcamamahāvipākacittena paṭisandhiggahaṇamāha.</paragraph>
    <paragraph line="83"><bold>Pure puṇṇamāya sattamadivasato paṭṭhāyā</bold>ti puṇṇamāya pure sattamadivasato paṭṭhāya, sukkapakkhe <pageBreak edition="Vipassana Research Institut" number="2.0022" /> navamito paṭṭhāyāti attho. <bold>Sattame divase</bold>ti navamito sattame divase āsaḷhipuṇṇamāyaṃ. <bold>Idaṃ supina</bold>nti idāni vuccamānākāraṃ. <bold>Majjhimaṭṭhakathāyaṃ</bold> pana ‘‘anotattadahaṃ netvā ekamantaṃ aṭṭhaṃsu. Atha nesaṃ deviyo āgantvā manussamalaharaṇatthaṃ nhāpetvā’’ti <pageBreak edition="Myanmar" number="2.0025" /> (ma. ni. aṭṭha. 4.200) vuttaṃ. Tattha <bold>nesaṃ deviyo</bold>ti mahārājūnaṃ deviyo. <bold>Caritvā</bold>ti gocaraṃ caritvā.</paragraph>
    <paragraph line="84"><bold>Haritūpalittāyā</bold>ti haritena gomayena kataparibhaṇḍāya. <bold>‘‘So ca kho purisagabbho, na itthigabbho, putto te bhavissatī’’</bold>ti ettakameva <pageBreak edition="Pali Text Society" number="2.0031" /> te brāhmaṇā attano supinasatthanayena kathesuṃ. <bold>‘‘Sace agāraṃ ajjhāvasissatī’’</bold>tiādi pana devatāviggahena tamatthaṃ yāthāvato pavedesuṃ.</paragraph>
    <paragraph line="85"><bold>Dhammatā</bold>ti ettha <bold>dhamma</bold>-saddo ‘‘jātidhammānaṃ bhikkhave sattāna’’ntiādīsu (ma. ni. 1.131; 3.373; paṭi. ma. 1.33) viya pakatipariyāyo, dhammo eva <bold>dhammatā</bold> yathā devo <bold>eva</bold> devatāti āha <bold>‘‘ayaṃ sabhāvo’’</bold>ti, ayaṃ pakatīti attho. Svāyaṃ sabhāvo atthato tathā niyatabhāvoti āha <bold>‘‘ayaṃ niyāmoti vuttaṃ hotī’’</bold>ti. Niyāmo pana bahuvidhoti te sabbe atthuddhāranayena uddharitvā idhādhippetaniyāmameva dassetuṃ <bold>‘‘niyāmo ca nāmā’’</bold>tiādi vuttaṃ. Tattha kammānaṃ niyāmo <bold>kammaniyāmo.</bold> Esa nayo utuniyāmādīsu tīsu. Itaro pana dhammo eva niyāmo <bold>dhammaniyāmo,</bold> dhammatā.</paragraph>
    <paragraph line="86"><bold>Kusalassa</bold> kammassa. <bold>Nisento</bold> tikhiṇaṃ karonto.</paragraph>
    <paragraph line="87">Arūpādibhūmibhāgavisesavasena utuvisesadassanato utuvisesena sijjhamānānaṃ rukkhādīnaṃ pupphaphalādiggahaṇaṃ <bold>‘‘tesu tesu janapadesū’’</bold>ti visesetvā vuttaṃ. <bold>Tasmiṃ tasmiṃ kāle</bold>ti tasmiṃ tasmiṃ vasantādikāle.</paragraph>
    <paragraph line="88"><bold>Madhurato</bold> bījato <bold>tittato</bold> bījatoti yojanā.</paragraph>
    <paragraph line="89" number="18"> Vattamānasamīpe vattamāne viya voharitabbanti ‘‘okkamatī’’ti vuttanti āha <bold>‘‘okkanto hotīti ayamevattho’’</bold>ti. <bold>Evaṃ hotī</bold>ti evaṃ vuttappakārenassa sampajānanā hoti. <bold>Na okkamamāne</bold> paṭisandhikkhaṇassa duviññeyyatāya. Yathā ca vuttaṃ ‘‘paṭisandhicittaṃ na jānātī’’ti. Dasasahassacakkavāḷapattharaṇena <pageBreak edition="Pali Text Society" number="2.0032" /> vā <bold>appamāṇo.</bold> Ativiya samujjalanabhāvena <bold>uḷāro</bold><pageBreak edition="Vipassana Research Institut" number="2.0023" />. <bold>Devānubhāva</bold>nti devānaṃ pabhānubhāvaṃ. Devānañhi pabhaṃ so obhāso <pageBreak edition="Myanmar" number="2.0026" /> abhibhavati, na tesaṃ ādhipaccaṃ. Tenāha <bold>‘‘nivatthavatthassā’’</bold>tiādi.</paragraph>
    <paragraph line="90">Lokānaṃ lokadhātūnaṃ antaro vivaro <bold>lokantaro,</bold> so eva itthiliṅgavasena <bold>‘‘lokantarikā’’</bold>ti vutto. Rukkhagacchādinā kenaci na haññantīti <bold>aghā,</bold> asambādhā. Tenāha <bold>‘‘niccavivaṭā’’</bold>ti. <bold>Asaṃvutā</bold>ti heṭṭhā, upari ca kenaci na pihitā. Tena vuttaṃ <bold>‘‘heṭṭhāpi appatiṭṭhā’’</bold>ti. Tattha <bold>pi</bold>-saddena yathā heṭṭhā udakassa pidhāyikā pathavī natthīti asaṃvutā lokantarikā, evaṃ uparipi cakkavāḷesu viya devavimānānaṃ abhāvato asaṃvutā appatiṭṭhāti dasseti. Andhakāro ettha atthīti <bold>andhakārā. Cakkhuviññāṇaṃ na jāyati</bold> ālokassa abhāvato, na cakkhuno. Tathā hi ‘‘tena obhāsena aññamaññaṃ sañjānantī’’ti vuttaṃ. Jambudīpe ṭhitamajjhanhikavelāyaṃ pubbavidehavāsīnaṃ atthaṅgamanavasena upaḍḍhaṃ sūriyamaṇḍalaṃ paññāyati, aparagoyānavāsīnaṃ uggamanavasena, evaṃ sesadīpesu pīti āha <bold>‘‘ekappahāreneva tīsu dīpesu paññāyantī’’</bold>ti. Ito aññathā pana dvīsu eva dīpesu ekappahārena paññāyantīti. Ekekāya disāya nava nava yojanasatasahassāni andhakāravidhamanampi imināva nayena daṭṭhabbaṃ. <bold>Pabhāya nappahontī</bold>ti attano pabhāya obhāsituṃ anabhisambhunanti. Yugandharapabbatappamāṇe ākāse vicaraṇato <bold>‘‘cakkavāḷapabbatassa vemajjhena vicarantī’’</bold>ti vuttaṃ.</paragraph>
    <paragraph line="91"><bold>Vāvaṭā</bold>ti <pageBreak edition="Pali Text Society" number="2.0033" /> khādanatthaṃ gaṇhituṃ upakkamantā. <bold>Viparivattitvā</bold>ti vivattitvā. <bold>Chijjitvā</bold>ti mucchāpattiyā ṭhitaṭṭhānato muccitvā, aṅgapaccaṅgachedanena vā chijjitvā. <bold>Accantakhāre</bold>ti ātapasantāpābhāvena atisītabhāvameva sandhāya accantakhāratā vuttā siyā. Na hi taṃ kappasaṇṭhahanaudakaṃ sampattikaramahāmeghavuṭṭhaṃ pathavisandhārakaṃ kappavināsakaṃ udakaṃ viya khāraṃ bhavituṃ arahati. Tathā hi sati pathavīpi vilīyeyya, tesaṃ vā pāpakammabalena petānaṃ udakassa pubbakheḷabhāvāpatti viya tassa udakassa tadā khārabhāvāpatti hotīti vuttaṃ <bold>‘‘accantakhāre udake’’</bold>ti.</paragraph>
    <paragraph line="92"><bold>Ekayāgupānamattampī</bold>ti pattādibhājanagataṃ yāguṃ gaḷociādiuddharaṇiyā gahetvā pivanamattampi kālaṃ. <bold>Samantato</bold>ti sabbabhāgato chappakārampi.</paragraph>
    <paragraph line="93" number="19"><bold>Catunnaṃ</bold><pageBreak edition="Myanmar" number="2.0027" /><bold>mahārājānaṃ vasenā</bold>ti vessavaṇādicatumahārājabhāvasāmaññena.</paragraph>
    <paragraph line="94"><bold>Yathāvihāra</bold>nti <pageBreak edition="Vipassana Research Institut" number="2.0024" /> yathāsakaṃ vihāraṃ.</paragraph>
    <paragraph line="95" number="20"><bold>Pakatiyā</bold>ti attano pakatiyā eva. Tenāha <bold>‘‘sabhāvenevā’’</bold>ti. Parassa santike gahaṇena vinā attano sabhāveneva sayameva adhiṭṭhahitvā <bold>sīlasampannā. Bodhisattamātāpī</bold>ti amhākaṃ bodhisattamātāpi. <bold>Kāladevilassā</bold>ti yathā kāladevilassa santike aññadā gaṇhāti, bodhisatte pana…pe… sayameva sīlaṃ aggahesi, tathā vipassībodhisattamātāpīti adhippāyo.</paragraph>
    <paragraph line="96" number="21"><bold>‘‘Manussesū’’</bold>ti idaṃ pakaticārittavasena vuttaṃ, ‘‘manussitthiyā nāma manussapurisesu purisādhippāyacittaṃ uppajjeyyā’’ti. Bodhisattassa mātuyā pana devesupi tādisaṃ cittaṃ nuppajjateva. Yathā bodhisattassa ānubhāvena bodhisattamātu purisādhippāyacittaṃ nuppajjati, evaṃ tassa ānubhāveneva sā kenaci purisena anabhibhavanīyāti āha <bold>‘‘pādā na vahanti dibbasaṅkhalikā viya bajjhantī’’</bold>ti.</paragraph>
    <paragraph line="97" number="22"> Pubbe <pageBreak edition="Pali Text Society" number="2.0034" /> ‘‘kāmaguṇūpasaṃhitaṃ cittaṃ nuppajjatī’’ti vuttaṃ, puna ‘‘pañcahi kāmaguṇehi samappitā samaṅgībhūtā paricāretī’’ti ca vuttaṃ. Kathamidaṃ aññamaññaṃ na virujjhatīti āha <bold>‘‘pubbe’’</bold>tiādi. <bold>Vatthupaṭikkhepo</bold>ti abrahmacariyavatthupaṭisedho. Tenāha <bold>‘‘purisādhippāyavasenā’’</bold>ti. <bold>Ārammaṇapaṭilābho</bold>ti rūpādipañcakāmaguṇārammaṇasseva paṭilābho.</paragraph>
    <paragraph line="98" number="23"><bold>Kilamatho</bold>ti khedo, kāyassa garubhāvakathinabhāvādayopi tassā tadā na honti eva. ‘‘Tirokucchigataṃ passatī’’ti vuttaṃ. Kadā paṭṭhāya passatīti āha <bold>‘‘kalalādikālaṃ atikkamitvā’’</bold>tiādi. Dassane payojanaṃ sayameva vadati. Tassa abhāvato kalalādikāle na passati. <bold>Puttena</bold> daharena mandena uttānaseyyakena <bold>saddhiṃ. ‘‘Yaṃ taṃ mātū’’</bold>tiādi pakaticārittavasena vuttaṃ. Cakkavattigabbhatopi hi savisesaṃ bodhisattagabbho parihāraṃ labhati puññasambhārassa sātisayattā, tasmā bodhisattamātā ativiya sappāyāhārācārā ca hutvā sakkaccaṃ pariharati. <bold>Sukhavāsattha</bold>nti bodhisattassa sukhavāsatthaṃ. <bold>Puratthābhimukho</bold>ti mātu <pageBreak edition="Myanmar" number="2.0028" /> purimabhāgābhimukho. Idāni tirokucchigatassa dissamānatāya abbhantaraṃ, bāhirañca kāraṇaṃ dassetuṃ <bold>‘‘pubbe katakamma’’</bold>ntiādi vuttaṃ. <bold>Assā</bold>ti deviyā. <bold>Vatthu</bold>nti kucchiṃ. Phalikaabbhapaṭalādino viya bodhisattamātukucchitacassa patanubhāvena ālokassa vibandhābhāvato yathā bodhisattamātā kucchigataṃ bodhisattaṃ passati, kiṃ evaṃ bodhisattopi mātaraṃ, aññañca purato ṭhitaṃ rūpagataṃ passati, noti āha <bold>‘‘bodhisatto panā’’</bold>tiādi. Kasmā <pageBreak edition="Vipassana Research Institut" number="2.0025" /> pana sati cakkhumhi, āloke ca na passatīti āha <bold>‘‘na hi antokucchiyaṃ cakkhuviññāṇaṃ uppajjatī’’</bold>ti. Assāsapassāsā viya hi tattha cakkhuviññāṇampi na uppajjati tajjassa samannāhārassa abhāvato.</paragraph>
    <paragraph line="99" number="24"> Yathā <pageBreak edition="Pali Text Society" number="2.0035" /> aññā itthiyo vijātappaccayā tādisena rogena abhibhūtāpi hutvā maranti, bodhisattamātu pana bodhisatte kucchigate tassa vijāyananimittaṃ, na koci rogo uppajjati, kevalaṃ āyuparikkhayeneva kālaṃ karoti, svāyamattho heṭṭhā vutto eva. <bold>‘‘Bodhisattena vasitaṭṭhānañhī’’</bold>tiādi tassa kāraṇavacanaṃ. <bold>Aññesaṃ aparibhoga</bold>nti aññehi na paribhuñjitabbaṃ, na paribhogayogyanti attho. Tathā sati bodhisattapitu aññāya aggamahesiyā bhavitabbaṃ, tathāpi bodhisattamātari dharantiyā ayujjamānakanti āha <bold>‘‘na ca sakkā’’</bold>tiādi. <bold>Apanetvā</bold>ti aggamahesiṭhānato nīharitvā. Attani chandarāgavaseneva bahiddhā ārammaṇapariyesanāti visayinisārāgo sattānaṃ visayesu sārāgassa balavakāraṇanti dassento āha <bold>‘‘sattānaṃ attabhāve chandarāgo balavā hotī’’</bold>ti. <bold>Anurakkhituṃ na sakkotī</bold>ti sammā gabbhaparihāraṃ nānuyuñjati. Tena <bold>gabbho bahvābādho hoti. Vatthu visadaṃ hotī</bold>ti gabbhāsayo visuddho hoti. Mātu majjhimavayassa tatiyakoṭṭhāse bodhisattagabbhokkamanampi tassā āyuparimāṇavilokaneneva saṅgahitaṃ vayovasena uppajjanakavikārassa parivajjanato. Itthisabhāvena uppajjanakavikāro pana bodhisattassa ānubhāveneva vūpasamati.</paragraph>
    <paragraph line="100" number="25"><bold>Sattamāsajāto</bold>ti paṭisandhiggahaṇato sattame māse jāto. So <bold>sītuṇhakkhamo na hoti</bold> ativiya sukhumālatāya. <bold>Aṭṭhamāsajāto</bold><pageBreak edition="Myanmar" number="2.0029" /> kāmaṃ sattamāsajātato buddhivayavā, ekacce pana cammapadesā vuddhiṃ pāpuṇantā ghaṭṭanaṃ na sahanti, tena so <bold>na jīvati.</bold> ‘‘Sattamāsajātassa pana na tāva te jātā’’ti vadanti.</paragraph>
    <paragraph line="101" number="27"><bold>Devā</bold><pageBreak edition="Pali Text Society" number="2.0036" /><bold>paṭhamaṃ paṭiggaṇhantī</bold>ti ‘‘lokanāthaṃ mahāpurisaṃ sayameva paṭhamaṃ paṭiggaṇhāmā’’ti sañjātagāravabahumānā attano pītiṃ pavedentā <bold>khīṇāsavā suddhāvāsabrahmāno ādito paṭiggaṇhanti. Sūtivesa</bold>nti sūtijagganadhātivesaṃ. <bold>Eke</bold>ti abhayagirivāsino. <bold>Macchakkhisadisaṃ</bold> chavivasena. <bold>Aṭṭhāsi</bold> na nisīdi, na nipajji vā. Tena vuttaṃ ‘‘ṭhitāva bodhisattaṃ bodhisattamātā vijāyatī’’ti. Niddukkhatāya <bold>ṭhitā</bold> eva hutvā <bold>vijāyati.</bold> Dukkhassa hi balavabhāvato taṃ dukkhaṃ asahamānā aññā itthiyo nisinnā vā nipannā vā vijāyanti.</paragraph>
    <paragraph line="102" number="28"><bold>Ajinappaveṇiyā</bold>ti <pageBreak edition="Vipassana Research Institut" number="2.0026" /> ajinacammehi sibbitvā katapaveṇiyā. <bold>Mahātejo</bold>ti mahānubhāvo. <bold>Mahāyaso</bold>ti mahāparivāro, vipulakittighoso ca.</paragraph>
    <paragraph line="103" number="29"><bold>Bhaggavibhaggā</bold>ti sambādhaṭṭhānato nikkhamanena vibhāvitattā bhaggā, vibhaggā viya ca hutvā, tena nesaṃ avisadabhāvameva dasseti. <bold>Alaggo hutvā</bold>ti gabbhāsaye, yonipadese ca katthaci alaggo asatto hutvā, yato ‘‘dhamakaraṇato udakanikkhamanasadisa’’nti vuttaṃ. <bold>Udakenā</bold>ti gabbhāsayagatena udakena. <bold>Amakkhitova nikkhamati</bold> sammakkhitassa tādisassa udakasemhādikasseva tattha abhāvato. Bodhisattassa hi puññānubhāvato paṭisandhiggahaṇato paṭṭhāya taṃ ṭhānaṃ pubbepi visuddhaṃ visesato paramasugandhagandhakuṭi viya candanagandhaṃ vāyantaṃ tiṭṭhati.</paragraph>
    <paragraph line="104"><bold>Udakavaṭṭiyo</bold>ti udakakkhandhā.</paragraph>
    <paragraph line="105" number="31"><bold>Muhuttajāto</bold>ti muhuttena jāto hutvā muhuttamattova. <bold>Anudhāriyamāne</bold>ti <pageBreak edition="Pali Text Society" number="2.0037" /> anukūlavasena nīyamāne. <bold>Āgatānevā</bold>ti taṃ ṭhānaṃ upagatāni eva. <bold>Anekasākha</bold>nti ratanamayānekasatapatiṭṭhānahīrakaṃ. <bold>Sahassamaṇḍala</bold>nti tesaṃ upariṭṭhitaṃ anekasahassamaṇḍalahīrakaṃ. <bold>Marū</bold>ti devā. <bold>Na kho pana</bold><bold>evaṃ daṭṭhabbaṃ</bold> padavītihārato pageva disāvilokanassa <pageBreak edition="Myanmar" number="2.0030" /> katattā. Tenāha <bold>‘‘mahāsatto hī’’</bold>tiādi. <bold>Ekaṅgaṇānī</bold>ti vivaṭabhāvena vihāraṅgaṇapariveṇaṅgaṇāni viya ekaṅgaṇasadisāni <bold>ahesuṃ. Sadisopi natthī</bold>ti tumhākaṃ idaṃ vilokanaṃ visiṭṭhe passituṃ <bold>‘‘idha tumhehi sadisopi natthi, kuto uttaritaro’’</bold>ti āhaṃsu. <bold>Aggo</bold>ti padhāno, kena panassa padhānatāti āha <bold>‘‘guṇehī’’</bold>ti. <bold>Paṭhama</bold>-saddo cettha padhānapariyāyo. Bodhisattassa pana padhānatā anaññasādhāraṇāti āha <bold>‘‘sabbapaṭhamo’’</bold>ti, sabbapadhānoti attho. <bold>Etassevā</bold>ti aggasaddasseva. Ettha ca mahesakkhā tāva devā tathā ca vadanti, itare pana kathanti? Mahāsattassa ānubhāvadassanādinā. Mahesakkhānañhi devānaṃ mahāsattassa ānubhāvo viya tena sadisānampi ānubhāvo paccakkho ahosīti, itare pana tesaṃ vacanaṃ sutvā saddahantā anuminantā tathā āhaṃsu. Paripākagatapubbahetusaṃsiddhāya dhammatāya codiyamāno <bold>imasmiṃ…pe… byākāsi.</bold></paragraph>
    <paragraph line="106">Jātamattasseva bodhisattassa ṭhānādīni yesaṃ visesādhigamānaṃ pubbanimittabhūtānīti te niddhāretvā dassento <bold>‘‘ettha cā’’</bold>tiādimāha. Tattha <bold>patiṭṭhānaṃ caturiddhipādapaṭilābhassa pubbanimittaṃ</bold> iddhipādavasena lokuttaradhammesu suppatiṭṭhitabhāvasamijjhanato. <bold>Uttarābhimukhabhāvo</bold><pageBreak edition="Pali Text Society" number="2.0038" /> lokassa <pageBreak edition="Vipassana Research Institut" number="2.0027" /> uttaraṇavasena gamanassa pubbanimittaṃ. Tena hi bhagavā sadevakassa lokassa abhibhūto, kenaci anabhibhūto ahosi. Tenāha <bold>‘‘mahājanaṃ ajjhottharitvā abhibhavitvā gamanassa pubbanimitta’’</bold>nti. Tathā sattapadagamanaṃ sattapadabojjhaṅgasampannaariyamaggagamanassa. Suvisuddhasetacchattadhāraṇaṃ suvisuddhavimuttichattadhāraṇassa. Pañcarājakakudhabhaṇḍasamāyogo pañcavidhavimuttiguṇasamāyogassa. Anāvaṭadisānuvilokanaṃ anāvaṭañāṇatāya. ‘‘Aggohamasmī’’tiādinā achambhitavācābhāsanaṃ kenaci avibandhanīyatāya appavattiyassa saddhammacakkappavattanassa. ‘‘Ayamantimā jātī’’ti āyatiṃ jātiyā abhāvakittanā anupādi…pe… pubbanimittanti veditabbaṃ tassa tassa anāgate laddhabbavisesassa taṃ taṃ nimittaṃ abyabhicārīti katvā. <bold>Na āgato</bold>ti imasmiṃ sutte, aññattha ca vakkhamānāya anupubbiyā na āgato. <bold>Āharitvā</bold>ti tasmiṃ tasmiṃ sutte, aṭṭhakathāsu ca āgatanayena āharitvā <bold>dīpetabbo.</bold></paragraph>
    <paragraph line="107"><bold>‘‘Dasasahassilokadhātu</bold><pageBreak edition="Myanmar" number="2.0031" /><bold>kampī’’</bold>ti idaṃ satipi idha pāḷiyaṃ āgatatte vakkhamānānaṃ acchariyānaṃ mūlabhūtaṃ dassetuṃ vuttaṃ, evaṃ aññampi evarūpaṃ daṭṭhabbaṃ. <bold>Tantibaddhā vīṇā cammabaddhā bheriyo</bold>ti pañcaṅgikatūriyassa nidassanamattaṃ, ca-saddena vā itaresampi saṅgaho daṭṭhabbo. ‘‘Andubandhanādīni taṅkhaṇe eva chajjitvā puna pākatikāneva honti, tathā jaccandhādīnaṃ cakkhusotādīni tathārūpakammapaccayā tasmiṃyeva khaṇe uppajjitvā tāvadeva vigacchantī’’ti vadanti. <bold>Chijjiṃsū</bold>ti ca pādesu bandhaṭṭhānesu chijjiṃsu. <bold>Vigacchiṃsū</bold>ti vūpasamiṃsu. <bold>Ākāsaṭṭhakaratanāni</bold> nāma taṃtaṃvimānagatamaṇiratanādīni. <bold>Sakatejobhāsitānī</bold>ti <pageBreak edition="Pali Text Society" number="2.0039" /> ativiya samujjalāya attano pabhāya obhāsitāni <bold>ahesuṃ. Nappavattī</bold>ti na sannipāto. <bold>Na vāyī</bold>ti kharo vāto na vāyi. Mudusukho pana sattānaṃ sukhāvaho vāyi. <bold>Pathavigatā ahesuṃ</bold> uccaṭṭhāne ṭhātuṃ avisahantā. <bold>Utusampanno</bold>ti anuṇhāsītatāsaṅkhātena utunā sampanno. <bold>Apphoṭanaṃ</bold> vuccati bhujahatthasaṅghaṭṭanasaddo, atthato pana vāmahatthaṃ ure ṭhapetvā dakkhiṇena puthupāṇinā hatthatāḷanena saddakaraṇaṃ. Mukhena usseḷanaṃ saddassa muñcanaṃ <bold>seḷanaṃ. Ekaddhajamālā ahosi</bold> nirantaraṃ dhajamālāsamodhānagatāya. Na kevalañca etāni eva, atha kho aññānipi ‘‘vicittapupphasugandhapupphavassadevopavassi sūriye dissamāne eva tārakā obhāsiṃsu, acchaṃ vippasannaṃ udakaṃ pathavito ubbhijji, bilāsayā ca tiracchānā āsayato nikkhamiṃsu, rāgadosamohāpi tanu bhaviṃsu, pathaviyaṃ rajo vūpasami, aniṭṭhagandho vigacchi, dibbagandho vāyi, rūpino devā sarūpeneva manussānaṃ āpāthaṃ agamaṃsu, sattānaṃ cutūpapātā nāhesu’’nti evamādīni <pageBreak edition="Vipassana Research Institut" number="2.0028" /> yāni mahābhinīhārasamaye uppannāni dvattiṃsapubbanimittāni, tāni anavasesato tadā ahesunti.</paragraph>
    <paragraph line="108"><bold>Tatrāpī</bold>ti tesupi pathavikampādīsu evaṃ pubbanimittabhāvo veditabbo. Na kevalaṃ sampatijātassa ṭhānādīsu evāti adhippāyo. <bold>Sabbaññutaññāṇapaṭilābhassa pubbanimittaṃ</bold> sabbassa ñeyyassa, titthakaramatassa ca cālanato. Kenaci anussāhitānaṃyeva imasmiṃyeva <bold>ekacakkavāḷe sannipāto</bold> kenaci anussāhitānaṃyeva <bold>ekappahāreneva</bold><pageBreak edition="Pali Text Society" number="2.0040" /><bold>sannipatitvā dhammapaṭiggaṇhanassa pubbanimittaṃ. Paṭhamaṃ devatānaṃ paṭiggahaṇaṃ</bold> dibbavihārapaṭilābhassa, <bold>pacchā manussānaṃ paṭiggahaṇaṃ</bold> tattheva ṭhānassa niccalasabhāvato <pageBreak edition="Myanmar" number="2.0032" /> āneñjavihārapaṭilābhassa <bold>pubbanimittaṃ. Vīṇānaṃ sayaṃ vajjanaṃ</bold> parūpadesena vinā sayameva <bold>anupubbavihārapaṭilābhassa</bold> pubbanimittaṃ. <bold>Bherīnaṃ vajjanaṃ</bold> cakkavāḷapariyantāya parisāya pavedanasamatthassa <bold>dhammabheriyā anusāvanassa</bold> amatadundubhighosanassa <bold>pubbanimittaṃ. Andubandhanādīnaṃ chedo</bold> mānavinibandhabhedanassa <bold>pubbanimittaṃ. Mahājanassa rogavigamo</bold> tasseva sakalavaṭṭadukkharogavigamabhūtassa <bold>saccapaṭilābhassa pubbanimittaṃ.</bold> ‘‘Mahājanassā’’ti padaṃ ‘‘mahājanassa dibbacakkhupaṭilābhassa, mahājanassa dibbasotadhātupaṭilābhassā’’tiādinā tattha tattha ānetvā sambandhitabbaṃ. Iddhipādabhāvanāvasena sātisayañāṇajavasampattisiddhīti āha <bold>‘‘pīṭhasappīnaṃ javasampadā caturiddhipādapaṭilābhassa pubbanimitta’’</bold>nti. <bold>Supaṭṭanasampāpuṇanaṃ catupaṭisambhidādhigamassa pubbanimittaṃ.</bold> Atthādianurūpaṃ atthādīsu sampaṭipattibhāvato. <bold>Ratanānaṃ sakatejobhāsitattaṃ yaṃ lokassa dhammobhāsaṃ dassessati,</bold> tena <bold>tassa</bold> sakatejobhāsitattassa <bold>pubbanimittaṃ.</bold></paragraph>
    <paragraph line="109"><bold>Catubrahmavihārapaṭilābhassa pubbanimittaṃ</bold> tassa sabbaso veravūpasamanato. <bold>Ekādasaagginibbāpanassa pubbanimittaṃ</bold> dunnibbāpananibbānabhāvato. <bold>Ñāṇālokādassanassa pubbanimittaṃ</bold> anāloke ālokadassanabhāvato. <bold>Nibbānarasenā</bold>ti kilesānaṃ nibbāyanarasena. <bold>Ekarasabhāvassā</bold>ti sāsanassa sabbattha ekarasabhāvassa, tañca kho amadhurassa <pageBreak edition="Pali Text Society" number="2.0041" /> lokassa sabbaso madhurabhāvāpādanena. <bold>Dvāsaṭṭhidiṭṭhigatabhindanassa pubbanimittaṃ</bold> sabbaso diṭṭhigatavātāpanayanavasena. Ākāsādiappatiṭṭhavisamacañcalaṭṭhānaṃ pahāya <bold>sakuṇānaṃ pathavigamanaṃ</bold> tādisaṃ micchāgāhaṃ pahāya sattānaṃ <bold>pāṇehi</bold> ratanattaya<bold>saraṇagamanassa pubbanittaṃ. Bahujanakantatāyā</bold>ti candassa viya bahujanassa kantatāya. <bold>Sūriyassa uṇhasītavivajjitautusukhatā</bold> pariḷāhavivajjita<bold>kāyikacetasikasukhappattiyā pubbanimittaṃ.</bold><bold>Devatānaṃ apphoṭanādīhi kīḷanaṃ</bold> pamoduppatti bhavantagamanena, dhammasabhāvabodhanena ca udānavasena pamodavibhāvanassa <bold>pubbanimittaṃ. Dhammavegavassanassā</bold>ti desanāñāṇavegena dhammāmatassa vassanassa <pageBreak edition="Vipassana Research Institut" number="2.0029" /><bold>pubbanimittaṃ.</bold> Kāyagatāsativasena laddhaṃ jhānaṃ pādakaṃ katvā uppāditamaggaphalasukhānubhavo <bold>kāyagatāsatiamatapaṭilābho,</bold> tassa pana kāyassāpi atappakasukhāvahattā khudāpipāsāpīḷanābhāvo pubbanimittaṃ vutto <pageBreak edition="Myanmar" number="2.0033" />. <bold>Aṭṭhakathāyaṃ</bold>pana khudaṃ, pipāsañca bhinditvā vuttaṃ. Tattha pubbanimittānaṃ bhedo visesasāmaññavibhāgena, gobalībaddañāyena ca gahetabbo. ‘‘Sayamevā’’ti padaṃ ‘‘aṭṭhaṅgikamaggadvāravivaraṇassā’’ti etthāpi ānetvā sambandhitabbaṃ. <bold>Bharitabhāvassā</bold>ti paripuṇṇabhāvassa. <bold>‘‘Ariyaddhajamālāmālitāyā</bold>ti kāsāyaddhajamālāvantatāyā’’ti keci, sadevakassa lokassa pana ariyamaggabojjhaṅgaddhajamālāhi mālibhāvassa <bold>pubbanimittaṃ.</bold> Yaṃ panettha anuddhaṭaṃ, taṃ suviññeyyameva.</paragraph>
    <paragraph line="110"><bold>Etthā</bold>ti ‘‘sampatijāto’’tiādinā āgate imasmiṃ vāre. <bold>Vissajjitova,</bold> tasmā amhehi idha apubbaṃ vattabbaṃ natthīti adhippāyo. Tadā <pageBreak edition="Pali Text Society" number="2.0042" /> pathaviyaṃ gacchantopi mahāsatto ākāsena gacchanto viya mahājanassa tathā upaṭṭhāsīti ayamettha niyati dhammaniyāmo bodhisattānaṃ dhammatā ti idaṃ niyativādavasena kathanaṃ. Pubbe purimajātīsu tādisassa puññasambhārakammassa katattā upacitattā mahājanassa tathā upaṭṭhāsīti idaṃ pubbekatakammavādavasena kathanaṃ. Imesaṃ sattānaṃ upari īsanasīlatāya yathāsakaṃ kammameva issaro nāma, tassa nimmānaṃ attano phalassa nibbattanaṃ mahāpurisopi sadevakaṃ lokaṃ abhibhavituṃ samatthena uḷārena puññakammena nibbattito, tena issarena nimmito nāma, tassa cāyaṃ nimmānaviseso, yadidaṃ mahānubhāvatā, yāya mahājanassa tathā upaṭṭhāsīti idaṃ issaranimmānavasena kathanaṃ. Evaṃ taṃ taṃ bahulaṃ vatvā kiṃ imāya pariyāyakathāyāti avasāne ujukameva byākari. Sampatijāto pathaviyaṃ kathaṃ padasā gacchati, evaṃ mahānubhāvo ākāsena maññe gacchatīti parikappanavasena ākāsena gacchanto viya ahosi. Sīghataraṃ pana sattapadavītihārena gatattā dissamānarūpopi mahājanassa adissamāno viya ahosi. Acelakabhāvo, khuddakasarīratā ca tādisassa iriyāpathassa na anucchavikāti kammānubhāvasañjanitapāṭihāriyavasena alaṅkatapaṭiyatto viya, soḷasavassuddesiko viya ca mahājanassa upaṭṭhāsīti veditabbaṃ. Mahāsattassa puññānubhāvena tadā tathā upaṭṭhānamattamevetanti. <bold>Pacchā bāladārakova ahosi, na tādiso</bold>ti. Buddhabhāvānucchavikassa bodhisattānubhāvassa yāthāvato paveditattā <bold>parisā cassa</bold> byākaraṇena <bold>buddhena viya…pe… attamanā ahosi.</bold></paragraph>
    <paragraph line="111"><bold>Sabbadhammatā</bold>ti <pageBreak edition="Vipassana Research Institut" number="2.0030" /><pageBreak edition="Myanmar" number="2.0034" /> sabbā soḷasavidhāpi yathāvuttā dhammatā <pageBreak edition="Pali Text Society" number="2.0043" /><bold>sabbabodhisattānaṃ hontīti veditabbā</bold> puññañāṇasambhāradassanena nesaṃ ekasadisattā.</paragraph>
    <subhead line="112">Dvattiṃsamahāpurisalakkhaṇavaṇṇanā</subhead>
    <paragraph line="113" number="33"><bold>Dukūlacumbaṭake</bold>ti daharassa nipajjanayogyatāvasena paṭisaṃhaṭadukūlasukhume. ‘‘Khattiyo brāhmaṇo’’ti evamādi <bold>jāti.</bold> ‘‘Koṇḍañño gotamo’’ti evamādi <bold>gottaṃ.</bold> ‘‘Poṇikā cikkhallikā sākiyā koḷiyā’’ti evamādi <bold>kulapadeso. Ādi</bold>-saddena rūpissariyaparivārādisabbasampattiyo saṅgaṇhāti. <bold>Mahantassā</bold>ti vipulassa, uḷārassāti attho. <bold>Nipphattiyo</bold>ti siddhiyo. <bold>Gantabbagatiyā</bold>ti gati-saddassa kammasādhanatamāha. Upapajjanavasena hi sucaritaduccaritehi gantabbāti <bold>gatiyo,</bold> upapattibhavaviseso. Gacchati yathāruci pavattatīti <bold>gati,</bold> ajjhāsayo. <bold>Paṭisaraṇe</bold>ti parāyaṇe avassaye. Sabbasaṅkhatavisaṃyuttassa hi arahato nibbānameva taṃpaṭisaraṇaṃ. <bold>Tyāha</bold>nti te ahaṃ.</paragraph>
    <paragraph line="114">Dasavidhe kusaladhamme, agarahite ca rājadhamme (jā. 2 mahāmaṃsajātake vitthāro) niyuttoti <bold>dhammiko.</bold> Tena ca dhammena sakalaṃ lokaṃ rañjetīti <bold>dhammarājā.</bold> Yasmā cakkavattī dhammena ñāyena rajjaṃ adhigacchati, na adhammena, tasmā vuttaṃ <bold>‘‘dhammena laddharajjattā dhammarājā’’</bold>ti. Catūsu disāsu samuddapariyosānatāya <bold>caturantā</bold> nāma tattha tattha dīpe mahāpathavīti āha <bold>‘‘puratthima…pe… issaro’’</bold>ti. <bold>Vijitāvī</bold>ti vijetabbassa vijitavā, kāmakodhādikassa abbhantarassa, paṭirājabhūtassa bāhirassa ca arigaṇassa vijayi, vijetvā ṭhitoti attho. Kāmaṃ cakkavattino kenaci yuddhaṃ nāma natthi, yuddhena pana sādhetabbassa vijayassa siddhiyā <bold>‘‘vijitasaṅgāmo’’</bold>ti vuttaṃ. Janapadova catubbidhaacchariyadhammādisamannāgate asmiṃ rājini thāvariyaṃ kenaci asaṃhāriyaṃ daḷhaṃ bhattabhāvaṃ patto, janapade <pageBreak edition="Pali Text Society" number="2.0044" /> vā attano dhammikāya paṭipattiyā thāvariyaṃ thirabhāvaṃ pattoti <bold>janapadatthāvariyappatto.</bold> Manussānaṃ ure satthaṃ ṭhapetvā icchitadhanaharaṇādinā parasāhasakāritāya <bold>sāhasikā.</bold></paragraph>
    <paragraph line="115"><bold>Ratijananaṭṭhenā</bold>ti atappakapītisomanassuppādanena. Saddatthato pana rametīti <bold>ratanaṃ.</bold> ‘‘Aho manohara’’nti citte kattabbatāya <bold>cittīkataṃ</bold><pageBreak edition="Myanmar" number="2.0035" />. ‘‘Svāyaṃ cittīkāro tassa pūjanīyatāyā’’ti cittīkatanti pūjanīyanti atthaṃ vadanti. Mahantaṃ vipulaṃ aparimitaṃ mūlaṃ agghatīti <bold>mahagghaṃ.</bold> Natthi etassa tulā upamāti <bold>atulaṃ,</bold> asadisaṃ. Kadāci eva uppajjanato dukkhena laddhabbattā <pageBreak edition="Vipassana Research Institut" number="2.0031" /><bold>dullabhadassanaṃ.</bold> Anomehi uḷāraguṇeheva sattehi paribhuñjitabbato <bold>anomasattaparibhogaṃ.</bold> Idāni nesaṃ cittīkatādiatthānaṃ savisesaṃ cakkaratane labbhamānataṃ dassetvā itaresupi te atidisituṃ <bold>‘‘cakkaratanassa cā’’</bold>tiādi āraddhaṃ. <bold>Aññaṃ devaṭṭhānaṃ nāma na hoti</bold> rañño anaññasādhāraṇissariyādisampattipaṭilābhahetuto, sattānañca yathicchitatthapaṭilābhahetuto. <bold>Aggho natthi</bold> ativiya uḷārasamujjalasattaratanamayattā, acchariyabbhutamahānubhāvatāya ca. Yadaggena mahagghaṃ, tadaggena <bold>atulaṃ.</bold> Sattānaṃ pāpajigucchanena vigatakāḷako puññapasutatāya maṇḍabhūto yādiso kālo buddhuppādāraho, tādise eva cakkavattīnampi sambhavoti āha <bold>‘‘yasmā ca panā’’</bold>tiādi. Upamāvasena cetaṃ vuttaṃ, upamopameyyānañca na accantameva sadisatā. Tasmā yathā buddhā kadāci karahaci uppajjanti, na tathā cakkavattino, evaṃ santepi cakkavattivattaparipūraṇassāpi dukkarabhāvatopi dullabhuppādāyevāti <pageBreak edition="Pali Text Society" number="2.0045" />, iminā dullabhuppādatāsāmaññena tesaṃ dullabhadassanatā vuttāti veditabbaṃ. Kāmaṃ cakkaratanānubhāvena sijjhamāno guṇo cakkavattiparivārasādhāraṇo, tathāpi ‘‘cakkavattī eva naṃ sāmibhāvena visavitāya paribhuñjatī’’ti vattabbataṃ arahati tadatthaṃ uppajjanatoti dassento <bold>‘‘tadeta’’</bold>ntiādimāha. Yathāvuttānaṃ pañcannaṃ, channampi vā atthānaṃ itararatanesupi labbhanato <bold>‘‘evaṃ sesānipī’’</bold>ti vuttaṃ. Hatthiassa-pariṇāyakaratanehi ajitavijayato, cakkaratanena ca parivārabhāvena, sesehi paribhogūpakaraṇabhāvena samannāgato. Hatthiassamaṇiitthiratanehi paribhogūpakaraṇabhāvena sesehi parivārabhāvenāti yojanā.</paragraph>
    <paragraph line="116"><bold>Catunnaṃ mahādīpānaṃ sirivibhava</bold>nti tattha laddhaṃ sirisampattiñceva bhogasampattiñca. <bold>Tādisamevā</bold>ti ‘‘purebhattamevā’’tiādinā vuttānubhāvameva. Yojanappamāṇaṃ padesaṃ byāpanena <bold>yojanappamāṇaṃ andhakāraṃ.</bold> Atidīghatādi<bold>chabbidhadosaparivajjitaṃ.</bold></paragraph>
    <paragraph line="117"><bold>Sūrā</bold>ti sattivanto, nibbhayāti atthoti āha <bold>‘‘abhīrukā’’</bold>ti. <bold>Aṅga</bold>nti kāraṇaṃ. Yena kāraṇena ‘‘vīrā’’ti vucceyyuṃ, taṃ <bold>vīraṅgaṃ.</bold> Tenāha <bold>‘‘vīriyassetaṃ</bold><pageBreak edition="Myanmar" number="2.0036" /><bold>nāma’’</bold>nti. Yāva cakkavāḷapabbatā cakkassa vattanato <bold>‘‘cakkavāḷapabbataṃ sīmaṃ katvā ṭhitasamuddapariyanta’’</bold>nti vuttaṃ. <bold>‘‘Adaṇḍenā’’</bold>ti imināva dhanadaṇḍassa, sarīradaṇḍassa ca akaraṇaṃ vuttaṃ. <bold>‘‘Asatthenā’’</bold>ti iminā pana senāya yujjhanassāti tadubhayaṃ dassetuṃ <bold>‘‘ye katāparādhe’’</bold>tiādi vuttaṃ. <bold>Vuttappakāra</bold>nti sāgarapariyantaṃ.</paragraph>
    <paragraph line="118">‘‘Rañjanaṭṭhena <bold>rāgo,</bold> taṇhāyanaṭṭhena <bold>taṇhā’’</bold>ti pavattiākārabhedena <pageBreak edition="Pali Text Society" number="2.0046" /> lobho eva dvidhā vutto <pageBreak edition="Vipassana Research Institut" number="2.0032" />. Tathā hissa dvidhāpi chadanaṭṭho ekantiko. Yathāha ‘‘andhatamaṃ tadā hoti, yaṃ rāgo sahate nara’’nti, (netti. 11, 27) ‘‘taṇhāchadanachāditā’’ti (udā. 64) ca. Iminā nayena dosādīnampi chadanaṭṭho vattabbo. <bold>Kilesa</bold>ggahaṇena vicikicchādayo sesakilesā vuttā. Yasmā te sabbe pāpadhammā uppajjamānā sattasantānaṃ chādetvā pariyonandhitvā tiṭṭhanti kusalappavattiṃ nivārenti, tasmā te ‘‘chadanā, chadā’’ti ca vuttā. <bold>Vivaṭṭacchadā</bold>ti ca o-kārassa ā-kāraṃ katvā niddeso.</paragraph>
    <paragraph line="119" number="35"><bold>Tāsa</bold>nti dvinnampi nipphattīnaṃ. <bold>Nimittabhūtānī</bold>ti ñāpakakāraṇabhūtāni. Tathā hi lakkhīyati mahāpurisabhāvo etehīti <bold>lakkhaṇāni.</bold> Ṭhānagamanādīsu bhūmiyaṃ suṭṭhu samaṃ patiṭṭhitā pādā etassāti <bold>suppatiṭṭhitapādo.</bold> Taṃ panassa suppatiṭṭhitapādataṃ byatirekamukhena vibhāvetuṃ <bold>‘‘yathā’’</bold>tiādi vuttaṃ. Tattha <bold>aggatala</bold>nti aggapādatalaṃ. <bold>Paṇhī</bold>ti paṇhitalaṃ. <bold>Passa</bold>nti pādatalassa dvīsu passesu ekekaṃ, ubhayameva vā pariyantaṃ passaṃ. <bold>‘‘Assa panā’’</bold>tiādi anvayato atthavibhāvanaṃ. <bold>Suvaṇṇapādukatalamiva</bold> ujukaṃ nikkhipiyamānaṃ. <bold>Ekappahārenevā</bold>ti ekakkhaṇeyeva. <bold>Sakalaṃ pādatalaṃ bhūmiṃ phusati</bold> nikkhipane. Ekappahāreneva sakalaṃ pādatalaṃ bhūmito uṭṭhahatīti yojanā. <bold>Tasmā ayaṃ suppatiṭṭhitapādo</bold>ti nigamanaṃ. Yaṃ panettha vattabbaṃ anupubbaninnādiacchariyabbhutaṃ <pageBreak edition="Pali Text Society" number="2.0047" /> nissandaphalaṃ, taṃ parato <bold>lakkhaṇasuttavaṇṇanāyaṃ</bold> (dī. ni. aṭṭha. 3.201) āvibhavissatīti.</paragraph>
    <paragraph line="120"><bold>Nābhi dissatī</bold>ti lakkhaṇacakkassa nābhi parimaṇḍalasaṇṭhānā suparibyattā hutvā dissati, labbhatīti adhippāyo. <bold>Nābhiparicchinnā</bold>ti tassaṃ nābhiyaṃ paricchinnā paricchedavasena ṭhitā. <bold>Nābhimukhaparikkhepapaṭṭo</bold>ti pakaticakkassa <pageBreak edition="Myanmar" number="2.0037" /> akkhabbhāhatapariharaṇatthaṃ nābhimukhe ṭhapetabbaṃ parikkhepapaṭṭo, tappaṭicchanno idha adhippeto. <bold>Nemimaṇikā</bold>ti nemiyaṃ āvalibhāvena ṭhitamaṇikālekhā. <bold>Sambahulavāro</bold>ti bahuvidhalekhaṅgavibhāvanavāro. <bold>Sattī</bold>ti āvudhasatti. <bold>Sirivaccho</bold>ti siriaṅgā. <bold>Nandī</bold>ti dakkhiṇāvattaṃ. <bold>Sovattiko</bold>ti sovattiaṅgo. <bold>Vaṭaṃsako</bold>ti āveḷaṃ. <bold>Vaḍḍhamānaka</bold>nti purimahādīsu dīpaṅkaṃ. <bold>Morahatthako</bold>ti morapiñchakalāpo, morapiñchapaṭisibbito vā bījanīviseso. <bold>Vāḷabījanī</bold>ti cāmarivālaṃ. Siddhatthādi <bold>puṇṇaghaṭapuṇṇapātiyo.</bold> ‘‘Cakkavāḷo’’ti vatvā tassa padhānāvayave dassetuṃ <bold>‘‘himavā sineru…pe… sahassānī’’</bold>ti vuttaṃ. <bold>‘‘Cakkavattirañño parisaṃ upādāyā’’</bold>ti idaṃ hatthiratanādīnampi tattha labbhamānabhāvadassanaṃ. <bold>Sabbo</bold>tisattiādiko yathāvutto aṅgaviseso <bold>cakkalakkhaṇasseva parivāro</bold>ti veditabbo.</paragraph>
    <paragraph line="121"><bold>‘‘Āyatapaṇhī’’</bold>ti <pageBreak edition="Vipassana Research Institut" number="2.0033" /> idaṃ aññesaṃ paṇhito dīghataṃ sandhāya <pageBreak edition="Pali Text Society" number="2.0048" /> vuttaṃ, na pana atidīghatanti āha <bold>‘‘paripuṇṇapaṇhī’’</bold>ti. Yathā pana paṇhilakkhaṇaṃ paripuṇṇaṃ nāma hoti, taṃ byatirekamukhena dassetuṃ <bold>‘‘yathā hī’’</bold>tiādi vuttaṃ. <bold>Āraggenā</bold>ti maṇḍalāya sikhāya. <bold>Vaṭṭetvā</bold>ti yathā suvaṭṭaṃ hoti, evaṃ vaṭṭetvā. <bold>Rattakambalageṇḍukasadisā</bold>ti rattakambalamayageṇḍukasadisā.</paragraph>
    <paragraph line="122"><bold>‘‘Makkaṭassevā’’</bold>ti dīghabhāvaṃ, samatañca sandhāyetaṃ vuttaṃ. <bold>Niyyāsatelenā</bold>ti chattiritaniyyāsādiniyyāsasammissena telena, yaṃ ‘‘surabhiniyyāsa’’ntipi vadanti. <bold>Niyyāsatela</bold>ggahaṇañcettha haritālavaṭṭiyā ghanasiniddhabhāvadassanatthaṃ.</paragraph>
    <paragraph line="123">Yathā satakkhattuṃ vihataṃ kappāsapaṭalaṃ sappimaṇḍe osāritaṃ ativiya mudu hoti, evaṃ mahāpurisassa hatthapādāti dassento <bold>‘‘sappimaṇḍe’’</bold>tiādimāha. <bold>Talunā</bold>ti sukhumālā.</paragraph>
    <paragraph line="124"><bold>Cammenā</bold>ti aṅgulantaraveṭhitacammena. <bold>Paṭibaddhaaṅgulantaro</bold>ti ekato sambaddhaaṅgulantaro na hoti. <bold>Ekappamāṇā</bold>ti dīghato samānappamāṇā. <bold>Yavalakkhaṇa</bold>nti abbhantarato aṅgulipabbe ṭhitaṃ yavalakkhaṇaṃ. <bold>Paṭivijjhitvā</bold>ti taṃtaṃpabbānaṃ samānadesatāya aṅgulīnaṃ pasāritakālepi aññamaññaṃ vijjhitāni viya phusitvā tiṭṭhanti.</paragraph>
    <paragraph line="125"><bold>Saṅkhā</bold><pageBreak edition="Myanmar" number="2.0038" /> vuccanti gopphakā, uddhaṃ saṅkhā etesanti <bold>ussaṅkhā,</bold> pādā. <bold>Piṭṭhipāde</bold>ti piṭṭhipādasamīpe. <bold>Tenā</bold>ti piṭṭhipāde ṭhitagopphakabhāvena baddhā hontīti yojanā. Tayidaṃ ‘‘tenā’’ti padaṃ uparipadadvayepi yojetabbaṃ <pageBreak edition="Pali Text Society" number="2.0049" /> ‘‘tena baddhabhāvena na yathāsukhaṃ parivaṭṭanti, tena yathāsukhaṃ naparivaṭṭanena gacchantānaṃ pādatalānipi na dissantī’’ti. <bold>Uparī</bold>ti piṭṭhipādato dvitiaṅgulimattaṃ uddhaṃ, ‘‘caturaṅgulamatta’’nti ca vadanti. Nigūḷhāni ca honti, na aññesaṃ viya paññāyamānāni. <bold>Tenā</bold>ti gopphakānaṃ upari patiṭṭhitabhāvena. <bold>Assā</bold>ti mahāpurisassa. Satipi desantarappavattiyaṃ niccaloti dassanatthaṃ <bold>nābhi</bold>ggahaṇaṃ. <bold>‘‘Adhokāyova iñjatī’’</bold>ti idaṃ purimapadassa kāraṇavacanaṃ. Yasmā adhokāyova iñjati, tasmā nābhito…pe… niccalo hoti. <bold>‘‘Sukhena pādā parivaṭṭantī’’</bold>ti idaṃ pana purimassa, pacchimassa ca kāraṇavacanaṃ. Yasmā sukhena pādā parivaṭṭanti, tasmā adhokāyova iñjati, yasmā sukhena pādā parivaṭṭanti, tasmā puratopi…pe… pacchatoyevāti.</paragraph>
    <paragraph line="126">Yasmā eṇimigassa samantato ekasadisamaṃsā anukkamena uddhaṃ thūlā jaṅghā honti, tathā <pageBreak edition="Vipassana Research Institut" number="2.0034" /> mahāpurisassāpi, tasmā vuttaṃ <bold>‘‘eṇimigasadisajaṅgho’’</bold>ti. <bold>Paripuṇṇajaṅgho</bold>ti samantato maṃsūpacayena paripuṇṇajaṅgho. Tenāha <bold>‘‘na ekato’’</bold>tiādi.</paragraph>
    <paragraph line="127"><bold>Etenā</bold>ti ‘‘anonamanto’’tiādivacanena, jāṇuphāsubhāvadīpanenāti attho. <bold>Avasesajanā</bold>ti iminā lakkhaṇena rahitajanā. <bold>Khujjā vā honti</bold> heṭṭhimakāyato uparimakāyassa rassatāya, <bold>vāmanā vā</bold> uparimakāyato heṭṭhimakāyassa rassatāya, etena ṭhapetvā sammāsambuddhaṃ, cakkavattinañca itare sattā khujjapakkhikā, vāmanapakkhikā cāti dasseti.</paragraph>
    <paragraph line="128">Kāmaṃ sabbāpi padumakaṇṇikā suvaṇṇavaṇṇāva, kañcanapadumakaṇṇikā pana pabhassarabhāvena tato sātisayāti <pageBreak edition="Pali Text Society" number="2.0050" /> āha <bold>‘‘suvaṇṇapadumakaṇṇikasadisehī’’</bold>ti. <bold>Ohita</bold>nti samohitaṃ antogadhaṃ. Tathābhūtaṃ pana taṃ tena channaṃ hotīti āha <bold>‘‘paṭicchanna’’</bold>nti.</paragraph>
    <paragraph line="129"><bold>Suvaṇṇavaṇṇo</bold>ti suvaṇṇavaṇṇavaṇṇoti ayamettha atthoti āha <bold>‘‘jātihiṅgulakenā’’</bold>tiādi, svāyamattho āvuttiñāyena ca veditabbo. Sarīrapariyāyo idha vaṇṇa-saddoti adhippāyo. Paṭhamavikappaṃ vatvā <pageBreak edition="Myanmar" number="2.0039" /> tathārūpāya pana ruḷhiyā abhāvaṃ manasi katvā vaṇṇadhātupariyāyameva vaṇṇa-saddaṃ gahetvā dutiyavikappo vutto. Tasmā padadvayenāpi suniddhantasuvaṇṇasadisachavivaṇṇoti vuttaṃ hoti.</paragraph>
    <paragraph line="130"><bold>Rajo</bold>ti sukhumarajo. <bold>Jalla</bold>nti malīnabhāvāvaho reṇusañcayo. Tenāha <bold>‘‘malaṃ vā’’</bold>ti. Yadi vivattati, kathaṃ nhānādīnīti āha <bold>‘‘hatthadhovanādīnī’’</bold>tiādi.</paragraph>
    <paragraph line="131"><bold>Āvaṭṭapariyosāne</bold>ti padakkhiṇāvaṭṭanavasena pavattassa āvaṭṭassa ante.</paragraph>
    <paragraph line="132">Brahmuno sarīraṃ purato vā pacchato vā anonamitvā ujukameva uggatanti āha <bold>‘‘brahmā viya ujugatto’’</bold>ti. Sā panāyaṃ ujugattatā avayavesu buddhippattesu daṭṭhabbā, na daharakāleti vuttaṃ <bold>‘‘uggatadīghasarīro bhavissatī’’</bold>ti. <bold>Itaresū</bold>ti ‘‘khandhajāṇūsū’’ti imesu <bold>dvīsu ṭhānesu</bold> namantā purato namantīti ānetvā sambandho. <bold>Passavaṅkā</bold>ti dakkhiṇapassena vā vāmapassena vā vaṅkā. <bold>Sūlasadisā</bold>ti potthakarūpakaraṇe ṭhapitasūlapādasadisā.</paragraph>
    <paragraph line="133">Hatthapiṭṭhiādivasena satta sarīrāvayavā ussadā upacitamaṃsā etassāti <bold>sattussado.</bold> Aṭṭhikoṭiyo <pageBreak edition="Vipassana Research Institut" number="2.0035" /> paññāyantīti yojanā. <bold>Nigūḷhasirājālehī</bold>ti lakkhaṇavacanametanti tena nigūḷhaaṭṭhikoṭīhītipi vuttameva hotīti. <bold>Hatthapiṭṭhādīhī</bold>ti <pageBreak edition="Pali Text Society" number="2.0051" /> ettha <bold>ādi</bold>-saddena aṃsakūṭakhandhakūṭānaṃ saṅgahe siddhe taṃ ekadesena dassento <bold>‘‘vaṭṭetvā…pe… khandhenā’’</bold>ti āha. <bold>‘‘Silārūpakaṃ viyā’’</bold>tiādinā vā nigūḷhaaṃsakūṭatāpi vibhāvitā yevāti daṭṭhabbaṃ.</paragraph>
    <paragraph line="134">Sīhassa pubbaddhaṃ sīhapubbaddhaṃ, paripuṇṇāvayavatāya sīhapubbaddhaṃ viya sakalo kāyo assāti sīhapubbaddhakāyo. Tenāha <bold>‘‘sīhassa pubbaddhakāyo viya sabbo kāyo paripuṇṇo’’</bold>ti. <bold>Sīhassevā</bold>ti sīhassa viya. <bold>Dussaṇṭhitavisaṇṭhito na hotī</bold>ti duṭṭhu saṇṭhito, virūpasaṇṭhito ca na hoti, tesaṃ tesaṃ avayavānaṃ ayuttabhāvena, virūpabhāvena ca saṇṭhiti upagato na hotīti attho. <bold>Saṇṭhantī</bold>ti saṇṭhahanti. <bold>Dīghehī</bold>ti aṅgulināsādīhi. <bold>Rassehī</bold>ti gīvādīhi. <bold>Thūlehī</bold>ti ūrubāhuādīhi <pageBreak edition="Myanmar" number="2.0040" />. <bold>Kisehī</bold>ti kesalomamajjhādīhi. <bold>Puthulehī</bold>ti akkhihatthatalādīhi. <bold>Vaṭṭehī</bold>ti jaṅghahatthādīhi.</paragraph>
    <paragraph line="135">Satapuññalakkhaṇatāya <bold>nānācittena puññacittena cittito</bold> sañjātacittabhāvo ‘‘īdiso eva buddhānaṃ dhammakāyassa adhiṭṭhānaṃ bhavituṃ yutto’’ti dasapāramīhi <bold>sajjito</bold> abhisaṅkhato, ‘‘dānacittena puññacittenā’’ti vā pāṭho, dānavasena, sīlādivasena ca pavattapuññacittenāti attho.</paragraph>
    <paragraph line="136"><bold>Dvinnaṃ koṭṭānaṃ antara</bold>nti dvinnaṃ piṭṭhibāhānaṃ vemajjhaṃ piṭṭhimajjhassa uparibhāgo. <bold>Citaṃ paripuṇṇa</bold>nti aninnabhāvena citaṃ, dvīhi koṭṭehi samatalatāya paripuṇṇaṃ. <bold>Uggammā</bold>ti uggantvā, aninnaṃ samatalaṃ hutvāti adhippāyo. Tenāha <bold>‘‘suvaṇṇaphalakaṃ viyā’’</bold>ti.</paragraph>
    <paragraph line="137"><bold>Nigrodho viya parimaṇḍalo</bold>ti parimaṇḍalanigrodho viya <pageBreak edition="Pali Text Society" number="2.0052" /> parimaṇḍalo, ‘‘nigrodhaparimaṇḍalaparimaṇḍalo’’ti vattabbe ekassa parimaṇḍala-saddassa lopaṃ katvā <bold>‘‘nigrodhaparimaṇḍalo’’</bold>ti vutto. Tenāha <bold>‘‘samakkhandhasākho nigrodho’’</bold>tiādi. Na hi sabbo nigrodho parimaṇḍaloti, parimaṇḍalasaddasannidhānena vā parimaṇḍalova nigrodho gayhatīti ekassa parimaṇḍalasaddassa lopena vināpi ayamattho labbhatīti āha <bold>‘‘nigrodho viya parimaṇḍalo’’</bold>ti. <bold>Yāvatako assāti yāvatakvassa</bold> o-kārassa va-kārādesaṃ katvā.</paragraph>
    <paragraph line="138"><bold>Samavaṭṭitakkhandho</bold>ti samaṃ suvaṭṭitakkhandho. Koñcā viya dīghagalā, bakā viya vaṅkagalā <pageBreak edition="Vipassana Research Institut" number="2.0036" />, varāhā viya puthulagalāti yojanā. <bold>Suvaṇṇāḷiṅgasadiso</bold>ti suvaṇṇamayakhuddakamudiṅgasadiso.</paragraph>
    <paragraph line="139"><bold>Rasaggasaggī</bold>ti madhurādibhedaṃ rasaṃ gasanti anto pavesantīti rasaggasā rasaggasānaṃ aggā rasaggasaggā, tā etassa santīti <bold>rasaggasaggī. Tenā</bold>ti ojāya apharaṇena hīnadhātukattā <bold>te bahvābādhā honti.</bold></paragraph>
    <paragraph line="140"><bold>Hanū</bold>ti sannissayadantādhārassa samaññā, taṃ bhagavato sīhassa hanu viya, tasmā bhagavā <bold>sīhahanu.</bold> Tattha yasmā buddhānaṃ rūpakāyassa, dhammakāyassa ca upamā nāma hīnūpamāva, natthi samānūpamā, kuto adhikūpamā, tasmā ayampi hīnūpamāti dassetuṃ <bold>‘‘tatthā’’</bold>tiādi vuttaṃ. Yasmā mahāpurisassa heṭṭhimānurūpavaseneva uparimampi saṇṭhitaṃ, tasmā vuttaṃ <pageBreak edition="Myanmar" number="2.0041" /><bold>‘‘dvepi paripuṇṇānī’’</bold>ti, tañca kho na sabbaso parimaṇḍalatāya, atha kho tibhāgāvasesamaṇḍalatāyāti āha <bold>‘‘dvādasiyā pakkhassa candasadisānī’’</bold>ti. <bold>Sallakkhetvā</bold>ti attano lakkhaṇasatthānusārena <pageBreak edition="Pali Text Society" number="2.0053" /> upadhāretvā. Dantānaṃ uccanīcatā abbhantarabāhirapassavasenapi veditabbā, na aggavaseneva. Tenāha <bold>‘‘ayapaṭṭakena chinnasaṅkhapaṭalaṃ viyā’’</bold>ti. <bold>Ayapaṭṭaka</bold>nti kakacaṃ adhippetaṃ. <bold>Samā bhavissanti,</bold> na visamā, samasaṇṭhānāti attho.</paragraph>
    <paragraph line="141">Sātisayaṃ mududīghaputhulatādippakāraguṇā hutvā bhūtā jātāti pabhūtā, bha-kārassa ha-kāraṃ katvā pahūtā jivhā etassāti <bold>pahūtajivho.</bold></paragraph>
    <paragraph line="142">Vicchinditvā vicchinditvā pavattasaratāya <bold>chinnassarāpi.</bold> Anekākāratāya <bold>bhinnassarāpi.</bold> Kākassa viya amanuññasaratāya <bold>kākassarāpi. Apalibuddhattā</bold>ti anupaddutavatthukattā, vatthūti ca akkharuppattiṭṭhānaṃ veditabbaṃ. <bold>Aṭṭhaṅgasamannāgato</bold>ti ettha aṅgāni parato āgamissanti. <bold>Mañjughoso</bold>ti madhurassaro.</paragraph>
    <paragraph line="143"><bold>Abhinīlanetto</bold>ti adhikanīlanetto, adhikatā ca sātisayaṃ nīlabhāvena veditabbā, na nettanīlabhāvasseva adhikabhāvatoti āha <bold>‘‘na sakalanīlanetto’’</bold>tiādi. Pītalohitavaṇṇā setamaṇḍalagatarājivasena. Nīlasetakāḷavaṇṇā pana taṃtaṃmaṇḍalavaseneva veditabbā.</paragraph>
    <paragraph line="144"><bold>‘‘Cakkhubhaṇḍa</bold>nti akkhidala’’nti keci. ‘‘Akkhidalavaṭuma’’nti aññe. Akkhidalehi pana <pageBreak edition="Vipassana Research Institut" number="2.0037" /> saddhiṃ akkhibimbanti veditabbaṃ. Evañhi viniggatagambhīrajotanāpi yuttā hoti. <bold>‘‘Adhippeta’’</bold>nti iminā ayamettha adhippāyo ekadesena samudāyupalakkhaṇañāyenāti dasseti. Yasmā pakhuma-saddo loke akkhidalalomesu niruḷho, tenevāha <bold>‘‘mudusiniddhanīlasukhumapakhumācitāni akkhīnī’’</bold>ti.</paragraph>
    <paragraph line="145">Kiñcāpi uṇṇā-saddo loke avisesato lomapariyāyo, idha pana lomavisesavācakoti āha <bold>‘‘uṇṇā loma’’</bold>nti. <bold>Nalāṭavemajjhe</bold><pageBreak edition="Pali Text Society" number="2.0054" /><bold>jātā</bold>ti nalāṭamajjhagatā jātā. <bold>Odātatāya upamā,</bold> na mudutāya <pageBreak edition="Myanmar" number="2.0042" />. Uṇṇā hi tatopi sātisayaṃ mudutarā. Tenāha<bold>‘‘sappi maṇḍe’’</bold>tiādi. <bold>Rajatapubbuḷaka</bold>nti rajatamayatārakamāha.</paragraph>
    <paragraph line="146"><bold>Dve atthavase paṭicca vutta</bold>nti yasmā buddhā, cakkavattino ca paripuṇṇanalāṭatāya, paripuṇṇasīsabimbatāya ca ‘‘uṇhīsasīsā’’ti vuccanti, tasmā te dve atthavase paṭicca <bold>‘‘uṇhīsasīso’’ti idaṃ vuttaṃ.</bold> Idāni taṃ atthadvayaṃ mahāpurise suppatiṭṭhitanti <bold>‘‘mahāpurisassa hī’’</bold>tiādi vuttaṃ. Saṇhatamatāya, suvaṇṇavaṇṇatāya, pabhassaratāya, paripuṇṇatāya ca <bold>rañño bandhauṇhīsapaṭṭo viya virocati. Kapisīsā</bold>ti dvidhābhūtasīsā. <bold>Phalasīsā</bold>ti phalitasīsā. <bold>Aṭṭhisīsā</bold>ti maṃsassa abhāvato ativiya aṭṭhitāya, patanubhāvato vā taconaddhaaṭṭhimattasīsā. <bold>Tumbasīsā</bold>ti lābusadisasīsā. <bold>Pabbhārasīsā</bold>ti piṭṭhibhāgena olambamānasīsā. <bold>Purimanayenā</bold>ti paripuṇṇanalāṭatāpakkhena. <bold>Uṇhīsaveṭhitasīso viyā</bold>ti uṇhīsapaṭṭena veṭhitasīsapadeso viya. <bold>Uṇhīsaṃ viyā</bold>ti chekena sippinā viracitauṇhīsamaṇḍalaṃ viya.</paragraph>
    <subhead line="147">Vipassīsamaññāvaṇṇanā</subhead>
    <paragraph line="148" number="37"><bold>Tassa vitthāro</bold>ti tassa lakkhaṇapariggaṇhane nemittakānaṃ santappanassa vitthāro vitthārakathā. <bold>Gabbhokkantiyaṃ</bold> nimittabhūta supinapaṭiggāhakasantappane <bold>vuttoyeva. </bold><bold>Niddosenā</bold>ti khārikaloṇikādidosarahitena. <bold>Dhātiyo</bold>ti thaññapāyikā dhātiyo. Tā hi dhāpenti thaññaṃ pāyentīti <bold>dhātiyo.</bold><bold>‘‘Tathā’’</bold>ti iminā ‘‘saṭṭhi’’nti padaṃ upasaṃharati <pageBreak edition="Pali Text Society" number="2.0055" />, <bold>sesāpī</bold>ti nhāpikā, dhārikā, parihārikāti imā tividhā. Tāpi dahanti vidahanti nhānaṃ dahanti dhārentīti ‘‘dhātiyo’’ tveva vuccanti. Tattha <bold>dhāraṇaṃ</bold> urasā, ūrunā, hatthehi vā suciraṃ velaṃ sandhāraṇaṃ. <bold>Pariharaṇaṃ</bold><pageBreak edition="Vipassana Research Institut" number="2.0038" /> aññassa aṅkato attano aṅkaṃ, aññassa bāhuto attano bāhuṃ upasaṃharantehi <bold>haraṇaṃ</bold> sampāpanaṃ.</paragraph>
    <paragraph line="149" number="38"><bold>Mañjussaro</bold>ti saṇhassaro. Yo hi saṇho, so kharo na hotīti āha <bold>‘‘akharassaro’’</bold>ti. <bold>Vaggussaro</bold>ti manorammassaro, manorammatā cassa cāturiyane puññayogatoti āha <bold>‘‘chekanipuṇassaro’’</bold>ti. <bold>Madhurassaro</bold>ti sotasukhassaro, sotasukhatā cassa ativiya iṭṭhabhāvenāti āha <bold>‘‘sātassaro’’</bold>ti. <bold>Pemanīyassaro</bold>ti <pageBreak edition="Myanmar" number="2.0043" /> piyāyitabbassaro, piyāyitabbatā cassa suṇantānaṃ attani bhattisamuppādanenāti āha <bold>‘‘pemajanakassaro’’</bold>ti. <bold>Karavīkassaro</bold>ti. Karavīkasaddo yesaṃ sattānaṃ sotapathaṃ upagacchati, te attano sarasampattiyā pakatiṃ jahāpetvā avase karonto attano vase vatteti, evaṃ madhuroti dassento <bold>‘‘tatrida’’</bold>ntiādimāha. Tattha <bold>‘‘karavīkasakuṇe’’</bold>tiādi tassa sabhāvakathanaṃ. <bold>Laḷita</bold>nti pītivegasamuṭṭhitaṃ līḷaṃ. <bold>Chaḍḍetvā</bold>ti ‘‘saṅkharaṇampi madhurasaddasavanantarāyakara’’nti <bold>tiṇāni</bold> apanetvā. <bold>Anikkhipitvā</bold>ti bhūmiyaṃ anikkhipitvā ākāsagatameva katvā. <bold>Anubaddhamigā</bold> vāḷamigehi. Tato <bold>maraṇabhayaṃ</bold> hitvā. <bold>Pakkhe pasāretvā</bold>ti pakkhe yathāpasārite katvā apatantā <bold>tiṭṭhanti</bold>.</paragraph>
    <paragraph line="150"><bold>Suvaṇṇapañjaraṃ vissajjesi</bold> yojanappamāṇe ākāse attano āṇāya pavattanato. Tenāha <bold>‘‘so rājāṇāyā’’</bold>tiādi. <bold>Laḷiṃsū</bold>ti laḷitaṃ kātuṃ ārabhiṃsu. <bold>Taṃ pīti</bold>nti <pageBreak edition="Pali Text Society" number="2.0056" /> taṃ buddhaguṇārammaṇaṃ pītiṃ teneva nīhārena punappunaṃ pavattaṃ pītiṃ <bold>avijahitvā</bold> vikkhambhitakilesā therānaṃ santike laddhadhammassavanasappāyā upanissayasampattiyā paripakkañāṇatāya <bold>sattahi…pe… patiṭṭhāsi.</bold> Sattasatamattena orodhajanena saddhiṃ padasāva therānaṃ santikaṃ upagatattā <bold>‘‘sattahi jaṅghasatehi saddhi’’</bold>nti vuttaṃ. <bold>Tato</bold>ti karavīkasaddato. <bold>Satabhāgena…pe… veditabbo</bold> anekakappakoṭisatasambhūtapuññasambhārasamudāgatavatthusampattibhāvato.</paragraph>
    <paragraph line="151" number="39"><bold>Kammavipākaja</bold>nti sātisayasucaritakammanibbattaṃ pittasemharuhirādīhi apalibuddhaṃ dūrepi ārammaṇaṃ sampaṭicchanasamatthaṃ kammavipākena sahajātaṃ, kammassa vā vipākabhāvena jātaṃ pasādacakkhu. Duvidhañhi dibbacakkhuṃ kammamayaṃ, bhāvanāmayanti. Tatridaṃ kammamayanti āha <bold>‘‘na bhāvanāmaya’’</bold>nti. Bhāvanāmayaṃ pana bodhimūle uppajjissati. Ayaṃ ‘‘so’’ti sallakkhaṇaṃ kāmaṃ manoviññāṇena hoti, cakkhuviññāṇena pana tassa tathā vibhāvitattā manoviññāṇassa tattha tathāpavattīti āha <bold>‘‘yena nimittaṃ…pe… sakkotī’’</bold>ti.</paragraph>
    <paragraph line="152" number="40"><bold>Vacanattho</bold>ti <pageBreak edition="Myanmar" number="2.0044" /><pageBreak edition="Vipassana Research Institut" number="2.0039" /> saddattho. <bold>Nimīlana</bold>nti nimīlanadassanaṃ navisuddhaṃ, tathā ca akkhīni avivaṭāni nimīladassanassa na visuddhibhāvato. Tabbipariyāyato pana dassanaṃ visuddhaṃ, vivaṭañcāti āha <bold>‘‘antarantarā’’</bold>tiādi.</paragraph>
    <paragraph line="153" number="41"> Nī-iti – jānanatthaṃ dhātuṃ gahetvā āha <bold>‘‘panayati jānātī’’</bold>ti. Yato vuttaṃ ‘‘animittā na nāyare’’ti (visuddhi. 1.174; saṃ. ni. aṭṭha. 1.1.20), ‘‘vidūbhi <pageBreak edition="Pali Text Society" number="2.0057" /> neyyaṃ naravarassā’’ti (netti. saṅgahavāra) ca. Nī-iti pana pavattanatthaṃ dhātuṃ gahetvā <bold>‘‘nayati</bold> pavattetī’’ti. <bold>Appamatto ahosi</bold> tesu tesu kiccakaraṇīyesu.</paragraph>
    <paragraph line="154" number="42"> Vassāvāso <bold>vassaṃ</bold> uttarapadalopena, tasmā vassaṃ, vasse vā, sannivāsaphāsutāya arahatīti <bold>vassiko,</bold> pāsādo. Māsā pana vasse utumhi bhavāti vassikā. <bold>Itaresū</bold>ti hemantikaṃ gimhikanti imesu. <bold>Eseva nayo</bold>ti uttarapadalopena niddesaṃ atidisati.</paragraph>
    <paragraph line="155"><bold>Nātiucco hoti nātinīco</bold>ti gimhiko viya ucco, hemantiko viya nīco na hoti, atha kho tadubhayavemajjhalakkhaṇatāya nātiucco hoti, nātinīco. <bold>Assā</bold>ti pāsādassa. <bold>Nātibahūnī</bold>ti gimhikassa viya na atibahūni. <bold>Nātitanūnī</bold>ti hemantikassa viya na khuddakāni, tanutarajālāni ca. <bold>Missakānevā</bold>ti hemantike viya na uṇhaniyāneva, gimhike viya ca na sītaniyāneva, atha kho ubhayamissakāneva. <bold>Tanukānī</bold>ti na puthulāni. <bold>Uṇhappavesanatthāyā</bold>ti sūriyasantāpānuppavesāya. <bold>Bhittiniyūhānī</bold>ti dakkhiṇapasse bhittīsu niyūhāni. <bold>Siniddha</bold>nti sinehavantaṃ, siniddhaggahaṇeneva cassa garukatāpi vuttā eva. <bold>Kaṭukasannissita</bold>nti tikaṭukādikaṭukadrabbūpasañhitaṃ. <bold>Udakayantānī</bold>ti udakadhārāvissandayantāni. Yathā jalayantāni, evaṃ himayantānipi tattha karonti eva. Tasmā hemante viya himāni patantāniyeva hontīti ca veditabbaṃ.</paragraph>
    <paragraph line="156"><bold>Sabbaṭṭhānānipī</bold>ti <pageBreak edition="Pali Text Society" number="2.0058" /> sabbāni paṭikiriyānhānabhojanakīḷāsañcaraṇādiṭṭhānānipi, na nivāsaṭṭhānāniyeva. Tenāha <bold>‘‘dovārikāpī’’</bold>tiādi. Tattha kāraṇamāha <bold>‘‘rājā kirā’’</bold>tiādi.</paragraph>
    <centered line="157">Paṭhamabhāṇavāravaṇṇanā niṭṭhitā.</centered>
    <subhead line="158">Jiṇṇapurisavaṇṇanā</subhead>
    <paragraph line="159" number="44"><bold>Gopānasivaṅka</bold>nti <pageBreak edition="Vipassana Research Institut" number="2.0040" /><pageBreak edition="Myanmar" number="2.0045" /> vaṅkagopānasī viya. Vaṅkānañhi vaṅkabhāvassa nidassanatthaṃ avaṅkagopānasīpi gayhati. <bold>Ābhoggavaṅka</bold>nti ādito paṭṭhāya abbhuggatāya kuṭilasarīratāya vaṅkaṃ. Tenāha <bold>‘‘khandhe’’</bold>tiādi. Daṇḍaparaṃ daṇḍaggahaṇaparaṃ ayanaṃ gamanaṃ etassāti <bold>daṇḍaparāyanaṃ,</bold> daṇḍo vā paraṃ āyanaṃ gamanakāraṇaṃ etassāti <bold>daṇḍaparāyanaṃ.</bold> Ṭhānādīsu daṇḍo gati avassayo etassa tena vinā appavattanatoti <bold>daṇḍagatikaṃ,</bold> gacchati etenāti vā <bold>gati,</bold> daṇḍo gati gamanakāraṇaṃ etassāti <bold>daṇḍagatikaṃ. Daṇḍapaṭisaraṇa</bold>nti etthāpi eseva nayo. <bold>Jarātura</bold>nti jarāya kilantaṃ assavasaṃ. <bold>Yadā ratho purato hotī</bold>ti dvedhāpathe sampatte purato gacchante balakāye tattha ekaṃ saṇṭhānaṃ āruḷho majjhe gacchanto bodhisattena āruḷho ratho itaraṃ saṇṭhānaṃ gacchanto yadā purato hoti. <bold>Pacchā balakāyo</bold>ti tadā pacchā hoti sabbo balakāyo. <bold>Tādise okāse</bold>ti tādise vuttappakāre maggappadese. <bold>Taṃ purisa</bold>nti taṃ jiṇṇapurisaṃ. <bold>Suddhāvāsā</bold>ti siddhatthādīnaṃ tiṇṇaṃ sammāsambuddhānaṃ sāsane brahmacariyaṃ caritvā suddhāvāsabhūmiyaṃ nibbattabrahmāno. Te hi tadā tattha tiṭṭhanti. ‘‘Kiṃ <pageBreak edition="Pali Text Society" number="2.0059" /> paneso jiṇṇo nāmā’’ti eso tayā vuccamāno kiṃ atthato, taṃ me niddhāretvā kathehīti dasseti. Aniddhāritasarūpattā hi tassa attano bodhisatto liṅgasabbanāmena taṃ vadanto ‘‘ki’’nti āha. ‘‘Yathā kiṃ te jāta’’nti dvayameva hi loke yebhuyyato jāyati itthī vā puriso vā, tathāpi taṃ liṅgasabbanāmena vuccati, evaṃ sampadamidaṃ veditabbaṃ. <bold>‘‘Kiṃ vuttaṃ hotī’’</bold>tiādi tassa aniddhāritasarūpataṃyeva vibhāveti.</paragraph>
    <paragraph line="160"><bold>‘‘Tena hī’’</bold>tiādi ‘‘ayañca jiṇṇabhāvo sabbasādhāraṇattā mayhampi upari āpattito evā’’ti mahāsattassa saṃvijjanākāravibhāvanaṃ. Rathaṃ sāretīti <bold>sārathi.</bold> Kīḷāvihāratthaṃ uyyuttā yanti upagacchanti etanti <bold>uyyānaṃ. Ala</bold>nti paṭikkhepavacanaṃ. <bold>Nāmā</bold>ti garahaṇe nipāto ‘‘kathañhināmā’’tiādīsu (pārā. 39, 42, 87, 88, 90, 166, 170; pāci. 1, 13, 36) viya. Jātiyā ādīnavadassanatthaṃ taṃmūlassa ummūlanaṃ viya hotīti, tassa ca avassitabhāvato <bold>‘‘jātiyā mūlaṃ</bold><pageBreak edition="Myanmar" number="2.0046" /><bold>khaṇanto nisīdī’’</bold>ti āha. Siddhe hi kāraṇe phalaṃ siddhameva hotīti. Pīḷaṃ janetvā antotudanavasena sabbapaṭhamaṃ hadayaṃ anupavissa ṭhitattā <bold>paṭhamena sallena hadaye</bold><bold>viddho viya nisīdī</bold>ti yojanā.</paragraph>
    <subhead line="161">Byādhipurisavaṇṇanā</subhead>
    <paragraph line="162" number="47"><bold>Pubbe</bold><pageBreak edition="Vipassana Research Institut" number="2.0041" /><bold>vuttanayenevā</bold>ti ‘‘suddhāvāsā kirā’’tiādinā pubbe vutteneva nayena. <bold>Ābādhika</bold>nti ābādhavantaṃ. <bold>Dukkhita</bold>nti sañjātadukkhaṃ. <bold>Ajāta</bold>nti ajātabhāvo, nibbānaṃ vā.</paragraph>
    <subhead line="163">Kālakatapurisavaṇṇanā</subhead>
    <paragraph line="164" number="50"> Bhantanettakuppalādi vividhaṃ katvā lātabbato <bold>vilāto,</bold> vayhaṃ, sivikā cāti āha <bold>‘‘vilātanti sivika’’</bold>nti. Sivikāya diṭṭhapubbattā mahāsatto citakapañjaraṃ ‘‘sivika’’nti āha. <bold>Ito paṭigata</bold>nti ito bhavato apagataṃ <pageBreak edition="Pali Text Society" number="2.0060" />. <bold>Katakāla</bold>nti pariyosāpitajīvanakālaṃ. Tenāha <bold>‘‘yattaka’’</bold>ntiādi.</paragraph>
    <subhead line="165">Pabbajitavaṇṇanā</subhead>
    <paragraph line="166" number="53"> Dhammaṃ caratīti <bold>dhammacaraṇo,</bold> tassa bhāvo <bold>dhammacaraṇabhāvo</bold>ti dhammacariyameva vadati. <bold>Evaṃ ekekassa padassā</bold>ti yathā ‘‘sādhudhammacariyāti pabbajito’’ti yojanā, evaṃ ‘‘sādhusamacariyāti pabbajito’’tiādinā ekekassa padassa <bold>yojanā veditabbā. Sabbānī</bold>ti ‘‘sādhudhammacariyā’’tiādīsu āgatāni sabbāni dhammasamakusalapuññapadāni. <bold>Dasakusalakammapathavevacanānī</bold>ti dānādīni dasakusaladhammapariyāyapadāni.</paragraph>
    <subhead line="167">Bodhisattapabbajjāvaṇṇanā</subhead>
    <paragraph line="168" number="54"> Pabbajitassa dhammiṃ kathaṃ sutvāti sambandho. <bold>Aññañca</bold> saṅgītianāruḷhaṃ tena tadā vuttaṃ dhammiṃ kathanti yojanā. <bold>‘‘Vaṃsovā’’</bold>ti padattayena dhammatā esāti dasseti. <bold>Cirassaṃ cirassaṃ passanti</bold> dīghāyukabhāvato. Tathā hi vuttaṃ ‘‘bahūnaṃ vassānaṃ…pe… accayenā’’ti. <bold>Tenevā</bold>ti na cirassaṃ diṭṭhabhāveneva. Acirakālantarikameva pubbakālakiriyaṃ dassento <bold>‘‘jiṇṇañca disvā…pe… pabbajitañca disvā, tasmā ahaṃ pabbajitomhi rājā’’</bold>ti āha <pageBreak edition="Myanmar" number="2.0047" /> yathā ‘‘nhatvā vatthaṃ paridahitvā gandhaṃ vilimpitvā mālaṃ piḷandhitvā bhutto’’ti.</paragraph>
    <subhead line="169">Mahājanakāyaanupabbajjāvaṇṇanā</subhead>
    <paragraph line="170" number="55"><bold>‘‘Kasmā</bold><pageBreak edition="Vipassana Research Institut" number="2.0042" /><bold>panetthā’’</bold>tiādinā tesaṃ caturāsītiyā pāṇasahassānaṃ mahāsatte saṃbhattataṃ, saṃvegabahulatañca dasseti, yato sutaṭṭhāneyeva ṭhatvā ñātimittādīsu kiñci anāmantetvā mattavaravāraṇo viya ayomayabandhanaṃ ghanabandhanaṃ chinditvā pabbajjaṃ upagacchiṃsu.</paragraph>
    <paragraph line="171"><bold>Cattāro māse cārikaṃ cari</bold> na tāva ñāṇassa paripākaṃ gatattā.</paragraph>
    <paragraph line="172">Yadā pana ñāṇaṃ paripākaṃ gataṃ, taṃ dassento <bold>‘‘ayaṃ panā’’</bold>tiādimāha. <bold>Sabbeva ime</bold> pabbajitā mama gamanaṃ <pageBreak edition="Pali Text Society" number="2.0061" /><bold>jānissanti,</bold> jānantā ca maṃ anubandhissantīti adhippāyo. <bold>Sannisīvesū</bold>ti sannisinnesu. <bold>Saṇatevā</bold>ti saṇati viya saddaṃ karoti viya.</paragraph>
    <paragraph line="173"><bold>Avivekārāmāna</bold>nti anabhirativivekānaṃ. <bold>Ayaṃ kālo</bold>ti ayaṃ tesaṃ pabbajitānaṃ mama gamanassa ajānanakālo. <bold>Nikkhamitvā</bold>ti paṇṇasālāya niggantvā, mahābhinikkhamanaṃ pana pageva nikkhanto. Pāramitānubhāvena uṭṭhitaṃ upari devatāhi dibbapaccattharaṇehi supaññattampi mahāsattassa puññānubhāvena siddhattā tena paññattaṃ viya hotīti vuttaṃ <bold>‘‘pallaṅkaṃ paññapetvā’’</bold>ti. ‘‘Kāmaṃ taco ca nhāru ca, aṭṭhi ca avasissatū’’tiādi (ma. ni. 2.184; saṃ. ni. 2.22, 237; a. ni. 2.5; 8.13; mahāni. 17, 196) nayappavattaṃ <bold>caturaṅgavīriyaṃ adhiṭṭhahitvā. Vūpakāsa</bold>nti vivekavāsaṃ.</paragraph>
    <paragraph line="174"><bold>Aññenevā</bold>ti yattha mahāpuriso tadā viharati, tato aññeneva disābhāgena. Kāmaṃ bodhimaṇḍo jambudīpassa majjhe nābhiṭṭhāniyo, tadā pana brahāraññe vivitte yogīnaṃ paṭisallānasāruppo hutvā tiṭṭhati, tadañño pana jambudīpappadeso yebhuyyena bahujano ākiṇṇamanusso iddho phīto ahosi. Tena te taṃ taṃ janapadadesaṃ uddissa gatā <bold>‘‘anto jambudīpābhimukhā cārikaṃ pakkantā’’</bold>ti vuttā <bold>anto jambudīpābhimukhā,</bold> na himavantādipabbatābhimukhāti attho.</paragraph>
    <subhead line="175">Bodhisattaabhinivesavaṇṇanā</subhead>
    <paragraph line="176" number="57"> Kāmaṃ <pageBreak edition="Myanmar" number="2.0048" /> bhagavā buddho hutvā sattasattāhāni tattheva vasi, sabbapaṭhamaṃ pana visākhapuṇṇamaṃ <pageBreak edition="Vipassana Research Institut" number="2.0043" /> sandhāya <bold>‘‘ekarattivāsaṃ upagatassā’’</bold>ti vuttaṃ. <bold>Rahogatassā</bold>ti raho janavivittaṃ ṭhānaṃ upagatassa, tena gaṇasaṅgaṇikābhāvena mahāsattassa kāyavivekamāha. <bold>Paṭisallīnassā</bold>ti <pageBreak edition="Pali Text Society" number="2.0062" /> nānārammaṇacārato cittassa nivattiyā pati sammadeva nilīnassa tattha avisaṭacittassa, tena cittasaṅgaṇikābhāvenassa pubbabhāgiyaṃ cittavivekamāha. <bold>Dukkha</bold>nti jātiādimūlakaṃ dukkhaṃ. Kāmaṃ cutūpapātāpi jātimaraṇāni eva, maraṇajātiyova ‘‘jāyati mīyatī’’ti pana vatvā ‘‘cavati upapajjatī’’ti vacanaṃ na ekabhavapariyāpannānaṃ nesaṃ gahaṇaṃ, atha kho nānābhavapariyāpannānaṃ ekajjhaṃ gahaṇanti dassento āha <bold>‘‘idaṃ dvayaṃ…pe… vutta’’</bold>nti. Kasmā pana lokassa kicchāpattiparivitakkane ‘‘jarāmaraṇassā’’ti jarāmaraṇavasena niyamanaṃ katanti āha <bold>‘‘yasmā’’</bold>tiādi. <bold>Jarāmaraṇameva upaṭṭhāti</bold> āditoti adhippāyo. <bold>Abhiniviṭṭhassā</bold>ti āraddhassa. Paṭiccasamuppādamukhena vipassanārambhe tassa jarāmaraṇato paṭṭhāya abhiniveso aggato yāva mūlaṃ otaraṇaṃ viyāti āha <bold>‘‘bhavaggato otarantassa viyā’’</bold>ti.</paragraph>
    <paragraph line="177"><bold>Upāyamanasikārā</bold>ti upāyena manasikaraṇato manasikārassa pavattanato. Idāni taṃ upāyamanasikārapariyāyaṃ yonisomanasikāraṃ sarūpato, pavattiākārato ca dassetuṃ <bold>‘‘aniccādīni hī’’</bold>tiādi vuttaṃ. <bold>Yonisomanasikāro nāma hotī</bold>ti yāthāvato manasikārabhāvato. <bold>Aniccādīnī</bold>ti <bold>ādi</bold>-saddena dukkhānattaasubhādīnaṃ gahaṇaṃ. <bold>Aya</bold>nti ‘‘etadahosī’’ti evaṃ vutto ‘‘kimhi nu kho satī’’tiādinayappavatto manasikāro. <bold>Tesaṃ aññataro</bold>ti tesu aniccādimanasikāresu aññataro eko. Ko pana soti? Aniccamanasikārova, tattha kāraṇamāha <bold>‘‘udayabbayānupassanāvasena pavattattā’’</bold>ti. Yañhi uppajjati ceva cavati ca, taṃ aniccaṃ udayavayaparicchinnattā addhuvanti katvā. Tassa pana tabbhāvadassanaṃ yāthāvamanasikāratāya yonisomanasikāro <pageBreak edition="Pali Text Society" number="2.0063" />. <bold>Ito yonisomanasikārā</bold>ti hetumhi nissakkavacananti tassa iminā <bold>‘‘upāyamanasikārenā’’</bold>ti hetumhi karaṇavacanena atthamāha. <bold>Samāgamo ahosī</bold>ti <pageBreak edition="Myanmar" number="2.0049" /> yāthāvato paṭivijjhanavasena saṅgamo ahosi. <bold>Kiṃ pana ta</bold>nti kiṃ pana taṃ jarāmaraṇakāraṇanti āha <bold>‘‘jātī’’</bold>ti. ‘‘Jātiyā kho’’tiādīsu ayaṃ saṅkhepattho – kimhi nu kho sati jarāmaraṇaṃ hoti, kiṃ paccayā jarāmaraṇa’’nti jarāmaraṇakāraṇaṃ pariggaṇhantassa bodhisattassa ‘‘yasmiṃ sati yaṃ hoti, asati ca na hoti, taṃ tassa kāraṇa’’nti evaṃ abyabhicārikāraṇapariggaṇhane ‘‘jātiyā kho sati jarāmaraṇaṃ hoti, jātipaccayā jarāmaraṇa’’nti yā jarāmaraṇassa kāraṇapariggāhikā paññā uppajjati, tāya uppajjantiyā samāgamo ahosīti. <bold>Sabbapadānī</bold>ti ‘‘kimhi nu kho sati jāti hotī’’tiādinā āgatāni jātiādīni viññāṇapariyosānāni nava padāni.</paragraph>
    <paragraph line="178">Dvādasapadike <pageBreak edition="Vipassana Research Institut" number="2.0044" /> paṭiccasamuppāde idha yāni dve padāni aggahitāni, tesaṃ aggahaṇe kāraṇaṃ pucchitvā vissajjetukāmo tesaṃ gahetabbākāraṃ tāva dassento <bold>‘‘ettha panā’’</bold>tiādimāha. Paccakkhabhūtaṃ paccuppannabhavaṃ paṭhamaṃ gahetvā tadanantaraṃ anāgataṃ ‘‘dutiya’’nti gahaṇe atīto tatiyo hotīti āha <bold>‘‘avijjā saṅkhārā hi atīto bhavo’’</bold>ti. Nanu cettha anāgatassāpi bhavassa gahaṇaṃ na sambhavati paccuppannavasena abhinivesassa jotitattāti? Saccametaṃ, kāraṇe pana gahite phalaṃ gahitameva hotīti tathā vuttanti daṭṭhabbaṃ. Api cettha anāgatopi addhā atthato saṅgahito eva, yato parato ‘‘nāmarūpapaccayā saḷāyatana’’ntiādinā anāgataddhasaṅgahikā desanā pavattā. <bold>Tehī</bold>ti avijjāsaṅkhārehi ārammaṇabhūtehi. <bold>Na ghaṭiyati</bold> na sambajjhati. <bold>Mahāpuriso hi paccuppannavasena abhiniviṭṭho</bold>ti aghaṭane kāraṇamāha. <bold>Adiṭṭhehī</bold>ti anavabuddhehi, itthambhūtalakkhaṇe cetaṃ karaṇavacanaṃ. Sati anubodhe paṭivedhena bhavitabbanti āha <bold>‘‘na</bold><pageBreak edition="Pali Text Society" number="2.0064" /><bold>sakkā buddhena bhavitu’’</bold>nti. <bold>Iminā</bold>ti mahāsattena. <bold>Te</bold>ti avijjāsaṅkhārā. <bold>Bhavaupādānataṇhāvasenevā</bold>ti bhavaupādānataṇhādassanavaseneva. <bold>Diṭṭhā</bold> taṃsabhāvataṃsahagatehi tehi samānayogakkhamattā. <bold>Visuddhimagge</bold> (visuddhi. 2.570) <bold>kathitāva,</bold> tasmā na idha kathetabbāti adhippāyo.</paragraph>
    <paragraph line="179" number="58"><bold>Paccayato</bold>ti hetuto, saṅkhāratoti attho. ‘‘Kimhi nu kho sati jarāmaraṇaṃ hotī’’tiādinā hi hetuparamparāvasena phalaparamparāya vuccamānāya <pageBreak edition="Myanmar" number="2.0050" /> ‘‘kimhi nu kho sati viññāṇaṃ hotī’’ti vicāraṇāya ‘‘saṅkhāre kho sati viññāṇaṃ hotī’’ti viññāṇassa visesakāraṇabhūte saṅkhāre aggahite tato viññāṇaṃ paṭinivattati nāma, na sabbapaccayato. Tenevāha ‘‘nāmarūpe kho sati viññāṇaṃ hotī’’ti (dī. ni. 2.58), nāmampi cettha sahajātādivaseneva paccayabhūtaṃ adhippetaṃ, na kammūpanissayavasena paccuppannavasena abhinivisassa jotitattā. <bold>Ārammaṇato</bold>ti avijjāsaṅkhārasaṅkhātaārammaṇato, atītabhavasaṅkhātaārammaṇato vā. Atītaddhapariyāpannā hi avijjāsaṅkhārā. Yato paṭinivattamānaṃ viññāṇaṃ atītabhavatopi paṭinivattati nāma. <bold>Ubhayampī</bold>ti paṭisandhiviññāṇampi vipassanāviññāṇampi. <bold>Nāmarūpaṃ nātikkamatī</bold>ti paccayabhūtaṃ, ārammaṇabhūtañca nāmarūpaṃ nātikkamati tena vinā avattanato. Tenāha <bold>‘‘nāmarūpato paraṃ na gacchatī’’</bold>ti.</paragraph>
    <paragraph line="180"><bold>Viññāṇe nāmarūpassa paccaye honte</bold>ti viññāṇe nāmassa, rūpassa, nāmarūpassa ca paccaye honte. <bold>Nāmarūpe ca viññāṇassa paccaye honte</bold>ti tathā nāme, rūpe, nāmarūpe ca viññāṇassa <pageBreak edition="Vipassana Research Institut" number="2.0045" /> paccaye honteti catuvokāraekavokārapañcavokārabhavavasena yathārahaṃ yojanā veditabbā, <bold>dvīsupi aññamaññapaccayesu hontesū</bold>ti pana pañcavokārabhavavaseneva. <bold>Ettakenā</bold>ti evaṃ viññāṇa nāmarūpānaṃ <pageBreak edition="Pali Text Society" number="2.0065" /> aññamaññaṃ upatthambhanavasena pavattiyā. <bold>Jāyetha vā…pe… upapajjetha vā</bold>ti ‘‘satto jāyati…pe… upapajjati vā’’ti samaññā hoti viññāṇanāmarūpavinimuttassa sattapaññattiyā upādānabhūtassa dhammassa abhāvato. Tenāha <bold>‘‘ito hī’’</bold>tiādi. <bold>Etadevā</bold>ti viññāṇaṃ, nāmarūpanti etaṃ dvayameva.</paragraph>
    <paragraph line="181"><bold>Pañca padānī</bold>ti ‘‘jāyetha vā’’tiādīni pañca padāni. Nanu tattha paṭhamatatiyehi catutthapañcamāni atthato abhinnānīti āha <bold>‘‘saddhiṃ aparāparaṃ cutipaṭisandhīhī’’</bold>ti. <bold>Puna taṃ ettāvatāti vuttamattha</bold>nti yo ‘‘ettāvatā’’ti padena pubbe vutto, tameva yathāvuttamatthaṃ ‘‘yadida’’ntiādinā <bold>niyyātento</bold> nidassento puna <bold>vatvā. Anulomapaccayākāravasenā</bold>ti paccayadhammadassanapubbakaṃ paccayuppannadhammadassanavasena. Paccayadhammānañhi attano paccayuppannassa <pageBreak edition="Myanmar" number="2.0051" /> paccayabhāvo idappaccayatā paccayākāro, so ca ‘‘avijjāpaccayā saṅkhārā’’tiādinā vutto. Saṃsārappavattiyā anulomanato <bold>anulomapaccayākāro.</bold> Jātiādikaṃ sabbaṃ vaṭṭadukkhaṃ cittena samihitena kataṃ samūhavasena gahetvā pāḷiyaṃ ‘‘dukkhakkhandhassā’’ti vuttanti āha <bold>‘‘jāti…pe… dukkharāsissā’’</bold>ti.</paragraph>
    <paragraph line="182" number="59"> Dukkhakkhandhassa anekavāraṃ samudayadassanavasena viññāṇassa pavattattā <bold>‘‘samudayo samudayo’’</bold>ti āmeḍitavacanaṃ avoca. Atha vā ‘‘evaṃ samudayo hotī’’ti idaṃ na kevalaṃ nibbattinidassanapadaṃ, atha kho paṭiccasamuppāda-saddo viya samuppādamukhena idha samudaya-saddo nibbattimukhena paccayattaṃ vadati. Viññāṇādayo bhavantā idha paccayadhammā niddiṭṭhā, te sāmaññarūpena byāpanicchāvasena gaṇhanto ‘‘samudayo samudayo’’ti āha, evañca katvā yaṃ vakkhati ‘‘imasmiṃ sati <pageBreak edition="Pali Text Society" number="2.0066" /> idaṃ hotīti paccayasañjānanamattaṃ kathita’’nti, (dī. ni. aṭṭha. 2.59) taṃ samatthitaṃ hoti. Yadi evaṃ ‘‘udayadassanapaññā vesā’’ti idaṃ kathanti? Nāyaṃ doso paccayato udayadassanamukhena nibbattilakkhaṇadassanassa sambhavato. <bold>Dassanaṭṭhena cakkhū</bold>ti samudayassa paccakkhato dassanabhāvena cakkhu viyāti <bold>cakkhu. Ñātakaraṇaṭṭhenā</bold>ti yathā samudayo sammadeva ñāto hoti avabuddho, evaṃ karaṇaṭṭhena. <bold>Pajānanaṭṭhenā</bold>ti ‘‘viññāṇāditaṃtaṃpaccayuppattiyā etassa dukkhakkhandhassa samudayo hotī’’ti pakārato jānanaṭṭhena. <bold>Nibbijjhitvā paṭivijjhitvā uppannaṭṭhenā</bold>ti anibbijjhitvā pubbe udayadassanapaññāya paṭipakkhadhamme nibbijjhitvā ‘‘ayaṃ samudayo’’ti paccayato, khaṇato ca, sarūpato paṭivijjhitvā <pageBreak edition="Vipassana Research Institut" number="2.0046" /> uppannabhāvena, nibbijjhanaṭṭhena paṭivijjhanaṭṭhena vijjāti vuttaṃ hoti. <bold>Obhāsaṭṭhenā</bold>ti samudayasabhāvapaṭicchādanakassa mohandhakārassa ca kilesandhakārassa ca vidhamanavasena avabhāsakabhāvena.</paragraph>
    <paragraph line="183">Idāni yathāvuttamatthaṃ paṭipāṭiyā vibhāvetuṃ <bold>‘‘yathāhā’’</bold>tiādi vuttaṃ. Tattha <bold>cakkhuṃ udapādī</bold>ti pāḷiyaṃ paduddhāro. Kathaṃ udapādīti ceti āha <bold>‘‘dassanaṭṭhenā’’</bold>ti. ‘‘Samudayassa paccakkhato dassanabhāvenāti vutto vāyamattho. Iminā nayena sesapadesupi attho veditabbo. <bold>Cakkhudhammo</bold>ti cakkhūti pāḷidhammo. <bold>Dassanaṭṭho attho</bold>ti dassanasabhāvo tena <pageBreak edition="Myanmar" number="2.0052" /> pakāsetabbo attho. Sesesupi eseva nayo. <bold>Ettakehi padehī</bold>ti imehi pañcahi padehi. <bold>‘‘Kiṃ kathita’’</bold>nti piṇḍatthaṃ pucchati. <bold>Paccayasañjānanamatta</bold>nti viññāṇādīnaṃ paccayadhammānaṃ nāmarūpādipaccayuppannassa paccayasabhāvasañjānanamattaṃ kathitaṃ avisesato paccayasabhāvasallakkhaṇassa jotitattā. Saṅkhārānaṃ sammadeva <pageBreak edition="Pali Text Society" number="2.0067" /> udayadassanassa jotitattā <bold>‘‘vīthipaṭipannā taruṇavipassanā kathitā’’</bold>ti ca vuttaṃ.</paragraph>
    <paragraph line="184" number="61"> Attanā adhigatattā āsannapaccakkhatāya <bold>‘‘aya’’</bold>nti vuttaṃ, ariyamaggādīnaṃ magganaṭṭhena <bold>maggo</bold>ti. Pubbabhāgavipassanā hesā. Tenāha <bold>‘‘bodhāyā’’</bold>ti. Bodhapadassa bhāvasādhanataṃ sandhāyāha <bold>‘‘catusaccabujjhanatthāyā’’</bold>ti. Pariññāpahānabhāvanābhisamayā yāvadeva sacchikiriyābhisamayatthā nibbānādhigamatthattā brahmacariyavāsassāti vuttaṃ <bold>‘‘nibbānabujjhanatthāya eva vā’’</bold>ti. ‘‘Nibbānaṃ paramaṃ sukha’’nti (ma. ni. 2.215, 217; dha. pa. 204) hi vuttaṃ. <bold>Bujjhatī</bold>ti cattāri ariyasaccāni ekapaṭivedhena paṭivijjhati, tena bodha-saddassa kattusādhanattamāha. <bold>Paccattapadehī</bold>ti paṭhamāvibhattidīpakehi padehi. <bold>Nibbānameva kathitaṃ</bold> viññāṇādi nirujjhati etthāti katvā. <bold>Anibbattinirodha</bold>nti sabbaso paccayanirodhena anuppādanirodhaṃ accantanirodhaṃ.</paragraph>
    <paragraph line="185" number="62"><bold>Sabbeheva etehi padehī</bold>ti ‘‘cakkhū’’tiādīhi pañcahi padehi. <bold>Nirodhasañjānanamattamevā</bold>ti ‘‘nirodho nirodhoti kho’’tiādinā nirodhassa sañjānanamattameva <bold>kathitaṃ</bold> pubbārambhabhāvato, na tassa paṭivijjhanavasena paccakkhato dassanaṃ ariyamaggassa anadhigatattā. Saṅkhārānaṃ sammadeva nirodhadassanaṃ nāma sikhāppattāya vipassanāya vasena icchitabbanti <bold>‘‘vuṭṭhānagāminī balavavipassanā kathitā’’</bold>ti ca vuttaṃ.</paragraph>
    <paragraph line="186" number="63"><bold>Viditvā</bold>ti <pageBreak edition="Vipassana Research Institut" number="2.0047" /> pubbabhāgiyena ñāṇena jānitvā. <bold>Tato aparabhāge</bold>ti vuttanayena paccayanirodhajānanato pacchābhāge. <bold>Upādānassa paccayabhūtesū</bold>ti catubbidhassapi upādānassa ārammaṇapaccayādinā paccayabhūtesu, upādāniyesūti attho <pageBreak edition="Pali Text Society" number="2.0068" />. <bold>Vahanto</bold>ti pavattento. <bold>Ida</bold>nti ‘‘aparena samayenā’’tiādi vacanaṃ. <bold>Kasmā vutta</bold>nti ‘‘yāya paṭipattiyā sabbepi mahābodhisattā carimabhave bodhāya paṭipajjanti, vipassanāya mahābodhisattena tatheva paṭipanna’’nti kathetukamyatāvasena pucchāvacanaṃ. Tenāha <pageBreak edition="Myanmar" number="2.0053" /><bold>‘‘sabbeyeva hī’’</bold>tiādi. Tattha puttassa jātadivase mahābhinikkhamanaṃ, padhānānuyogo ca dhammatāvasena veditabbo, itaraṃ itikattabbatāvasena. Tatthāpi cirakālaparibhāvanāya laddhāsevanāya mahākaruṇāya sañcoditamānasattā ‘‘kicchaṃ vatāyaṃ loko āpanno’’tiādinā (dī. ni. 2.57; saṃ. ni. 2.4, 10) saṃsāradukkhato mocetuṃ icchitassa sattalokassa kicchāpattidassanamukhena jarāmaraṇato paṭṭhāya paccayākārasammasanampi dhammatāva. Tathā attādhīnatāya, kenaci anupakhatattā, asecanakasukhavihāratāya, catutthajjhānikatāya ca ānāpānakammaṭṭhānānuyogo. <bold>Pañcasu khandhesu abhinivisitvā</bold>ti viññāṇanāmarūpādipariyāyena gahitesu pañcasu upādānakkhandhesu vipassanābhinivesavasena abhinivisitvā paṭipattiṃ ārabhitvā. <bold>Anukkama</bold>nti anu anu gāmitabbato paṭipajjitabbato ‘‘anukkama’’nti laddhanāmaṃ anupubbapaṭipattiṃ. <bold>Katvā</bold>ti paṭipajjitvā.</paragraph>
    <paragraph line="187"><bold>Iti rūpa</bold>nti ettha dutiyo <bold>iti</bold>-saddo nidassanattho, tena paṭhamo <bold>iti</bold>-saddo sarūpassa, parimāṇassa ca bodhako anekatthattā nipātānaṃ,āvuttiādivasena vāyamattho veditabbo. Antogadhāvadhāraṇañca vākyaṃ dassento <bold>‘‘idaṃ rūpaṃ, ettakaṃ rūpaṃ, ito uddhaṃ rūpaṃ natthī’’</bold>tiādimāha <pageBreak edition="Pali Text Society" number="2.0069" />. Tattha <bold>‘‘ruppanasabhāva’’</bold>nti iminā sāmaññato rūpassa sabhāvo dassito, <bold>‘‘bhūtupādāyabheda’’</bold>ntiādinā visesato, tadubhayenapi ‘‘idaṃ rūpa’’nti padassa attho niddiṭṭho. Tattha <bold>lakkhaṇaṃ</bold> nāma tassa tassa rūpavisesassa anaññasādhāraṇo sabhāvo. <bold>Raso</bold> tasseva attano phalaṃ pati paccayabhāvo. <bold>Paccupaṭṭhānaṃ</bold> tassa paramatthato vijjamānattā yāthāvato ñāṇassa gocarabhāvo. <bold>Padaṭṭhānaṃ</bold> āsannakāraṇaṃ, tenassa paccayāyattavuttitā dassitā. <bold>‘‘Anavasesarūpapariggaho’’</bold>ti iminā pana ‘‘ettakaṃ rūpaṃ, ito uddhaṃ’’ rūpaṃ natthīti padadvayassāpi attho niddiṭṭho rūpassa sabbaso pariyādānavasena niyāmanato. ‘‘Iti rūpassa samudayo’’ti ettha pana <bold>iti</bold>-saddo ‘‘iti kho bhikkhave sappaṭibhayo bālo’’tiādīsu (ma. ni. 3.124; a. ni. 3.1) viya pakāratthoti āha <bold>‘‘itīti eva’’</bold>nti.</paragraph>
    <paragraph line="188"><bold>Avijjāsamudayā</bold>ti <pageBreak edition="Vipassana Research Institut" number="2.0048" /> avijjāya uppādā, atthibhāvāti attho. Nirodhanirodhī hi uppādo atthibhāvavācakopi hoti, tasmā purimabhavasiddhāya <pageBreak edition="Myanmar" number="2.0054" /> avijjāya sati imasmiṃ bhave rūpasamudayo, rūpassa uppādo hotīti attho. <bold>‘‘Taṇhāsamudayā’’</bold>tiādīsupi eseva nayo. <bold>Āhārasamudayā</bold>ti ettha pana pavattipaccayesu kabaḷīkārāhārassa balavatāya so eva gahito. Tasmiṃ pana gahite pavattipaccayatāsāmaññena utucittāni gahitāneva hontīti catusamuṭṭhānikarūpassa paccayato udayadassanaṃ vibhāvitamevāti daṭṭhabbaṃ. <bold>‘‘Nibbattilakkhaṇa’’</bold>ntiādinā kālavasena udayadassanamāha. Tattha <bold>nibbattilakkhaṇa</bold>nti rūpassa uppādasaṅkhātaṃ saṅkhatalakkhaṇaṃ. <bold>Passantopī</bold>ti na kevalaṃ paccayasamudayameva, atha kho khaṇato udayaṃ passantopi. Addhāvasena hi paṭhamaṃ udayaṃ passitvā ṭhito puna santativasena disvā anukkamena khaṇavasena passati. <bold>Avijjānirodhā rūpanirodho</bold>ti aggamaggena <pageBreak edition="Pali Text Society" number="2.0070" /> avijjāya anuppādanirodhato anāgatassa rūpassa anuppādanirodho hoti paccayābhāve abhāvato. <bold>Taṇhānirodhā kammanirodho</bold>ti etthāpi eseva nayo. <bold>Āhāranirodhā</bold>ti pavattipaccayassa kabaḷīkārāhārassa abhāvena. <bold>Rūpanirodho</bold>ti taṃsamuṭṭhānarūpassa abhāvo hoti. Sesaṃ vuttanayameva. <bold>‘‘Vipariṇāmalakkhaṇa’’</bold>nti bhaṅgakālavasena hetaṃ vayadassanaṃ, tasmā taṃ addhāvasena paṭhamaṃ passitvā puna santativasena disvā anukkamena khaṇavasena passati. Ayañca nayo pākatikavipassakavasena vutto, bodhisattānaṃ panetaṃ natthi. Esa nayo udayadassanepi.</paragraph>
    <paragraph line="189"><bold>‘‘Iti vedanā’’</bold>tiādīsupi heṭṭhā rūpe vuttanayānusārena attho veditabbo. Tenāha <bold>‘‘ayaṃ vedanā, ettakā vedanā’’</bold>tiādi. Tattha <bold>vedayita…pe… sabhāva</bold>nti ettha ‘‘vedayitasabhāvaṃ…pe… vijānanasabhāva’’nti paccekaṃ <bold>sabhāva</bold>- saddo yojetabbo. <bold>Vedayitasabhāva</bold>nti anubhavanasabhāvaṃ. <bold>Sañjānanasabhāva</bold>nti ‘‘nīlaṃ pīta’’ntiādinā ārammaṇassa sallakkhaṇasabhāvaṃ. <bold>Abhisaṅkharaṇasabhāva</bold>nti āyūhanasabhāvaṃ. <bold>Vijānanasabhāva</bold>nti ārammaṇassa upaladdhisabhāvaṃ. <bold>Sukhādī</bold>ti <bold>ādi</bold>-saddena dukkhasomanassadomanassupekkhāvedanānaṃ saṅgaho <bold>rūpasaññādī</bold>ti <bold>ādi</bold>-saddena saddasaññādīnaṃ, <bold>phassādī</bold>ti <bold>ādi</bold>-saddena cetanā vitakkādīnaṃ <bold>cakkhuviññāṇādīna</bold>nti <bold>ādi</bold>-saddena sabbesaṃ lokiyaviññāṇānaṃ saṅgaho. Yathā ca viññāṇe, esa nayo vedanādīsupi. <bold>Tesa</bold>nti <pageBreak edition="Myanmar" number="2.0055" /> ‘‘samudayo’’ti vuttadhammānaṃ. <bold>Tīsu khandhesū</bold>ti vedanāsaññāsaṅkhārakkhandhesu. ‘‘Phuṭṭho vedeti, phuṭṭho sañjānāti, phuṭṭho cetetī’’ti (saṃ. ni. 4.93) vacanato <pageBreak edition="Pali Text Society" number="2.0071" /><bold>‘‘phassasamudayā’’ti vattabbaṃ</bold>. ‘‘Nāmarūpapaccayāpi viññāṇa’’nti (vibha. 246; dī. ni. 2.97) vacanato <bold>viññāṇakkhandhe ‘‘nāmarūpasamudayā’’</bold>ti vattabbaṃ. <bold>Tesaṃ yevā</bold>ti <pageBreak edition="Vipassana Research Institut" number="2.0049" /> tīsu khandhesu ‘‘phassassa viññāṇakkhandhe nāmarūpassā’’ti phassanāmarūpānaṃyeva <bold>vasena atthaṅgamapadampi yojetabbaṃ,</bold> avijjādayo pana rūpe vuttasadisā evāti adhippāyo.</paragraph>
    <paragraph line="190"><bold>Samapaññāsalakkhaṇavasenā</bold>ti paccayato vīsati khaṇato pañcāti pañcavīsatiyā udayalakkhaṇānaṃ, paccayato vīsati khaṇato pañcāti pañcavīsatiyā eva vayalakkhaṇānaṃ cāti samapaññāsāya udayavayalakkhaṇānaṃ vasena. Tattha pañcannaṃ khandhānaṃ udayo lakkhīyati etehīti <bold>lakkhaṇānī</bold>ti vuccanti avijjādisamudayoti, tathā tesaṃ anuppādanirodho lakkhīyati etehīti <bold>lakkhaṇānī</bold>ti vuccanti avijjādīnaṃ accantanirodho. Nibbattivipariṇāmalakkhaṇāni pana saṅkhatalakkhaṇamevāti. Evaṃ etāni samapaññāsalakkhaṇāni sarūpato veditabbāni. <bold>Yathānukkamena vaḍḍhite</bold>ti yathāvuttaudayabbayañāṇe tikkhe sūre pasanne hutvā vahante tato paraṃ vattabbānaṃ bhaṅgañāṇādīnaṃ uppattipaṭipāṭiyā buddhippatte paramukkaṃsagate <bold>vipassanāñāṇe.</bold> Pageva hi chattiṃsakoṭisatasahassamukhena pavattena sabbaññutaññāṇānucchavikena mahāvajirañāṇasaṅkhātena sammasanañāṇena sambhatānubhāvaṃ gabbhaṃ gaṇhantaṃ paripākaṃ gacchantaṃ paṭipadāvisuddhiñāṇaṃ aparimitakāle sambhatāya paññāpāramiyā ānubhāvena ukkaṃsapāramippattaṃ anukkamena vuṭṭhānagāminibhāvaṃ upagantvā yadā ariyamaggena ghaṭeti, tadā ariyamaggacittaṃ sabbakilesehi maggapaṭipāṭiyā vimuccati <pageBreak edition="Pali Text Society" number="2.0072" />, vimuccantañca tathā vimuccati, yathā sabbañeyyāvaraṇappahānaṃ hoti. Yaṃ kilesānaṃ ‘‘savāsanappahāna’’nti vuccati, tayidaṃ pahānaṃ atthato anuppattinirodhoti āha <bold>‘‘anuppādanirodhenā’’</bold>ti. <bold>Āsavasaṅkhātehi kilesehī</bold>ti bhavato ābhavaggaṃ, dhammato āgotrabhuṃ savanato pavattanato āsavasaññitehi rāgo, diṭṭhi, mohoti imehi kilesehi. Lakkhaṇavacanañcetaṃ, pāḷiyaṃ yadidaṃ ‘‘āsavehī’’ti, tadekaṭṭhatāya pana sabbehipi <pageBreak edition="Myanmar" number="2.0056" /> kilesehi sabbehipi pāpadhammehi cittaṃ vimuccati. <bold>Aggahetvā</bold>ti tesaṃ kilesānaṃ lesamattampi aggahetvā.</paragraph>
    <paragraph line="191"><bold>Maggakkhaṇe vimuccati nāma</bold> taṃtaṃmaggavajjhakilesehi <bold>phalakkhaṇe vimuttaṃ nāma. Maggakkhaṇe vā vimuttañceva</bold><bold>vimuccati cā</bold>ti uparimaggakkhaṇe heṭṭhimamaggavajjhehi vimuttañceva yathāsakaṃ pahātabbehi vimuccati ca. <bold>Phalakkhaṇe vimuttamevā</bold>ti sabbasmimpi phalakkhaṇe vimuttameva, na vimuccati nāma.</paragraph>
    <paragraph line="192"><bold>Sabbabandhanā</bold>ti orambhāgiyuddhambhāgiyasaṅgahitā sabbasmāpi bhavasaññojanā, <bold>vippamutto</bold> visesato pakārehi mutto. <bold>Suvikasitacittasantāno</bold>ti sātisayaṃ ñāṇarasmisamphassena suṭṭhu sammadeva <pageBreak edition="Vipassana Research Institut" number="2.0050" /> samphullacittasantāno. <bold>‘‘Cattāri maggañāṇānī’’</bold>tiādi yehi ñāṇehi suvikasitacittasantāno, tesaṃ ekadesena dassanaṃ. Nippadesato dassanaṃ pana parato āgamissati, tasmā tattheva tāni vibhajissāma. <bold>Sakale ca buddhaguṇe</bold>ti atītaṃse appaṭihatañāṇādike sabbepi buddhaguṇe. Yadā hi lokanātho aggamaggaṃ adhigacchati, tadā sabbe guṇe hatthagate karoti nāma. Tato paraṃ ‘‘hatthagate katvā ṭhito’’ti vuccati.</paragraph>
    <paragraph line="193">‘‘Paripuṇṇasaṅkappo’’ti vatvā paripuṇṇasaṅkappatāparidīpanaṃ udānaṃ dassetuṃ ‘‘anekajātisaṃsāra’’ntiādi vuttaṃ. Tattha ādito dvinnaṃ gāthānamattho heṭṭhā <bold>brahmajālanidānavaṇṇanāyaṃ</bold> (dī. ni. ṭī. 1.paṭhamamahāsaṅgītikathāvaṇṇanā) vutto eva. Parato <pageBreak edition="Pali Text Society" number="2.0073" /> pana <bold>ayoghanahatassā</bold>ti ayo haññati etenāti <bold>ayoghanaṃ,</bold> kammārānaṃ ayokūṭaṃ, ayomuṭṭhi ca, tena ayoghanena hatassa pahatassa. <bold>Eva</bold>-saddo cettha nipātamattaṃ. <bold>Jalato jātavedaso</bold>ti jalayamānassa aggissa, anādare vā etaṃ sāmivacanaṃ. <bold>Anupubbūpasantassā</bold>ti anukkamena upasantassa vikkhambhantassa niruddhassa. <bold>Yathā na ñāyate gatī</bold>ti yathā tassa gati na ñāyati. Idaṃ vuttaṃ hoti – ayomuṭṭhikūṭādinā pahatattā ayoghanena hatassa pahatassa ayogatassa, kaṃsabhājanādigatassa vā jalamānassa aggissa anukkamena upasantassa dasasu disāsu na katthaci gati paññāyati paccayanirodhena appaṭisandhikaniruddhattāti. <bold>Evaṃ sammāvimuttāna</bold>nti sammā hetunā ñāyena tadaṅgavikkhambhanavimuttipubbaṅgamāya <pageBreak edition="Myanmar" number="2.0057" /> samucchedavimuttiyā ariyamaggena catūhipi upādānehi, āsavehi ca muttattā sammā vimuttānaṃ, tato eva kāmabandhanasaṅkhātaṃ kāmoghabhavoghādibhedaṃ avasiṭṭhaoghañca taritvā ṭhitattā <bold>kāmabandhoghatārīnaṃ</bold> suṭṭhu paṭipassambhitasabbakilesavipphanditattā kilesābhisaṅkhāravātehi akampanīyatāya <bold>acalaṃ</bold> nibbānasaṅkhātaṃ saṅkhārūpasamaṃ <bold>sukhaṃ pattānaṃ</bold> adhigatānaṃ khīṇāsavānaṃ <bold>gati</bold> devamanussādibhedāsu gatīsu ‘‘ayaṃ nāmā’’ti paññāpetabbatāya abhāvato <bold>paññāpetuṃ natthi</bold> na upalabbhati, yathāvuttajātavedo viya apaññattikabhāvameva te gacchantīti attho. <bold>Evaṃ manasi karonto</bold>ti ‘‘evaṃ anekajātisaṃsāra’’ntiādinā (dha. pa. 153) attano katakiccattaṃ manasi karonto bodhipallaṅke nisinnova virocitthāti yojanā.</paragraph>
    <centered line="194">Dutiyabhāṇavāravaṇṇanā niṭṭhitā.</centered>
    <subhead line="195">Brahmayācanakathāvaṇṇanā</subhead>
    <paragraph line="196" number="64"><bold>Yannūnā</bold>ti <pageBreak edition="Pali Text Society" number="2.0074" /><pageBreak edition="Vipassana Research Institut" number="2.0051" /> parivitakkanatthe nipāto, <bold>aha</bold>nti bhagavā attānaṃ niddisatīti āha <bold>‘‘yadi panāha’’</bold>nti. <bold>‘‘Aṭṭhame sattāhe’’</bold>tiādi yathā amhākaṃ bhagavā abhisambuddho hutvā vimuttisukhapaṭisaṃvedanādivasena sattasu sattāhesu paṭipajji, tato parañca dhammagambhīratāpaccavekkhaṇādivasena, evameva sabbepi sammāsambuddhā abhisambuddhakāle paṭipajjiṃsu, te ca sattāhādayo tatheva vavatthapīyantīti ayaṃ sabbesampi buddhānaṃ dhammatā. Tasmā vipassī bhagavā abhisambuddhakāle tathā paṭipajjīti dassetuṃ āraddhaṃ. Tattha <bold>‘‘aṭṭhame sattāhe’’</bold>ti idaṃ sattamasattāhato paraṃ, sattāhato orime ca pavattāya paṭipattiyā vasena vuttaṃ, na pallaṅkasattāhassa viya aṭṭhamassa nāma sattāhassa vavatthitassa labbhamānattā. <bold>Anantaro</bold>ti ‘‘adhigato kho myāyaṃ dhammo’’tiādiko vitakko (dī. ni. 2.67; ma. ni. 1.281; 2.337; saṃ. ni. 1.172; mahāva. 7, 8).</paragraph>
    <paragraph line="197"><bold>Paṭividdho</bold>ti sayambhuñāṇena ‘‘idaṃ dukkha’’ntiādinā paṭimukhaṃ paṭivijjhanavasena pavatto, yathābhūtaṃ avabuddhoti attho. <bold>Dhammo</bold>ti catusaccadhammo tabbinimuttassa <pageBreak edition="Myanmar" number="2.0058" /> paṭivijjhitabbadhammassa abhāvato. <bold>Gambhīro</bold>ti mahāsamuddo viya makasatuṇḍasūciyā aññatra samupacitaparipakkañāṇasambhārehi aññesaṃ ñāṇena alabbhaneyyappatiṭṭho. Tenāha <bold>‘‘uttānabhāvapaṭikkhepavacanameta’’</bold>nti. Alabbhaneyyappatiṭṭho ogāhituṃ asakkuṇeyyatāya sarūpato visesato ca passituṃ na sakkāti āha <bold>‘‘gambhīrattāva duddaso’’</bold>ti. <bold>Dukkhena daṭṭhabbo</bold>ti kicchena kenaci kadācideva daṭṭhabbo. Yaṃ pana daṭṭhumeva na sakkā, tassa ogāhetvā anu anu bujjhane kathā eva natthīti āha <bold>‘‘duddasattāva duranubodho’’</bold>ti. <bold>Dukkhena avabujjhitabbo</bold> avabodhassa dukkarabhāvato. Imasmiṃ ṭhāne ‘‘taṃ kiṃ maññatha bhikkhave dukkarataraṃ vā durabhisambhavataraṃ vā’’ti (saṃ. ni. 5.1115) suttapadaṃ <pageBreak edition="Pali Text Society" number="2.0075" /> vattabbaṃ. Santārammaṇatāya vā <bold>santo.</bold> Nibbutasabbapariḷāhatāya <bold>nibbuto.</bold> Padhānabhāvaṃ nītoti vā <bold>paṇīto.</bold> Atittikaraṭṭhena <bold>atappako</bold> sādurasabhojanaṃ viya. Ettha ca nirodhasaccaṃ santaṃ ārammaṇanti <bold>santārammaṇaṃ,</bold> maggasaccaṃ santaṃ, santārammaṇañcāti <bold>santārammaṇaṃ</bold> anupasantasabhāvānaṃ kilesānaṃ, saṅkhārānañca abhāvato <bold>santo nibbutasabbapariḷāhattā nibbuto,</bold> santapaṇītabhāveneva tadatthāya asecanakatāya <bold>atappakatā</bold> daṭṭhabbā. Tenāha <bold>‘‘idaṃ dvayaṃ lokuttarameva sandhāya vutta’’</bold>nti. Uttamañāṇassa visayattā na takkena avacaritabbo, tato eva nipuṇañāṇagocaratāya, saṇhasukhumasabhāvattā ca <bold>nipuṇo.</bold> Bālānaṃ avisayattā paṇḍitehi eva veditabboti <bold>paṇḍitavedanīyo.</bold> Ālīyanti abhiramitabbaṭṭhena <pageBreak edition="Vipassana Research Institut" number="2.0052" /> sevīyantīti <bold>ālayā,</bold> pañca kāmaguṇā. Ālayanti abhiramaṇavasena sevantīti <bold>ālayā,</bold> taṇhāvicaritāni. <bold>Ālayaratā</bold>ti ālayaniratā. <bold>Suṭṭhu muditā</bold> ativiya muditā anukkaṇṭhanato. <bold>Ramatī</bold>ti ratiṃ vindati kīḷati laḷati. Ime sattā yathā kāmaguṇe, evaṃ rāgampi assādenti abhinandanti yevāti vuttaṃ <bold>‘‘duvidhampī’’</bold>tiādi.</paragraph>
    <paragraph line="198"><bold>Ṭhānaṃ sandhāyā</bold>ti ṭhāna-saddaṃ sandhāya. Atthato pana <bold>‘‘ṭhāna’’</bold>nti ca paṭiccasamuppādo eva adhippeto. Tiṭṭhati ettha phalaṃ tadāyattavuttitāyāti <bold>ṭhānaṃ,</bold> saṅkhārādīnaṃ paccayabhūtā avijjādayo. <bold>Imesaṃ</bold> saṅkhārādīnaṃ <bold>paccayā</bold>ti <bold>idappaccayā,</bold> avijjādayova. <bold>Idappaccayā eva idappaccayatā</bold> yathā devo eva devatā <pageBreak edition="Pali Text Society" number="2.0076" />, idappaccayānaṃ vā avijjādīnaṃ attano phalaṃ paṭicca paccayabhāvo <pageBreak edition="Myanmar" number="2.0059" /> uppādanasamatthatā <bold>idappaccayatā,</bold> tena paramatthapaccayalakkhaṇo paṭiccasamuppādo dassito hoti. Paṭicca samuppajjati phalaṃ etasmāti <bold>paṭiccasamuppādo.</bold> Padadvayenāpi dhammānaṃ paccayaṭṭho eva vibhāvito. Tenāha <bold>‘‘saṅkhārādipaccayānaṃ avijjādīnametaṃ adhivacana’’</bold>nti. Ayamettha saṅkhepo, vitthāro pana <bold>visuddhimaggasaṃvaṇṇanāsu</bold> (visuddhi. 2.570) vuttanayena veditabbo.</paragraph>
    <paragraph line="199"><bold>Sabbasaṅkhārasamathotiādi sabba</bold>nti sabbasaṅkhārasamathādipadābhidheyyaṃ sabbaṃ, atthato <bold>nibbānameva. </bold> Idāni tassa nibbānabhāvaṃ dassetuṃ <bold>‘‘yasmā hī’’</bold>tiādi vuttaṃ. <bold>Ta</bold>nti nibbānaṃ. <bold>Āgammā</bold>ti paṭicca ariyamaggassa ārammaṇapaccayahetu. <bold>Sammantī</bold>ti appaṭisandhikūpasamavasena sammanti. Tathā santā ca savisesaṃ upasantā nāma hontīti āha <bold>‘‘vūpasammantī’’</bold>ti, etena sabbe saṅkhārā sammanti etthāti <bold>sabbasaṅkhārasamatho,</bold> nibbānanti dasseti. Sabbasaṅkhāravisaṃyutte hi nibbāne sabbasaṅkhāravūpasamapariyāyo ñāyāgato yevāti. Sesepadesupi eseva nayo. Upadhīyati ettha dukkhanti <bold>upadhi,</bold> khandhādayo. <bold>Paṭinissaṭṭhā</bold>ti samucchedavasena pariccattā <bold>honti. Sabbā taṇhā</bold>ti aṭṭhasatappabhedā sabbāpi taṇhā. <bold>Sabbe kilesarāgā</bold>ti kāmarāgarūparāgādibhedā sabbepi kilesabhūtā rāgā, sabbepi vā kilesā idha kilesarāgāti veditabbā, na lobhavisesā eva cittassa viparītabhāvāpādanato. Yathāha ‘‘rattampi cittaṃ vipariṇataṃ, duṭṭhampi cittaṃ vipariṇataṃ, mūḷhampi cittaṃ vipariṇata’’nti (pārā. 271) <bold>virajjantī</bold>ti <pageBreak edition="Pali Text Society" number="2.0077" /> attano sabhāvaṃ vijahanti. <bold>Sabbaṃ dukkha</bold>nti jarāmaraṇādibhedaṃ sabbaṃ vaṭṭadukkhaṃ. <bold>Bhavena bhava</bold>nti tena tena bhavena bhavantaraṃ. Bhavanikantibhāvena <bold>saṃsibbati, phalena vā saddhiṃ kammaṃ</bold> sataṇhasseva āyatiṃ punabbhavabhāvato. <bold>Tato vānato nikkhantaṃ</bold> tattha tassa sabbaso abhāvato. Ciranisajjācirabhāsanehi piṭṭhiāgilāyanatālugalasosādivasena <bold>kāyakilamatho ceva kāyavihesā</bold><pageBreak edition="Vipassana Research Institut" number="2.0053" /><bold>ca</bold> veditabbā. Sā ca kho desanāya atthaṃ ajānantānaṃ, appaṭipajjantānañca vasena, jānantānaṃ, pana paṭipajjantānañca desanāya kāyaparissamopi satthu aparissamova. Tenāha bhagavā ‘‘na ca maṃ dhammādhikaraṇaṃ vihesesī’’ti (udā. 10). Tathā hi vuttaṃ <bold>‘‘yā ajānantānaṃ desanā nāma, so mama kilamatho assā’’</bold>ti. <bold>Ubhaya</bold>nti cittakilamatho, cittavihesā <pageBreak edition="Myanmar" number="2.0060" /> cāti <bold>ubhayaṃ petaṃ buddhānaṃ natthi,</bold> bodhimūleyeva samucchinnattā.</paragraph>
    <paragraph line="200" number="65"><bold>Anubrūhanaṃ</bold> sampiṇḍanaṃ. <bold>So</bold>ti ‘‘apissū’’ti nipāto. <bold>Vipassi</bold>nti paṭi-saddayogena sāmiatthe upayogavacananti āha ‘‘vipassissā’’ti. Vuddhippattā acchariyā vā <bold>anacchariyā.</bold> Vuddhiatthopi hi akāro hoti yathā‘‘asekkhā dhammā’’ti (dha. sa. tikamātikāya 11). Kappānaṃ cattāri asaṅkhyeyyāni satasahassañca sadevakassa lokassa dhammasaṃvibhāgakaraṇatthameva pāramiyo <pageBreak edition="Pali Text Society" number="2.0078" /> pūretvā idāni samadhigatadhammarājassa tattha appossukkatāpattidīpanatā, gāthātthassa acchariyatā, tassa vuddhippatti cāti veditabbā. Atthadvārena hi gāthānaṃ anacchariyatā. <bold>Gocarā ahesu</bold>nti upaṭṭhahiṃsu. Upaṭṭhānañca vitakketabbatāvāti āha <bold>‘‘parivitakkayitabbataṃ pāpuṇiṃsū’’</bold>ti.</paragraph>
    <paragraph line="201">Yadi sukhāpaṭipadāva kathaṃ kicchatāti āha <bold>‘‘pāramīpūraṇakāle’’</bold>tiādi. <bold>Evamādīni</bold> duppariccajāni <bold>dentassa. Ha</bold>-iti vā byattanti etasmiṃ atthe nipāto, ‘‘ekaṃsatthe’’ti keci. <bold>Ha</bold> byattaṃ, ekaṃsena vā <bold>alaṃ</bold> nippayojanaṃ evaṃ kicchena adhigatassa dhammassa desetunti yojanā. <bold>Hala</bold>nti ‘‘ala’’nti iminā samānatthaṃ padaṃ ‘‘halanti vadāmī’’tiādīsu (saṃ. ni. ṭī. 1.172) viya. <bold>Rāgadosaphuṭṭhehī</bold>ti phuṭṭhavisena viya sappena rāgena, dosena ca samphuṭṭhehi abhibhūtehi. <bold>Rāgadosānugatehī</bold>ti rāgadosehi anubandhehi.</paragraph>
    <paragraph line="202"><bold>Niccādīna</bold>nti niccaggāhādīnaṃ. <bold>Evaṃ gata</bold>nti evaṃ pavattaṃ aniccādiākārena pavattaṃ. <bold>‘‘Catusaccadhamma’’</bold>nti idaṃ aniccādīsu, saccesu ca yathālābhavasena gahetabbaṃ. Evaṃ gatanti vā evaṃ ‘‘anicca’’ntiādinā abhinivisitvā mayā, aññehi ca sammāsambuddhehi gataṃ, ñātaṃ paṭividdhanti attho. <bold>Kāmarāgena, bhavarāgena ca rattā</bold> nīvaraṇehi nivutacittatāya, <bold>diṭṭhirāgena rattā</bold> viparītābhinivesena <bold>na dakkhanti</bold> yāthāvato imaṃ dhammaṃ nappaṭivijjhissanti. <bold>Evaṃ gāhāpetu</bold>nti ‘‘anicca’’ntiādinā sabhāvena yāthāvato dhamme <pageBreak edition="Pali Text Society" number="2.0079" /> jānāpetuṃ. Rāgadosaparetatāpi nesaṃ sammūḷhabhāvenevāti āha <bold>‘‘tamokhandhena āvuṭā’’</bold>ti.</paragraph>
    <paragraph line="203">Dhammadesanāya <pageBreak edition="Vipassana Research Institut" number="2.0054" /> appossukkatāpattiyā kāraṇaṃ vibhāvetuṃ <bold>‘‘kasmā panā’’</bold>tiādinā sayameva codanaṃ samuṭṭhāpeti. Tattha yathāyaṃ idāni dhammadesanāya <pageBreak edition="Myanmar" number="2.0061" /> appossukkatāpatti sabbabuddhānaṃ āciṇṇasamāciṇṇadhammatāvasena, sabbabodhisattānaṃ ādito ‘‘kiṃ me aññātavesenā’’tiādinā (bu. vaṃ. 2.99) mahābhinīhāre attano cittassa samussāhanaṃ āciṇṇasamāciṇṇadhammatā vāti āha <bold>‘‘kiṃ me’’</bold>tiādi. Tattha <bold>aññātavesenā</bold>ti sadevakaṃ lokaṃ unnādento buddho ahutvā kevalaṃ buddhānaṃ sāvakabhāvūpagamanavasena aññātarūpena. Tividhaṃ kāraṇaṃ appossukkatāpattiyā paṭipakkhassa balavabhāvo, dhammassa paramagambhīratā, tattha ca bhagavato sātisayaṃ gāravanti taṃ dassetuṃ <bold>‘‘tassa hī’’</bold>tiādi āraddhaṃ. Tattha <bold>paṭipakkhā</bold> nāma rāgādayo kilesā sammāpaṭipattiyā antarāyakarattā. Tesaṃ balavabhāvato ciraparibhāvanāya sattasantānato dubbisodhiyatāya te satte mattahatthino viya dubbalaṃ purisaṃ ajjhottharitvā anayabyasanaṃ āpādentā anekasatayojanāyāmavitthāraṃ sunicitaṃ ghanasannivesaṃ kaṇṭakaduggampi adhisenti. Dūrappabheda ducchejjatāhi dubbisodhiyataṃ pana dassetuṃ <bold>‘‘athassā’’</bold>tiādi vuttaṃ. Tattha ca anto āmaṭṭhatāya <bold>kañjikapuṇṇalābu</bold> ciraparivāsikatāya <bold>takkabharitacāṭi</bold> snehatintadubbalabhāvena <bold>vasātelapītapilotikā;</bold> telamissitatāya <bold>añjanamakkhitahatthā</bold> dubbisodhanīyā vuttā. Hīnūpamā <pageBreak edition="Pali Text Society" number="2.0080" /> cetā rūpappabandhabhāvato, acirakālikattā ca malīnatāya, kilesasaṃkileso eva pana dubbisodhanīyataro anādikālikattā, anusayitattā ca. Tenāha <bold>‘‘atisaṃkiliṭṭhā’’</bold>ti. Yathā ca dubbisodhanīyatāya evaṃ gambhīraduddasaduranubodhānampi vuttaupamā hīnūpamāva.</paragraph>
    <paragraph line="204">Gambhīropi dhammo paṭipakkhavidhamanena supākaṭo bhaveyya, paṭipakkhavidhamanaṃ pana sammāpaṭipattipaṭibaddhaṃ, sā saddhammasavanādhīnā, taṃ satthari, dhamme ca pasādāyattaṃ. So visesato loke sambhāvanīyassa garukātabbassa abhipatthanāhetukoti panāḷikāya sattānaṃ dhammasampaṭipattiyā brahmayācanādinimittanti taṃ dassento <bold>‘‘apicā’’</bold>tiādimāha.</paragraph>
    <paragraph line="205" number="66"> ‘‘Aññataro’’ti appaññāto viya kiñcāpi vuttaṃ, atha kho pākaṭo paññātoti dassetuṃ <bold>‘‘imasmiṃ cakkavāḷe jeṭṭhakamahābrahmā’’</bold>ti vuttaṃ. Mahābrahmabhavane <bold>jeṭṭhakamahābrahmā.</bold> So hi sakko viya <pageBreak edition="Myanmar" number="2.0062" /> kāmadevaloke, brahmaloke ca pākaṭo paññāto. Upakkilesabhūtaṃ appaṃ rāgādirajaṃ etassāti <bold>apparajaṃ,</bold> apparajaṃ akkhi paññācakkhu yesaṃ te taṃsabhāvāti katvā <bold>apparajakkhajātikā</bold>ti imamatthaṃ dassetuṃ <bold>‘‘paññāmaye’’</bold>tiādimāha. Appaṃ rāgādirajaṃ yesaṃ te taṃsabhāvā <bold>apparajakkhajātikā</bold>ti evamettha attho veditabbo. <bold>Assavanatā</bold>ti ‘‘sayaṃ <pageBreak edition="Vipassana Research Institut" number="2.0055" /> abhiññā’’tiādīsu (dī. ni. 1.28, 405; ma. ni. 1.154, 444) viya karaṇe paccattavacananti āha <bold>‘‘assavanatāyā’’</bold>ti. <bold>Dasapuññakiriyavatthuvasenā</bold>ti dānādidasavidhavimuttiparipācanīyapuññakiriyavatthūnaṃ vasena. Tenāha <bold>‘‘katādhikārā’’</bold>tiādi. <bold>Papañcasūdaniyaṃ</bold> pana ‘‘dvādasapuññakiriyavasenā’’ti <pageBreak edition="Pali Text Society" number="2.0081" /> (ma. ni. aṭṭha. 2.282) vuttaṃ, taṃ dānādīsu saraṇagamanaparahitapariṇāmanadvaya pakkhipanavasena vuttaṃ.</paragraph>
    <paragraph line="206" number="69"> Garuṭṭhāniyesu gāravavasena garukarapatthanā <bold>ajjhesanā,</bold> sāpi atthato patthanā evāti vuttaṃ <bold>‘‘yācana’’</bold>nti. Padesavisayañāṇadassanaṃ hutvā buddhānaṃyeva āveṇikabhāvato idaṃ ñāṇadvayaṃ ‘‘buddhacakkhū’’ti vuccatīti āha <bold>‘‘imesañhi dvinnaṃ ñāṇānaṃ buddhacakkhūti nāma’’</bold>nti. <bold> Tiṇṇaṃ maggañāṇāna</bold>nti heṭṭhimānaṃ tiṇṇaṃ maggañāṇānaṃ <bold>‘‘dhammacakkhū’’</bold>ti nāmaṃ, catusaccadhammadassananti katvā dassanamattabhāvato. Yato tāni ñāṇāni vijjūpamābhāvena vuttāni, aggamaggañāṇaṃ pana ñāṇakiccassa sikhāppattiyā dassanamattaṃ na hotīti ‘‘dhammacakkhū’’ti na vuccatīti. Yato taṃ vajirūpamābhāvena vuttaṃ. <bold>Vuttanayenevā</bold>ti ‘‘apparajakkhajātikā’’ti ettha vuttanayeneva. Yasmā mandakilesā <bold>‘‘apparajakkhā’’</bold>ti vuttā, tasmā bahalakilesā <bold>‘‘mahārajakkhā’’</bold>ti veditabbā. Paṭipakkhavidhamanasamatthatāya <bold>tikkhāni</bold> sūrāni visadāni, vuttavipariyāyena <bold>mudūni. Saddhādayo ākārā</bold>ti saddahanādippakāre vadati. <bold>Sundarā</bold>ti kalyāṇā. <bold>Sammohavinodaniyaṃ</bold> pana ‘‘yesaṃ āsayādayo koṭṭhāsā sundarā, te svākārā’’ti (vibha. aṭṭha. 814) vuttaṃ, taṃ imāya atthavaṇṇanāya aññadatthu saṃsandati <pageBreak edition="Pali Text Society" number="2.0082" /> sametīti daṭṭhabbaṃ. Yato saddhāsampadādivasena ajjhāsayassa sundaratāti, tabbipariyāyato asundaratāti. <bold>Kāraṇaṃ</bold> nāma paccayākāro, saccāni vā. <bold>Paraloka</bold>nti samparāyaṃ. Taṃ dukkhāvahaṃ vajjaṃ viya bhayato passitabbanti vuttaṃ <bold>‘‘paralokañceva vajjañca bhayato passantī’’</bold>ti. Sampattibhavato vā aññattā vipattibhavo ‘‘paraloko’’ti vuttaṃ <bold>‘‘para…pe… passantī’’</bold>ti.</paragraph>
    <paragraph line="207"><bold>Ayaṃ</bold><pageBreak edition="Myanmar" number="2.0063" /><bold>panettha pāḷī</bold>ti ettha ‘‘apparajakkhā’’dipadānaṃ atthavibhāvane ayaṃ tassa tathābhāvasādhakapāḷi. Saddhādīnañhi vimuttiparipācakadhammānaṃ balavabhāvo tappaṭipakkhānaṃ pāpadhammānaṃ dubbalabhāveneva hoti, tesañca balavabhāvo saddhādīnaṃ dubbalabhāvenāti vimuttiparipācakadhammānaṃ savisesaṃ atthitānatthitāvasena ‘‘apparajakkhā mahārajakkhā’’ti ādayo pāḷiyaṃ (paṭi. ma. 1.111) vibhajitvā dassitā. Iti saddhādīnaṃ vasena pañca apparajakkhā, asaddhiyādīnaṃ vasena pañca mahārajakkhā. Evaṃ tikkhindriyamudindriyādayoti vibhāvitā paññāsa puggalā. Saddhādīnaṃ pana antarabhedena anekabhedā veditabbā. Khandhādayo eva <pageBreak edition="Vipassana Research Institut" number="2.0056" /> lujjanapalujjanaṭṭhena <bold>loko,</bold> sampattibhavabhūto loko <bold>sampattibhavaloko,</bold> sugatisaṅkhāto upapattibhavo, sampatti sambhavati etenāti <bold>sampattisambhavaloko</bold> sugatisaṃvattaniyo kammabhavo. Duggatisaṅkhātaupapattibhavaduggatisaṃvattaniyakammabhavā <bold>vipattibhavalokavipattisambhavalokā.</bold></paragraph>
    <paragraph line="208">Puna ekakadukādivasena lokaṃ vibhajitvā dassetuṃ <bold>‘‘eko loko’’</bold>tiādi vuttaṃ. Āhārādayo hi lujjanapalujjanaṭṭhena <bold>loko</bold>ti. Tattha <bold>‘‘eko loko sabbe sattā āhāraṭṭhitikā’’</bold>ti (dī. ni. 3.303; a. ni. 10.27, 28; paṭi. ma. 1.2, 112, 208) yāyaṃ puggalādhiṭṭhānāya kathāya sabbasaṅkhārānaṃ paccayāyattavuttitā vuttā, tāya sabbo saṅkhāraloko eko ekavidho pakārantarassābhāvato. <bold>‘‘Dve lokā’’</bold>tiādīsupi iminā <pageBreak edition="Pali Text Society" number="2.0083" /> nayena attho veditabbo. Nāmaggahaṇena cettha nibbānassa aggahaṇaṃ tassa alokasabhāvattā. Nanu ca ‘‘āhāraṭṭhitikā’’ti ettha paccayāyattavuttitāya maggaphalānampi lokatā āpajjatīti? Nāpajjati pariññeyyānaṃ dukkhasaccadhammānaṃ ‘‘idha loko’’ti adhippetattā. Atha vā na lujjati na palujjatīti yo gahito, tathā na hoti, so lokoti taṃgahaṇarahitānaṃ lokuttarānaṃ natthi lokatā. Upādānānaṃ ārammaṇabhūtā khandhā <bold>upādānakkhandhā.</bold> Anurodhādivatthubhūtā lābhādayo <bold>aṭṭha lokadhammā. Dasāyatanānī</bold>ti dasa rūpāyatanāni vivaṭṭajjhāsayassa adhippetattā. Tassa ca sabbaṃ tebhūmakakammaṃ garahitabbaṃ, vajjitabbañca hutvā upaṭṭhātīti vuttaṃ <bold>‘‘sabbe abhisaṅkhārā vajjaṃ, sabbe bhavagāmikammā vajja’’</bold>nti. Yesaṃ <pageBreak edition="Myanmar" number="2.0064" /> puggalānaṃ saddhādayo mandā, te idha ‘‘assaddhā’’tiādinā vuttā. Na pana sabbena sabbaṃ saddhādīnaṃ abhāvatoti apparajakkhadukādīsu pañcasu dukesu ekekasmiṃ dasa dasa katvā <bold>‘‘paññāsāya ākārehi imāni pañcindriyāni jānātī’’</bold>ti vuttaṃ. Atha vā anvayato, byatirekato ca saddhādīnaṃ indriyānaṃ paropariyattaṃ jānātīti katvā tathā vuttaṃ. Ettha ca apparajakkhādivasena āvajjantassa bhagavato te sattā puñjapuñjāva hutvā upaṭṭhahanti, na ekekā.</paragraph>
    <paragraph line="209">Uppalāni ettha santīti <bold>uppalinī,</bold> gacchopi jalāsayopi, idha pana jalāsayo adhippetoti āha <bold>‘‘uppalavane’’</bold>ti. Yāni udakassa anto nimuggāneva hutvā pusanti vaḍḍhanti, tāni <bold>antonimuggaposīnī.</bold><bold>Dīpitānī</bold>ti aṭṭhakathāyaṃ pakāsitāni, idheva vā ‘‘aññānipī’’tiādinā dīpitāni. <bold>Ugghaṭitaññū</bold>ti ugghaṭanaṃ nāma ñāṇugghaṭanaṃ, ñāṇe ugghaṭitamatte eva jānātīti attho. Vipañcitaṃ <pageBreak edition="Pali Text Society" number="2.0084" /> vitthāramevamatthaṃ jānātīti <bold>vipañcitaññū.</bold> Uddesādīhi netabboti <bold>neyyo. Saha udāhaṭavelāyā</bold>ti udāhāre dhammassa uddese udāhaṭamatte eva. <bold>Dhammābhisamayo</bold>ti catusaccadhammassa ñāṇena saddhiṃ abhisamayo. <bold>Ayaṃ vuccatī</bold>ti ayaṃ ‘‘cattāro satipaṭṭhānā’’tiādinā <pageBreak edition="Vipassana Research Institut" number="2.0057" /> nayena saṅkhittena mātikāya dīpiyamānāya desanānusārena ñāṇaṃ pesetvā arahattaṃ gaṇhituṃ samattho <bold>‘‘puggalo ugghaṭitaññū’’</bold>ti vuccati. <bold>Ayaṃ vuccatī</bold>ti ayaṃ saṅkhittena mātikaṃ ṭhapetvā vitthārena atthe vibhajiyamāne arahattaṃ pāpuṇituṃ samattho <bold>‘‘puggalo vipañcitaññū’’</bold>ti vuccati. <bold>Uddesato</bold>ti uddesahetu, uddisantassa, uddisāpentassa vāti attho. <bold>Paripucchato</bold>ti atthaṃ paripucchantassa. <bold>Anupubbena</bold><bold>dhammābhisamayo hotī</bold>ti anukkamena arahattappatto hoti. <bold>Na tāya jātiyā dhammābhisamayo hotī</bold>ti tena attabhāvena maggaṃ vā phalaṃ vā antamaso jhānaṃ vā vipassanaṃ vā nibbattetuṃ na sakkoti. <bold>Ayaṃ vuccati puggalo padaparamo</bold>ti ayaṃ puggalo byañjanapadameva paramaṃ assāti ‘‘padaparamo’’ti vuccati.</paragraph>
    <paragraph line="210"><bold>Ye</bold>ti ye duvidhe puggale sandhāya vuttaṃ vibhaṅge <bold>kammāvaraṇenā</bold>ti pañcavidhena ānantariyakammena. <bold>Vipākāvaraṇenā</bold>ti ahetukapaṭisandhiyā. Yasmā duhetukānampi ariyamaggapaṭivedho natthi, tasmā duhetukapaṭisandhipi <pageBreak edition="Myanmar" number="2.0065" /> ‘‘vipākāvaraṇamevā’’ti veditabbā. <bold>Kilesāvaraṇenā</bold>ti niyatamicchādiṭṭhiyā. <bold>Assaddhā</bold>ti buddhādīsu saddhā rahitā. <bold>Acchandikā</bold>ti kattukamyatākusalacchandarahitā, uttarakurukā manussā acchandikaṭṭhānaṃ paviṭṭhā. <bold>Duppaññā</bold>ti bhavaṅgapaññāya parihīnā, bhavaṅgapaññāya pana paripuṇṇāyapi yassa bhavaṅgaṃ lokuttarassa paccayo na hoti, sopi duppañño eva nāma. <bold>Abhabbā niyāmaṃ okkamituṃ kusalesu dhammesu</bold><bold>sammatta</bold>nti <pageBreak edition="Pali Text Society" number="2.0085" /> kusalesu dhammesu sammattaniyāmasaṅkhātaṃ ariyamaggaṃ okkamituṃ adhigantuṃ abhabbā. <bold>‘‘Na kammāvaraṇenā’’</bold>tiādīni vuttavipariyāyena veditabbāni.</paragraph>
    <paragraph line="211"><bold>‘‘Rāgacaritā’’</bold>tiādīsu yaṃ vattabbaṃ, taṃ paramatthadīpaniyaṃ [paramatthamañjūsāyaṃ visuddhimaggasaṃvaṇṇanāyanti bhavitabbaṃ –</paragraph>
    <gatha1 line="212">‘‘Sā esā paramatthānaṃ, tattha tattha yathārahaṃ;</gatha1>
    <gathalast line="213">Nidhānato paramattha-mañjūsā nāma nāmato’’ti. (visuddhimaggamahāṭīkāya nigamane sayameva vuttattā)] visuddhimaggasaṃvaṇṇanāyaṃ vuttanayena veditabbaṃ;</gathalast>
    <paragraph line="214" number="70"><bold>Ārabbhā</bold>ti attano adhippetassa atthassa bhagavato jānāpanaṃ uddissāti attho. Selo pabbato ucco hoti thiro ca, na paṃsupabbato, missakapabbato vāti āha <bold>‘‘sele yathā pabbatamuddhanī’’</bold>ti. <bold>Dhammamayaṃ pāsāda</bold>nti lokuttaradhammamāha. So hi pabbatasadiso ca hoti sabbadhamme atikkamma abbhuggataṭṭhena pāsādasadiso ca, paññāpariyāyo vā idha dhamma-saddo <pageBreak edition="Vipassana Research Institut" number="2.0058" />. Sā hi abbhuggataṭṭhena pāsādoti abhidhamme (dha. sa. aṭṭha. 16) niddiṭṭhā. Tathā cāha –</paragraph>
    <gatha1 line="215">‘‘Paññāpāsādamāruyha, asoko sokiniṃ pajaṃ;</gatha1>
    <gathalast line="216">Pabbataṭṭhova bhūmaṭṭhe, dhīro bāle avekkhatī’’ti. (dha. pa. 28);</gathalast>
    <paragraph line="217"><bold>‘‘Yathā hī’’</bold>tiādīsu yathā pabbate ṭhatvā rattandhakāre heṭṭhā olokentassa purisassa khette kedārapāḷikuṭiyo, tattha sayitamanussā ca na paññāyanti anujjalabhāvato. Kuṭikāsu pana aggijālā paññāyati ujjalabhāvato evaṃ dhammapāsādamāruyha sattalokaṃ olokayato bhagavato ñāṇassa āpāthaṃ nāgacchanti akatakalyāṇā sattā ñāṇagginā anujjalabhāvato, anuḷārabhāvato ca rattiṃ khittā sarā <pageBreak edition="Myanmar" number="2.0066" /> viya honti. Katakalyāṇā pana bhabbapuggalā dūre ṭhitāpi bhagavato ñāṇassa āpāthaṃ āgacchanti paripakkañāṇaggitāya <pageBreak edition="Pali Text Society" number="2.0086" /> samujjalabhāvato, uḷārasantānatāya himavantapabbato viya cāti evaṃ yojanā veditabbā.</paragraph>
    <paragraph line="218"><bold>Uṭṭhehī</bold>ti tvaṃ dhammadesanāya appossukkatāsaṅkhātasaṅkocāpattito kilāsubhāvato uṭṭhaha. <bold>Vīriyavantatāyā</bold>ti sātisaya catubbidhasammappadhānavīriyavantatāya. Vīrassa hi bhāvo, kammaṃ vā <bold>vīriyaṃ.</bold> Kilesamārassa viya maccumārassapi āyatiṃ asambhavato <bold>‘‘maccukilesamārāna’’</bold>nti vuttaṃ. Abhisaṅkhāramāravijayassa aggahaṇaṃ kilesamāravijayeneva tabbijayassa jotitabhāvato. <bold>Vāhanasamatthatāyā</bold>ti saṃsāramahākantārato nibbānasaṅkhātaṃ khemappadesaṃ sampāpanasamatthatāya.</paragraph>
    <paragraph line="219" number="71"> ‘‘Apārutaṃ tesaṃ amatassa dvāra’’nti keci paṭhanti. Nibbānassa dvāraṃ pavisanamaggo vivaritvā ṭhapito mahākaruṇūpanissayena sayambhuñāṇena adhigatattā. <bold>Saddhaṃ pamuñcantū</bold>ti saddhaṃ pavedentu, attano saddahanākāraṃ upaṭṭhāpentūti attho. Sukhena akicchena pavattanīyatāya <bold>suppavattitaṃ. Na bhāsiṃ</bold> na bhāsissāmīti cintesi.</paragraph>
    <subhead line="220">Aggasāvakayugavaṇṇanā</subhead>
    <paragraph line="221" number="73"><bold>Sallapitvā</bold>ti ‘‘vippasannāni kho te āvuso indriyānī’’tiādinā (mahāva. 60) ālāpasallāpaṃ katvā. Tañhissa aparabhāge satthu santikaṃ upasaṅkamanassa paccayo ahosi.</paragraph>
    <paragraph line="222" number="75-6"><bold>Anupubbiṃ</bold><pageBreak edition="Vipassana Research Institut" number="2.0059" /><bold>katha</bold>nti anupubbiyā anupubbaṃ kathetabbaṃ kathaṃ. Kā pana sāti? Dānādikathā. Tattha <bold>dānakathā</bold> tāva pacurajanesu pavattiyā sabbasādhāraṇattā, sukarattā, sīle patiṭṭhānassa upāyabhāvato ca ādito kathitā. Pariccāgasīlo hi puggalo pariggahavatthūsu <pageBreak edition="Pali Text Society" number="2.0087" /> nissaṅgabhāvato sukheneva sīlāni samādiyati, tattha ca suppatiṭṭhito hoti. Sīlena dāyakapaṭiggāhakavisuddhito parānuggahaṃ vatvā parapīḷānivattivacanato, kiriyadhammaṃ vatvā akiriyadhammavacanato, bhogasampattihetuṃ <pageBreak edition="Myanmar" number="2.0067" /> vatvā bhavasampattihetuvacanato ca <bold>dānakathānantaraṃ sīlakathā</bold> kathitā, tañce dānasīlaṃ vaṭṭanissitaṃ, ayaṃ bhavasampatti tassa phalanti dassanatthaṃ, imehi ca dānasīlamayehi paṇītapaṇītatarādibhedabhinnehi puññakiriyavatthūhi etā cātumahārājikādīsu paṇītapaṇītatarādibhedabhinnā aparimeyyā dibbabhogabhavasampattiyo hontīti dassanatthaṃ<bold> tadanantaraṃ saggakathaṃ.</bold> Vatvā ayaṃ saggo rāgādīhi upakkiliṭṭho, sabbadā anupakkiliṭṭho ariyamaggoti dassanatthaṃ <bold>saggānantaraṃ maggakathā</bold> kathetabbā. Maggañca kathentena tadadhigamupāyadassanatthaṃ saggapariyāpannāpi, pageva itare sabbepi kāmā nāma bahvādīnavā, aniccā adhuvā, vipariṇāmadhammāti <bold>kāmānaṃ ādīnavo,</bold> hīnā, gammā, pothujjanikā, anariyā, anatthasañhitāti tesaṃ <bold>okāro</bold> lāmakabhāvo, sabbepi bhavā kilesānaṃ vatthubhūtāti <bold>tattha saṃkileso,</bold> sabbaso kilesavippamuttaṃ nibbānanti <bold>nekkhamme ānisaṃso</bold> ca kathetabboti ayamattho <bold>maggantī</bold>ti ettha <bold>iti</bold>-saddena ādiatthajotakena bodhitoti veditabbaṃ.</paragraph>
    <paragraph line="223"><bold>Sukhānaṃ nidāna</bold>nti diṭṭhadhammikānaṃ, samparāyikānaṃ, nibbānapaṭisaṃyuttānañcāti sabbesampi sukhānaṃ kāraṇaṃ. Yañhi kiñci loke bhogasukhaṃ nāma, taṃ sabbaṃ dānanidānanti pākaṭo yamattho. Yaṃ pana taṃ <pageBreak edition="Pali Text Society" number="2.0088" /> jhānavipassanāmaggaphalanibbānapaṭisaṃyuttaṃ sukhaṃ, tassāpi dānaṃ upanissayapaccayo hotiyeva. <bold>Sampattīnaṃ mūla</bold>nti yā imā loke padesarajjaṃ sirissariyaṃ sattaratanasamujjalacakkavattisampadāti evaṃpabhedā mānusikā sampattiyo, yā ca cātumahārājikacātumahārājādibhedā dibbasampattiyo, yā vā panaññāpi sampattiyo, tāsaṃ sabbāsaṃ idaṃ dānaṃ nāma mūlaṃ kāraṇaṃ. <bold>Bhogāna</bold>nti bhuñjitabbaṭṭhena <bold>‘‘bhogo’’</bold>ti laddhanāmānaṃ manāpiyarūpādīnaṃ, tannissayānañca upabhogasukhānaṃ. Avassayaṭṭhena <bold>patiṭṭhā. Visamagatassā</bold>ti byasanappattassa. <bold>Tāṇa</bold>nti rakkhā tato paripālanato. <bold>Leṇa</bold>nti byasanehi paripāciyamānassa olīyanapadeso. <bold>Gatī</bold>ti gantabbaṭṭhānaṃ. <bold>Parāyaṇa</bold>nti paṭisaraṇaṃ. <bold>Avassayo</bold>ti vinipatituṃ adento nissayo. <bold>Ārammaṇa</bold>nti olubbhārammaṇaṃ.</paragraph>
    <paragraph line="224"><bold>Ratanamayasīhāsanasadisa</bold>nti sabbaratanamayasattaṅgamahāsīhāsanasadisaṃ mahagghaṃ hutvā sabbaso vinipatituṃ <pageBreak edition="Vipassana Research Institut" number="2.0060" /> appadānato. <bold>Mahāpathavisadisaṃ</bold> gatagataṭṭhāne <pageBreak edition="Myanmar" number="2.0068" /> patiṭṭhāya labhāpanato. <bold>Ālambanarajjusadisa</bold>nti yathā dubbalassa purisassa ālambanarajju uttiṭṭhato, tiṭṭhato ca upatthambho, evaṃ dānaṃ sattānaṃ sampattibhave uppattiyā, ṭhitiyā ca paccayabhāvato. <bold>Dukkhanittharaṇaṭṭhenā</bold>ti duggatidukkhanittharaṇaṭṭhena. <bold>Samassāsanaṭṭhenā</bold>ti <pageBreak edition="Pali Text Society" number="2.0089" /> lobhamacchariyādipaṭisattupaddavato sammadeva assāsanaṭṭhena. <bold>Bhayaparittāṇaṭṭhenā</bold>ti dāliddiyabhayato paripālanaṭṭhena. <bold>Maccheramalādīhī</bold>ti maccheralobhadosaissāvicikicchādiṭṭhi ādicittamalehi. <bold>Anupalittaṭṭhenā</bold>ti anupakkiliṭṭhatāya. <bold>Tesa</bold>nti maccheramalādikacavarānaṃ. Etehi eva <bold>durāsadaṭṭhena. Asantāsanaṭṭhenā</bold>ti anabhibhavanīyatāya santāsābhāvena. Yo hi dāyako dānapati, so sampatipi kutoci na bhāyati, pageva āyatiṃ. Dhammasīsena puggalo vutto. <bold>Balavantaṭṭhenā</bold>ti mahābalavatāya. Dāyako hi dānapati sampati pakkhabalena balavā hoti, āyatiṃ pana kāyabalādīhipi. <bold>Abhimaṅgalasammataṭṭhenā</bold>ti ‘‘vaḍḍhikāraṇa’’nti abhisammatabhāvena. Vipattibhavato sampattibhavūpanayanaṃ <bold>khemantabhūmisampāpanaṃ,</bold> bhavasaṅgāmato yogakkhemasampāpanañca <bold>khemantabhūmisampāpanaṭṭho.</bold></paragraph>
    <paragraph line="225">Idāni dānaṃ vaṭṭagatā ukkaṃsappattā sampattiyo viya vivaṭṭagatāpi tā sampādetīti bodhicariyabhāvenapi dānaguṇe dassetuṃ <bold>‘‘dānañhī’’</bold>tiādi vuttaṃ. Tattha sakkamārabrahmasampattiyo attahitāya eva, cakkavattisampatti pana attahitāya, parahitāya cāti dassetuṃ sā tāsaṃ parato vuttā, etā lokiyā, imā pana lokuttarāti dassetuṃ tato paraṃ <bold>‘‘sāvakapāramīñāṇa’’</bold>ntiādi vuttaṃ. Tatthāpi ukkaṭṭhukkaṭṭhatarukkaṭṭhatamāti dassetuṃ kamena ñāṇattayaṃ vuttaṃ. Tesaṃ pana dānassa paccayabhāvo heṭṭhā vutto eva. Etenevassa brahmasampattiyāpi paccayabhāvo dīpitoti veditabbo.</paragraph>
    <paragraph line="226">Dānañca nāma dakkhiṇeyyesu hitajjhāsayena vā pūjanajjhāsayena vā attano santakassa paresaṃ pariccajanaṃ, tasmā dāyako sattesu ekantahitajjhāsayo purisapuggalo, so ‘‘paresaṃ hiṃsati, paresaṃ vā santakaṃ haratī’’ti aṭṭhānametanti āha <bold>‘‘dānaṃ dadanto sīlaṃ samādātuṃ sakkotī’’</bold>ti. <bold>Sīlasadiso alaṅkāro natthī</bold>ti akittimaṃ hutvā sabbakālaṃ sobhāvisesāvahattā. <bold>Sīlapupphasadisaṃ pupphaṃ natthī</bold>ti etthāpi <pageBreak edition="Myanmar" number="2.0069" /> eseva nayo. <bold>Sīlagandhasadiso gandho natthī</bold>ti ettha ‘‘candanaṃ <pageBreak edition="Pali Text Society" number="2.0090" /> tagaraṃ vāpī’’tiādikā (dha. pa. 55) gāthā, ‘‘gandho isīnaṃ ciradikkhitānaṃ, kāyā cuto gacchati mālutenā’’tiādikā (jā. 2.17.55) ca vattabbā <pageBreak edition="Vipassana Research Institut" number="2.0061" />. Sīlañhi sattānaṃ ābharaṇañceva alaṅkāro ca gandhavilepanañca parassa dassanīyabhāvāvahañca. Tenāha <bold>‘‘sīlālaṅkārena hī’’</bold>tiādi.</paragraph>
    <paragraph line="227"><bold>‘‘Ayaṃ saggo labbhatī’’</bold>ti idaṃ majjhimehi chandādīhi āraddhaṃ sīlaṃ sandhāyāha. Tenāha sakko devarājā –</paragraph>
    <gatha1 line="228">‘‘Hīnena brahmacariyena, khattiye upapajjati;</gatha1>
    <gathalast line="229">Majjhimena ca devattaṃ, uttamena visujjhatī’’ti. (jā. 2.22.429);</gathalast>
    <paragraph line="230"><bold>Iṭṭho</bold>ti sukho, <bold>kanto</bold>ti kamanīyo, <bold>manāpo</bold>ti manavaḍḍhanako, taṃ panassa iṭṭhādibhāvaṃ dassetuṃ <bold>‘‘niccamettha kīḷā’’</bold>tiādi vuttaṃ. <bold>Nicca</bold>nti sabbakālaṃ <bold>kīḷā</bold>ti kāmūpasaṃhitā sukhavihārā. <bold>Sampattiyo</bold>ti bhogasampattiyo. <bold>Dibba</bold>nti dibbabhavaṃ devalokapariyāpannaṃ. <bold>Sukha</bold>nti kāyikaṃ, cetasikañca sukhaṃ. <bold>Dibbasampatti</bold>nti dibbabhavaṃ āyusampattiṃ, vaṇṇayasaissariyasampattiṃ, rūpādisampattiñca. <bold>Evamādī</bold>ti <bold>ādi</bold>-saddena yāmādīhi anubhavitabbaṃ dibbasampattiṃ vadati.</paragraph>
    <paragraph line="231"><bold>Appassādā</bold>ti nirassādā paṇḍitehi yathābhūtaṃ passantehi tattha assādetabbatābhāvato. <bold>Bahudukkhā</bold>ti mahādukkhā sampati, āyatiñca vipuladukkhānubandhattā. <bold>Bahupāyāsā</bold>ti anekavidhaparissayā. <bold>Etthā</bold>ti kāmesu. <bold>Bhiyyo</bold>ti bahuṃ. <bold>Doso</bold>ti aniccatādinā, appassādatādinā ca dūsitabhāvo, yato te viññūnaṃ cittaṃ nārādhenti. Atha vā ādīnaṃ vāti pavattatīti <bold>ādīnavo,</bold> paramakapaṇatā, tathā <pageBreak edition="Pali Text Society" number="2.0091" /> ca kāmā yathābhūtaṃ paccavekkhantānaṃ paccupatiṭṭhanti. <bold>Lāmakabhāvo</bold>ti nihīnabhāvo aseṭṭhehi sevitabbattā, seṭṭhehi na sevitabbattā ca. <bold>Saṃkilissana</bold>nti vibādhetabbatā upatāpetabbatā. <bold>Nekkhamme ānisaṃsa</bold>nti ettha yattakā kāmesu ādīnavā, tappaṭipakkhato tattakā nekkhamme ānisaṃsā. Api ca ‘‘nekkhammaṃ nāmetaṃ asambādhaṃ asaṃkiliṭṭhaṃ, nikkhantaṃ kāmehi, nikkhantaṃ kāmasaññāya, nikkhantaṃ kāmavitakkehi, nikkhantaṃ kāmapariḷāhehi, nikkhantaṃ byāpādato’’tiādinā <pageBreak edition="Myanmar" number="2.0070" /> (sārattha. ṭī. 3.26 mahāvagge) nayena nekkhamme ānisaṃse pakāsesi, pabbajjāya, jhānādīsu ca guṇe vibhāvesi vaṇṇesi.</paragraph>
    <paragraph line="232"><bold>Vuttanaya</bold>nti ettha yaṃ avuttanayaṃ ‘‘kallacitte’’tiādi, tattha <bold>kallacitte</bold>ti kammaniyacitte, heṭṭhā <pageBreak edition="Vipassana Research Institut" number="2.0062" /> pavattitadesanāya assaddhiyādīnaṃ cittadosānaṃ vigatattā uparidesanāya bhājanabhāvūpagamanena kammakkhamacitteti attho. Assaddhiyādayo hi yasmā cittassa rogabhūtā tadā te vigatā, tasmā arogacitteti attho. Diṭṭhimānādikilesavigamanena <bold>muducitte.</bold> Kāmacchandādivigamena <bold>vinīvaraṇacitte.</bold> Sammāpaṭipattiyaṃ uḷārapītipāmojjayogena <bold>udaggacitte.</bold> Tattha saddhāsampattiyā <bold>pasannacitte.</bold> Yadā ca bhagavā aññāsīti sambandho. Atha vā <bold>kallacitte</bold>ti kāmacchandavigamena arogacitte. <bold>Muducitte</bold>ti byāpādavigamena mettāvasena akathinacitte. <bold>Vinīvaraṇacitte</bold>ti uddhaccakukkuccavigamena vikkhepassa vigatattā tena apihitacitte. <bold>Udaggacitte</bold>ti thinamiddhavigamena <pageBreak edition="Pali Text Society" number="2.0092" /> sampaggahitavasena alīnacitte. <bold>Pasannacitte</bold>ti vicikicchāvigamena sammāpaṭipattiyaṃ adhimuttacitte, evampettha attho veditabbo.</paragraph>
    <paragraph line="233"><bold>‘‘Seyyathāpī’’</bold>tiādinā upamāvasena nesaṃ saṃkilesappahānaṃ, ariyamagguppādañca dasseti. <bold>Apagatakāḷaka</bold>nti vigatakāḷakaṃ. <bold>Sammadevā</bold>ti suṭṭhu eva. <bold>Rajana</bold>nti nīlapītādiraṅgajātaṃ. <bold>Paṭiggaṇheyyā</bold>ti gaṇheyya pabhassaraṃ bhaveyya. <bold>Tasmiṃyeva āsane</bold>ti tissameva nisajjāyaṃ, etena nesaṃ lahuvipassakatā, tikkhapaññatā, sukhapaṭipadākhippābhiññatā ca dassitā hoti. <bold>Viraja</bold>nti apāyagamanīyarāgarajādīnaṃ vigamena virajaṃ. Anavasesadiṭṭhivicikicchāmalāpagamanena <bold>vītamalaṃ.</bold> Paṭhamamaggavajjhakilesarajābhāvena vā <bold>virajaṃ.</bold> Pañcavidhadussīlyamalāpagamanena <bold>vītamalaṃ. Dhammacakkhu</bold>nti brahmāyusutte (ma. ni. 2.383) heṭṭhimā tayo maggā vuttā, cūḷarāhulovāde (ma. ni. 3.416) āsavakkhayo, idha pana sotāpattimaggo adhippeto. <bold>‘‘Yaṃ kiñci samudayadhammaṃ, sabbaṃ taṃ nirodhadhamma’’</bold>nti tassa uppattiākāradassananti. Nanu ca maggañāṇaṃ asaṅkhatadhammārammaṇaṃ, na saṅkhatadhammārammaṇanti? Saccametaṃ. Yasmā taṃ nirodhaṃ ārammaṇaṃ katvā kiccavasena sabbasaṅkhataṃ paṭivijjhantaṃ uppajjati, tasmā tathā vuttaṃ.</paragraph>
    <paragraph line="234">‘‘Suddhaṃ vattha’’nti nidassitaupamāyaṃ idaṃ upamāsaṃsandanaṃ vatthaṃ viya cittaṃ, vatthassa āgantukamalehi kiliṭṭhabhāvo viya cittassa rāgādimalehi saṃkiliṭṭhabhāvo <pageBreak edition="Myanmar" number="2.0071" />, dhovanasilā viya anupubbikathā, udakaṃ viya saddhā, udake temetvā ūsagomayachārikābharehi kāḷakapadese samucchinditvā vatthassa dhovanapayogo <pageBreak edition="Pali Text Society" number="2.0093" /> viya saddhāsinehena temetvā temetvā satisamādhipaññāhi dose sithilī katvā sutādividhinā cittassa sodhane vīriyārambho, tena payogena vatthe nānākāḷakāpagamo viya vīriyārambhena kilesavikkhambhanaṃ, raṅgajātaṃ viya ariyamaggo, tena suddhassa vatthassa pabhassarabhāvo viya vikkhambhitakilesassa cittassa maggena pariyodapananti. ‘‘Diṭṭhadhammā’’ti <pageBreak edition="Vipassana Research Institut" number="2.0063" /> vatvā dassanaṃ nāma ñāṇadassanato aññampi atthīti taṃ nivattanatthaṃ <bold>‘‘pattadhammā’’</bold>ti vuttaṃ. Patti ca ñāṇasampattito aññampi vijjatīti tato visesadassanatthaṃ <bold>‘‘viditadhammā’’</bold>ti vuttaṃ. Sā pana viditadhammatā dhammesu ekadesenāpi hotīti nippadesato viditabhāvaṃ dassetuṃ <bold>‘‘pariyogāḷhadhammā’’</bold>ti vuttaṃ, tena nesaṃ saccābhisambodhiṃyeva vibhāveti. Maggañāṇañhi ekābhisamayavasena pariññādikiccaṃ sādhentaṃ nippadesatova catusaccadhammaṃ samantato ogāhantaṃ paṭivijjhatīti. Sesaṃ heṭṭhā vuttanayameva.</paragraph>
    <paragraph line="235" number="77"><bold>Cīvaradānādīnī</bold>ti cīvarādiparikkhāradānaṃ sandhāyāha. Yo hi cīvarādike aṭṭha parikkhāre, pattacīvarameva vā sotāpannādiariyassa, puthujjanasseva vā sīlasampannassa datvā ‘‘idaṃ parikkhāradānaṃ anāgate ehibhikkhubhāvāya paccayo hotū’’ti patthanaṃ paṭṭhapesi, tassa ca sati adhikārasampattiyaṃ buddhānaṃ sammukhībhāve iddhimayaparikkhāralābhāya saṃvattatīti veditabbaṃ. <bold>Vassasatikattherā viya</bold> ākappasampannāti adhippāyo.</paragraph>
    <paragraph line="236"><bold>Sandassesī</bold>ti suṭṭhu paccakkhaṃ katvā dassesi. <bold>Idhalokattha</bold>nti idhalokabhūtaṃ khandhapañcakasaṅkhātamatthaṃ. <bold>Paralokattha</bold>nti etthāpi eseva nayo. <bold>Dassesī</bold>ti sāmaññalakkhaṇato, salakkhaṇato ca dassesi. Tenāha <bold>‘‘anicca’’</bold>ntiādi. Tattha hutvā abhāvato <bold>aniccanti dassesi.</bold> Udayabbayapaṭipīḷanato <bold>dukkhanti dassesi.</bold> Avasavattanato <bold>anattāti dassesi.</bold> Ime ruppanādilakkhaṇā pañcakkhandhāti rāsaṭṭhena <bold>khandhe dassesi.</bold> Ime cakkhādisabhāvā <pageBreak edition="Pali Text Society" number="2.0094" /> nissattanijjīvaṭṭhena aṭṭhārasa dhātuyoti <bold>dassesi.</bold> Imāni cakkhādisabhāvāneva dvārārammaṇabhūtāni dvādasa āyatanānīti <bold>dassesi.</bold> Ime <pageBreak edition="Myanmar" number="2.0072" /> avijjādayo jarāmaraṇapariyosānā dvādasa paccayadhammā paṭiccasamuppādoti <bold>dassesi.</bold> Rūpakkhandhassa heṭṭhā vuttanayena paccayato cattāri, khaṇato ekanti imāni <bold>pañca lakkhaṇāni dassesi. Tathā</bold>ti iminā ‘‘pañca lakkhaṇānī’’ti padaṃ ākaḍḍhati. <bold>Dassento</bold>ti <bold>iti</bold>-saddo nidassanattho, evanti attho. <bold>Niraya</bold>nti aṭṭhamahānirayasoḷasaussadanirayappabhedaṃ sabbaso nirayaṃ <bold>dassesi. Tiracchānayoni</bold>nti apadadvipadacatuppadabahuppadādibhedaṃ migapasupakkhisarīsapādivibhāgaṃ nānāvidhaṃ tiracchānalokaṃ. <bold>Pettivisaya</bold>nti khuppipāsikavantāsikaparadattūpajīvinijjhāmataṇhikādibhedabhinnaṃ nānāvidhaṃ petasattalokaṃ. <bold>Asurakāya</bold>nti kālakañcikāsuranikāyaṃ. Evaṃ tāva duggatibhūtaṃ paralokatthaṃ vatvā idāni sugatibhūtaṃ vattuṃ <bold>‘‘tiṇṇaṃ kusalānaṃ vipāka’’</bold>ntiādi vuttaṃ. Vehapphale subhakiṇṇeyeva saṅgahetvā asaññīsu, arūpīsu ca sampattiyā dassetabbāya abhāvato duviññeyyatāya <bold>‘‘navannaṃ brahmalokāna’’</bold>ntveva vuttaṃ.</paragraph>
    <paragraph line="237"><bold>Gaṇhāpesī</bold>ti <pageBreak edition="Vipassana Research Institut" number="2.0064" /> te dhamme samādinne kārāpesi.</paragraph>
    <paragraph line="238"><bold>Samuttejanaṃ</bold> nāma samādinnadhammānaṃ yathā anupakārakā dhammā parihāyanti, pahīyanti ca, upakārakā dhammā parivaḍḍhanti, visujjhanti ca, tathā nesaṃ ussāhuppādananti āha <bold>‘‘abbhussāhesī’’</bold>ti. Yathā pana taṃ ussāhuppādanaṃ hoti, taṃ dassetuṃ <bold>‘‘idhalokatthañcevā’’</bold>tiādi vuttaṃ. <bold>Tāsetvā tāsetvā</bold>ti paribyattabhāvāpādanena tejetvā tejetvā. <bold>Adhigataṃ viya katvā</bold>ti yesaṃ katheti, tehi tamatthaṃ paccakkhato anubhuyyamānaṃ viya katvā. Veneyyānañhi buddhehi pakāsiyamāno <pageBreak edition="Pali Text Society" number="2.0095" /> attho paccakkhatopi pākaṭataro hutvā upaṭṭhāti. Tathā hi bhagavā evaṃ thomīyati –</paragraph>
    <gatha1 line="239">‘‘Ādittopi ayaṃ loko, ekādasahi aggibhi;</gatha1>
    <gathalast line="240">Na tathā yāti saṃvegaṃ, sammohapaliguṇṭhito.</gathalast>
    <gatha1 line="241">Sutvādīnavasaññuttaṃ, yathā vācaṃ mahesino;</gatha1>
    <gathalast line="242">Paccakkhatopi buddhānaṃ, vacanaṃ suṭṭhu pākaṭa’’nti.</gathalast>
    <paragraph line="243">Tenāha <bold>‘‘dvattiṃsakammakāraṇapañcavīsatimahābhayappabhedañhī’’</bold>tiādi. Dvattiṃsakammakāraṇāni ‘‘hatthampi chindantī’’tiādinā (ma. ni. 1.178) <bold>dukkhakkhandhasutte</bold> āgatanayena <pageBreak edition="Myanmar" number="2.0073" /> veditabbāni. <bold>Pañcavīsatimahābhayāni</bold> ‘‘jātibhayaṃ jarābhayaṃ byādhibhayaṃ maraṇabhaya’’ntiādinā (cūḷani. 123) tattha tattha sutte āgatanayena veditabbāni. <bold>Āghātanabhaṇḍikā</bold> adhikuṭṭanakaḷiṅgaraṃ, yaṃ ‘‘accādhāna’’ntipi vuccati.</paragraph>
    <paragraph line="244"><bold>Paṭiladdhaguṇena codesī</bold>ti ‘‘taṃtaṃguṇādhigamena ayampi tumhehi paṭiladdho, ānisaṃso ayampī’’ti paccakkhato dassento ‘‘kiṃ ito pubbe evarūpaṃ atthī’’ti codento viya ahosi. Tenāha <bold>‘‘mahānisaṃsaṃ katvā kathesī’’</bold>ti.</paragraph>
    <paragraph line="245"><bold>Tappaccayañca kilamatha</bold>nti saṅkhārapavattihetukaṃ tasmiṃ tasmiṃ sattasantāne uppajjanakaparissamaṃ saṃvighātaṃ vihesaṃ. <bold>Idhā</bold>ti heṭṭhā paṭhamamaggādhigamatthāya kathāya. Sabbasaṅkhārūpasamabhāvato <bold>santaṃ. </bold> Atittikaraparamasukhatāya <bold>paṇītaṃ.</bold> Sakalasaṃsārabyasanato tāyanatthena <pageBreak edition="Vipassana Research Institut" number="2.0065" /><bold>tāṇaṃ.</bold> Tato nibbindahadayānaṃ nilīyanaṭṭhānatāya <bold>leṇaṃ. Ādi</bold>-saddena gatipaṭisaraṇaṃ paramassāsoti evamādīnaṃ saṅgaho.</paragraph>
    <subhead line="246">Mahājanakāyapabbajjāvaṇṇanā</subhead>
    <paragraph line="247" number="80"> Saṅghappahonakānaṃ bhikkhūnaṃ abhāvā <bold>‘‘saṅghassa aparipuṇṇattā’’</bold>ti vuttaṃ. Dve aggasāvakā eva hi tadā ahesuṃ.</paragraph>
    <subhead line="248">Cārikāanujānanavaṇṇanā</subhead>
    <paragraph line="249" number="86"> ‘‘Kadā <pageBreak edition="Pali Text Society" number="2.0096" /> udapādī’’ti pucchaṃ ‘‘sambodhito’’tiādinā saṅkhepato vissajjetvā puna taṃ vitthārato dassetuṃ <bold>‘‘bhagavā kirā’’</bold>tiādi vuttaṃ. Pitu saṅgahaṃ karonto vihāsi sambodhito ‘‘satta saṃvaccharāni satta māse satta divase’’ti ānetvā sambandho, tañca kho veneyyānaṃ tadā abhāvato. <bold>Kilañjehi</bold> bahi <bold>chādāpetvā, vatthehi</bold> anto <bold>paṭicchādāpetvā, upari ca</bold> vatthehi <bold>chādāpetvā,</bold> tassa heṭṭhā <bold>suvaṇṇa…pe… vitānaṃ kārāpetvā. Mālāvacchake</bold>ti pupphamālāhi vacchākārena veṭhite. <bold>Gandhantare</bold>ti cāṭibharitagandhassa antare. <bold>Pupphānī</bold>ti cāṭiādibharitāni jalajapupphāni ceva caṅkotakādibharitāni thalajapupphāni ca.</paragraph>
    <paragraph line="250">Kāmañcāyaṃ <pageBreak edition="Myanmar" number="2.0074" /> rājā buddhapitā, tathāpi buddhā nāma lokagaruno, na te kenaci vase vattetabbā, atha kho te eva pare attano vase vattenti, tasmā rājā <bold>‘‘nāhaṃ bhikkhusaṅghaṃ demī’’</bold>ti āha.</paragraph>
    <paragraph line="251"><bold>Dānamukha</bold>nti dānakaraṇūpāyaṃ, dānavattanti attho. <bold>Na dāni me anuññātā</bold>ti idāni me dānaṃ na anuññātā, no na anujānantīti attho.</paragraph>
    <paragraph line="252"><bold>Paritassanajīvita</bold>nti dukkhajīvikā dāliddiyanti attho.</paragraph>
    <paragraph line="253"><bold>Sabbesaṃ bhikkhūnaṃ pahosī</bold>ti bhagavato aṭṭhasaṭṭhi ca bhikkhusatasahassānaṃ bhāgato dātuṃ pahosi, na sabbesaṃ pariyattabhāvena. Tenāha <bold>‘‘senāpatipi attano deyyadhammaṃ adāsī’’</bold>ti. <bold>Jeṭṭhikaṭṭhāne</bold>ti jeṭṭhikadeviṭṭhāne.</paragraph>
    <paragraph line="254"><bold>Tatheva</bold><pageBreak edition="Vipassana Research Institut" number="2.0066" /><bold>katvā</bold>ti carapurise ṭhapetvā. <bold>Suci</bold>nti suddhaṃ. <bold>Paṇīta</bold>nti uḷāraṃ, bhāvanapuṃsakañcetaṃ ‘‘ekamanta’’ntiādīsu (pārā. 2) viya. <bold>Bhañjitvā</bold>ti madditvā, pīḷetvāti <pageBreak edition="Pali Text Society" number="2.0097" /> attho. <bold>Jātisappikhīrādīhiyevā</bold>ti antojātasappikhīrādīhiyeva, amhākameva gāviādito gahitasappiādīhiyevāti attho.</paragraph>
    <paragraph line="255" number="90"> Parāpavādaṃ, parāpakāraṃ, sītuṇhādibhedañca guṇāparādhaṃ khamati sahati adhivāsetīti <bold>khanti.</bold> Sā pana yasmā sīlādīnaṃ paṭipakkhadhamme savisesaṃ tapati santapati vidhamatīti <bold>paramaṃ</bold> uttamaṃ <bold>tapo.</bold> Tenāha <bold>‘‘adhivāsanakhanti nāma paramaṃ tapo’’</bold>ti. ‘‘Adhivāsanakhantī’’ti iminā dhammanijjhānakkhantito viseseti. Titikkhanaṃ khamanaṃ <bold>titikkhā.</bold>Akkharacintakā hi khamāyaṃ titikkhā-saddaṃ vaṇṇenti. Tenevāha <bold>‘‘khantiyā eva vevacana’’</bold>ntiādi. <bold>Sabbākārenā</bold>ti santapaṇītanipuṇasivakhemādinā sabbappakārena. <bold>So pabbajito nāma na hoti</bold> pabbājitabbadhammassa apabbājanato. <bold>Tasseva</bold> tatiyapadassa <bold>vevacanaṃ</bold> anatthantarattā.</paragraph>
    <paragraph line="256"><bold>‘‘Na hī’’</bold>tiādinā taṃ evatthaṃ vivarati. <bold>Uttamatthena paramanti vuccati</bold> para-saddassa seṭṭhavācakattā, ‘‘puggalaparoparaññū’’tiādīsu (a. ni. 7.68; netti. 118) viya. <bold>Para</bold>nti aññaṃ. Idāni para-saddaṃ aññapariyāyameva gahetvā atthaṃ dassetuṃ <bold>‘‘atha vā’’</bold>tiādi vuttaṃ. <bold>Malassā</bold>ti pāpamalassa. <bold>Apabbājitattā</bold>ti anīhaṭattā anirākatattā <pageBreak edition="Myanmar" number="2.0075" />. <bold>Samitattā</bold>ti nirodhitattā tesaṃ pāpadhammānaṃ. <bold>‘‘Samitattā hi pāpānaṃ samaṇoti pavuccatī’’</bold>ti hi vuttaṃ.</paragraph>
    <paragraph line="257">Apica bhagavā bhikkhūnaṃ pātimokkhaṃ uddisanto pātimokkhakathāya ca sīlapadhānattā sīlassa ca visesato doso paṭipakkhoti <pageBreak edition="Pali Text Society" number="2.0098" /> tassa niggaṇhanavidhiṃ dassetuṃ ādito <bold>‘‘khantī paramaṃ tapo’’</bold>ti āha, tena aniṭṭhassa paṭihananūpāyo vutto, titikkhāgahaṇena pana iṭṭhassa, tadubhayenapi uppannaṃ ratiṃ abhibhuyya viharatīti ayamattho dassitoti. Taṇhāvānassa vūpasamanato <bold>nibbānaṃ paramaṃ vadanti buddhā.</bold> Tattha khantiggahaṇena payogavipattiyā abhāvo dassito, titikkhāgahaṇena āsayavipattiyā abhāvo. Tathā khantiggahaṇena parāparādhasahatā, titikkhāgahaṇena paresu anaparajjhanā dassitā. Evaṃ kāraṇamukhena anvayato pātimokkhaṃ dassetvā idāni byatirekato taṃ dassetuṃ <bold>‘‘na hī’’</bold>tiādi vuttaṃ, tena yathā sattānaṃ jīvitā voropanaṃ, pāṇileḍḍudaṇḍādīhi vibādhanañca ‘‘parūpaghāto, paraviheṭhana’’nti vuccati, evaṃ tesaṃ mūlasāpateyyāvaharaṇaṃ, dāraparāmasanaṃ, visaṃvādanaṃ, aññamaññabhedanaṃ, pharusavacanena mammaghaṭṭanaṃ, niratthakavippalāpo <pageBreak edition="Vipassana Research Institut" number="2.0067" />, parasantakagijjhanaṃ, ucchedavindanaṃ, micchābhinivesanañcaupaghāto, viheṭhanañca hotīti yassa kassaci akusalassa kammapathassa, kammassa ca karaṇena pabbajito, samaṇo ca na hotīti dasseti.</paragraph>
    <paragraph line="258"><bold>Sabbākusalassā</bold>ti sabbassāpi dvādasākusalacittuppādasaṅgahitassa sāvajjadhammassa. Karaṇaṃ nāma tassa attano santāne uppādananti tappaṭikkhepato akaraṇaṃ <bold>‘‘anuppādana’’</bold>nti vuttaṃ. <bold>‘‘Kusalassā’’</bold>ti idaṃ ‘‘etaṃ buddhāna sāsana’’nti vakkhamānattā ariyamaggadhamme, tesañca sambhārabhūte tebhūmakakusaladhamme sambodhetīti āha <bold>‘‘catubhūmakakusalassā’’</bold>ti. <bold>Upasampadā</bold>ti upasampādanaṃ, taṃ pana tassa samadhigamoti āha <bold>‘‘paṭilābho’’</bold>ti. <bold>Cittajotana</bold>nti cittassa pabhassarabhāvakaraṇaṃ sabbaso parisodhanaṃ. Yasmā <pageBreak edition="Pali Text Society" number="2.0099" /> aggamaggasamaṅgino cittaṃ sabbaso pariyodapīyati nāma, aggaphalakkhaṇe pana pariyodapitaṃ hoti puna pariyodapetabbatāya abhāvato, iti pariniṭṭhitapariyodapanataṃ sandhāyāha <bold>‘‘taṃ pana arahattena hotī’’</bold>ti. <bold>Sabbapāpaṃ pahāya</bold> tadaṅgādivasenevāti adhippāyo. <bold>‘‘Sīlasaṃvarenā’’</bold>ti hi iminā tebhūmakassāpi saṅgahe itarappahānānampi saṅgaho hotīti, evañca katvā sabbaggahaṇaṃ samatthitaṃ hoti <pageBreak edition="Myanmar" number="2.0076" />. <bold>Samathavipassanāhī</bold>ti lokiyalokuttarāhi samathavipassanāhi. <bold>Sampādetvā</bold>ti nipphādetvā. Sampādanañcettha hetubhūtāhi phalabhūtassa sahajātāhipi, pageva purimasiddhāhīti daṭṭhabbaṃ.</paragraph>
    <paragraph line="259"><bold>Kassacī</bold>ti hīnādīsu kassaci sattassa kassaci upavādassa, tena davakamyatāyapi upavadanaṃ paṭikkhipati. <bold>Upaghātassa akaraṇa</bold>nti etthāpi ‘‘kassacī’’ti ānetvā sambandho. <bold>Kāyenā</bold>ti ca nidassanamattametaṃ manasāpi paresaṃ anatthacintanādivasena upaghātakaraṇassa vajjetabbattā. <bold>Kāyenā</bold>ti vā ettha arūpakāyassāpi saṅgaho daṭṭhabbo, na copanakāyakarajakāyānameva. <bold>Pa atimokkha</bold>nti pakārato ativiya sīlesu mukhyabhūtaṃ. <bold>‘‘Atipamokkha’’</bold>nti tameva padaṃ upasaggabyattayena vadati. Evaṃ bhedato padavaṇṇanaṃ katvā tatvato vadati <bold>‘‘uttamasīla’’</bold>nti. <bold>‘‘Pāti vā’’</bold>tiādinā pālanato rakkhaṇato ativiya mokkhanato ativiya mocanato <bold>pātimokkha</bold>nti dasseti. ‘‘Pāpā ati mokkhetīti atimokkho’’ti nimittassa kattubhāvena upacaritabbato. <bold>Yo vā na</bold>nti yo vā puggalo naṃ pātimokkhasaṃvarasīlaṃ <bold>pāti</bold><pageBreak edition="Pali Text Society" number="2.0100" /> samādiyitvā avikopento <bold>rakkhati, taṃ</bold> ‘‘pātī’’ti laddhanāmaṃ pātimokkhasaṃvarasīle ṭhitaṃ <bold>mokkhetīti pātimokkha</bold>nti ayamettha saṅkhepo, vitthārato pana pātimokkhapadassa attho <bold>visuddhimaggasaṃvaṇṇanāyaṃ</bold> (visuddhi. ṭī. 1.14) vuttanayena veditabbo.</paragraph>
    <paragraph line="260"><bold>Mattaññutā</bold>ti <pageBreak edition="Vipassana Research Institut" number="2.0068" /> bhojane mattaññutā, sā pana visesato paccayasannissitasīlavasena gahetabbāti āha <bold>‘‘paṭiggahaṇaparibhogavasena pamāṇaññutā’’</bold>ti. Ājīvapārisuddhisīlavasenāpi gayhamāne ‘‘pariyesanavissajjanavasenā’’tipi vattabbaṃ. <bold>Saṅghaṭṭanavirahita</bold>nti janasaṅghaṭṭanavirahitaṃ, nirajanasambādhaṃ vivittanti attho. <bold>Catupaccayasantoso dīpito</bold> paccayasantosatāsāmaññena itaradvayassāpi lakkhaṇahāranayena jotitabhāvato. <bold>‘‘Aṭṭhasamāpattivasibhāvāyā’’</bold>ti iminā payojanadassanavasena yadatthaṃ vivittasenāsanasevanaṃ icchitaṃ, so adhicittānuyogo vutto. Aṭṭha samāpattiyo cettha vipassanāya pādakabhūtā adhippetā, na yā kācīti sakalassāpi adhicittānuyogassa jotitabhāvo veditabbo.</paragraph>
    <subhead line="261">Devatārocanavaṇṇanā</subhead>
    <paragraph line="262" number="91"><bold>Ettāvatā</bold>ti <pageBreak edition="Myanmar" number="2.0077" /> ettakena suttapadesena. Tatthāpi ca iminā…pe… kathanena suppaṭividdhabhāvaṃ pakāsetvāti yojanā. <bold>Ca</bold>-saddo byatirekattho, tena idāni vuccamānatthaṃ ullaṅgeti. <bold>Ekamidāha</bold>nti ekaṃ ahaṃ. <bold>Idaṃ</bold>-saddo nipātamattaṃ. <bold>Ādi</bold>-saddena ‘‘bhikkhave samaya’’nti evamādi pāṭho saṅgahito. Ahaṃ bhikkhave ekaṃ samayanti evaṃ pettha padayojanā.</paragraph>
    <paragraph line="263"><bold>Subhagavane</bold>ti subhagattā <bold>subhagaṃ,</bold> sundarasirikattā <pageBreak edition="Pali Text Society" number="2.0101" />, sundarakāmattā vāti attho. Subhagañhi taṃ sirisampattiyā, sundare cettha kāme manussā patthenti. Bahujanakantatāyapi taṃ <bold>subhagaṃ.</bold> Vanayatīti <bold>vanaṃ,</bold> attasampattiyā attani sinehaṃ uppādetīti attho. Vanute iti vā <bold>vanaṃ,</bold> attasampattiyā eva ‘‘maṃ paribhuñjathā’’ti satte yācati viyāti attho. Subhagañca taṃ vanañcāti subhagavanaṃ, tasmiṃ <bold>subhagavane.</bold><bold>Aṭṭhakathāyaṃ</bold>pana kiṃ iminā papañcenāti <bold>‘‘evaṃ nāmake vane’’</bold>ti vuttaṃ. Kāmaṃ sālarukkhopi ‘‘sālo’’ti vuccati, yo koci rukkhopi vanappati jeṭṭhakarukkhopi. Idha pana pacchimo eva adhippetoti āha <bold>‘‘vanappatijeṭṭhakassa mūle’’</bold>ti. <bold>Mūlasamugghātavasenā</bold>ti anusayasamucchindanavasena.</paragraph>
    <paragraph line="264"><bold>Na vihāyantī</bold>ti akuppadhammatāya na vijahanti. <bold>‘‘Na kañci sattaṃ tapantīti atappā’’</bold>ti idaṃ tesu tassā samaññāya niruḷhatāya vuttaṃ, aññathā sabbepi suddhāvāsā na kañci sattaṃ tapantīti atappā nāma siyuṃ. <bold>‘‘Na vihāyantī’’</bold>tiādinibbacanesupi eseva nayo. <bold>Sundaradassanā</bold>ti dassanīyāti ayamatthoti āha <bold>‘‘abhirūpā’’</bold>tiādi. <bold>Sundarametesaṃ dassana</bold>nti <pageBreak edition="Vipassana Research Institut" number="2.0069" /> sobhanametesaṃ cakkhunā dassanaṃ, viññāṇena dassanaṃ pīti attho. <bold>Sabbe heva…pe… jeṭṭhā</bold> pañcavokārabhave tato visiṭṭhānaṃ abhāvato.</paragraph>
    <paragraph line="265"><bold>Sattannaṃ buddhānaṃ vasenā</bold>ti sattannaṃ sammāsambuddhānaṃ apadānavasena. Avihehi ajjhiṭṭhena ekena avihābrahmunā kathitā tehi sabbehi kathitā nāma hontīti vuttaṃ <bold>‘‘tathā avihehī’’</bold>ti. Eseva nayo sesesupi. Tenāha bhagavā ‘‘devatā maṃ etadavocu’’nti. Yaṃ pana pāḷiyaṃ ‘‘anekāni devatāsatānī’’ti vuttaṃ, taṃ sabbaṃ <pageBreak edition="Pali Text Society" number="2.0102" /> pacchā attano sāsane <pageBreak edition="Myanmar" number="2.0078" /> visesaṃ adhigantvā tattha uppannānaṃ vasena vuttaṃ. <bold>Anusandhidvayampī</bold>ti dhammadhātupadānusandhi, devatārocanapadānusandhīti duvidhaṃ anusandhiṃ. <bold>Niyyātento</bold>ti nigamento. Yaṃ panettha atthato avibhattaṃ, taṃ suviññeyyamevāti.</paragraph>
    <centered line="266">Mahāpadānasuttavaṇṇanāya līnatthappakāsanā.</centered>
  </content>
</document>