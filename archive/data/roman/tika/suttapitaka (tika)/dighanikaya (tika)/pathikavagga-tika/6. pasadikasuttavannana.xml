<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0103t.tik5.xml</normativeSource>
    <archivePath>roman/tika/suttapitaka (tika)/dighanikaya (tika)/pathikavagga-tika/6. pasadikasuttavannana.xml</archivePath>
    <baseFileName>6. pasadikasuttavannana</baseFileName>
    <titlePath>6. Pāsādikasuttavaṇṇanā - Pāthikavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">6. Pāsādikasuttavaṇṇanā</chapter>
    <subhead line="2">Nigaṇṭhanāṭaputtakālaṅkiriyavaṇṇanā</subhead>
    <paragraph line="3" number="164"> Lakkhassa <pageBreak edition="M" number="3.0087" /><pageBreak edition="V" number="3.0078" /><pageBreak edition="P" number="3.0110" /> saravedhaṃ avirajjhitvāna vijjhanavidhiṃ jānantīti <bold>vedhaññā.</bold> Tenāha <bold>‘‘dhanumhi katasikkhā’’</bold>ti. <bold>Sippaṃ uggahaṇatthāyāti</bold> dhanusippādisippassa uggahaṇatthāya. Majjhimena pamāṇena sarapātayogyatāvasena katattā <bold>dīghapāsādo.</bold></paragraph>
    <paragraph line="4"><bold>Sampati kālaṃ kato</bold>ti acirakālaṃ kato. <bold>Dvedhikajātā</bold>ti jātadvedhikā sañjātabhedā. <bold>Dvejjhajātā</bold>ti duvidhabhāvappattā. Bhaṇḍanti paribhāsanti etenāti <bold>bhaṇḍanaṃ,</bold> viruddhacittaṃ. <bold>Ta</bold>nti bhaṇḍanaṃ. ‘‘Idaṃ nahānādi na kattabba’’nti paññattavattaṃ <bold>paṇṇatti. Dhammavinaya</bold>nti pāvacanaṃ siddhantaṃ. <bold>Vijjhantā</bold> mukhasattīhi. <bold>Sahitaṃ me</bold>ti mayhaṃ vacanaṃ sahitaṃ siliṭṭhaṃ pubbāparasambandhaṃ atthayuttaṃ kāraṇayuttaṃ. Tenāha <bold>‘‘atthasaṃhita’’</bold>nti. <bold>Adhiciṇṇa</bold>nti āciṇṇaṃ. <bold>Viparāvatta</bold>nti virodhadassanavasena parāvattitaṃ, parāvattaṃ dūsitanti attho. Tenāha <bold>‘‘cirakālavasena paguṇaṃ, taṃ mama vādaṃ āgamma nivatta’’</bold>nti. <bold>Pariyesamāno vicara</bold> tattha gantvā sikkhāti attho. <bold>Sace sakkosi,</bold> idāniyeva mayā veṭhitaṃ dosaṃ nibbeṭhehi. <bold>Maraṇamevā</bold>ti <pageBreak edition="P" number="3.0111" /> aññamaññaghātanavasena maraṇameva. Nāṭaputtassa imeti <bold>nāṭaputtiyā,</bold> te pana tassa sissāti āha <bold>‘‘antevāsikesū’’</bold>ti. Purimapaṭipattito paṭinivattanaṃ <bold>paṭivānaṃ,</bold> taṃ rūpaṃ sabhāvo etesanti <bold>paṭivānarūpā.</bold> Tenāha <bold>‘‘nivattanasabhāvā’’</bold>ti. <bold>Kathanaṃ</bold> atthassa ācikkhanaṃ. <bold>Pavedanaṃ</bold> hetudāharaṇāni āharitvā bodhanaṃ. Tenāha <bold>‘‘duppavediteti duviññāpite’’</bold>ti. Na upasamāya saṃvattatīti <bold>anupasamasaṃvattanaṃ,</bold> tadeva <bold>anupasamasaṃvattanikaṃ,</bold> tasmiṃ. Samussitaṃ hutvā patiṭṭhāhetubhāvato <bold>thūpaṃ,</bold> patiṭṭhāti āha <bold>‘‘bhinnathūpeti bhinnapatiṭṭhe’’</bold>ti, <bold>thūpo</bold>ti vā dhammassa niyyānabhāvo veditabbo aññe dhamme abhibhuyya samussitaṭṭhena, so nigaṇṭhassa samaye. Kehici abhinnasammatopi bhinno vinaṭṭho eva sabbena sabbaṃ abhāvatoti so <bold>bhinnathūpo,</bold> so eva <pageBreak edition="V" number="3.0079" /> niyyānabhāvo vaṭṭadukkhato muccitukāmānaṃ <bold>paṭisaraṇaṃ,</bold> tamettha natthīti <bold>appaṭisaraṇo</bold><pageBreak edition="M" number="3.0088" />, tasmiṃ bhinnathūpe appaṭisaraṇeti evamettha attho veditabbo.</paragraph>
    <paragraph line="5"><bold>Ācariyappamāṇa</bold>nti ācariyamuṭṭhi hutvā pamāṇabhūtaṃ. <bold>Nānānīhārenā</bold>ti nānākārena.</paragraph>
    <paragraph line="6" number="165"><bold>Tatheva samudācariṃsu</bold> bhūtapubbagatiyā. <bold>Sāmākāna</bold>nti sāmākadhaññānaṃ.</paragraph>
    <paragraph line="7">‘‘Yenassa upajjhāyo’’ti vatvā yathāssa āyasmato cundassa dhammabhaṇḍāgāriko upajjhāyo ahosi, taṃ vitthārena dassetuṃ <bold>‘‘buddhakāle kirā’’</bold>tiādi vuttaṃ. Tattha <bold>buddhakāle</bold>ti bhūtakathanametaṃ, na visesanaṃ. Satthu parinibbānato puretarameva hi dhammasenāpati parinibbuto.</paragraph>
    <subhead line="8">Dhammaratanapūjāvaṇṇanā</subhead>
    <paragraph line="9"><bold>Saddhivihārikaṃ</bold><pageBreak edition="P" number="3.0112" /><bold>adāsī</bold>ti saddhivihārikaṃ katvā adāsi.</paragraph>
    <paragraph line="10"><bold>Kathāya mūla</bold>nti bhagavato santikā labhitabbadhammakathāya kāraṇaṃ. <bold>Samuṭṭhāpetī</bold>ti uṭṭhāpeti, dāliddiyapaṅkato uddharatīti adhippāyo. <bold>Sandhama</bold>nti sammadeva dhamanto. Ekekasmiṃ pahāreyeva tayo tayo vāre katvā <bold>divā navavāre rattiṃ navavāre.</bold><bold>Upaṭṭhānameva gacchati</bold> buddhupaṭṭhānavasena, pañhāpucchanādivasena pana antarantarāpi gacchateva, gacchanto ca <bold>divasassa…pe… gacchati.</bold> Ñātuṃ icchitassa atthassa uddharaṇabhāvato pañhova <bold>pañhuddhāro,</bold> taṃ <bold>gahetvāva gacchati</bold> attano mahāpaññatāya, satthu ca dhammadesanāyaṃ akilāsubhāvato.</paragraph>
    <subhead line="11">Asammāsambuddhappaveditadhammavinayavaṇṇanā</subhead>
    <paragraph line="12" number="166"><bold>Ārocitepi</bold> tasmiṃ atthe. <bold>Sāmiko</bold> hoti, tassa sāmikabhāvaṃ dassetuṃ <bold>‘‘sova tassā ādimajjhapariyosānaṃ jānātī’’</bold>ti āha. <bold>Eva</bold>nti vacanasampaṭicchanaṃ. Cundattherena hi ānītaṃ kathāpābhataṃ bhagavā sampaṭicchanto <bold>‘‘eva’’</bold>nti āha. <bold>‘‘Eva’’</bold>nti durakkhāte dhammavinaye sāvakānaṃ dvedhikādibhāvena viharaṇakiriyāparāmasanañhetaṃ.</paragraph>
    <paragraph line="13"><bold>Yasmā</bold><pageBreak edition="M" number="3.0089" /><bold>…pe… pākaṭaṃ hoti</bold> byatirekamukhena ca neyyassa atthassa vibhūtabhāvāpattito. Atha <pageBreak edition="V" number="3.0080" /> vā <bold>yasmā…pe… pākaṭaṃ hoti</bold> dosesu ādīnavadassanena tappaṭipakkhesu guṇesu ānisaṃsassa vibhūtabhāvāpattito. <bold>Vokkammā</bold>ti apasakketvā. Āmeḍitalopena cāyaṃ niddeso, vokkamma vokkammāti vuttaṃ hoti, tena tassa vokkamanassa antarantarāti ayamattho labbhatīti āha <bold>‘‘na nirantara’’</bold>ntiādi. <bold>Dhammānudhammapaṭipattiādayo</bold>ti tena satthārā vuttamuttidhammassa anudhammaṃ appaṭipajjanādayo <pageBreak edition="P" number="3.0113" />. <bold>Ādi</bold>-saddena pāḷiyaṃ āgatā asāmīcipaṭipadādayo ca saṅgayhanti. <bold>Manussattampī</bold>ti <bold>pi</bold>-saddena ‘‘vicāraṇapaññāya asambhavo, dosesu anabhinivesitā, asandiṭṭhiparāmāsitā’’ti evamādīnaṃ saṅgaho daṭṭhabbo. ‘‘Tathā eva’’nti padehi yathākkamaṃ pakārassa kāmaṃ tirokkhatā, paccakkhatā vuccati, tathāpi yathā ‘‘tathā paṭipajjatū’’ti padena paṭipajjanākāro niyametvā vihito, tathā ‘‘evaṃ paṭipajjatū’’ti imināpīti idaṃ tassa atthadassanabhāvena vuttaṃ.<bold> Samādapitattā </bold>micchāpaṭipadāya<bold> apuññaṃ pasavati.</bold></paragraph>
    <paragraph line="14" number="167"> Ñāyati muttidhammo etenāti <bold>ñāyo,</bold> tena satthārā vutto dhammānudhammo, taṃ paṭipannoti <bold>ñāyappaṭipanno,</bold> so pana yasmā tassa muttidhammassa adhigame kāraṇasammato, tasmā vuttaṃ <bold>‘‘kāraṇappaṭipanno’’</bold>ti. <bold>Nipphādessatī</bold>ti sādhessati, siddhiṃ gamissatīti vuttaṃ hoti. <bold>Dukkhanibbattaka</bold>nti sampati, āyatiñca dukkhassa nibbattakaṃ. <bold>Vīriyaṃ karoti</bold> micchāpaṭipannattā.</paragraph>
    <subhead line="15">Sammāsambuddhappaveditadhammavinayādivaṇṇanā</subhead>
    <paragraph line="16" number="168"><bold>Niyyātī</bold>ti vattati, saṃvattatīti vā attho.</paragraph>
    <paragraph line="17" number="170"> Idha sāvakassa sammāpaṭipattiyā ekantikaapassayadassanatthaṃ satthu sammāsambuddhatā, dhammassa ca svākkhātatā kittitāti <bold>‘‘sammāpaṭipannassa kulaputtassa pasaṃsaṃ dassetvā’’</bold>ti vuttaṃ. Evañhi imissā desanāya saṃkilesabhāgiyabhāvena uṭṭhitāya vodānabhāgiyabhāvena yathānusandhinā pavatti dīpitā hoti. <bold>Abodhitatthā</bold>ti appaveditatthā, paramatthaṃ catutthasaccapaṭivedhaṃ apāpitāti attho. Pāḷiyaṃ ‘‘assā’’ti padaṃ <pageBreak edition="P" number="3.0114" /> ‘‘sāvakā saddhamme’’ti <pageBreak edition="M" number="3.0090" /> dvīhi padehi yojetabbaṃ ‘‘assa sammāsambuddhassa sāvakā, assa saddhamme’’ti. <bold>Sabbasaṅgahapadehi kata</bold>nti sabbassa sāsanatthassa saṅgaṇhanapadehi ekajjhaṃ kataṃ. Tenāha <bold>‘‘sabbasaṅgāhikaṃ kataṃ na hotīti attho’’</bold>ti. Pubbenāparaṃ sambandhatthabhāvena saṅgahetabbatāya vā saṅgahāni <pageBreak edition="V" number="3.0081" /> padāni katāni etassāti <bold>saṅgahapadakataṃ,</bold> brahmacariyaṃ. Tappaṭikkhepena na ca saṅgahapadakatanti yojanā. Rāgādipaṭipakkhaharaṇaṃ, yathānusiṭṭhaṃ vā paṭipajjamānānaṃ vaṭṭadukkhato paṭiharaṇaṃ nibbānapāpanaṃ <bold>paṭihāro,</bold> so eva ā-kārassa i-kāraṃ katvā <bold>paṭihiro,</bold> paṭihiro eva <bold>pāṭihiro,</bold> saha pāṭihirenāti <bold>sappāṭihiraṃ,</bold> tathā suppaveditatāya sappāṭihiraṃ katanti <bold>sappāṭihirakataṃ. </bold> Tādisaṃ pana vaṭṭato niyyāne niyuttaṃ, niyyānappayojanañca hotīti āha <bold>‘‘niyyānika’’</bold>nti. <bold>Devalokato</bold>ti devalokato paṭṭhāya rūpīdevanikāyato pabhuti. <bold>Suppakāsita</bold>nti suṭṭhu pakāsitaṃ. <bold>Yāva devamanussehī</bold>ti vā yāva devamanussehi yattakā devā manussā ca, tāva te sabbe abhibyāpetvā <bold>suppakāsitaṃ.</bold> Anutāpāya hotīti <bold>anutappo,</bold> so pana anutāpaṃ karonto viya hotīti vuttaṃ <bold>‘‘anutāpakaro hotī’’</bold>ti.</paragraph>
    <paragraph line="18" number="172"><bold>Thiro</bold>ti ṭhitadhammo kenaci asaṃhāriyo, asekkhā sīlakkhandhādayo therakārakā dhammā.</paragraph>
    <paragraph line="19" number="173"><bold>Yogehi khemattā</bold>ti yogehi anupaddutattā. <bold>Saddhammassā</bold>ti <pageBreak edition="P" number="3.0115" /> assa saddhammassa. <bold>Assā</bold>ti ca assa satthuno.</paragraph>
    <paragraph line="20" number="174"> Upāsakā brahmacārino nāma visesato anāgāmino. Sotāpannasakadāgāminopi tādisā tathā vuccantīti <bold>‘‘brahmacariyavāsaṃ vasamānā ariyasāvakā’’</bold> icceva vuttaṃ.</paragraph>
    <paragraph line="21" number="176"><bold>Sabbakāraṇasampanna</bold>nti yattakehi kāraṇehi sampannaṃ nāma hoti, tehi sabbehi kāraṇehi sampannaṃ sampattaṃ upagataṃ paripuṇṇaṃ, samannāgataṃ vā. <bold>Imameva dhamma</bold>nti imameva sāsanadhammaṃ.</paragraph>
    <paragraph line="22">Udakena <pageBreak edition="M" number="3.0091" /> padesaññunā attano paññāveyyattiyataṃ dassetuṃ aniyyānike atthe payuttaṃ paheḷikasadisaṃ vacanaṃ, bhagavatā attano sabbaññutāya niyyānike atthe yojetvā dassetuṃ ‘‘udako suda’’ntiādi vuttanti taṃ dassetuṃ <bold>‘‘so kirā’’</bold>tiādimāha.</paragraph>
    <subhead line="23">Saṅgāyitabbadhammādivaṇṇanā</subhead>
    <paragraph line="24" number="177"><bold>Saṅgamma samāgammā</bold>ti tasmiṃyeva ṭhāne labbhamānānaṃ gativasena saṅgamma ṭhānantarato pakkosanena <pageBreak edition="V" number="3.0082" /> samāgatānaṃ vasena samāgamma. Tenāha <bold>‘‘saṅgantvā samāgantvā’’</bold>ti. <bold>Atthena attha</bold>nti padantare āgataatthena saha tattha tattha āgatamatthaṃ. <bold>Byañjanena byañjana</bold>nti etthāpi eseva nayo. <bold>Samānentehī</bold>ti samānaṃ karontehi, opammaṃ vā ānentehi. <bold>Saṅgāyitabba</bold>nti sammadeva gāyitabbaṃ kathetabbaṃ, taṃ pana saṅgāyanaṃ vācanāmaggoti āha <bold>‘‘vācetabba’’</bold>nti.</paragraph>
    <paragraph line="25" number="178"><bold>Tassa vā bhāsite</bold>ti tassa bhikkhuno bhāsite atthe ceva byañjane ca. Atthamicchāgahaṇaropanāni yathā honti, taṃ dassetuṃ <bold>‘‘cattāro satipaṭṭhānā’’</bold>tiādi vuttaṃ. <bold>Ārammaṇaṃ ‘‘satipaṭṭhāna’’nti gaṇhāti,</bold> na satiyeva ‘‘satipaṭṭhāna’’nti. <bold>‘‘Satipaṭṭhānānī’’ti</bold><pageBreak edition="P" number="3.0116" /><bold>byañjanaṃ ropeti</bold> tasmiṃ atthe, na ‘‘satipaṭṭhānā’’ti. <bold>Upapannatarānī</bold>ti yuttatarāni. <bold>Allīnatarānī</bold>ti siliṭṭhatarāni. <bold>Yā cevā</bold>ti liṅgavipallāsena vuttaṃ, vibhattilopena vā. Puna <bold>yā cevā</bold>ti liṅgavipallāseneva niddeso. <bold>Neva ussādetabbo</bold>ti na ukkaṃsetabbo virajjhitvā vuttattā. <bold>Na apasādetabbo</bold>ti na santajjetabbo vivādapariharaṇatthaṃ. <bold>Dhāraṇattha</bold>nti upadhāraṇatthaṃ sallakkhaṇatthaṃ.</paragraph>
    <paragraph line="26" number="181"><bold>Atthena upeta</bold>nti aviparītena atthena upetaṃ taṃ ‘‘ayamettha attho’’ti upecca paṭijānitvā ṭhitaṃ. Tathārūpo ca tassa bujjhitā nāma hotīti āha <bold>‘‘atthassa viññātāra’’</bold>nti. <bold>Evametaṃ bhikkhuṃ pasaṃsathā</bold>ti vuttanayena dhammabhāṇakaṃ amuṃ bhikkhuṃ ‘‘evaṃ lābhā no āvuso’’tiādiākārena pasaṃsatha. Idānissa pasaṃsabhāvaṃ dassetuṃ <bold>‘‘eso hī’’</bold>tiādi vuttaṃ. <bold>Esā</bold>ti pariyattidhammassa satthukiccakaraṇato, tattha cassa sammadeva avaṭṭhitabhāvato <bold>‘‘buddho nāma esā’’</bold>ti <pageBreak edition="M" number="3.0092" /> vutto. ‘‘Lābhā no’’tiādinā cassa bhikkhūnaṃ piyagarubhāvaṃ vibhāvento satthā taṃ attano ṭhāne ṭhapesīti vutto.</paragraph>
    <subhead line="27">Paccayānuññātakāraṇādivaṇṇanā</subhead>
    <paragraph line="28" number="182"><bold>Tatopi uttaritara</bold>nti yā pubbe sammāpaṭipannassa bhikkhuno pasaṃsanavasena ‘‘idha pana cunda satthā ca hoti sammāsambuddho’’tiādinā (dī. ni. 3.167, 169) pavattitadesanāya upari ‘‘idha cunda satthā ca loke udapādī’’tiādinā (dī. ni. 3.170, 171) desanā vaḍḍhitā. Tatopi uttaritaraṃ savisesaṃ desanaṃ vaḍḍhento <bold>‘‘paccayahetū’’</bold>tiādimāha. Tattha <bold>paccayahetū</bold>ti paccayasaṃvattanahetu. <bold>Uppajjanakā āsavā</bold>ti paccayānaṃ pariyesanahetu <pageBreak edition="P" number="3.0117" /> ceva paribhogahetu ca uppajjanakā kāmāsavādayo. Tesaṃ diṭṭhadhammikānaṃ <pageBreak edition="V" number="3.0083" /> āsavānaṃ ‘‘idha, bhikkhave, ariyasāvako micchāājīvaṃ pahāya sammāājīvena jīvitaṃ kappetī’’ti (saṃ. ni. 5.8) ‘‘idha, bhikkhave, bhikkhu paṭisaṅkhā yoniso cīvaraṃ paṭisevatī’’tiādinā (ma. ni. 1.23; a. ni. 6.58) ca sammāpaṭipattiṃ upadisanto bhagavā <bold>paṭighātāya dhammaṃ deseti</bold> nāma. ‘‘Yo tumhesu pāḷiyā atthabyañjanāni micchā gaṇhāti, so neva ussādetabbo, na apasādetabbo, sādhukaṃ saññāpetabbo tasseva atthassa nisantiyā’’ti evaṃ pariyattidhamme micchāpaṭipanne sammāpaṭipattiyaṃ bhikkhū niyojento bhagavā bhaṇḍanahetu uppajjanakānaṃ samparāyikānaṃ āsavānaṃ paṭighātāya dhammaṃ deseti nāma. <bold>Yathā te na pavisantī</bold>ti te āsavā attano cittasantānaṃ yathā na otaranti. <bold>Mūlaghātena paṭihananāyā</bold>ti yathā mūlaghāto hoti, evaṃ mūlaghātavasena pajahanāya. <bold>Ta</bold>nti cīvaraṃ. <bold>Yathā cīvaraṃ</bold> idamatthikatameva upādāya anuññātaṃ, <bold>evaṃ piṇḍapātādayopi.</bold></paragraph>
    <subhead line="29">Sukhallikānuyogādivaṇṇanā</subhead>
    <paragraph line="30" number="183"><bold>Sukhita</bold>nti sañjātasukhaṃ. <bold>Pīṇita</bold>nti dhātaṃ suhitaṃ. Tathābhūto pana yasmā thūlasarīro hoti, tasmā <bold>‘‘thūlaṃ karotī’’</bold>ti vuttaṃ.</paragraph>
    <paragraph line="31" number="186"><bold>Naṭhitasabhāvā</bold>ti <pageBreak edition="M" number="3.0093" /> anavaṭṭhitasabhāvā, evarūpāya kathāya anavaṭṭhānabhāvato sabhāvopi tesaṃ anavaṭṭhitoti adhippāyo. Tenāha <bold>‘‘jivhā no atthī’’</bold>tiādi. Kāmaṃ ‘‘pañcahi cakkhūhī’’ti vuttaṃ, aggahitaggahaṇena pana <pageBreak edition="P" number="3.0118" /> cattāri cakkhūni veditabbāni. Sabbaññutaññāṇañhi samantacakkhūti. Tassa vā ñeyyadhammesu jānanavasena pavattiṃ upādāya <bold>‘‘jānatā’’</bold>ti vuttaṃ. Hatthāmalakaṃ viya paccakkhato dassanavasena pavattiṃ upādāya <bold>‘‘passatā’’</bold>ti vuttaṃ. <bold>Nemaṃ</bold> vuccati thambhādīhi anupaviṭṭhabhūmippedesoti āha <bold>‘‘gambhīrabhūmiṃ anupaviṭṭho’’</bold>ti. <bold>Suṭṭhu nikhāto</bold>ti bhūmiṃ nikhanitvā sammadeva ṭhapito. <bold>Tasmi</bold>nti khīṇāsave. <bold>Anajjhācāro acalo asampavedhī,</bold> yasmā ajjhācāro setughāto khīṇāsavānaṃ. <bold>Sotāpannādayo</bold>ti ettha <bold>ādi</bold>-saddena gahitesu anāgāmino tāva navasupi ṭhānesu khīṇāsavā viya abhabbā, sotāpannasakadāgāmino pana ‘‘tatiyapañcamaṭṭhānesu abhabbā’’ti na vattabbā, itaresu sattasu ṭhānesu abhabbāva.</paragraph>
    <subhead line="32">Pañhabyākaraṇavaṇṇanā</subhead>
    <paragraph line="33" number="187"><bold>Gihibyañjanenā</bold>ti <pageBreak edition="V" number="3.0084" /> gihiliṅgena. Khīṇāsavo pana gihibyañjanena arahattaṃ pattopi na tiṭṭhati vivekaṭṭhānassa abhāvāti adhippāyo. <bold>Tassa vasenā</bold>ti bhummadevattabhāve ṭhatvā arahattappattassa vasena. <bold>Ayaṃ pañho</bold>ti ‘‘abhabbo so nava ṭhānāni ajjhācaritu’’nti ayaṃ pañho <bold>āgato</bold> itarassa pabbajjāya, parinibbānena vā abhabbatāya avuttasiddhattā. Yadi evaṃ kathaṃ bhikkhugahaṇanti āha <bold>‘‘bhinnadosattā’’</bold>tiādi. <bold>Apariccheda</bold>nti apariyantaṃ, tayidaṃ suvipulanti āha <bold>‘‘mahanta’’</bold>nti. Ñeyyassa hi vipulatāya ñāṇassa vipulatā veditabbā, etena ‘‘apariccheda’’nti vuccamānampi ñeyyaṃ satthu ñāṇassa vasena paricchedamevāti dassitaṃ hoti. Vuttañhetaṃ ‘‘ñāṇapariyantikaṃ neyya’’nti (mahāni. 69, 156; cūḷani. 85; paṭi. ma. 3.5) <bold>anāgate</bold><pageBreak edition="P" number="3.0119" /><bold>apaññāpana</bold>nti anāgate visaye ñāṇassa apaññāpanaṃ. ‘‘Paccakkhaṃ viya katvā’’ti kasmā viya-saddaggahaṇaṃ kataṃ, nanu buddhānaṃ sabbampi ñāṇaṃ attano visayaṃ paccakkhameva katvā pavattati ekappamāṇabhāvatoti? Saccametaṃ, <bold>‘‘akkha’’</bold>nti pana cakkhādiindriyaṃ vuccati, taṃ akkhaṃ pati vattatīti cakkhādinissitaṃ viññāṇaṃ, tassa <pageBreak edition="M" number="3.0094" /> ca ārammaṇaṃ <bold>‘‘paccakkha’’</bold>nti loke niruḷhametanti taṃ nidassanaṃ katvā dassento <bold>‘‘paccakkhaṃ viya katvā’’</bold>ti avoca, na pana bhagavato ñāṇassa appaccakkhākārena pavattanato. Tathā hi vadanti –</paragraph>
    <gatha1 line="34">‘‘Āvibhūtaṃ pakāsanaṃ, anupaddutacetasaṃ;</gatha1>
    <gathalast line="35">Atītānāgate ñāṇaṃ, paccakkhānaṃ vasissatī’’ti.</gathalast>
    <paragraph line="36"><bold>Aññattha vihitakenā</bold>ti aññasmiṃ visaye pavattitena. <bold>Saṅgāhetabba</bold>nti samaṃ katvā kathayitabbaṃ, kathanaṃ pana paññāpanaṃ nāma hotīti <bold>paññāpetabba</bold>nti attho vutto. <bold>Tādisa</bold>nti satataṃ samitaṃ pavattakaṃ. <bold>Ñāṇaṃ nāma natthī</bold>ti āvajjanena vinā ñāṇuppattiyā asambhavato. Ekākārena ca ñāṇe pavattamāne nānākārassa visayassa avabodho na siyā. Athāpi siyā, anirupitarūpeneva avabodho siyā, tena ca ñāṇaṃ ñeyyaṃ aññātasadisameva siyā. Na hi ‘‘idaṃ ta’’nti vivekena anavabuddho attho ñāto nāma hoti, tasmā ‘‘carato ca tiṭṭhato cā’’tiādi bālalāpanamattaṃ. Tenāha <bold>‘‘yathariva bālā abyattā, evaṃ maññantī’’</bold>ti.</paragraph>
    <paragraph line="37">Satiṃ <pageBreak edition="P" number="3.0120" /> anussaratīti <bold>satānusāri,</bold> satiyānuvattanavasena pavattañāṇaṃ. Tenāha <bold>‘‘pubbenivāsānussatisampayuttaka’’</bold>nti <pageBreak edition="V" number="3.0085" />. <bold>Ñāṇaṃ pesesī</bold>ti ñāṇaṃ pavattesi. Sabbatthakameva ñeyyāvaraṇassa suppahīnattā <bold>appaṭihataṃ anivāritaṃ ñāṇaṃ gacchati</bold> pavattaticceva attho. ‘‘Bodhi vuccati catūsu maggesu ñāṇa’’nti (cūḷani. 211) vacanato catumaggañāṇaṃ <bold>bodhi,</bold> tato tassa adhigatattā uppajjanakaṃ paccavekkhaṇañāṇaṃ ‘‘bodhijaṃ ñāṇaṃ uppajjatī’’ti vuttaṃ. <bold>Bodhijaṃ</bold> bodhimūle jātaṃ catumagga<bold>ñāṇaṃ,</bold> tañca kho <bold>anāgataṃ ārabbha</bold> uddissa tassa appavattiatthaṃ <bold>tathāgatassa uppajjati</bold> tassa uppannattā āyatiṃ punabbhavābhāvato. Kathaṃ tathāgato anāgatamaddhānaṃ ārabbha atīrakaṃ ñāṇadassanaṃ paññāpetīti? Atītassa pana addhuno mahantatāya atīrakaṃ ñāṇadassanaṃ tattha paññāpetīti ko ettha virodho. Titthiyā pana imamatthaṃ yāthāvato ajānantā – ‘‘tayidaṃ kiṃ su, tayidaṃ kathaṃsū’’ti attano aññāṇameva pākaṭaṃ karonti. Tasmā bhagavatā sasantatipariyāpannadhammappavattiṃ sandhāya ‘‘aññavihitakaṃ ñāṇadassana’’ntiādi vuttaṃ. Itaraṃ pana sandhāya vuccamāne sati tathārūpe payojane anāgatampi addhānaṃ <pageBreak edition="M" number="3.0095" /> ārabbha atīrakameva ñāṇadassanaṃ paññāpeyya bhagavāti anatthasaṃhitanti ayamettha atthoti āha <bold>‘‘na idhalokatthaṃ vā paralokatthaṃ vā nissita’’</bold>nti. Yaṃ pana sattānaṃ anatthāvahattā anatthasaṃhitaṃ, tattha setughāto tathāgatassa. <bold>‘‘Bhāratayuddhasītāharaṇasadisa’’</bold>nti <pageBreak edition="P" number="3.0121" /> iminā tassā kathāya yebhuyyena abhūtatthataṃ dīpeti. <bold>Sahetuka</bold>nti ñāpakena hetunā sahetukaṃ. So pana hetu yena nidassanena sādhīyati, taṃ tassa kāraṇanti tena <bold>sakāraṇaṃ katvā. </bold> Yathā hi paṭiññātatthasādhanato hetu, evaṃ sādhakaṃ nidassananti. <bold>Yuttapattakāleyevā</bold>ti yuttānaṃ pattakāle eva. Ye hi veneyyā tassā kathāya yuttā anucchavikā, tesaṃyeva yojane sandhāya vā kathāya patto upakārāvaho kālo, tadā eva <bold>kathetī</bold>ti attho.</paragraph>
    <paragraph line="38" number="188"><bold>‘‘Tathā tatheva gadanato’’</bold>ti iminā ‘‘tathāgato’’ti āmeḍitalopenāyaṃ niddesoti dasseti. <bold>Tathā tathevā</bold>ti ca dhammaatthasabhāvānurūpaṃ, veneyyajjhāsayānurūpañcāti adhippāyo. <bold>Diṭṭhanti rūpāyatanaṃ</bold> daṭṭhabbato, tena yaṃ diṭṭhaṃ, yaṃ dissati, yaṃ dakkhati, yaṃ sati samavāye passeyyaṃ, taṃ sabbaṃ ‘‘diṭṭhaṃ’’ tveva gahitaṃ kālavisesassa anāmaṭṭhabhāvato. <bold>‘‘Suta’’</bold>ntiādīsupi eseva nayo. <bold>Sutanti saddāyatanaṃ</bold> sotabbato. <bold>Muta</bold>nti sanissayena ghānādiindriyena sayaṃ patvā pāpuṇitvā gahetabbaṃ. Tenāha <bold>‘‘patvā gahetabbato’’</bold>ti. <bold>Viññāta</bold>nti vijānitabbaṃ, taṃ pana diṭṭhādivinimuttaṃ viññeyyanti āha <bold>‘‘sukhadukkhādidhammāyatana’’</bold>nti. <bold>Patta</bold>nti yathā tathā pattaṃ, hatthagataṃ adhigatanti attho. Tenāha <bold>‘‘pariyesitvā vā apariyesitvā vā’’</bold>ti. <bold>Pariyesita</bold>nti pattiyāmatthaṃ pariyiṭṭhaṃ, taṃ pana <pageBreak edition="P" number="3.0122" /> pattaṃ vā siyā appattaṃ vā ubhayathāpi pariyesitamevāti āha <bold>‘‘pattaṃ vā appattaṃ vā’’</bold>ti. Padadvayenāpi dvippakārampi pattaṃ, dvippakārampi <pageBreak edition="V" number="3.0086" /> pariyesitaṃ, tena tena pakārena tathāgatena abhisambuddhanti dasseti. <bold>Cittena anusañcarita</bold>nti copanaṃ apāpetvā citteneva anusaṃcaritaṃ, parivitakkitanti attho. <bold>Pītakanti ādī</bold>ti <bold>ādi</bold>-saddena lohitakaodātādi sabbaṃ rūpārammaṇavibhāgaṃ saṅgaṇhāti. <bold>Sumano</bold>ti rāgavasena, lobhavasena, saddhādivasena vā sumano. <bold>Dummano</bold>ti byāpādavitakkavasena, vihiṃsāvitakkavasena vā dummano. <bold>Majjhatto</bold>ti aññāṇavasena vā ñāṇavasena <pageBreak edition="M" number="3.0096" /> vā majjhatto. Eseva nayo sabbattha. Tattha tattha <bold>ādi</bold>-saddena saṅkhasaddo paṇavasaddo, pattagandho pupphagandho, pattaraso phalaraso, upādinnaṃ anupādinnaṃ, majjhattavedanā kusalakammaṃ akusalakammanti evaṃ ādīnaṃ saṅgaho daṭṭhabbo.</paragraph>
    <paragraph line="39"><bold>Appatta</bold>nti ñāṇena asampattaṃ, aviditanti attho. Tenāha <bold>‘‘ñāṇena asacchikata’’</bold>nti. <bold>Tatheva gatattā</bold>ti tatheva ñātattā abhisambuddhattā. <bold>Gata-saddena ekatthaṃ</bold> buddhiatthanti attho. ‘‘Gatiatthā hi dhātavo buddhiatthā bhavantī’’ti akkharacintakā.</paragraph>
    <subhead line="40">Abyākataṭṭhānādivaṇṇanā</subhead>
    <paragraph line="41" number="189"> ‘‘Asamataṃ kathetvā’’ti vatvā samopi nāma koci natthi, kuto uttaritaroti dassetuṃ <bold>‘‘anuttarata’’</bold>nti vuttaṃ. Sā panāyaṃ asamatā, anuttaratā ca sabbaññutaṃ pūretvā ṭhitāti dassetuṃ <bold>‘‘sabbaññuta’’</bold>nti vuttaṃ. Sā sabbaññutā saddhammavaracakkavattibhāvena loke pākaṭā jātāti dassetuṃ <bold>‘‘dhammarājabhāvaṃ kathetvā’’</bold>ti vuttaṃ. Tathā sabbaññubhāvena ca satthā imesu diṭṭhigatavipallāsesu <pageBreak edition="P" number="3.0123" /> evaṃ paṭipajjatīti dassento <bold>‘‘idānī’’</bold>tiādimāha. Tattha <bold>sīhanāda</bold>nti abhītanādaṃ seṭṭhanādaṃ. Seṭṭhanādo hesa, yadidaṃ ṭhapanīyassa pañhassa ṭhapanīyabhāvadassanaṃ. Ṭhapanīyatā cassa pāḷiāruḷhā eva ‘‘na heta’’ntiādinā. Yathā upacitakammakilesena itthattaṃ āgantabbaṃ, tathā naṃ āgatoti <bold>tathāgato,</bold> satto. Tathā hi so rūpādīsu satto visattoti katvā <bold>‘‘satto’’</bold>ti ca vuccati. <bold>Itthatta</bold>nti ca paṭiladdhattā tathā paccakkhabhūto attabhāvoti veditabbo.</paragraph>
    <paragraph line="42"><bold>‘‘Atthasaṃhitaṃ na hotī’’</bold>ti iminā ubhayattha vidhuratādassanena niratthakavippalāpataṃ tassa vādassa vibhāveti, ubhayalokatthavidhurampi samānaṃ ‘‘kiṃ nu kho vivaṭṭanissita’’nti koci āsaṅkeyyāti tadāsaṅkānivattanatthaṃ <bold>‘‘na ca dhammasaṃhita’’</bold>nti vuttaṃ. Tenāha <bold>‘‘navalokuttaradhammanissitaṃ na hotī’’</bold>ti. Yadipi taṃ na vivaṭṭogataṃ hoti, vivaṭṭassa pana adhiṭṭhānabhūtaṃ <pageBreak edition="V" number="3.0087" /> nu khoti koci āsaṅkeyyāti tadāsaṅkānivattanatthaṃ <bold>‘‘na ādibrahmacariyaka’’</bold>ntiādi vuttaṃ.</paragraph>
    <paragraph line="43" number="190"> Kāmaṃ <pageBreak edition="M" number="3.0097" /> taṇhāpi dukkhasabhāvattā ‘‘dukkha’’nti byākātabbā, pabhavabhāvena pana sā tato visuṃ kātabbāti <bold>‘‘taṇhaṃ ṭhapetvā’’</bold>ti vuttaṃ. Tenāha <bold>‘‘tasseva dukkhassa pabhāvikā’’</bold>tiādi. Nanu ca avijjādayopi dukkhassa samudayoti? Saccaṃ samudayo, tassā pana kammassa vicittabhāvahetuto, dukkhuppādane visesapaccayabhāvato ca sātisayo samudayaṭṭhoti sā eva suttesu tathā vuttā. Tenāha <bold>‘‘taṇhā dukkhasamudayoti</bold><pageBreak edition="P" number="3.0124" /><bold>byākata’’</bold>nti. <bold>Ubhinnaṃ appavattī</bold>ti dukkhasamudayānaṃ appavattinimittaṃ. <bold>‘‘Dukkhaparijānano’’</bold>tiādi maggakiccadassanaṃ, tena maggassa bhāvanatthopi atthato dassitovāti daṭṭhabbaṃ. Na hi bhāvanābhisamayena vinā pariññābhisamayādayo sambhavantīti. Saccavavatthāpanaṃ appamādapaṭipattibhāvato asammohakalyāṇakittisaddādinimittatāya yathā sātisayaṃ idhalokatthāvahaṃ, evaṃ yāva ñāṇassa tikkhavisadabhāvappattiyā abhāvena navalokuttaradhammasampāpakaṃ na hoti, tāva tattha tattha sampattibhave abbhudayasampatti anugatameva siyāti vuttaṃ <bold>‘‘etaṃ idhalokaparalokatthanissita’’</bold>nti. <bold>Navalokuttaradhammanissita</bold>nti navavidhampi lokuttaradhammaṃ nissāya pavattaṃ tadadhigamūpāyabhāvato. Yasmā saccasambodhaṃ uddissa sāsanabrahmacariyaṃ vussati, na aññadatthaṃ, tasmā etaṃ saccavavatthāpanaṃ ‘‘ādipadhāna’’nti vuttaṃ paṭhamataraṃ citte ādātabbato.</paragraph>
    <subhead line="44">Pubbantasahagatadiṭṭhinissayavaṇṇanā</subhead>
    <paragraph line="45" number="191"><bold>Taṃ mayā byākatamevā</bold>ti taṃ mayā tathā byākatameva, byākātabbaṃ nāma mayā abyākataṃ natthīti byākaraṇāvekallena attano dhammasudhammatāya buddhasubuddhataṃ vibhāveti. Tenāha <bold>‘‘sīhanādaṃ nadanto’’</bold>ti. Purimuppannā diṭṭhiyo aparāparuppannānaṃ diṭṭhīnaṃ avassayā hontīti <bold>‘‘diṭṭhiyova diṭṭhinissayā’’</bold>ti vuttaṃ. <bold>Diṭṭhigatikā</bold>ti diṭṭhigatiyo, diṭṭhippavattiyoti attho. <bold>Idameva dassanaṃ sacca</bold>nti ‘‘sassato attā ca loko cā’’ti idameva dassanaṃ saccaṃ amoghaṃ aviparītaṃ. <bold>Aññesaṃ vacanaṃ mogha</bold>nti ‘‘asassato attā ca loko <pageBreak edition="P" number="3.0125" /> cā’’ti evamādikaṃ aññesaṃ samaṇabrāhmaṇānaṃ vacanaṃ moghaṃ tucchaṃ, micchāti attho. Na sayaṃ kātabboti <bold>asayaṃkāro</bold>ti āha <bold>‘‘asayaṃkato’’</bold>ti, yādicchikattāti adhippāyo.</paragraph>
    <paragraph line="46" number="192"><bold>Atthi</bold><pageBreak edition="M" number="3.0098" /><bold>kho</bold>ti ettha <bold>kho</bold>-saddo pucchāyaṃ, atthi nūti ayamettha atthoti āha <bold>‘‘atthi</bold><pageBreak edition="V" number="3.0088" /><bold>kho idaṃ āvuso vuccatī’’</bold>tiādi. <bold>Āvuso yaṃ tumhehi ‘‘sassato attā ca loko cā’’ti vuccati,</bold> idamatthi kho idaṃ vācāmattaṃ, no natthi, tasmā vācāvatthumattato tassa <bold>yaṃ kho te evamāhaṃsu ‘‘idameva saccaṃ moghaṃ añña’’nti, taṃ tesaṃ nānujānāmī</bold>ti evamettha attho ca yojanā ca veditabbā. Yaṃ panettha vattabbaṃ, taṃ <bold>brahmajālaṭīkāyaṃ</bold> (dī. ni. ṭī. 1.30) vuttameva. <bold>Diṭṭhipaññattiyā</bold>ti diṭṭhiyā paññāpane ‘‘evaṃ esā diṭṭhi uppannā’’ti tassā diṭṭhiyā samudayato, atthaṅgamato, assādato, ādīnavato, nissaraṇato ca yāthāvato paññāpane. Aviparītavuttiyā <bold>samena ñāṇena samaṃ</bold> kañci neva samanupassāmi. <bold>Adhipaññattī</bold>ti abhiññeyyadhammapaññāpanā. Yaṃ ajānantā bāhirakā diṭṭhipaññattiyeva allīnāti tañca paññattito ajānantā thāmasā parāmāsā abhinivissa voharanti. Ettha ca yāyaṃ ‘‘diṭṭhipaññatti nāmā’’ti vuttā diṭṭhiyā diṭṭhigatikehi evaṃ gahitatāya vibhāvanā, tattha ca bhagavato uttaritaro nāma koci natthi, svāyamattho <bold>brahmajāle</bold> (dī. ni. aṭṭha. 1.30) vibhāvito eva. ‘‘Adhipaññattī’’ti vuttā pana vibhāviyamānā lokassa nibbidāhetubhāvena bahulīkārāti tassā vasena bhagavā anuttarabhāvaṃ pavedento ‘neva attanā samasamaṃ samanupassāmī’ti sīhanādaṃ nadī’’ti keci. Aṭṭhakathāyaṃ (dī. ni. aṭṭha. 3.192) pana ‘‘yañca vuttaṃ ‘paññattiyā’ti yañca ‘adhipaññattī’ti <pageBreak edition="P" number="3.0126" />, ubhayametaṃ atthato eka’’nti ‘‘idha pana paññattiyāti etthāpi paññatti ceva adhipaññatti ca adhippetā, adhipaññattīti etthāpī’’ti ca vuttā, ubhayassapi vasenettha bhagavā sīhanādaṃ nadīti viññāyati. <bold>Ubhayaṃ petaṃ atthato eka</bold>nti ca paññattibhāvasāmaññaṃ sandhāya vuttaṃ, na bhedābhāvato. Tenāha <bold>‘‘bhedato hī’’</bold>tiādi. <bold>Khandhapaññattī</bold>ti khandhānaṃ ‘‘khandhā’’ti paññāpanā dassanā pakāsanā ṭhapanā nikkhipanā. ‘‘Ācikkhati dasseti paññāpeti paṭṭhapetī’’ti (saṃ. ni. 2.20, 97) āgataṭṭhāne hi paññāpanā dassanā pakāsanā <bold>paññatti</bold> nāma, ‘‘supaññattaṃ mañcapīṭha’’nti (pārā. 269) āgataṭṭhāne ṭhapanā nikkhipanā <bold>paññatti</bold> nāma, idha ubhayampi yujjati.</paragraph>
    <subhead line="47">Diṭṭhinissayappahānavaṇṇanā</subhead>
    <paragraph line="48" number="196"><bold>Pajahanattha</bold>nti <pageBreak edition="M" number="3.0099" /> accantāya paṭinissajjanatthaṃ. Yasmā tena pajahanena sabbe diṭṭhinissayā sammadeva atikkantā honti vītikkantā, tasmā <bold>‘‘samatikkamāyāti tasseva vevacana’’</bold>nti avoca. Na kevalaṃ satipaṭṭhānā kathitamattā, atha kho veneyyasantāne patiṭṭhāpitāti dassetuṃ ‘‘desitā’’ti vatvā ‘‘paññattā’’ti vuttanti āha <bold>‘‘desitāti kathitā. Paññattāti ṭhapitā’’</bold>ti. Idāni satipaṭṭhānadesanāya diṭṭhinissayānaṃ ekantikaṃ pahānāvahabhāvaṃ <pageBreak edition="V" number="3.0089" /> dassetuṃ <bold>‘‘satipaṭṭhānabhāvanāya hī’’</bold>tiādi vuttaṃ. Tattha satipaṭṭhānabhāvanāyāti iminā tesaṃ bhāvanāya eva nesaṃ pahānaṃ, desanā pana tadupanissayabhāvato tathā vuttāti dasseti. Sesaṃ sabbaṃ suviññeyyamevāti.</paragraph>
    <centered line="49">Pāsādikasuttavaṇṇanāya līnatthappakāsanā.</centered>
  </content>
</document>