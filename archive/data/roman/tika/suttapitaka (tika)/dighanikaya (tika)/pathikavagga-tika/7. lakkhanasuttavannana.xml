<?xml version="1.0"?>
<document>
<metadata>
<normativeSource>http://tipitaka.org/romn/cscd/s0103t.tik6.xml</normativeSource>
<archivePath>roman/tika/suttapitaka (tika)/dighanikaya (tika)/pathikavagga-tika/7. lakkhanasuttavannana.xml</archivePath>
<titlePath>7. Lakkhaṇasuttavaṇṇanā - Pāthikavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">7. Lakkhaṇasuttavaṇṇanā</chapter>
<subhead line="2">Dvattiṃsamahāpurisalakkhaṇavaṇṇanā</subhead>
<paragraph line="3" number="199"> Abhinīhārādiguṇamahattena <pageBreak edition="M" number="3.0100" /><pageBreak edition="V" number="3.0090" /><pageBreak edition="P" number="3.0127" /> mahanto purisoti <bold>mahāpuriso,</bold> so lakkhīyati etehīti <bold>mahāpurisalakkhaṇāni. </bold> Taṃ mahāpurisaṃ byañjayanti pakāsentīti <bold>mahāpurisabyañjanāni. </bold> Mahāpuriso nimīyati anumīyati etehīti <bold>mahāpurisanimittāni.</bold> Tenāha <bold>‘‘ayaṃ…pe… kāraṇānī’’</bold>ti.</paragraph>
<paragraph line="4" number="200"><bold>Dhārentī</bold>ti lakkhaṇapāṭhaṃ dhārenti, tena lakkhaṇāni te sarūpato jānanti, na pana samuṭṭhānatoti dasseti. Tenāha <bold>‘‘no ca kho’’</bold>tiādi, tena anaññasādhāraṇametaṃ, yadidaṃ mahāpurisalakkhaṇānaṃ kāraṇavibhāvananti dasseti. <bold>Kasmā āhā</bold>ti yathāvuttassa suttassa samuṭṭhānakāraṇaṃ pucchati, ācariyo ‘‘aṭṭhuppattiyā anurūpattā’’ti vatvā tamevassa aṭṭhuppattiṃ vitthārato dassetuṃ <bold>‘‘sā panā’’</bold>tiādimāha. <bold>Sabbapāliphullo</bold>ti sabbaso samantato vikasitapuppho. Vikasanameva hi pupphassa nipphatti. <bold>Pāricchattako viyā</bold>ti anussavaladdhamattaṃ gahetvā vadanti. <bold>Uppajjatī</bold>ti labbhati, nibbattatīti attho.</paragraph>
<paragraph line="5"><bold>Yena kammenā</bold>ti yena kusalakammunā. <bold>Yaṃ nibbatta</bold>nti yaṃ yaṃ lakkhaṇaṃ nibbattaṃ. <bold>Dassanattha</bold>nti tassa tassa kusalakammassa sarūpato, kiccato, pavattiākāravisesato, paccayato, phalavisesato ca dassanatthaṃ, eteneva paṭipāṭiyā uddiṭṭhānaṃ lakkhaṇānaṃ <pageBreak edition="P" number="3.0128" /> asamuddesakāraṇavibhāvanāya kāraṇaṃ dīpitaṃ hoti samānakāraṇānaṃ lakkhaṇānaṃ ekajjhaṃ kāraṇadassanavasenassa pavattattā. <bold>Evamāhā</bold>ti ‘‘bāhirakāpi isayo dhārentī’’tiādinā iminā iminā pakārena āha.</paragraph>
<subhead line="6">Suppatiṭṭhitapādatālakkhaṇavaṇṇanā</subhead>
<paragraph line="7" number="201"><bold>‘‘Purimaṃ</bold><pageBreak edition="V" number="3.0091" /><bold>jāti</bold>nti purimāyaṃ jātiyaṃ, bhummatthe etaṃ upayogavacana’’nti vadanti. ‘‘Pubbe nivutthakkhandhasantāne ṭhito’’ti vacanato accantasaṃyoge vā upayogavacanaṃ. Yattha yattha hi jātiyaṃ mahāsatto puññakammaṃ <pageBreak edition="M" number="3.0101" /> kātuṃ ārabhati, ārabhato paṭṭhāya accantameva tattha puññakammappasuto hoti. Tenāha ‘‘daḷhasamādāno’’tiādi. Sesapadadvayepi eseva nayo. <bold>Nivutthakkhandhā ‘‘jātī’’ti vuttā</bold> khandhavinimuttāya jātiyā abhāvato, nibbattilakkhaṇassa ca vikārassa idha anupayujjanato. <bold>Jātavasenā</bold>ti jāyanavasena. <bold>‘‘Tathā’’</bold>ti iminā ‘‘pubbe nivutthakkhandhā’’ti imaṃ padaṃ upasaṃharati. <bold>Bhavanavasenā</bold>ti paccayato nibbattanavasena. <bold>Nivutthavasenā</bold>ti nivusitatāvasena. <bold>Ālayaṭṭhenā</bold>ti āvasitabhāvena. Nivāsattho hi niketattho.</paragraph>
<paragraph line="8"><bold>Tatthā</bold>ti devalokādimhi. <bold>Ādi</bold>-saddena ekaccaṃ tiracchānayoniṃ saṅgaṇhāti. <bold>Na sukara</bold>nti devagatiyā ekantasukhatāya, duggatiyā ekantadukkhatāya, dukkhabahulatāya ca puññakiriyāya okāso na sulabharūpo paccayasamavāyassa dullabhabhāvato, uppajjamānā ca sā uḷārā, vipulā ca na hotīti gativasenāpi khettavisesatā icchitabbā ‘‘tiracchānagate dānaṃ datvā sataguṇā dakkhiṇā pāṭikaṅkhitabbā, puthujjanadussīle dānaṃ datvā sahassaguṇā dakkhiṇā pāṭikaṅkhitabbā’’ti (ma. ni. 3.379) vacanato <pageBreak edition="P" number="3.0129" />. Manussagatiyā pana sukhabahulatāya puññakiriyāya okāso sulabharūpo paccayasamavāyassa ca yebhuyyena sulabhabhāvato. Yañca tattha dukkhaṃ uppajjati, tampi visesato puññakiriyāya upanissayo hoti, dukkhūpanisā saddhāti. Yathā hi ayoghanena satthake nipphādiyamāne tassa ekantato aggimhi tāpanaṃ, udakena vā temanaṃ chedanakiriyāsamatthatāya na visesapaccayo, tāpetvā pana samānayogato udakatemanaṃ tassā visesapaccayo, evameva sattasantānassa ekantadukkhasamaṅgitā dukkhabahulatā ekantasukhasamaṅgitā sukhabahulatā ca puññakiriyāsamatthatāya na visesapaccayo, sati pana samānayogato dukkhasantāpane, sukhumabrūhane ca laddhūpanissayā puññakiriyā samatthatāya sambhavati, tathā sati uppajjamānā puññakiriyā mahājutikā mahāvipphārā paṭipakkhacchedanasamatthā hoti. Tasmā manussabhāvo puññakiriyāya visesapaccayo. Tena vuttaṃ <bold>‘‘tattha na sukaraṃ, manussabhūtasseva sukara’’</bold>nti.</paragraph>
<paragraph line="9">Atha <pageBreak edition="M" number="3.0102" /> ‘‘manussabhūtassā’’ti ettha ko vacanattho? ‘‘Manassa ussannatāya <bold>manussā</bold>ti, sūrabhāvasatimantatābrahmacariyayogyatādiguṇavasena <pageBreak edition="V" number="3.0092" /> upacitamanakā ukkaṭṭhaguṇacittāti attho. Ke pana te? Jambudīpavāsino sattavisesā. Tenāha bhagavā –</paragraph>
<indent line="10">‘Tīhi, bhikkhave, ṭhānehi jambudīpakā manussā uttarakuruke ca manusse adhiggaṇhanti deve ca tāvatiṃse. Katamehi tīhi? Sūrā satimanto idha brahmacariyavāso’ti (a. ni. 9.21; kathā. 271).</indent>
<paragraph line="11">Tathā hi buddhā bhagavanto, paccekabuddhā, aggasāvakā <pageBreak edition="P" number="3.0130" />, mahāsāvakā, cakkavattino, aññe ca mahānubhāvā sattā tattheva uppajjanti. Te hi samānarūpāditāya pana saddhiṃ parittadīpavāsīhi itaramahādīpavāsinopi manussā tveva paññāyiṃsū’’ti keci. Apare pana bhaṇanti ‘‘lobhādīhi, alobhādīhi ca sahitassa manassa ussannatāya <bold>manussā.</bold> Ye hi sattā manussajātikā, tesu visesato lobhādayo, alobhādayo ca ussannā, te lobhādiussannatāya apāyamaggaṃ, alobhādiussannatāya sugatimaggaṃ, nibbānagāmimaggañca paripūrenti, tasmā lobhādīhi, alobhādīhi ca sahitassa manassa ussannatāya parittadīpavāsīhi saddhiṃ catudīpavāsino sattavisesā manussāti vuccantī’’ti. Lokiyā pana ‘‘manuno apaccabhāvena <bold>manussā’’</bold>ti vadanti. <bold>Manu</bold> nāma paṭhamakappiko lokamariyādāya ādibhūto sattānaṃ hitāhitavidhāyako kattabbākattabbatāsu niyojanatāvasena pituṭṭhāniyo, yo sāsane ‘‘mahāsammato’’ti vuccati amhākaṃ mahābodhisatto, paccakkhato, paramparā ca tassa ovādānusāsaniyaṃ ṭhitā sattā puttasadisatāya ‘‘manussā, mānusā’’ti ca vuccanti. Tato eva hi te ‘‘mānavā, manujā’’ti ca voharīyanti. <bold>Manussabhūtassā</bold>ti manussesu bhūtassa jātassa, manussabhāvaṃ vā pattassāti attho. Ayañca nayo lokiyamahājanassa vasena vutto. Mahābodhisattānaṃ pana santānassa mahābhinīhārato paṭṭhāya kusaladhammapaṭipattiyaṃ sammadeva abhisaṅkhatattā tesaṃ sugatiyaṃ, attano uppajjanaduggatiyañca nibbattānaṃ kusalakammaṃ garutaramevāti dassetuṃ <bold>‘‘akāraṇaṃ vā eta’’</bold>ntiādi vuttaṃ.</paragraph>
<paragraph line="12"><bold>Evarūpe</bold><pageBreak edition="M" number="3.0103" /><bold>attabhāve</bold>ti hatthiādiattabhāve. <bold>Ṭhitena katakammaṃ na sakkā sukhena dīpetuṃ</bold> loke appaññātarūpattā. <bold>Sukhena dīpetuṃ</bold> ‘‘asukasmiṃ dese asukasmiṃ nagare asuko nāma rājā, brāhmaṇo hutvā imaṃ kusalakammaṃ akāsī’’ti evaṃ suviññāpayabhāvato. <bold>Thiraggahaṇo</bold>ti <pageBreak edition="P" number="3.0131" /> asithilaggāhī thāmappattaggahaṇo. <bold>Niccalaggahaṇo</bold>ti acañcalaggāhī tattha kenacipi asaṃhāriyo <pageBreak edition="V" number="3.0093" />. <bold>Paṭikuṭatī</bold>ti saṃkuṭati, jigucchanavasena vivaṭṭati vā. <bold>Pasāriyatī</bold>ti vitthataṃ hoti vepullaṃ pāpuṇāti.</paragraph>
<paragraph line="13"><bold>Taveso mahāsamuddasadiso</bold>ti eso udakogho teva mahāsamuddasadiso.</paragraph>
<paragraph line="14">Dīyati etenāti <bold>dānaṃ,</bold> pariccāgacetanā. <bold>Diyyanavasenā</bold>ti deyyadhammassa pariyattaṃ katvā pariccajanavasena <bold>dānaṃ. Saṃvibhāgakaraṇavasenā</bold>ti tasseva attanā saddhiṃ parassa saṃvibhajanavasena <bold>saṃvibhāgo,</bold> tathāpavattā cetanā. <bold>Sīlasamādāne</bold>ti sīlassa sammadeva ādāne, gahaṇe pavattaneti attho. Taṃ pavattikālena dassento <bold>‘‘pūraṇakāle’’</bold>ti āha. Mātu hito matteyyo, yassa pana dhammassa vasena so ‘‘matteyyo’’ti vuccati, so <bold>matteyyatā</bold>ti āha <bold>‘‘mātu kātabbavatte’’</bold>ti. Eseva nayo <bold>‘‘petteyyatāyā’’</bold>tiādīsu. <bold>Aññataraññataresū</bold>ti aññamaññavisiṭṭhesu aññesu, te pana kusalabhāvena vuttā kusalāti āha <bold>‘‘evarūpesū’’</bold>ti. <bold>Adhikusalesū</bold>ti abhivisiṭṭhesu kusalesu, sā pana abhivisiṭṭhatā upādāyupādāya hoti. Yaṃ panettha ukkaṃsagataṃ adhikusalaṃ, tadukkaṃsanayena idhādhippetanti taṃ dassetuṃ <bold>‘‘atthi kusalā, atthi adhikusalā’’</bold>tiādi vuttaṃ. Nanu paññāpāramisaṅgahañāṇasambhārabhūtā kusalā dhammā nippariyāyena sabbaññutaññāṇapaṭilābhapaccayā kusalā nāma, ime pana mahāpurisalakkhaṇanibbattakā puññasambhārabhūtā kasmā tathā vuttāti? Sabbesampi mahābodhisattasantānagatānaṃ pāramidhammānaṃ <pageBreak edition="P" number="3.0132" /> sabbaññutaññāṇapaṭilābhapaccayabhāvato. Mahābhinīhārato paṭṭhāya hi mahāpuriso yaṃ kiñci puññaṃ karoti, sabbaṃ taṃ sammāsambodhisamadhigamāyeva pariṇāmeti. Tathā hi sasambhārābyāso, dīghakālābyāso, nirantarābyāso, sakkaccābyāsoti cattāro abyāsā caturadhiṭṭhānaparipūritasambandhā anupubbena mahābodhiṭṭhānā sampajjanti.</paragraph>
<paragraph line="15"><bold>Sakimpī</bold>ti <pageBreak edition="M" number="3.0104" /><bold>pi</bold>-saddena anekavārampi kataṃ vijātiyena antaritaṃ saṅgaṇhāti. <bold>Abhiṇhakaraṇenā</bold>ti bahulīkārena. <bold>Upacita</bold>nti uparūpari vaḍḍhitaṃ. <bold>Piṇḍīkata</bold>nti piṇḍaso kataṃ. <bold>Rāsīkata</bold>nti rāsibhāvena kataṃ. Anekakkhattuñhi pavattiyamānaṃ kusalakammaṃ santāne tathāladdhaparibhāvanaṃ piṇḍībhūtaṃ viya, rāsībhūtaṃ viya ca hoti. Vipākaṃ pati saṃhaccakāribhāvattā <bold>cakkavāḷaṃ atisambādhaṃ bhavaggaṃ atinīcaṃ,</bold> sace pane taṃ rūpaṃ siyāti adhippāyo. <bold>Vipulattā</bold>ti mahantattā. Yasmā pana taṃ kammaṃ mettākaruṇāsatisampajaññāhi pariggahitatāya durasamussāritaṃ pamāṇakaraṇadhammanti pamāṇarahitatāya ‘‘appamāṇa’’nti vattabbataṃ arahati, tasmā <bold>‘‘appamāṇattā’’</bold>ti vuttaṃ.</paragraph>
<paragraph line="16"><bold>Adhibhavatī</bold>ti <pageBreak edition="V" number="3.0094" /> phalassa uḷārabhāvena abhibhuyya tiṭṭhati. Atthato paṇītapaṇītānaṃ bhogānaṃ paṭilābho evāti āha <bold>‘‘atirekaṃ labhatī’’</bold>ti. <bold>Adhigacchatī</bold>ti vindati, nibbattamānova tena samannāgato hotīti attho. Ekadesena aphusitvā sabbappadesehi phusanato sabbappadesehi <pageBreak edition="P" number="3.0133" /> phusantiyo etesaṃ pādatalānaṃ santīti <bold>‘‘sabbāvantehi pādatalehī’’</bold>ti vuttaṃ. Yathā nikkhipane sabbe pādatalappadesā saṃhaccakārino aninnatāya samabhāvato, evaṃ uddharaṇepīti vuttaṃ <bold>‘‘samaṃ phusati, samaṃ uddharatī’’</bold>ti. Idāni imassa mahāpurisalakkhaṇassa samadhigamena laddhabbanissandaphalavibhāvanamukhena ānubhāvaṃ vibhāvetuṃ <bold>‘‘sacepi hī’’</bold>tiādi vuttaṃ. Tattha <bold>naraka</bold>nti āvāṭaṃ. <bold>Anto pavisati</bold> samabhāvāpattiyā. <bold>‘‘Cakkalakkhaṇena</bold><bold>patiṭṭhātabbaṭṭhāna’’</bold>nti idaṃ yaṃ bhūmippadesaṃ pādatalaṃ phusati, tattha cakkalakkhaṇampi phusanavasena patiṭṭhātīti katvā vuttaṃ. Tassa pana tathā patiṭṭhānaṃ suppatiṭṭhitapādatāya evāti suppatiṭṭhitapādatāya ānubhāvakittane ‘‘lakkhaṇantarānayanaṃ kimatthiya’’nti na cintetabbaṃ. <bold>Sīlatejenā</bold>ti sīlappabhāvena. <bold>Puññatejenā</bold>ti kusalappabhāvena. <bold>Dhammatejenā</bold>ti ñāṇappabhāvena. Tīhipi padehi bhagavato buddhabhūtassa dhammā gahitā, <bold>‘‘dasannaṃ pāramīna’’</bold>nti iminā buddhakaradhammā gahitā.</paragraph>
<paragraph line="17" number="202"><bold>Mahāsamuddova sīmā</bold> sabbabhūmissarabhāvato. <bold>‘‘Akhilamanimittamakaṇṭaka’’</bold>nti tīhipi padehi theyyābhāvova vuttoti āha <bold>‘‘niccora’’</bold>ntiādi <pageBreak edition="M" number="3.0105" />. <bold>Kharasamphassaṭṭhenā</bold>ti ghaṭṭanena dukkhasamphassabhāvena <bold>khilā</bold>ti. <bold>Upaddavapaccayaṭṭhenā</bold>ti anatthahetutāya <bold>nimittā</bold>ti. <bold>‘‘Akhila’’</bold>ntiādinā ekacārīhi corābhāvo vutto, <bold>‘‘nirabbuda’’</bold>nti iminā pana gaṇabandhavasena vicaraṇacorābhāvo vuttoti dassetuṃ <bold>‘‘gumbaṃ gumbaṃ hutvā’’</bold>tiādi vuttaṃ. <bold>Avikkhambhanīyo</bold>ti <pageBreak edition="P" number="3.0134" /> na vibandhanīyo kenaci appaṭibāhanīyo ṭhānato anikkaḍḍhanīyo. Paṭipakkhaṃ aniṭṭhaṃ atthetīti <bold>paccatthiko,</bold> etena pākaṭabhāvena virodhaṃ akaronto veripuggalo vutto. Paṭiviruddho amitto <bold>paccāmitto,</bold> etena pākaṭabhāvena virodhaṃ karonto veripuggalo vutto. <bold>Vikkhambhetuṃ nāsakkhiṃsu,</bold> aññadatthu sayameva vighātabyasanaṃ pāpuṇiṃsu ceva sāvakattañca pavedesuṃ.</paragraph>
<paragraph line="18"><bold>‘‘Kamma’’</bold>ntiādīsu <bold>kammaṃ nāma</bold> buddhabhāvaṃ uddissa katūpacito lakkhaṇasaṃvattaniyo puññasambhāro. Tenāha <bold>‘‘satasahassakappādhikānī’’</bold>tiādi. <bold>Kammasarikkhakaṃ nāma</bold> tasseva puññasambhārassa karaṇakāle kenaci akampanīyassa daḷhāvatthitabhāvassa anucchaviko suppatiṭṭhitapādatāsaṅkhātassa lakkhaṇassa parehi avikkhambhanīyatāya ñāpakanimittabhāvo, svāyaṃ nimittabhāvo tasseva lakkhaṇassāti aṭṭhakathāyaṃ <bold>‘‘kammasarikkhakaṃ nāma…pe… mahāpurisalakkhaṇa’’</bold>nti <pageBreak edition="V" number="3.0095" /> vuttaṃ. Ṭhānagamanesu pādānaṃ daḷhāvatthitabhāvo <bold>lakkhaṇaṃ nāma.</bold> Pādānaṃ bhūmiyaṃ samaṃ nikkhipanaṃ, pādatalānaṃ sabbabhāgehi phusanaṃ, samameva uddharaṇaṃ, tasmā suṭṭhu samaṃ sabbabhāgehi patiṭṭhitā pādā etassāti <bold>suppatiṭṭhitapādo,</bold> tassa bhāvo <bold>suppatiṭṭhitapādatā</bold>ti vuccati lakkhaṇaṃ. Suṭṭhu samaṃ bhūmiyā phusaneneva hi nesaṃ tattha daḷhāvatthitabhāvo siddho, yaṃ ‘‘kammasarikkhaka’’nti vuttaṃ. <bold>Lakkhaṇānisaṃso</bold>ti lakkhaṇapaṭilābhassa udrayo, lakkhaṇasaṃvattaniyassa kammassa ānisaṃsaphalanti attho. Nissandaphalaṃ pana heṭṭhā bhāvitameva.</paragraph>
<paragraph line="19" number="203"><bold>Kammādibhede</bold>ti kammakammasarikkhakalakkhaṇa lakkhaṇānisaṃsavisaññite vibhāge. <bold>Gāthābandhaṃ sandhāya vuttaṃ,</bold> attho pana apubbaṃ natthīti adhippāyo. <bold>Porāṇakattherā</bold>ti aṭṭhakathācariyā. <bold>Vaṇṇanāgāthā</bold>ti <pageBreak edition="P" number="3.0135" /> thomanāgāthā vuttamevatthaṃ gahetvā thomanāvasena pavattattā. <bold>Aparabhāge</bold><pageBreak edition="M" number="3.0106" /><bold>therā</bold> nāma pāḷiṃ, aṭṭhakathañca potthakāropanavasena samāgatā mahātherā, ye sāṭṭhakathaṃ piṭakattayaṃ potthakāruḷhaṃ katvā saddhammaṃ addhaniyaciraṭṭhitikaṃ akaṃsu. <bold>Ekapadiko</bold>ti <bold>‘‘daḷhasamādāno ahosī’’</bold>tiādipāṭhe ekekapadagāhī. <bold>Atthuddhāro</bold>ti tadatthassa sukhaggahaṇatthaṃ gāthābandhavasena uddharaṇato atthuddhārabhūto, tayidaṃ pāḷiyaṃ āgatapadāni gahetvā gāthābandhavasena tadatthavicāraṇabhāvadassanaṃ, na pana dhammabhaṇḍāgārikena ṭhapitabhāvapaṭikkhipananti daṭṭhabbaṃ.</paragraph>
<paragraph line="20">Kusaladhammānaṃ vacīsaccassa bahukārataṃ, tappaṭipakkhassa ca musāvādassa mahāsāvajjataṃ dassetuṃ anantarameva kusalakammapathadhamme vadantopi tato vacīsaccaṃ nīharitvā katheti <bold>sacce</bold>ti vā sannidhāneva ‘‘dhamme’’ti vuccamānā kusalakammapathadhammā eva yuttāti vuttaṃ <bold>‘‘dhammeti dasakusalakammapathadhamme’’</bold>ti. Gobalībaddañāyena vā ettha attho veditabbo. <bold>Indriyadamane</bold>ti indriyasaṃvare. Kusalakammapathagghaṇenassa vārittasīlameva gahitanti itarampi saṅgahetvā dassetuṃ saṃyamasseva gahaṇaṃ katanti <bold>‘‘saṃyameti sīlasaṃyame’’</bold>ti vuttaṃ. <bold>Suci</bold> vuccati puggalo yassa dhammassa vasena, taṃ <bold>soceyyaṃ,</bold> kāyasucaritādi. Etasseva hi vibhāgassa dassanatthaṃ vuttampi cetaṃ puna vuttaṃ, manosoceyyaggahaṇena vā jhānādiuttarimanussadhammānampi saṅgaṇhanatthaṃ <bold>soceyya</bold>ggahaṇaṃ. <bold>Ālayabhūta</bold>nti samathavipassanānaṃ <pageBreak edition="P" number="3.0136" /> adhiṭṭhānabhūtaṃ. <bold>Uposathakamma</bold>nti uposathadivase samādiyitvā samācaritabbaṃ puññakammaṃ <bold>uposatho</bold> sahacaraṇañāyena. <bold>‘‘Avihiṃsāyā</bold>ti sattānaṃ aviheṭhanāyā’’ti vadanti, taṃ pana sīlaggahaṇeneva gahitaṃ. Tasmā <bold>avihiṃsāyā</bold>ti karuṇāyāti attho. <bold>Avihiṃsā</bold>ggahaṇeneva cettha appamaññāsāmaññena cattāropi brahmavihārā upacārāvatthā gahitā lakkhaṇahāranayena. <bold>Sakala</bold>nti anavasesaṃ paripuṇṇaṃ. Evamettha kāmāvacarattabhāvapariyāpannattā lakkhaṇassa taṃsaṃvattanikakāmāvacarakusaladhammā eva pāramitāsaṅgahapuññasambhārabhūtakāyasucaritādīhi <pageBreak edition="V" number="3.0096" /> dvādasadhā vibhattā eva. Gāthāyaṃ ‘‘sacce’’tiādinā dasadhā saṅgayha dassitā. Esa nayo sesalakkhaṇepi.</paragraph>
<paragraph line="21"><bold>Aṃnubhī</bold>ti gāthāsukhatthaṃ akāraṃ sānunāsikaṃ katvā vuttaṃ. Byañjanāni lakkhaṇāni ācikkhantīti <bold>veyañjanikā.</bold><bold>Vikkhambhetabba</bold>nti paṭibāhitabbaṃ <bold>tassā</bold>ti <pageBreak edition="M" number="3.0107" /> mahāpurisassa, <bold>tassa</bold> vā mahāpurisalakkhaṇassa. Lakkhaṇasīsena cettha taṃsaṃvattanikapuññasambhāro vuccati.</paragraph>
<subhead line="22">Pādatalacakkalakkhaṇavaṇṇanā</subhead>
<paragraph line="23" number="204"><bold>Bhayaṃ</bold> nāma bhīti, taṃ pana ubbijjanākārena, uttasanākārena ca pavattiyā duvidhanti āha <bold>‘‘ubbegabhayañceva uttāsabhayañcā’’</bold>ti. Tadubhayampi bhayaṃ vibhāgena dassetuṃ <bold>‘‘tatthā’’</bold>tiādi vuttaṃ. <bold>Apanūditā</bold>ti yathā corādayo viluppanabandhanādīni parassa na karonti, katañca paccāharaṇādinā paṭipākatikaṃ hoti, evaṃ yathā ca caṇḍahatthiādayo <pageBreak edition="P" number="3.0137" /> dūrato parivajjitā honti, aparivajjite tassa yathā ṭhāne ṭhitehi abhibhavo na hoti, evaṃ apanūditā. <bold>Ativāhetī</bold>ti atikkāmeti. <bold>Taṃ ṭhāna</bold>nti taṃ sāsaṅkaṭṭhānaṃ. <bold>Asakkontāna</bold>nti upayogatthe sāmivacanaṃ, asakkonteti attho. <bold>Asakkontāna</bold>nti vā anādare sāmivacanaṃ. Saha parivārenāti <bold>saparivāraṃ.</bold> Tattha kiñci deyyadhammaṃ dento yadā tassa parivārabhāvena aññampi deyyadhammaṃ deti, evaṃ tassa taṃ dānamayaṃ puññaṃ saparivāraṃ nāma hoti.</paragraph>
<paragraph line="24">Tamatthaṃ vitthārena dassetuṃ <bold>‘‘tattha anna’’</bold>ntiādi vuttaṃ. Tattha yathā deyyadhammaṃ tassa annadānassa parivāro, evaṃ tassa sakkaccakaraṇaṃ pīti dassento <bold>‘‘atha kho’’</bold>tiādimāha. Yāgubhattaṃ datvāva adāsīti yojanā. Esa nayo ito paratopi. <bold>Suttaṃ vaṭṭetī</bold>ti cīvarassa sibbanasuttakaṃ duvaṭṭativaṭṭādivasena vaṭṭitaṃ akāsi. <bold>Rajana</bold>nti alliādirajanavatthuṃ. <bold>Paṇḍupalāsa</bold>nti rajanupagameva paṇḍuvaṇṇaṃ palāsaṃ.</paragraph>
<paragraph line="25"><bold>Heṭṭhimānī</bold>ti annādīni <bold>cattāri. Nisada</bold>ggahaṇeneva nisadapotopi gahito. <bold>Cīnapiṭṭhaṃ</bold> sindhurakacuṇṇaṃ. <bold>Kojava</bold>nti uddalomiekantalomiādikojavattharaṇa. <bold>Suvibhattaantarānī</bold>ti suṭṭhu vibhattaantarāni, etena cakkāvayavaṭṭhānānaṃ suparicchinnataṃ dasseti.</paragraph>
<paragraph line="26">Laddhābhisekā khattiyā attano vijite visavitāya brāhmaṇādike <pageBreak edition="P" number="3.0138" /> catūhi saṅgahavatthūhi rañjetuṃ <pageBreak edition="V" number="3.0097" /> sakkonti, na itarāti āha <bold>‘‘rājānoti abhisittā’’</bold>ti. Rājato yathāladdhagāmanigamādiṃ issaravatāya bhuñjantīti <bold>bhojakā,</bold> tādiso bhogo etesaṃ atthi <pageBreak edition="M" number="3.0108" />, tattha vā niyuttāti <bold>bhogikā,</bold> te eva <bold>‘‘bhogiyā’’</bold>ti vuttā. <bold>Saparivāraṃ dāna</bold>nti vuttanayena saparivāradānaṃ. <bold>Jānātū</bold>ti ‘‘sadevako loko jānātū’’ti iminā viya adhippāyena <bold>nibbattaṃ cakkalakkhaṇa</bold>nti lakkhaṇasseva kammasarikkhatā dassitā. Evaṃ sati tikameva siyā, na catukkaṃ, tasmā cakkalakkhaṇassa mahāparivāratāya ñāpakanimittabhāvo kammasarikkhakaṃ nāma. Tenevāha ‘‘saparivāraṃ…pe… jānātūti nibbatta’’nti. ‘‘Dīghāyukatāya taṃ nimitta’’nti (dī. ni. 3.207) ca vakkhati, tathā ‘‘taṃ lakkhaṇaṃ bhavati tadatthajotaka’’nti (dī. ni. 3.221) ca. Nissandaphalaṃ pana paṭipakkhābhibhavo daṭṭhabbo. Tenevāha gāthāyaṃ ‘‘sattumaddano’’ti.</paragraph>
<paragraph line="27" number="205"><bold>Eta</bold>nti etaṃ gāthābandhabhūtaṃ vacanaṃ, taṃ panatthato gāthā evāti āha <bold>‘‘imā tadatthaparidīpanā gāthā vuccantī’’</bold>ti.</paragraph>
<paragraph line="28"><bold>Puratthā</bold>ti vā ‘‘pure’’ti vuttatopi pubbe. Yasmā mahāpuriso na atītāya ekajātiyaṃ, nāpi katipayajātīsu, atha kho purimapurimatarāsu tathāva paṭipanno, tasmā tattha paṭipattiṃ dassetuṃ ‘‘pure puratthā’’ti vuttaṃ. Imissāpi jātiyaṃ atītakālavasena ‘‘purepuratthā’’ti vattuṃ labbhāti tato visesanatthaṃ ‘‘purimāsu <pageBreak edition="P" number="3.0139" /> jātīsū’’ti vuttanti āha <bold>‘‘imissā’’</bold>tiādi. Keci ‘‘imissā jātiyā pubbe tusitadevaloke katakammapaṭikkhepavacana’’nti vadanti, taṃ tesaṃ matimattaṃ tattha tādisassa katakammassa abhāvato. <bold>Apanūdano</bold>ti apanetā. <bold>Adhimutto</bold>ti yuttapayutto.</paragraph>
<paragraph line="29"><bold>Puññakammenā</bold>ti dānādipuññakammena. <bold>Evaṃ sante</bold>ti satamattena puññakammena ekekaṃ lakkhaṇaṃ nibbatteyya, evaṃ sati. <bold>Na rocayiṃsū</bold>ti kevalaṃ satamattena puññakammena lakkhaṇanibbattiṃ na rocayiṃsu aṭṭhakathācariyā. Kathaṃ pana rocayiṃsūti āha <bold>‘‘anantesu panā’’</bold>tiādi. <bold>Ekekaṃ kamma</bold>nti ekekaṃ dānādipubbakammaṃ. <bold>Ekekaṃ sataguṇaṃ katvā</bold>ti anantāsu lokadhātūsu yattakā sattā, tehi sabbehi paccekaṃ satakkhattuṃ katāni dānādipuññakammāni yattakāni, tato ekekaṃ puññakammaṃ mahāsattena sataguṇaṃ kataṃ ‘‘sata’’nti adhippetaṃ, tasmā idha <bold>sata</bold>-saddo bahubhāvapariyāyo, na saṅkhyāvacanoti dasseti ‘‘satagghi sataṃ devamanussā’’tiādīsu <pageBreak edition="M" number="3.0109" /> viya. Tenāha <bold>‘‘tasmā satapuññalakkhaṇoti imamatthaṃ rocayiṃsū’’</bold>ti.</paragraph>
<subhead line="30">Āyatapaṇhitāditilakkhaṇavaṇṇanā</subhead>
<paragraph line="31" number="206"><bold>Sarasacuti</bold><pageBreak edition="V" number="3.0098" /> nāma jātassa sattassa yāvajīvaṃ jīvitvā pakatiyā maraṇaṃ. Ākaḍḍhajiyassa dhanudaṇḍassa viya pādānaṃ antomukhaṃ kuṭilatāya <bold>antovaṅkapādatā.</bold> Bahimukhaṃ kuṭilatāya <bold>bahivaṅkapādatā.</bold> Pādatalassa majjhe ūnatāya <bold>ukkuṭikapādatā.</bold> Aggapādena khañjanakā <bold>aggakoṇḍā.</bold> Paṇhippadesena khañjanakā <bold>paṇhikoṇḍā. Unnatakāyenā</bold>ti anonatabhāvena samussitasarīrena <pageBreak edition="P" number="3.0140" />. <bold>Muṭṭhikatahatthā</bold>ti āvudhādīnaṃ gahaṇatthaṃ katamuṭṭhihatthā. <bold>Phaṇahatthakā</bold>ti aññamaññaṃ saṃsaṭṭhaṅgulihatthā. <bold>Idamettha kammasarikkhaka</bold>nti idaṃ imesaṃ tiṇṇampi lakkhaṇānaṃ tathāgatassa dīghāyukatāya ñāpakanimittabhāvo ettha āyatapaṇhitā, dīghaṅgulitā brahmujugattatāti etasmiṃ lakkhaṇattaye kammasarikkhakattaṃ. Nissandaphalaṃ pana anantarāyatādi daṭṭhabbaṃ.</paragraph>
<paragraph line="32" number="207"> Bhāyitabbavatthunimittaṃ uppajjamānampi bhayaṃ attasinehahetukaṃ pahīnasinehassa tadabhāvatoti āha <bold>‘‘yathā mayhaṃ maraṇato bhayaṃ mama jīvitaṃ piya’’</bold>nti. <bold>Suciṇṇenā</bold>ti suṭṭhu katūpacitena sucaritakammunā.</paragraph>
<paragraph line="33"><bold>Cavitvā</bold>ti saggato cavitvā. <bold>‘‘Sujātagatto subhujo’’</bold>ti ādayo sarīrāvayavaguṇā imehi lakkhaṇehi avinābhāvinoti dassetuṃ vuttā. <bold>Cirayapanāyā</bold>ti attabhāvassa cirakālaṃ pavattanāya. Tenāha <bold>‘‘dīghāyukabhāvāyā’’</bold>ti. <bold>Tato</bold>ti cakkavattī hutvā yāpanato. <bold>Vasippatto</bold>ti jhānādīsu vasībhāvañceva cetovasibhāvañca patto <bold>hutvā,</bold> kathaṃ iddhibhāvanāya iddhipādabhāvanāyāti attho. Yāpeti cirataranti yojanā.</paragraph>
<subhead line="34">Sattussadatālakkhaṇavaṇṇanā</subhead>
<paragraph line="35" number="208"> Raso jāto etesanti <bold>rasitāni,</bold> mahārasāni. Tenāha <bold>‘‘rasasampannāna’’</bold>nti. <bold>Piṭṭhakhajjakādīnī</bold>ti pūpasakkhalimodakādīni. <bold>Ādi</bold>-saddena pana kadaliphalādiṃ saṅgaṇhāti. Piṭṭhaṃ pakkhipitvā pacitabbapāyasaṃ <bold>piṭṭhapāyasaṃ. Ādi</bold>-saddena tathārūpabhojjayāguādiṃ saṅgaṇhāti.</paragraph>
<paragraph line="36">Idha <pageBreak edition="M" number="3.0110" /><pageBreak edition="V" number="3.0099" /><pageBreak edition="P" number="3.0141" /> kammasarikkhakaṃ nāma sattussadatālakkhaṇassa paṇītalābhitāya ñāpakanimittabhāvo. Iminā nayena tattha tattha lakkhaṇe kammasarikkhakaṃ niddhāretvā yojetabbaṃ.</paragraph>
<paragraph line="37" number="209"><bold>Uttamo aggarasadāyako</bold>ti sabbasattānaṃ uttamo lokanātho aggānaṃ paṇītānaṃ rasānaṃ dāyako. <bold>Uttamānaṃ aggarasāna</bold>nti paṇītesupi paṇītarasānaṃ. <bold>Khajjabhojjādijotaka</bold>nti khajjabhojjādilābhajotakaṃ. Lābhasaṃvattanikassa kammassa phalaṃ <bold>‘‘lābhasaṃvattanika’’</bold>nti kāraṇūpacārena vadati. <bold>Tadatthajotaka</bold>nti vā tassa paṇītabhojanadāyakattasaṅkhātassa atthassa jotakaṃ. <bold>Tadādhigacchatī</bold>ti ettha <bold>ā</bold>-kāro nipātamattanti āha <bold>‘‘taṃ adhigacchatī’’</bold>ti. <bold>Lābhiruttama</bold>nti ra-kāro padasandhikaro.</paragraph>
<subhead line="38">Karacaraṇādilakkhaṇavaṇṇanā</subhead>
<paragraph line="39" number="210"><bold>Pabbajitaparikkhāraṃ</bold> pattacīvarādiṃ <bold>gihiparikkhāraṃ</bold> vatthāvudhayānasayanādiṃ.</paragraph>
<paragraph line="40"><bold>Sabba</bold>nti sabbaṃ upakāraṃ. <bold>Makkhetvā nāseti</bold> makkhibhāve ṭhatvā. <bold>Telena viya makkhetī</bold>ti satadhotatelena makkheti viya. <bold>Atthasaṃvaḍḍhanakathāyā</bold>ti hitāvahakathāya. <bold>Kathā</bold>gahaṇañcettha nidassanamattaṃ. Paresaṃ hitāvaho kāyapayogopi <bold>atthacariyā.</bold> Aṭṭhakathāyaṃ pana vacīpayogavaseneva atthacariyā vuttā.</paragraph>
<paragraph line="41"><bold>Samānattatāyā</bold>ti sadisabhāve samānaṭṭhāne ṭhapanena, taṃ panassa samānaṭṭhāne ṭhapanaṃ attasadisatākaraṇaṃ, sukhena ekasambhogatā, attano sukhuppattiyaṃ; tassa ca dukkhuppattiyaṃ tena attano ekasambhogatāti āha <bold>‘‘samānasukhadukkhabhāvenā’’</bold>ti. Sā ca samānasukhadukkhatā ekato nisajjādinā pākaṭā hotīti taṃ dassento <bold>‘‘ekāsane’’</bold>tiādimāha. <bold>Na hi sakkā ekaparibhogo kātuṃ</bold> jātiyā hīnattā. <bold>Tathā akariyamāne</bold><pageBreak edition="P" number="3.0142" /><bold>ca so kujjhati</bold> bhogena adhikattā, tasmā <bold>dussaṅgaho. Na hi so ekaparibhogaṃ icchati</bold> jātiyā hīnabhāvato. <bold>Na akariyamāne ca kujjhati</bold> bhogena hīnabhāvato. <bold>Ubhohī</bold>ti jātibhogehi. <bold>Sadisopi susaṅgaho</bold> ekasadisabhāveneva <pageBreak edition="M" number="3.0111" /> itarena saha ekaparibhogassa paccāsīsāya, akaraṇe ca tassa kujjhanassābhāvato. <bold>Adīyamānepi</bold> kismiñci āmise <bold>akariyamānepi</bold> saṅgahe. <bold>Na pāpakena cittena passati</bold> pesalabhāvato. Tato eva <bold>paribhogopi…pe… hoti.</bold><bold>Evarūpa</bold>nti gihī ce, ubhohi sadisaṃ; pabbajito ce, sīlavantanti adhippāyo.</paragraph>
<paragraph line="42"><bold>Susaṅgahitāva</bold><pageBreak edition="V" number="3.0100" /><bold>hontī</bold>ti suṭṭhu saṅgahitā eva honti daḷhabhattibhāvato. Tenāha <bold>‘‘na bhijjantī’’</bold>ti.</paragraph>
<paragraph line="43"><bold>Dānādisaṅgahakamma</bold>nti dānādibhedaṃ parasaṅgaṇhanavasena pavattaṃ kusalakammaṃ.</paragraph>
<paragraph line="44" number="211"><bold>Anavaññātena</bold> aparibhūtena sambhāvitena. <bold>Pamodo</bold> vuccati hāso, <bold>na appamodenā</bold>ti ettha paṭisedhadvayena so eva vutto. So ca odagyasabhāvattā na dīno dhammūpasañhitattā na gabbhayuttoti āha <bold>‘‘na dīnena na gabbhitenāti attho’’</bold>ti. Sattānaṃ agaṇhanaguṇenāti yojanā.</paragraph>
<paragraph line="45"><bold>Atirucira</bold>nti ativiya rucirakataṃ, taṃ pana passantānaṃ pasādāvahanti āha <bold>‘‘supāsādika’’</bold>nti. <bold>Suṭṭhu cheka</bold>nti ativiya sundaraṃ. <bold>Vidhātabbo</bold>ti vidhātuṃ sandisituṃ sakkuṇeyyo. Piyaṃ vadatīti <bold>piyavadū</bold> yathā ‘‘sabbavidū’’ti. Sukhameva sukhatā, taṃ <bold>sukhataṃ. Dhammañca</bold><pageBreak edition="P" number="3.0143" /><bold>anudhammañcā</bold>ti lokuttaradhammañceva tassa anurūpapubbabhāgadhammañca.</paragraph>
<subhead line="46">Ussaṅkhapādādilakkhaṇavaṇṇanā</subhead>
<paragraph line="47" number="212"><bold>‘‘Atthūpasaṃhita’’</bold>nti iminā vaṭṭanissitā dhammakathā vuttāti āha <bold>‘‘idhalokaparalokatthanissita’’</bold>nti. <bold>‘‘Dhammūpasaṃhita’’</bold>nti iminā vivaṭṭanissitā, tasmā dasakusalakammapathā vivaṭṭasannissayā veditabbā. <bold>Nidaṃsesī</bold>ti sandassesi te dhamme paccakkhe katvā pakāsesi. <bold>Nidaṃsanakatha</bold>nti pākaṭakaraṇakathaṃ. Jeṭṭhaṭṭhena <bold>aggo,</bold> pāsaṃsaṭṭhena <bold>seṭṭho,</bold> pamukhaṭṭhena <bold>pāmokkho,</bold> padhānaṭṭhena <bold>uttamo,</bold> hitasukhatthikehi pakārato varaṇīyato rajanīyato <bold>pavaro</bold>ti evaṃ atthavisesavācīnampi ‘‘aggo’’tiādīnaṃ padānaṃ bhāvatthassa bhedābhāvato <bold>‘‘sabbāni aññamaññavevacanānī’’</bold>ti āha.</paragraph>
<paragraph line="48"><bold>Uddhaṅgamanīyā</bold>ti <pageBreak edition="M" number="3.0112" /> suṇantānaṃ uparūpari visesaṃ gamentīti uddhaṅgamanīyā. Saṅkhāya adho piṭṭhipādasamīpe eva patiṭṭhitattā adhosaṅkhā pādā etassāti <bold>adhosaṅkhapādo. Saṅkhā</bold>ti ca gopphakānamidaṃ nāmaṃ.</paragraph>
<paragraph line="49" number="213"><bold>Dhammadānayañña</bold>nti dhammadānasaṅkhātaṃ yaññaṃ.</paragraph>
<paragraph line="50"><bold>Suṭṭhu</bold><pageBreak edition="V" number="3.0101" /><bold>saṇṭhitā</bold>ti sammadeva saṇṭhitā. Piṭṭhipādassa upari pakatiaṅgulena caturaṅgule jaṅghāpadese <bold>nigūḷhā</bold> apaññāyamānarūpā hutvā ṭhitāti attho.</paragraph>
<subhead line="51">Eṇijaṅghalakkhaṇavaṇṇanā</subhead>
<paragraph line="52" number="214"><bold>Sippa</bold>nti sikkhitabbaṭṭhena ‘‘sippa’’nti laddhanāmaṃ sattānaṃ jīvikāhetubhūtaṃ ājīvavidhiṃ. Jīvikatthaṃ, sattānaṃ upakāratthañca veditabbaṭṭhena <bold>vijjā,</bold> mantasatthādi. Caranti tena sugatiṃ, sukhañca gacchantīti <bold>caraṇaṃ.</bold> Kammassakatāñāṇaṃ <pageBreak edition="P" number="3.0144" /> uttarapadalopena <bold>‘‘kamma’’</bold>nti vuttanti āha <bold>‘‘kammanti kammassakatājānanapaññā’’</bold>ti. <bold>Tāni cevā</bold>ti pubbe vuttahatthiādīni ceva. <bold>Satta ratanānī</bold>ti muttādīni satta ratanāni. <bold>Ca</bold>-saddena rañño upabhogabhūtānaṃ vatthaseyyādīnaṃ saṅgaho. <bold>Rañño anucchavikānī</bold>ti rañño paribhuñjanayogyāni. <bold>Sabbesa</bold>nti ‘‘rājārahānī’’tiādinā vuttānaṃ sabbesaṃyeva ekajjhaṃ <bold>gahaṇaṃ.</bold> Buddhānaṃ parisā nāma odhiso anodhiso ca samitapāpā, tathatthāya paṭipannā ca hotīti vuttaṃ <bold>‘‘samaṇānaṃ koṭṭhāsabhūtā catasso parisā’’</bold>ti.</paragraph>
<paragraph line="53"><bold>Sippādivācana</bold>nti sippānaṃ sikkhāpanaṃ. Pāḷiyampi hi ‘‘vācetā’’ti vācanasīsena sikkhāpanaṃ dassitaṃ. <bold>Ukkuṭikāsana</bold>nti taṃtaṃveyyāvaccakaraṇena ukkuṭikassa nisajjā. Payojanavasena gehato gehaṃ gāmato gāmaṃ jaṅghāyo kilametvā pesanaṃ <bold>jaṅghapesanikā. Likhitvā pātitaṃ viya hoti</bold> aparipuṇṇabhāvato. <bold>Anupubbauggatavaṭṭita</bold>nti gopphakaṭṭhānato paṭṭhāya yāva jāṇuppadesā maṃsūpacayassa anukkamena samantato vaḍḍhitattā anupubbena uggataṃ hutvā suvaṭṭitaṃ. <bold>Eṇijaṅghalakkhaṇa</bold>nti saṇṭhānamattena eṇimigajaṅghāsadisajaṅghalakkhaṇaṃ.</paragraph>
<paragraph line="54" number="215"><bold>‘‘Yatupaghātāyā’’</bold>ti <pageBreak edition="M" number="3.0113" /> ettha <bold>ta</bold>-kāro padasandhikaro, anunāsikalopena niddesoti āha <bold>‘‘ya’’</bold>ntiādi. ‘‘Uddhaggalomā <bold>sukhumattacotthatā’’</bold>ti vuttattā codakena ‘‘kiṃ pana aññena kammena aññaṃ lakkhaṇaṃ nibbattatī’’ti codito, ācariyo ‘‘na nibbattatī’’ti vatvā <pageBreak edition="P" number="3.0145" /> ‘‘yadi evaṃ idha kasmā lakkhaṇantaraṃ kathita’’nti antolīnameva codanaṃ pariharanto <bold>‘‘yaṃ pana nibbattatīti…pe… idha vutta’’</bold>nti āha. Tattha <bold>yaṃ pana nibbattatī</bold>ti yaṃ lakkhaṇaṃ vuccamānalakkhaṇanibbattakena kammunā nibbattati. <bold>Taṃ anubyañjanaṃ hotī</bold>ti taṃ lakkhaṇaṃ vuccamānassa lakkhaṇassa anukūlalakkhaṇaṃ nāma hoti. <bold>Tasmā</bold> tena kāraṇena <bold>idha</bold> eṇijaṅghalakkhaṇakathane ‘‘uddhaggalomā sukhumattacotthatā’’ti lakkhaṇantaraṃ <bold>vuttaṃ.</bold></paragraph>
<subhead line="55">Sukhumacchavilakkhaṇavaṇṇanā</subhead>
<paragraph line="56" number="216"><bold>Samitapāpaṭṭhena</bold><pageBreak edition="V" number="3.0102" /><bold>samaṇaṃ,</bold> na pabbajjāmattena. <bold>Bāhitapāpaṭṭhena brāhmaṇaṃ,</bold> na jātimattena.</paragraph>
<paragraph line="57">Mahantānaṃ atthānaṃ pariggaṇhanato mahatī paññā etassāti <bold>mahāpañño.</bold> Sesapadesupi eseva nayoti āha <bold>‘‘mahāpaññādīhi samannāgatoti attho’’</bold>ti. <bold>Nānatta</bold>nti yāhi mahāpaññādīhi samannāgatattā bhagavā ‘‘mahāpañño’’tiādinā kittīyati, tāsaṃ mahāpaññādīnaṃ idaṃ nānattaṃ ayaṃ vemattatā.</paragraph>
<paragraph line="58">Yassa kassaci visesato arūpadhammassa mahattaṃ nāma kiccasiddhiyā veditabbanti tadassā kiccasiddhiyā dassento <bold>‘‘mahante sīlakkhandhe pariggaṇhātīti mahāpaññā’’</bold>tiādimāha. Tattha hetumahantatāya, paccayamahantatāya, nissayamahantatāya, pabhedamahantatāya, kiccamahantatāya, phalamahantatāya, ānisaṃsamahantatāya ca sīlakkhandhassa mahantabhāvo veditabbo. Tattha <bold>hetu</bold> alobhādayo. <bold>Paccayo</bold> hirottappasaddhāsativīriyādayo. <bold>Nissayo</bold> sāvakabodhipaccekabodhisammāsambodhiniyatatā, taṃsamaṅgino ca purisavisesā. <bold>Pabhedo</bold> cārittavārittādivibhāgo. <bold>Kiccaṃ</bold> tadaṅgādivasena paṭipakkhavidhamanaṃ. <bold>Ānisaṃso</bold> piyamanāpatādi. Ayamettha saṅkhepo, vitthāro pana <bold>visuddhimagge,</bold> (visuddhi. 1.6) <bold>ākaṅkheyyasuttādīsu</bold><pageBreak edition="P" number="3.0146" /> (ma. ni. 1.65) ca āgatanayeneva veditabbo. Iminā nayena <pageBreak edition="M" number="3.0114" /><bold>samādhikkhandhā</bold>dīnampi mahantatā yathārahaṃ vitthāretvā veditabbā. <bold>Ṭhānāṭhānānaṃ</bold> pana mahāvisayatāya, sā <bold>bahudhātukasutte</bold> āgatanayena veditabbā. <bold>Vihārasamāpattiyo</bold> samādhikkhandhaniddhāraṇanayena veditabbā. <bold>Ariyasaccānaṃ</bold> sakalasāsanasaṅgahato, so saccavibhaṅga- (vibha. 189) taṃsaṃvaṇṇanāsu (vibha. aṭṭha. 189) āgatanayena, <bold>satipaṭṭhānā</bold> dīnaṃ satipaṭṭhānavibhaṅgādīsu, (vibha. 355) taṃsaṃvaṇṇanāsu (vibha. aṭṭha. 355) ca āgatanayena, <bold>sāmaññaphalānaṃ</bold> mahato hitassa, mahato sukhassa, mahato atthassa, mahato yogakkhemassa nibbattibhāvato, santapaṇītanipuṇaatakkāvacarapaṇḍitavedanīyabhāvato ca; <bold>abhiññānaṃ</bold> mahāsambhārato, mahāvisayato, mahākiccato, mahānubhāvato, mahānibbattito ca, <bold>nibbānassa</bold> madanimmadanādimahattasiddhito mahantatā veditabbā.</paragraph>
<paragraph line="59"><bold>Puthupaññā</bold>ti etthāpi vuttanayānusārena attho veditabbo. Ayaṃ pana viseso – <bold>nānākhandhesu ñāṇaṃ pavattatī</bold>ti ‘‘ayaṃ rūpakkhandho nāma…pe… ayaṃ viññāṇakkhandho nāmā’’ti <pageBreak edition="V" number="3.0103" /> evaṃ pañcannaṃ khandhānaṃ nānākaraṇaṃ paṭicca ñāṇaṃ pavattati. Tesupi ‘‘ekavidhena rūpakkhandho, ekādasavidhena rūpakkhandho. Ekavidhena vedanākkhandho, bahuvidhena vedanākkhandho. Ekavidhena saññākkhandho. Ekavidhena saṅkhārakkhandho. Ekavidhena viññāṇakkhandho, bahuvidhena viññāṇakkhandho’’ti evaṃ ekekassa khandhassa atītādibhedavasenāpi nānākaraṇaṃ paṭicca ñāṇaṃ pavattati. Tathā ‘‘idaṃ cakkhāyatanaṃ nāma…pe...idaṃ dhammāyatanaṃ nāma. Tattha dasāyatanā kāmāvacarā, dve catubhūmakā’’ti evaṃ āyatanānaṃ nānattaṃ paṭicca ñāṇaṃ pavattati. <bold>Nānādhātūsū</bold>ti ‘‘ayaṃ cakkhudhātu nāma…pe… ayaṃ manoviññāṇadhātu nāma. Tattha soḷasa dhātuyo kāmāvacarā, dve dhātuyo catubhūmikā’’ti <pageBreak edition="P" number="3.0147" /> evaṃ nānādhātūsu ñāṇaṃ pavattati, tayidaṃ upādinnakadhātuvasena vuttaṃ. Paccekabuddhānampi hi dvinnañca aggasāvakānaṃ upādinnakadhātūsu evaṃ nānākaraṇaṃ paṭicca ñāṇaṃ pavattati, tañca kho ekadesatova, na nippadesato. Anupādinnakadhātūnaṃ pana lakkhaṇādimattameva jānanti, na nānākaraṇaṃ. Sabbaññubuddhānameva pana ‘‘imāya nāmadhātuyā ussannattā imassa rukkhassa khandho seto, imassa kāḷo, imassa maṭṭho, imassa bahalattaco <pageBreak edition="M" number="3.0115" />, imassa tanutaco. Imassa pattaṃ vaṇṇasaṇṭhānādivasena evarūpaṃ. Imassa pupphaṃ nīlaṃ, imassa pītakaṃ, lohitakaṃ, odātaṃ, sugandhaṃ, duggandhaṃ. Phalaṃ khuddakaṃ, mahantaṃ, dīghaṃ, vaṭṭaṃ, susaṇṭhānaṃ, dussaṇṭhānaṃ, maṭṭhaṃ, pharusaṃ, sugandhaṃ, duggandhaṃ, madhuraṃ, tittakaṃ, ambilaṃ, kaṭukaṃ, kasāvaṃ. Kaṇṭako tikhiṇo, atikhiṇo, ujuko, kuṭilo, kaṇho, nīlo, odāto hotī’’ti dhātunānattaṃ paṭicca ñāṇaṃ pavattati.</paragraph>
<paragraph line="60"><bold>Nānāpaṭiccasamuppādesū</bold>ti ajjhattabahiddhābhedato ca nānāpabhedesu paṭiccasamuppādaṅgesu. Avijjādiaṅgāni hi paccekaṃ paṭiccasamuppādasaññitāni. Tenāha <bold>saṅkhārapiṭake</bold> ‘‘dvādasa paccayā dvādasa paṭiccasamuppādā’’ti. <bold>Nānāsuññatamanupalabbhesū</bold>ti nānāsabhāvesu niccasārādivirahitesu suññatabhāvesu tato eva itthipurisaattattaniyādivasena anupalabbhanasabhāvesu pakāresu. <bold>Ma</bold>-kāro hettha padasandhikaro. <bold>Nānāatthesū</bold>ti atthapaṭisambhidāya visayabhūtesu paccayuppannādivasena nānāvidhesu atthesu. <bold>Dhammesū</bold>ti dhammapaṭisambhidāya <pageBreak edition="P" number="3.0148" /> visayabhūtesu paccayādivasena nānāvidhesu dhammesu. <bold>Niruttīsū</bold>ti tesaṃyeva atthadhammānaṃ niddhāraṇavacanasaṅkhātesu nānāniruttīsu. <bold>Paṭibhānesū</bold>ti atthapaṭisambhidādīsu visayabhūtesu ‘‘imāni ñāṇāni idamatthajotakānī’’ti (vibha. 726, 729, 731, 732, 734, 736, 739) tathā tathā paṭibhānato upatiṭṭhanato ‘‘paṭibhānānī’’ti laddhanāmesu nānāñāṇesu. <bold>‘‘Puthunānāsīlakkhandhesū’’</bold>tiādīsu sīlassa puthuttaṃ vuttameva, itaresaṃ pana vuttanayānusārena suviññeyyattā pākaṭameva. Yaṃ pana abhinnaṃ ekameva nibbānaṃ, tattha upacāravasena <pageBreak edition="V" number="3.0104" /> puthuttaṃ gahetabbanti āha <bold>‘‘puthujjanasādhāraṇe dhamme samatikkammā’’</bold>ti, tenassa madanimmadanādipariyāyena puthuttaṃ paridīpitaṃ hoti.</paragraph>
<paragraph line="61">Evaṃ visayavasena paññāya mahattaṃ, puthuttaṃ dassetvā idāni sampayuttadhammavasena hāsabhāvaṃ, pavattiākāravasena javanabhāvaṃ, kiccavasena tikkhādibhāvaṃ dassetuṃ <bold>‘‘katamā hāsapaññā’’</bold>tiādi vuttaṃ. Tattha <bold>hāsabahulo</bold>ti pītibahulo. Sesapadāni tasseva vevacanāni. <bold>Sīlaṃ paripūretī</bold>ti haṭṭhapahaṭṭho udaggudaggo hutvā ṭhapetvā indriyasaṃvaraṃ tassa visuṃ vuttattā anavasesasīlaṃ paripūreti. Pītisomanassasahagatā hi paññā abhirativasena ārammaṇe phullitavikasitā viya <pageBreak edition="M" number="3.0116" /> pavattati, na evaṃ upekkhāsahagatā. Puna <bold>sīlakkhandha</bold>nti ariyasīlakkhandhamāha. <bold>‘‘Samādhikkhandha’’</bold>ntiādīsupi eseva nayo.</paragraph>
<paragraph line="62"><bold>Sabbaṃ taṃ rūpaṃ aniccato khippaṃ javatī</bold>ti yā rūpadhamme ‘‘aniccā’’ti sīghavegena pavattati, paṭipakkhadūrabhāvena pubbābhisaṅkhārassa sātisayattā indena vissaṭṭhavajiraṃ viya lakkhaṇaṃ avirajjhantī adandhāyantī <pageBreak edition="P" number="3.0149" /> rūpakkhandhe aniccalakkhaṇaṃ vegasā paṭivijjhati, sā javanapaññā nāmāti attho. Sesapadesupi eseva nayo. Evaṃ lakkhaṇārammaṇikavipassanāvasena javanapaññaṃ dassetvā balavavipassanāvasena dassetuṃ <bold>‘‘rūpa’’</bold>ntiādi vuttaṃ. Tattha <bold>khayaṭṭhenā</bold>ti yattha yattha uppajjati, tattha tattheva bhijjanato khayasabhāvattā. <bold>Bhayaṭṭhenā</bold>ti bhayānakabhāvato. <bold>Asārakaṭṭhenā</bold>ti asārakabhāvato attasāravirahato, niccasārādivirahato ca. <bold>Tulayitvā</bold>ti tulanabhūtāya vipassanāpaññāya tuletvā. <bold>Tīrayitvā</bold>ti tāya eva tīraṇabhūtāya tīrayitvā. <bold>Vibhāvayitvā</bold>ti yāthāvato pakāsetvā paccakkhaṃ katvā. <bold>Vibhūtaṃ katvā</bold>ti pākaṭaṃ katvā. <bold>Rūpanirodhe</bold>ti rūpakkhandhanirodhahetubhūte <bold>nibbāne</bold> ninnapoṇapabbhārabhāvena. Idāni sikhāppattavipassanāvasena javanapaññaṃ dassetuṃ puna <bold>‘‘rūpa’’</bold>ntiādi vuttaṃ. ‘‘Vuṭṭhānagāminivipassanāvasenā’’ti keci.</paragraph>
<paragraph line="63">Ñāṇassa tikkhabhāvo nāma savisesaṃ paṭipakkhapahānena veditabboti. ‘‘Khippaṃ kilese chindatīti tikkhapaññā’’ti vatvā te pana kilese vibhāgena dassento <bold>‘‘uppannaṃ kāmavitakka’’</bold>ntiādimāha. Tikkhapañño khippābhiñño hoti, paṭipadā cassa na calatīti āha <bold>‘‘ekasmiṃ āsane cattāro ariyamaggā…pe… adhigatā hontī’’</bold>tiādi.</paragraph>
<paragraph line="64">‘‘Sabbe saṅkhārā aniccā dukkhā vipariṇāmadhammā, saṅkhatā paṭiccasamuppannā khayadhammā vayadhammā <pageBreak edition="V" number="3.0105" /> virāgadhammā nirodhadhammā’’ti yāthāvato dassanena saccappaṭivedho ijjhati, na aññathāti kāraṇamukhena nibbedhikapaññaṃ dassetuṃ <bold>‘‘sabbasaṅkhāresu ubbegabahulo hotī’’</bold>tiādi vuttaṃ. Tattha <bold>ubbegabahulo</bold>ti vuttanayena sabbasaṅkhāresu abhiṇhapavattasaṃvego. <bold>Uttāsabahulo</bold>ti ñāṇuttāsavasena sabbasaṅkhāresu bahuso utrāsamānaso <pageBreak edition="P" number="3.0150" />, etena ādīnavānupassanamāha. <bold>‘‘Ukkaṇṭhanabahulo’’</bold>ti pana iminā nibbidānupassanamāha <pageBreak edition="M" number="3.0117" />, <bold>‘‘aratibahulo’’</bold>tiādinā tassā eva aparāparuppattiṃ. <bold>Bahimukho</bold>ti sabbasaṅkhārato bahibhūtaṃ nibbānaṃ uddissa pavattañāṇamukho, tathā vā pavattitavimokkhamukho. Nibbijjhanaṃ <bold>nibbedho,</bold> so etissā atthi, nibbijjhatīti vā <bold>nibbedhikā,</bold> sā eva paññā <bold>nibbedhikapaññā.</bold> Yaṃ panettha atthato avibhattaṃ, taṃ heṭṭhā vuttanayattā, uttānatthattā ca suviññeyyameva.</paragraph>
<paragraph line="65" number="217"><bold>Pabbajitaṃ upāsitā</bold>ti ettha yādisaṃ pabbajitaṃ upāsato paññāpaṭilābho hoti, taṃ dassetuṃ <bold>‘‘paṇḍitaṃ pabbajita’’</bold>nti vuttaṃ. <bold>Upāsana</bold>ñcettha upaṭṭhānavasena icchitaṃ, na upanisīdanamattenāti āha <bold>‘‘payirupāsitā’’</bold>ti. <bold>Attha</bold>nti hitaṃ. <bold>Abbhantaraṃ karitvā</bold>ti abbhantaragataṃ katvā. Tenāha <bold>‘‘atthayutta’’</bold>nti. Bhāvanapuṃsakaniddeso cāyaṃ, hitūpasañhitaṃ katvāti attho. <bold>Antara</bold>-saddo vā cittapariyāyo ‘‘yassantarato na santi kopā’’tiādīsu (udā. 20) viya. Tasmā <bold>atthantaro</bold>ti hitajjhāsayoti attho.</paragraph>
<paragraph line="66"><bold>Paṭilābhatthāya gatenā</bold>ti paṭilābhatthāya pavattena, paṭilābhasaṃvattaniyenāti attho. <bold>Uppāde ca nimitte ca chekā</bold>ti uppādavidhimhi ceva nimittavidhimhi ca kusalā. Uppādanimittakovidatāsīsena cettha lakkhaṇakosallameva dasseti. Atha vā sesalakkhaṇānaṃ nibbattiyā buddhānaṃ, cakkavattīnañca uppādo anumīyati, yāni tehi laddhabbaānisaṃsāni nimittāni <pageBreak edition="P" number="3.0151" />, tasmiṃ <bold>uppāde ca nimitte ca</bold> anuminanādivasena <bold>chekā</bold> nipuṇāti attho. <bold>Ñatvā passissatī</bold>ti ñāṇena jānitvā passissati, na cakkhuviññāṇenāti adhippāyo.</paragraph>
<paragraph line="67"><bold>Atthānusāsanīsū</bold>ti atthānaṃ hitānaṃ anusāsanīsu. Yasmā anatthapaṭivajjanapubbikā sattānaṃ atthapaṭipatti, tasmā anatthopi paricchijja gahetabbo, jānitabbo cāti vuttaṃ <bold>‘‘atthānatthaṃ pariggāhakāni ñāṇānī’’</bold>ti, yato ‘‘āyupāyakosallaṃ viya apāyakosallampi icchitabba’’nti vuttaṃ.</paragraph>
<subhead line="68">Suvaṇṇavaṇṇalakkhaṇavaṇṇanā</subhead>
<paragraph line="69" number="218"> Paṭisaṅkhānabalena <pageBreak edition="M" number="3.0118" /><pageBreak edition="V" number="3.0106" /> kodhavinayena <bold>akkodhano,</bold> na bhāvanābalenāti dassetuṃ <bold>‘‘na anāgāmimaggenā’’</bold>tiādi vuttaṃ. <bold>Evaṃ akkodhavasikattā</bold>ti evaṃ maghamāṇavo viya na kodhavasaṃ gatattā. <bold>Nābhisajjī</bold>ti kujjhanavaseneva na abhisajji. Yañhi kodhassa uppattiṭṭhānabhūte ārammaṇe upanāhassa paccayabhūtaṃ kujjhanavasena abhisajjanaṃ, taṃ idhādhippetaṃ, na lubbhanavasena. Tenāha <bold>‘‘kuṭilakaṇṭako viyā’’</bold>tiādi. So hi yattha laggati, taṃ khobhento eva laggati. <bold>Tattha tatthā</bold>ti tasmiṃ tasmiṃ mammaṭṭhāne. <bold>Mamma</bold>nti phuṭṭhamattepi rujjanaṭṭhānaṃ. <bold>Pubbuppattiko</bold>ti paṭhamuppanno. <bold>Tato balavataro byāpādo</bold> laddhāsevanatāya cittassa byāpajjanato. <bold>Tato balavatarā</bold><pageBreak edition="P" number="3.0152" /><bold>patitthiyanā</bold>ti sātisayaṃ laddhāsevanatāya tato byāpādāvatthāyapi balavatarā patitthiyanā paccatthikabhāvena thāmappattito.</paragraph>
<paragraph line="70"><bold>Sukhumattharaṇādī</bold>ti <bold>ādi</bold>-saddena paṇītabhojanīyādīnampi saṅgaho daṭṭhabbo bhojanadānassapi vaṇṇasampadānimittabhāvato. Tenāha bhagavā ‘‘bhojanaṃ bhikkhave dadamāno dāyako paṭiggāhakānaṃ…pe… āyuṃ deti, vaṇṇaṃ detī’’ti (a. ni. 5.37) tathā ca vakkhati ‘‘āmisadānena vā’’ti.</paragraph>
<paragraph line="71" number="219"> Ti adāsi. <bold>Devo</bold>ti megho, pajjunno eva vā. <bold>Varataro</bold>ti uttamataro. Pabbajjāya visadisāvatthādi bhāvato na pabbajjāti <bold>apabbajjā,</bold> gihibhāvo. Acchādenti kopīnaṃ paṭicchādenti etehīti acchādanāni, nivāsanāni, tesaṃ <bold>acchādanānañceva</bold> sesa <bold>vatthānañca</bold> kojavādi <bold>uttamapāvuraṇānañca. Vināso</bold>ti katassa kammassa avipaccitvā vināso.</paragraph>
<subhead line="72">Kosohitavatthaguyhalakkhaṇavaṇṇanā</subhead>
<paragraph line="73" number="220"><bold>Samānetā</bold>ti sammadeva ānetā samāgametā. <bold>Rajje patiṭṭhitena sakkā kātuṃ</bold> bahubhatikasseva ijjhanato. Kattā nāma natthīti vajjaṃ paṭicchādentīti ānetvā sambandho, karonti vajjapaṭicchādanakammanti vā. Nanu vajjapaṭicchādanakammaṃ nāma sāvajjanti? Saccaṃ sāvajjaṃ saṃkiliṭṭhacittena <pageBreak edition="M" number="3.0119" /> paṭicchādentassa, idaṃ pana asaṃkiliṭṭhacittena parassa uppajjanakaanatthaṃ <pageBreak edition="V" number="3.0107" /> pariharaṇavasena pavattaṃ adhippetaṃ. <bold>‘‘Ñātisaṅgahaṃ karontenā’’</bold>ti <pageBreak edition="P" number="3.0153" /> etena ñātatthacariyāvasena taṃ kammaṃ pavattatīti dasseti.</paragraph>
<paragraph line="74" number="221"><bold>Amittatāpanā</bold>ti amittānaṃ tapanasīlā, amittatāpanaṃ hotu vā mā vā evaṃsabhāvāti attho. Na hi cakkavattino puttānaṃ amittā nāma keci honti, ye te bhaveyyuṃ, cakkānubhāveneva sabbepi khattiyādayo anuvattakā tesaṃ bhavanti.</paragraph>
<centered line="75">Paṭhamabhāṇavāravaṇṇanā niṭṭhitā.</centered>
<subhead line="76">Parimaṇḍalādilakkhaṇavaṇṇanā</subhead>
<paragraph line="77" number="222"><bold>Sama</bold>nti samānaṃ. <bold>Tena tena</bold> loke viññātaguṇena <bold>samaṃ</bold> samānaṃ <bold>jānāti,</bold> yato tattha paṭipajjanavidhināva itarasmiṃ paṭipajjati. <bold>Sayaṃ jānātī</bold>ti aparaneyyo hutvā sayameva jānāti. <bold>Purisaṃ jānātī</bold>ti vā ‘‘ayaṃ seṭṭho, ayaṃ majjhimo, ayaṃ nihīno’’ti taṃ taṃ purisaṃ yāthāvato jānāti. <bold>Purisavisesaṃ jānātī</bold>ti tasmiṃ tasmiṃ purise vijjamānaṃ visesaṃ jānāti, yato tattha tattha anurūpadānapadānādipaṭipattiyā yuttapattakārī hoti. Tenāha <bold>‘‘ayamidamarahatī’’</bold>tiādi.</paragraph>
<paragraph line="78"><bold>Sampattipaṭilābhaṭṭhenā</bold>ti diṭṭhadhammikādisampattīnaṃ paṭilābhāpanaṭṭhena. <bold>Samasaṅgahakamma</bold>nti samaṃ jānitvā tadanurūpaṃ tassa tassa saṅgaṇhanakammaṃ.</paragraph>
<paragraph line="79" number="223"><bold>Tulayitvā</bold>ti tīrayitvā. <bold>Paṭivicinitvā</bold>ti vīmaṃsitvā. Nipuṇayogato <bold>nipuṇā,</bold> ativiya nipuṇā <bold>atinipuṇā,</bold> sā pana tesaṃ nipuṇatā saṇhasukhumā paññāti āha <bold>‘‘sukhumapaññā’’</bold>ti.</paragraph>
<subhead line="80">Sīhapubbaddhakāyādilakkhaṇavaṇṇanā</subhead>
<paragraph line="81" number="224"><bold>Khemakāmo</bold>ti <pageBreak edition="P" number="3.0154" /><pageBreak edition="V" number="3.0108" /> anupaddavakāmo. Kammassakatāñāṇaṃ sattānaṃ vaḍḍhiāvahaṃ sabbasampattividhāyakanti āha <bold>‘‘paññāyāti kammassakatāpaññāyā’’</bold>ti.</paragraph>
<paragraph line="82"><bold>Samantaparipūrānī</bold>ti <pageBreak edition="M" number="3.0120" /> samantato sabbabhāgehi paripuṇṇāni. Tato eva <bold>ahīnāni</bold> anūnāni. <bold>Dhanādīhī</bold>ti dhanadhaññādīhi.</paragraph>
<paragraph line="83" number="225"><bold>Okappanasaddhā</bold> saddheyyavatthuṃ okkanditvā pakkhanditvā saddahanasaddhā. Sā eva pasādanīyavatthusmimpi abhippasīdanavasena pavattiyā <bold>pasādasaddhā.</bold><bold>Pariyattisavanenā</bold>ti sattānaṃ hitasukhāvahāya pariyattiyā savanena. Dhāraṇaparicayādīnaṃ taṃmūlakattā tathā vuttaṃ. <bold>Etesa</bold>nti saddhādīnaṃ. Saha hānadhammenāti <bold>sahānadhammo,</bold> na sahānadhammoti <bold>asahānadhammo,</bold> tassa bhāvo asahānadhammatā, taṃ <bold>asahānadhammataṃ,</bold> aparihāniyasabhāvanti attho.</paragraph>
<subhead line="84">Rasaggasaggitālakkhaṇavaṇṇanā</subhead>
<paragraph line="85" number="226"><bold>Tilaphalamattampi</bold> bhojanaṃ. <bold>Sabbattha pharatī</bold>ti sabbā rasāharaṇiyo anussarantaṃ sabhāvena sabbasmiṃ kāye pharati. <bold>Samā hutvā vahantī</bold>ti avisamā ujukā hutvā pavattanti.</paragraph>
<paragraph line="86"><bold>Ārogyakaraṇakamma</bold>nti arogabhāvakaraṃ sattānaṃ aviheṭhanakammaṃ. Madhurādibhedaṃ rasaṃ gasati harati etehi, sayameva vā taṃ gasanti gilanti anto pavesentīti <bold>rasaggasā,</bold> rasaggasānaṃ aggā <bold>rasaggasaggā,</bold> te ettha santīti <bold>rasaggasaggī,</bold> tadeva lakkhaṇaṃ. Bhavati hi abhinnepi vatthusmiṃ taggatavisesāvabodhanatthaṃ bhinnaṃ viya katvā vohāro yathā ‘‘silāputtakassa sarīra’’nti <pageBreak edition="P" number="3.0155" />. Rasaggasaggitāsaṅkhātaṃ vā lakkhaṇaṃ <bold>rasaggasaggilakkhaṇaṃ.</bold></paragraph>
<paragraph line="87" number="227"><bold>Vadha</bold>-saddo ‘‘attānaṃ vadhitvā vadhitvā rodatī’’tiādīsu (pāci. 879) bādhanatthopi hotīti tato visesanatthaṃ <bold>‘‘māraṇavadhenā’’</bold>ti vuttaṃ, māraṇasaṅkhātena vadhenāti attho. Bādhanattho eva vā <bold>vadha</bold>-saddo, māraṇena, bādhanena cāti attho. <bold>Ubbādhanāyā</bold>ti bandhanāgāre pakkhipitvā uddhaṃ uddhaṃ bādhanena. Tenāha <bold>‘‘bandhanāgārappavesanenā’’</bold>ti.</paragraph>
<subhead line="88">Abhinīlanettādilakkhaṇavaṇṇanā</subhead>
<paragraph line="89" number="228"><bold>Visaṭa</bold>nti <pageBreak edition="V" number="3.0109" /> kujjhanavasena vinisaṭaṃ katvā. Tenāha <bold>‘‘kakkaṭako viyā’’</bold>tiādi. <bold>Visācī</bold>ti virūpaṃ sācitakaṃ, vijimhanti attho. Tenāha <bold>‘‘vaṅkakkhikoṭiyā’’</bold>ti <pageBreak edition="M" number="3.0121" />, kuṭilaakkhikoṭipātenāti attho. <bold>Viceyya pekkhitā</bold>ti ujukaṃ anoloketvā diṭṭhipātaṃ vicāretvā oloketvā. Tenāha <bold>‘‘yo kujjhitvā’’</bold>tiādi. <bold>Paro</bold>ti kujjhito. <bold>Na oloketi</bold> taṃ sammukhā gacchantaṃ kujjhitvā na oloketi, parammukhā. <bold>Viteyyā</bold>ti virūpaṃ tiriyaṃ, viññūnaṃ olokanakkamaṃ vītikkamitvāti attho. Jimhaṃ anoloketvā ujukaṃ olokanaṃ nāma kuṭilabhāvakarānaṃ pāpadhammānaṃ abhājanaujukatacittatasseva <pageBreak edition="P" number="3.0156" /> hotīti āha <bold>‘‘ujumano hutvā ujuṃ pekkhitā’’</bold>ti. Yathā ca ujuṃ pekkhitā hotīti ānetvā sambandho. <bold>Pasaṭa</bold>nti ummīlanavasena sammadeva patthaṭaṃ. <bold>Vipulaṃ vitthata</bold>nti tasseva vevacanaṃ. Piyaṃ piyāyitabbaṃ dassanaṃ olokanaṃ etassāti <bold>piyadassano.</bold></paragraph>
<paragraph line="90"><bold>Kāṇo</bold>ti akkhīni nimmīletvā pekkhanako. <bold>Kākakkhī</bold>ti kekarakkho. <bold>Vaṅkakkhī</bold>ti jimhapekkhanako. <bold>Āvilakkhī</bold>ti ākuladiṭṭhipāto. Nīlapītalohitasetakāḷavaṇṇānaṃ vasena <bold>pañcavaṇṇo.</bold> Tattha pītalohitavaṇṇā setamaṇḍalagatarājivasena, nīlasetakāḷavaṇṇā pana taṃtaṃmaṇḍalavaseneva veditabbā. <bold>‘‘Pasādo</bold>ti pana tesaṃ vaṇṇānaṃ pasannākāraṃ sandhāya vutta’’nti keci. <bold>Pañcavaṇṇo pasādo</bold>ti pana yathāvuttapañcavaṇṇaparivāro, tehi vā paṭimaṇḍito pasādoti attho. <bold>Nettasampattikarānī</bold>ti ‘‘pañcavaṇṇapasādatā tirohitavidūragatadassanasamatthatā’’ti evamādi cakkhusampadāya kāraṇāni. <bold>Lakkhaṇasatthe yuttā</bold>ti lakkhaṇasatthe āyuttā sukusalā.</paragraph>
<subhead line="91">Uṇhīsasīsalakkhaṇavaṇṇanā</subhead>
<paragraph line="92" number="230"><bold>Pubbaṅgamo</bold>ti ettha pubbaṅgamatā nāma pamukhatā, jeṭṭhaseṭṭhakabhāvo bahujanassa anuvattanīyatāti āha <bold>‘‘gaṇajeṭṭhako’’</bold>tiādi.</paragraph>
<paragraph line="93"><bold>Pubbaṅgamatā</bold>ti pubbaṅgamassa kammaṃ. Yassa hi kāyasucaritādikammassa vasena mahāpuriso bahujanassa pubbaṅgamo ahosi, tadassa kammaṃ ‘‘pubbaṅgamatā’’ti adhippetaṃ, na pubbaṅgamabhāvo. Tenāha <bold>‘‘idha kammaṃ nāma pubbaṅgamatā’’</bold>ti. <bold>Pītipāmojjena</bold><pageBreak edition="M" number="3.0122" /><bold>paripuṇṇasīso</bold>ti pītiyā, <pageBreak edition="V" number="3.0110" /> pāmojjena ca sampuṇṇapaññāsīso bahulaṃ somanassasahagatañāṇasampayuttacittasamaṅgī <pageBreak edition="P" number="3.0157" /> eva hutvā <bold>vicarati. Mahāpuriso</bold>ti mahāpurisajātiko.</paragraph>
<paragraph line="94" number="231"><bold>Bahujana</bold>nti sāmiatthe upayogavacananti āha <bold>‘‘bahujanassā’’</bold>ti. Paribhuñjanaṭṭhena <bold>paṭibhogo,</bold> upayogavatthu paṭibhogo, tassa hitāti <bold>paṭibhogiyā.</bold> Desakālaṃ ñatvā tadupakaraṇūpaṭṭhānādi <bold>veyyāvaccakarā</bold> sattā. <bold>Abhiharantī</bold>ti byāharanti. Tassa tassa veyyāvaccassa paṭiharaṇato pavattanakaraṇato <bold>paṭihāro,</bold> veyyāvaccakaro, tassa bhāvo <bold>paṭihāraka</bold>nti āha <bold>‘‘veyyāvaccakarabhāva’’</bold>nti. Visavanaṃ <bold>visavo,</bold> kāmakāro vasitā, so etassa atthīti <bold>visavī</bold>ti āha <bold>‘‘ciṇṇavasī’’</bold>ti.</paragraph>
<subhead line="95">Ekekalomatādilakkhaṇavaṇṇanā</subhead>
<paragraph line="96" number="232"><bold>Upavattatī</bold>ti anukūlabhāvaṃ upecca vattati. Tenāha <bold>‘‘ajjhāsayaṃ anuvattatī’’</bold>ti.</paragraph>
<paragraph line="97"><bold>Ekekalomalakkhaṇa</bold>nti ekekasmiṃ lomakūpe ekekalomatālakkhaṇaṃ. <bold>Ekekehi lomehī</bold>ti aññesaṃ sarīre ekekasmimpi lomakūpe anekānipi lomāni uṭṭhahanti, na tathāgatassa. Tehi puna paccekaṃ lomakūpesu ekekeheva uppannehi kuṇḍalāvattehi padakkhiṇāvattakajātehi nicitaṃ viya sarīraṃ hotīti vuttaṃ ‘‘ekekalomūpacitaṅgavā’’ti.</paragraph>
<subhead line="98">Cattālīsādilakkhaṇavaṇṇanā</subhead>
<paragraph line="99" number="234"><bold>Abhinditabbapariso</bold>ti parehi kenaci saṅgahena saṅgahetvā, yuttikāraṇaṃ dassetvā vā na bhinditabbapariso.</paragraph>
<paragraph line="100"><bold>Apisuṇavācāyā</bold>ti upayogatthe sāmivacanaṃ, pesuññassa paṭipakkhabhūtaṃ kusalakammaṃ. Pisuṇā vācā etassāti pisuṇavāco, tassa <bold>pisuṇavācassa</bold> puggalassa. <bold>Aparipuṇṇā</bold>ti <pageBreak edition="P" number="3.0158" /> cattārīsato ūnabhāvena na paripuṇṇā. <bold>Viraḷā</bold>ti savivarā.</paragraph>
<subhead line="101">Pahūtajivhādilakkhaṇavaṇṇanā</subhead>
<paragraph line="102" number="236"><bold>Ādeyyavāco</bold>ti <pageBreak edition="M" number="3.0123" /><pageBreak edition="V" number="3.0111" /> ādaragāravavasena ādātabbavacano. ‘‘Evameta’’nti <bold>gahetabbavacano</bold> sirasā sampaṭicchitasāsano.</paragraph>
<paragraph line="103"><bold>Baddhajivhā</bold>ti yathā sukhena parivattati, evaṃ sirādīhi palibuddhajivhā. <bold>Gūḷhajivhā</bold>ti rasabahalatāya gūḷhagaṇḍasadisajivhā. <bold>Dvijivhā</bold>ti agge kappabhāvena dvidhābhūtajivhā. <bold>Mammanā</bold>ti apparippuṭatalāpā. Kharapharusakakkasādivasena <bold>saddo bhijjati</bold> bhinnakāro hoti. Vicchinditvā pavattassaratāya <bold>chinnassarā vā.</bold> Anekākāratāya <bold>bhinnassarā vā.</bold> Kākassa viya amanuññassaratāya <bold>kākassarā vā. Madhuro</bold>ti iṭṭhe, kammaphalena vatthuno suvisuddhattā. <bold>Pemanīyo</bold>ti pītisañjanano, piyāyitabbo vā.</paragraph>
<paragraph line="104" number="237"><bold>Akkosayuttattā</bold>ti akkosupasañhitattā akkosavatthusahitattā. <bold>Ābādhakari</bold>nti ghaṭṭanavasena paresaṃ pīḷāvahaṃ. Bahuno janassa avamaddanato, pamaddābhāvakaraṇato vā <bold>bahujanappamaddanaṃ. Abāḷha</bold>nti vā ettha <bold>a</bold>-kāro vuddhiattho ‘‘asekkhā dhammā’’tiādīsu (dha. sa. tikamātikā 11) viya, tasmā ativiya bāḷhaṃ pharusaṃ <bold>gira</bold>nti evamettha <pageBreak edition="P" number="3.0159" /> attho veditabbo. <bold>Na bhaṇī</bold>ti cettha ‘‘na abhaṇi na bhaṇī’’ti saralopena niddeso. <bold>Susaṃhita</bold>nti suṭṭhu saṃhitaṃ. Kena pana suṭṭhu saṃhitaṃ? ‘‘Madhura’’nti anantarameva vuttattā madhuratāyāti viññāyati, kā panassa madhuratāti āha <bold>‘‘suṭṭhu pemasaṃhita’’</bold>nti. Upayogaputhuttavisayo yaṃ <bold>vācā</bold>-saddoti āha <bold>‘‘vācāyo’’</bold>ti, sā cassā upayogaputhuttavisayatā ‘‘hadayagāminiyo’’ti padena samānādhikaraṇatāya daṭṭhabbā. <bold>‘‘Kaṇṇasukha’’</bold>nti pāṭhe bhāvanapuṃsakaniddesoyanti dassetuṃ <bold>‘‘yathā’’</bold>tiādi vuttaṃ. <bold>Vedayathā</bold>ti kālavipallāsenāyaṃ niddesoti āha <bold>‘‘vedayitthā’’</bold>ti. <bold>Brahmassarata</bold>nti seṭṭhassarataṃ, brahmuno sarasadisassarataṃ vā. <bold>Bahūnaṃ bahu</bold>nti bahūnaṃ janānaṃ bahuṃ subhaṇitanti yojanā.</paragraph>
<subhead line="105">Sīhahanulakkhaṇavaṇṇanā</subhead>
<paragraph line="106" number="238"><bold>Appadhaṃsiko</bold>ti appadhaṃsiyo. <bold>Ya</bold>-kārassa hi <bold>ka</bold>-kāraṃ katvā ayaṃ niddeso yathā ‘‘niyyānikā dhammā’’ti (dha. sa. dukamātikā 97) <bold>guṇato</bold>ti attanā adhigataguṇato. <bold>Ṭhānato</bold>ti yathāṭhitaṭṭhānantarato.</paragraph>
<paragraph line="107"><bold>Palāpakathāyā</bold>ti <pageBreak edition="M" number="3.0124" /><pageBreak edition="V" number="3.0112" /> samphappalāpakathāya. <bold>Antopaviṭṭhahanukā</bold> ekato, ubhato vā saṃkucitavisukā. <bold>Vaṅkahanukā</bold> ekapassena kuṭilavisukā. <bold>Pabbhārahanukā</bold> purato olambamānavisukā.</paragraph>
<paragraph line="108" number="239"><bold>Vikiṇṇavacanā</bold><pageBreak edition="P" number="3.0160" /> nāma samphappalāpino, tappaṭikkhepena <bold>avikiṇṇavacanā</bold> mahābodhisattā. Vācā eva tadatthādhigamupāyatāya <bold>‘‘byāppatho’’</bold>ti vuttāti āha <bold>‘‘avikiṇṇa…pe… vacanapatho assā’’</bold>ti. <bold>‘‘Dvīhi dvīhī’’</bold>ti nayidaṃ āmeḍitavacanaṃ asamānādhikaraṇato, atha kho dvīhi diguṇatādassananti āha <bold>‘‘dvīhi dvīhīti catūhī’’</bold>ti. Tasmā ‘‘dvidugamā’’ti catugamā vuttāti āha <bold>‘‘catuppadāna’’</bold>nti. <bold>Tathāsabhāvo</bold>ti yathāssa vuttanayena kenaci appadhaṃsiyatā hoti guṇehi, tathāsabhāvo.</paragraph>
<subhead line="109">Samadantādilakkhaṇavaṇṇanā</subhead>
<paragraph line="110" number="240"> Visuddhasīlācāratāya parisuddhā samantato sabbathā vā suddhā puggalā parivārā etassāti <bold>parisuddhaparivāro. </bold></paragraph>
<paragraph line="111" number="241"><bold>Pahāsī</bold>ti tadaṅgavasena, vikkhambhanavasena ca pariccaji. Tidivaṃ tāvatiṃsabhavanaṃ puraṃ nagaraṃ etesanti <bold>tidivapurā,</bold> tāvatiṃsadevā, tesaṃ varo tidivapuravaro, indo. Tena <bold>tidivapuravarena.</bold> Tenāha <bold>‘‘sakkenā’’</bold>ti. Lapanti kathenti etenāti <bold>lapanaṃ,</bold> mukhanti āha <bold>‘‘lapanajanti mukhaja’’</bold>nti. Suṭṭhu dhavalatāya <bold>sukkā,</bold> īsakampi asaṃkiliṭṭhatāya <bold>suci.</bold> Sundarasaṇṭhānatāya suṭṭhu bhāvanato, vipassanato ca <bold>sobhanā.</bold> Kāmaṃ janānaṃ manussānaṃ nivāsanaṭṭhānādibhāvena patiṭṭhābhūto desaviseso ‘‘janapado’’ti vuccati, idha pana saparivāracatumahādīpasaññito sabbo padeso tathā vuttoti āha <bold>‘‘cakkavāḷaparicchinno janapado’’</bold>ti. Nanu ca yathāvutto padeso samuddaparicchinno, na cakkavāḷapabbataparicchinnoti? So padeso cakkavāḷaparicchinnopi hotīti tathā vuttaṃ <pageBreak edition="P" number="3.0161" />. Ye vā samuddanissitā, cakkavāḷapādanissitā ca sattā, tesaṃ te te padesā patiṭṭhāti tepi saṅgaṇhanto <bold>‘‘cakkavāḷaparicchinno’’</bold>ti avoca. <bold>Cakkavāḷaparicchinno</bold>ti ca cakkavāḷena paricchinnoti evamettha attho daṭṭhabbo. <bold>Tassā</bold>ti tassa cakkavattino. Puna <pageBreak edition="M" number="3.0125" /><bold>tassā</bold>ti tassa janapadassa. <bold>Bahujana sukha</bold>nti ettha paccattabahuvacanalopena bahujanaggahaṇanti āha <bold>‘‘bahujanā’’</bold>ti. Yathā pana te hitasukhaṃ caranti, taṃ vidhiṃ dassetuṃ <bold>‘‘samānasukhadukkhā hutvā’’</bold>ti vuttaṃ. <bold>Vigatapāpo</bold>ti sabbaso <pageBreak edition="V" number="3.0113" /> samucchindanena viniddhutapāpadhammo. <bold>Daratho</bold> vuccati kāyiko, cetasiko ca pariḷāho. Tattha cetasikapariḷāho ‘‘vigatapāpo’’ti imināva vuttoti āha <bold>‘‘vigatakāyikadarathakilamatho’’</bold>ti. Rāgādayo yasmiṃ santāne uppannā, tassa malīnabhāvakaraṇena <bold>malā.</bold> Kacavarabhāvena <bold>khilā.</bold> Sattānaṃ mahānatthakarattā visesato doso <bold>kalī</bold>ti vuttaṃ <bold>‘‘dosakalīnañcā’’</bold>ti. <bold>Panūdehī</bold>ti samucchindanavasena sasantānato nīhārakehi, pajahanakehīti attho. Sesaṃ suviññeyyameva.</paragraph>
<paragraph line="112">Ettha ca yasmā sabbesampi lakkhaṇānaṃ mahāpurisasantānagatapuññasambhārahetukabhāvena sabbaṃyeva taṃ puññakammaṃ sabbassa lakkhaṇassa kāraṇaṃ visiṭṭharūpattā phalassa. Na hi abhinnarūpakāraṇaṃ bhinnasabhāvassa phalassa paccayo bhavituṃ sakkoti, tasmā yassa yassa lakkhaṇassa yaṃ yaṃ puññakammaṃ visesakāraṇaṃ, taṃ taṃ vibhāgena dassentī ayaṃ desanā pavattā. Tattha yathā yādisaṃ kāyasucaritādipuññakammaṃ suppatiṭṭhitapādatāya kāraṇaṃ vuttaṃ, tādisameva ‘‘uṇhīsasīsatāya’’ kāraṇanti na sakkā vattuṃ daḷhasamādānatāvisiṭṭhassa tassa suppatiṭṭhitapādatāya kāraṇabhāvena <pageBreak edition="P" number="3.0162" /> vuttattā, itarassa ca pubbaṅgamatāvisiṭṭhassa vuttattā, evaṃ yādisaṃ āyatapaṇhitāya kāraṇaṃ, na tādisameva dīghaṅgulitāya, brahmujugattatāya ca kāraṇaṃ visiṭṭharūpattā phalassa. Na hi abhinnarūpakāraṇaṃ bhinnasabhāvassa phalassa paccayo bhavituṃ sakkoti. Tattha yathā ekeneva kammunā cakkhādinānindriyuppattiyaṃ avatthābhedato, sāmatthiyabhedato vā kammabhedo icchitabbo. Na hi yadavatthaṃ kammaṃ cakkhussa kāraṇaṃ, tadavatthameva sotādīnaṃ kāraṇaṃ hoti abhinnasāmatthiyaṃ vā, tasmā pañcāyatanikattabhāvapatthanābhūtā purimanipphannā kāmataṇhā paccayavasena visiṭṭhasabhāvā kammassa visiṭṭhasabhāvaphalanibbattanasamatthatāsādhanavasena paccayo hotīti ekampi anekavidhaphalanibbattanasamatthatāvasena anekarūpataṃ āpannaṃ viya hoti, evamidhāpi ‘‘ekampi pāṇātipātā veramaṇivasena <pageBreak edition="M" number="3.0126" /> pavattaṃ kusalakammaṃ āyatapaṇhitādīnaṃ tiṇṇampi lakkhaṇānaṃ nibbattakaṃ hotī’’ti vuccamānepi na koci virodho. Tena vuttaṃ ‘‘so tassa kammassa katattā…pe… imāni tīṇi mahāpurisalakkhaṇāni paṭilabhatī’’ti nānākammunā pana tesaṃ nibbattiyaṃ vattabbameva natthi, pāḷiyaṃ pana ‘‘tassa kammassā’’ti ekavacananiddeso sāmaññavasenāti daṭṭhabbo. Evañca katvā satapuññalakkhaṇavacanaṃ samatthitaṃ hoti. ‘‘Imāni dve mahāpurisalakkhaṇāni paṭilabhatī’’tiādīsupi eseva nayoti.</paragraph>
<centered line="113">Lakkhaṇasuttavaṇṇanāya līnatthappakāsanā.</centered>
</body>
</document>