<?xml version="1.0"?>
<document>
<metadata>
<normativeSource>http://tipitaka.org/romn/cscd/s0103t.tik1.xml</normativeSource>
<archivePath>roman/tika/suttapitaka (tika)/dighanikaya (tika)/pathikavagga-tika/2. udumbarikasuttavannana.xml</archivePath>
<titlePath>2. Udumbarikasuttavaṇṇanā - Pāthikavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">2. Udumbarikasuttavaṇṇanā</chapter>
<subhead line="2">Nigrodhaparibbājakavatthuvaṇṇanā</subhead>
<paragraph line="3" number="49"><bold>Udumbarikāyā</bold>ti <pageBreak edition="M" number="3.0014" /><pageBreak edition="V" number="3.0013" /><pageBreak edition="P" number="3.0017" /> sambandhe sāmivacananti āha <bold>‘‘udumbarikāya deviyā santake paribbājakārāme’’</bold>ti. ‘‘Udumbarikāya’’nti vā pāṭho, tathā sati adhikaraṇe etaṃ bhummaṃ. Ayañhettha attho udumbarikāya rañño deviyā nibbattito ārāmo udumbarikā, tassaṃ udumbarikāyaṃ. Tenāha <bold>‘‘udumbarikāya deviyā santake’’</bold>ti. Tāya hi nibbattito tassā santako. Varaṇādipāṭhavasena cettha nibbattatthabodhakassa saddassa adassanaṃ. <bold>Sandhāno</bold>ti bhinnānampi tesaṃ sandhāpanena ‘‘sandhāno’’ti evaṃ laddhanāmo. <bold>Saṃvaṇṇito</bold>ti pasaṃsito. <bold>Iriyatī</bold>ti pavattati. <bold>Ariyena ñāṇenā</bold>ti kilesehi ārakattā ariyena lokuttarena ñāṇena. <bold>Ariyāya vimuttiyā</bold>ti suvisuddhāya lokuttaraphalavimuttiyā.</paragraph>
<paragraph line="4"><bold>Divā</bold>-saddo dina-saddo viya divasapariyāyo, tassa visesanabhāvena vuccamāno divā-saddo savisesaṃ divasabhāgaṃ dīpetīti āha <bold>‘‘divasassa divā’’</bold>tiādi. Yasmā samāpannassa cittaṃ nānārammaṇato paṭisaṃhataṃ hoti, jhānasamaṅgī ca pavivekūpagamanena saṅgaṇikābhāvato ekākiyāya nilīno viya hoti, tasmā vuttaṃ <bold>‘‘tato tato…pe… gato’’</bold>ti. Mano bhavanti manaso vivaṭṭanissitaṃ vaḍḍhiṃ āvahantīti <bold>manobhāvaniyā</bold>ti āha <bold>‘‘manavaḍḍhakāna’’</bold>ntiādi. <bold>Unnamati</bold> na saṅkucati, alīnañca hotīti attho.</paragraph>
<paragraph line="5" number="51"><bold>Yāvatā</bold>ti <pageBreak edition="P" number="3.0018" /> yāvantoti ayamettha atthoti āha <bold>‘‘yattakā’’</bold>ti. <bold>Tesa</bold>nti niddhāraṇe sāmivacanaṃ. Niddhāraṇañca kenaci visesena icchitabbaṃ. Yehi ca guṇavisesehi samannāgatā bhagavato sāvakā upāsakā rājagahe paṭivasanti, ayañca tehi samannāgatoti imaṃ visesaṃ dīpetuṃ <bold>‘‘tesaṃ abbhantaro’’</bold>ti vuttaṃ. Tenāha <bold>‘‘bhagavato kirā’’</bold>tiādi.</paragraph>
<paragraph line="6" number="52"><bold>Tesa</bold>nti <pageBreak edition="V" number="3.0014" /> paribbājakānaṃ. <bold>Kathāyā</bold>ti tiracchānakathāya. <bold>Dassanenā</bold>ti diṭṭhidassanena. <bold>Ākappenā</bold>ti vesena. <bold>Kuttenā</bold>ti kiriyāya. <bold>Ācārenā</bold>ti aññamaññasmiṃ ācaritabbaācārena. <bold>Vihārenā</bold>ti rattindivaṃ <pageBreak edition="M" number="3.0015" /> viharitabbaviharaṇena. <bold>Iriyāpathenā</bold>ti ṭhānādiiriyāpathena. Aññākāratāya aññatitthe niyuttāti <bold>aññatitthiyā. Saṅgantvā</bold> samāgantvā <bold>rāsī hutvā</bold> parehi <bold>nisinnaṭṭhāne.</bold> Araññāni ca tāni vanapatthāni cāti <bold>araññavanapatthāni.</bold> Tattha yaṃ araññakaṅganipphādakaṃ āraññakānaṃ, taṃ ‘‘arañña’’nti veditabbaṃ. <bold>Vanapattha</bold>nti gāmantaṃ atikkamitvā manussānaṃ anupacāraṭṭhānaṃ, yattha na kasīyati na vappīyati. Vuttañhetaṃ ‘‘vanapatthanti dūrānametaṃ senāsanānaṃ adhivacana’’nti ‘‘vanapatthanti vanasaṇḍānametaṃ senāsanānaṃ, vanapatthanti bhīsanakānametaṃ, vanapatthanti salomahaṃsānametaṃ, vanapatthanti pariyantānametaṃ vanapatthanti na manussūpacārānametaṃ senāsanānaṃ adhivacana’’nti (vibha. 531). Tena vuttaṃ <bold>‘‘gāmūpacārato muttānī’’</bold>tiādi. <bold>Pantānī</bold>ti pariyantāni atidūrāni. Tenāha <bold>‘‘dūratarānī’’</bold>tiādi. <bold>Vihārūpacārenā</bold>ti vihārassa upacārappadesena. <bold>Addhikajanassā</bold>ti <pageBreak edition="P" number="3.0019" /> maggagāmino janassa. <bold>Mandasaddānī</bold>ti uccāsaddamahāsaddābhāvato tanusaddāni. Manussehi samāgamma ekajjhaṃ pavattitasaddo <bold>nigghoso,</bold> tassa yasmā attho dubbibhāvito hoti, tasmā vuttaṃ <bold>‘‘avibhāvitatthena nigghosenā’’</bold>ti. <bold>Vigatavātānī</bold>ti vigatasaddāni. <bold>‘‘Rahassa karaṇassa yuttānī’’</bold>ti imināpi tesaṃ ṭhānānaṃ araññalakkhaṇayuttataṃ, janavivittataṃ, vanavivittameva ca vibhāveti, tathā <bold>‘‘ekībhāvassa anurūpānī’’</bold>ti iminā.</paragraph>
<paragraph line="7" number="53"><bold>Kenā</bold>ti hetumhi, sahayoge ca karaṇavacananti āha <bold>‘‘kena kāraṇena kena puggalena saddhi’’</bold>nti. Ekopi hi vibhattiniddeso anekatthavibhāvano hoti, tathā taddhitatthapadasamāhāreti.</paragraph>
<paragraph line="8"><bold>Saṃsandana</bold>nti ālāpasallāpavasena kathāsaṃsandanaṃ. <bold>Ñāṇabyattabhāva</bold>nti byattañāṇabhāvaṃ, so pana parassa vacane uttaradānavasena, parena vā vuttauttare paccuttaradānavasena siyāti āha <bold>‘‘uttarapaccuttaranayenā’’</bold>ti. Yo hi parassa vacanaṃ tipukkhalena nayena rūpeti, tathā parassa rūpanavacanaṃ jātibhāvaṃ āpādeti, tassa tādisaṃ vacanasabhāvaṃ ñāṇaveyyattiyaṃ vibhāveti pākaṭaṃ karotīti. <bold>Suññāgāresu naṭṭhā</bold>ti suññāgāresu nivāsesu naṭṭhā vinaṭṭhā <pageBreak edition="M" number="3.0016" /> abhāvaṃ gatā. <bold>Nāssa paññā nasseyya</bold> tehi tehi katapucchanapaṭipucchananimittaṃ nānāpaṭibhānuppattiyā <pageBreak edition="P" number="3.0020" /> visāramāpannaṃ pucchitaṃ pañhaṃ vissajjetuṃ asamatthatāya. <bold>Orodheyyāmā</bold>ti nirussāhaṃ viya karontā avarodheyyāma, taṃ parassa orodhanaṃ vādajālena vinandhanaṃ viya hotīti āha <bold>‘‘vinandheyyāmā’’</bold>ti <pageBreak edition="V" number="3.0015" />. Tadatthaṃ tena tucchakumbhinidassanaṃ kataṃ, taṃ byatirekamukhena dassetuṃ <bold>‘‘pūritaghaṭo hī’’</bold>tiādi vuttaṃ.</paragraph>
<paragraph line="9"><bold>Balaṃ dīpento</bold>ti abhūtameva attano ñāṇabalaṃ pakāsento. <bold>Asambhinna</bold>nti jātisambhedābhāvena asambhinnaṃ. Aññajātisambhede sati assatarassa assassa jātabhāvo viya sīhassapi sīhathāmābhāvo siyāti āha <bold>‘‘asambhinnakesarasīha’’</bold>nti. <bold>Ṭhānaso vā</bold>ti taṅkhaṇe eva.</paragraph>
<paragraph line="10" number="54"> ‘‘Sumāgadhā nāma nadī’’ti keci, taṃ micchāti dassento ‘‘sumāgadhā nāma pokkharaṇī’’ti vatvā tassā pokkharaṇibhāvassa suttantare āgatataṃ dassetuṃ <bold>‘‘yassā tīre’’</bold>tiādi vuttaṃ. Morānaṃ nivāpo etthāti <bold>moranivāpo. </bold> Byadhikaraṇānampi hi padānaṃ bāhiratthasamāso hotiyeva yathā ‘‘urasilomo’’ti. Atha vā nivutthaṃ etthāti <bold>nivāpo,</bold> morānaṃ nivāpo <bold>moranivāpo,</bold> morānaṃ nivāpadinnaṭṭhānaṃ. Tenāha <bold>‘‘yattha morāna’’</bold>ntiādi. Yasmā nigrodho tapojigucchavādo, sāsane ca bhikkhū attakilamathānuyogaṃ vajjetvā bhāvanānuyogena paramassāsappatte viharante passati, tasmā ‘‘kathaṃ nu kho samaṇo gotamo kāyakilamathena vināva sāvake vinetī’’ti sañjātasandeho ‘‘ko nāma so’’tiādinā bhagavantaṃ pucchi. Assasati anusaṅkitaparisaṅkito hoti etenāti <bold>assāso,</bold> pītisomanassanti <pageBreak edition="P" number="3.0021" /> āha <bold>‘‘assāsappattāti tuṭṭhippattā somanassappattā’’</bold>ti. Adhiko seṭṭho āsayo nissayo <bold>ajjhāsayo</bold>ti āha <bold>‘‘uttamanissayabhūta’’</bold>nti. Ādibhūtaṃ purātanaṃ seṭṭhacariyaṃ <bold>ādibrahmacariyaṃ,</bold> lokuttaramagganti attho. Tathā hesa sabbabuddhapaccekabuddhasāvakehi teneva ākārena adhigato. Tenāha <bold>‘‘purāṇa…pe… ariyamagga’’</bold>nti. Tathā hi taṃ bhagavā ‘‘addasa purāṇaṃ maggaṃ purāṇamañjasa’’nti avoca. <bold>Pūretvā</bold> bhāvanāpāripūrivasena. ‘‘Pūretvā’’ti vā idaṃ ‘‘ajjhāsayaṃ ādibrahmacariya’’nti ettha pāṭhasesoti <pageBreak edition="M" number="3.0017" /> vadanti. ‘‘Ajjhāsayaṃ ādibrahmacariyaṃ paṭijānanti assāsappattā’’ti evaṃ vā ettha yojanā.</paragraph>
<subhead line="11">Tapojigucchāvādavaṇṇanā</subhead>
<paragraph line="12" number="55"> Pakatā hutvā vicchinnā <bold>vippakatā</bold>ti āha <bold>‘‘aniṭṭhitāva hutvā ṭhitā’’</bold>ti.</paragraph>
<paragraph line="13" number="56"><bold>Vīriyena pāpajigucchanavādo</bold>ti lūkhapaṭipattisādhanena vīriyena attataṇhāvinodanavasena <pageBreak edition="V" number="3.0016" /> pāpakassa jigucchanavādo. Jigucchatīti <bold>jiguccho,</bold> tabbhāvo <bold>jegucchaṃ,</bold> adhikaṃ jegucchaṃ adhijegucchaṃ, ativiya pāpajigucchanaṃ, tasmiṃ <bold>adhijegucche.</bold> Kāyadaḷhībahulaṃ tapatīti <bold>tapo,</bold> attakilamathānuyogavasena pavattaṃ vīriyaṃ, tena kāyadaḷhībahulatānimittassa pāpassa jigucchanaṃ, virajjanampi <bold>tapojigucchā</bold>ti āha <bold>‘‘vīriyena pāpajigucchā’’</bold>ti. Ghāsacchādanasenāsanataṇhāvinodanamukhena attasnehavirajjananti attho. Upari vuccamānesu nānākāresu acelakādivatesu ekajjhaṃ samādinnānaṃ parisodhanamevettha <bold>pāripūraṇaṃ</bold><pageBreak edition="P" number="3.0022" />, na sabbesaṃ anavasesato samādānaṃ tassa asambhavatoti āha <bold>‘‘paripuṇṇāti parisuddhā’’</bold>ti. <bold>Parisodhana</bold>ñca nesaṃ sakasamayasiddhena nayena paṭipajjanameva. Vipariyāyena aparisuddhatā veditabbā.</paragraph>
<paragraph line="14" number="57"><bold>‘‘Ekaṃ pañhampi na kathetī’’</bold>ti paṭhamaṃ attanā pucchitapañhassa akathitattā vuttaṃ.</paragraph>
<paragraph line="15"><bold>Tapanissitako</bold>ti attakilamathānuyogasaṅkhātaṃ tapaṃ nissāya samādāya vattanako. <bold>Sīhanāde</bold>ti sīhanādasuttavaṇṇanāyaṃ. Yasmā tattha vitthāritanayena veditabbāni, tasmā tassā atthappakāsanāya vuttanayenapi veditabbāni.</paragraph>
<subhead line="16">Upakkilesavaṇṇanā</subhead>
<paragraph line="17" number="58"> ‘‘Sammā ādiyatī’’ti vatvā <bold>sammā ādiyana</bold>ñcassa daḷhaggāho evāti āha <bold>‘‘daḷhaṃ gaṇhātī’’</bold>ti. ‘‘Sāsanāvacarenāpi dīpetabba’’nti vatvā <pageBreak edition="M" number="3.0018" /> taṃ dassetuṃ <bold>‘‘ekacco hī’’</bold>tiādi vuttaṃ, tena dhutaṅgadharatāmattena attamanatā, paripuṇṇasaṅkappatā sammāpaṭipattiyā upakkilesoti imamatthaṃ dasseti, na yathāvuttatapasamādānadhutaṅgadharatānaṃ satipi aniyyānikatte sadisatanti daṭṭhabbaṃ.</paragraph>
<paragraph line="18"><bold>‘‘Duvidhassāpī</bold>ti ‘attamano hoti paripuṇṇasaṅkappo’ti ca evaṃ upakkilesabhedena vuttassa duvidhassāpi tapassino’’ti keci. Yasmā pana aṭṭhakathāyaṃ sāsanikavasenāpi attho dīpito, tasmā bāhirakassa, sāsanikassa cāti evaṃ duvidhassāpi tapassinoti attho veditabbo. Tathā ceva hi uparipi atthavaṇṇanaṃ vakkhatīti. <bold>Ettāvatā</bold>ti yadidaṃ ‘‘ko añño mayā sadiso’’ti evaṃ atimānassa, aniṭṭhitakiccasseva ca ‘‘alamettāvatā’’ti evaṃ atimānassa ca uppādanaṃ, ettāvatā.</paragraph>
<paragraph line="19"><bold>Ukkaṃsatī</bold>ti <pageBreak edition="V" number="3.0017" /> ukkaṭṭhaṃ karoti. <bold>Ukkhipatī</bold>ti aññesaṃ upari khipati, paggaṇhātīti attho. <bold>Paraṃ saṃhāretī</bold>ti paraṃ saṃharaṃ nihīnaṃ karoti. <bold>Avakkhipatī</bold>ti adho khipati, avamaññatīti attho.</paragraph>
<paragraph line="20"><bold>Mānamadakaraṇenā</bold>ti mānasaṅkhātassa madassa karaṇena uppādanena. <bold>Mucchito</bold><pageBreak edition="P" number="3.0023" /><bold>hotī</bold>ti mucchāpanno hoti, sā pana mucchāpatti abhijjhāsīlabbataparāmāsakāyaganthehi gadhitacittatā, tattha ca atilaggabhāvoti āha <bold>‘‘gadhito ajjhosanno’’</bold>ti. <bold>Pamajjana</bold>ñcettha pamajjanamevāti āha <bold>‘‘pamādamāpajjatī’’</bold>ti. Kevalaṃ dhutaṅgasuddhiko hutvā kammaṭṭhānaṃ ananuyuñjanto tāya eva dhutaṅgasuddhikatāya attukkaṃsanādivasena pavatteyyāti dassetuṃ <bold>‘‘sāsane’’</bold>tiādi vuttaṃ. Tenāha <bold>‘‘dhutaṅgameva…pe… paccetī’’</bold>ti.</paragraph>
<paragraph line="21" number="59"><bold>Teyeva</bold> paccayā. <bold>Suṭṭhu katvā paṭisaṅkharitvā laddhā</bold>ti ādaragāravayogena sakkaccaṃ abhisaṅkharitvā dānavasena upanayavasena laddhā. <bold>Vaṇṇabhaṇana</bold>nti guṇakittanaṃ. <bold>Assā</bold>ti tapassino.</paragraph>
<paragraph line="22" number="60"><bold>Vodāsa</bold>nti byāsanaṃ, vibhajjananti attho. Taṃ panettha vibhajjanaṃ dvidhā icchitanti āha <bold>‘‘dvebhāgaṃ āpajjatī’’</bold>ti. <bold>Dve bhāge karoti</bold> ruccanāruccanavasena <pageBreak edition="M" number="3.0019" />. <bold>Gedhajāto</bold>ti sañjātagedho. <bold>Mucchanaṃ</bold> nāma sativippavāseneva hoti, na satiyā satīti āha <bold>‘‘samuṭṭhassatī’’</bold>ti. <bold>Ādīnavamattampī</bold>ti gadhitādibhāvena paribhoge ādīnavamattampi <bold>na passati. Mattaññutā</bold>ti paribhoge mattaññutā. <bold>Paccavekkhaṇaparibhogamattampī</bold>ti paccavekkhaṇamattena paribhogampi ekavāraṃ paccavekkhitvāpi paribhuñjanampi <bold>na karoti.</bold></paragraph>
<paragraph line="23" number="61"><bold>Vicakkasaṇṭhānā</bold>ti vipulatamacakkasaṇṭhānā. Sabbassa bhuñjanato ayokūṭasadisā dantā eva <bold>dantakūṭaṃ.</bold><bold>Apasādetī</bold>ti pasādeti. <bold>Acelakādivasenā</bold>ti <pageBreak edition="P" number="3.0024" /> acelakavatādivasena. <bold>Lūkhājīvi</bold>nti sallekhapaṭipattiyā lūkhajīvikaṃ.</paragraph>
<paragraph line="24" number="62"><bold>Tapaṃ karotī</bold>ti bhāvanāmanasikāralakkhaṇaṃ tapaṃ carati caranto viya hoti. <bold>Caṅkamaṃ otarati</bold> bhāvanaṃ anuyuñjanto viya. <bold>Vihāraṅgaṇaṃ sammajjati</bold> vattapaṭipattiṃ pūrento viya.</paragraph>
<paragraph line="25">‘‘Ādassayamāno’’ti vā pāṭho.</paragraph>
<paragraph line="26"><bold>Kiñci</bold><pageBreak edition="V" number="3.0018" /><bold>vajja</bold>nti kiñci kāyikaṃ vā vācasikaṃ vā dosaṃ. <bold>Diṭṭhigata</bold>nti viparītadassanaṃ. <bold>Aruccamāna</bold>nti attano siddhante paṭikkhittabhāvena aruccamānaṃ. <bold>Ruccati me</bold>ti ‘‘kappati me’’ti <bold>vadati. Anujānitabba</bold>nti tacchāviparītabhūtabhāvena ‘‘evameta’’nti anujānitabbaṃ. Savanamanohāritāya ‘‘sādhu suṭṭhū’’ti <bold>anumoditabbaṃ.</bold></paragraph>
<paragraph line="27" number="63"> Kujjhanasīlatāya <bold>kodhano.</bold> Vuttalakkhaṇo upanāho etassa atthīti <bold>upanāhī.</bold> Evaṃbhūto ca taṃsamaṅgī hotīti <bold>‘‘samannāgato hotī’’</bold>ti vuttaṃ. Esa nayo ito paresupi.</paragraph>
<paragraph line="28">Ayaṃ pana viseso – issati usūyatīti <bold>ussukī.</bold> Saṭhanaṃ asantaguṇasambhāvanaṃ <bold>saṭho,</bold> so etassa atthīti <bold>saṭho. </bold> Santadosapaṭicchādanasabhāvā <bold>māyā,</bold> māyā etassa atthīti <bold>māyāvī.</bold> Garuṭṭhāniyānampi paṇipātākaraṇalakkhaṇaṃ thambhanaṃ <bold>thaddhaṃ,</bold> tamettha atthīti <bold>thaddho.</bold> Guṇehi samānaṃ, adhikañca atikkamitvā nihīnaṃ katvā maññanasīlatāya <bold>atimānī.</bold> Asantaguṇasambhāvanatthikatāsaṅkhātā pāpā lāmakā icchā etassāti <bold>pāpiccho.</bold> Micchā viparītā diṭṭhi etassāti <bold>micchādiṭṭhiko.</bold> ‘‘Idameva saccaṃ, moghamañña’’nti <pageBreak edition="M" number="3.0020" /> (ma. ni. 187, 202, 427; 3.27, 29; udā. 55; mahāni. 20; netti. 58) evaṃ <pageBreak edition="P" number="3.0025" /> attanā attābhiniviṭṭhatāya satā diṭṭhi <bold>sandiṭṭhi,</bold> tameva parāmasatīti <bold>sandiṭṭhiparāmāsī.</bold> Aṭṭhakathāyaṃ pana ‘‘sayaṃ diṭṭhi sandiṭṭhī’’ti vatthuvasena attho vutto. Ā bāḷhaṃ viya dhīyatīti <bold>ādhāna</bold>nti āha <bold>‘‘daḷhaṃ suṭṭhu ṭhapita’’</bold>nti. Yathāgahitaṃ gāhaṃ paṭinissajjanasīlo <bold>paṭinissaggī,</bold> tappaṭikkhepena <bold>duppaṭinissaggī.</bold> Paṭisedhattho hi ayaṃ <bold>du</bold>-saddo yathā ‘‘duppañño, (ma. ni. 1.449) dussīlo’’ti (a. ni. 5.213; 10.75; pārā. 195; dha. pa. 308) ca.</paragraph>
<subhead line="29">Parisuddhapapaṭikappattakathāvaṇṇanā</subhead>
<paragraph line="30" number="64"><bold>Idha nigrodha tapassī</bold>ti yathānukkantaṃ purimapāḷiṃ nigamanavasena ekadesena dasseti. Tenāha <bold>‘‘evaṃ bhagavā’’</bold>tiādi. <bold>Gahitaladdhi</bold>nti ‘‘acelakādibhāvo seyyo, tena ca saṃsārasuddhi hotī’’ti evaṃ gahitaladdhiṃ. <bold>Rakkhitaṃ tapa</bold>nti tāya laddhiyā samādiyitvā rakkhitaṃ acelakavatāditapaṃ. <bold>‘‘Sabbameva saṃkiliṭṭha’’</bold>nti iminā yaṃ vakkhati <bold>parisuddhapāḷivaṇṇanāyaṃ</bold> ‘‘lūkhatapassino ceva dhutaṅgadharassa ca vasena yojanā veditabbā’’ti (dī. ni. aṭṭha. 3.64), tassa parikappitarūpassa lūkhassa tapassinoti ayamettha adhippāyoti <pageBreak edition="V" number="3.0019" /> dasseti. <bold>‘‘Parisuddhapāḷidassanattha’’</bold>nti ca iminā titthiyānaṃ vasena pāḷi yevettha labbhati, na pana tadatthoti dasseti. <bold>Vuttavipakkhavasenā</bold>ti vuttassa atthassa paṭipakkhavasena, paṭikkhepavasenāti attho. <bold>Tasmiṃ ṭhāne</bold>ti hetuatthe bhummanti tassa hetuatthena karaṇavacanena atthaṃ dassento <bold>‘‘evaṃ so tenā’’</bold>tiādimāha. <bold>Uttari vāyamamāno</bold>ti yathāsamādinnehi dhutadhammehi aparituṭṭho, apariyositasaṅkappo ca hutvā upari bhāvanānuyogavasena sammāvāyāmaṃ karonto.</paragraph>
<paragraph line="31" number="69"><bold>Ito para</bold>nti ito yathāvuttanayato paraṃ. <bold>Aggabhāvaṃ vā sārabhāvaṃ vā</bold>ti tapojigucchāya aggabhāvaṃ vā sārabhāvaṃ vā <bold>ajānanto.</bold> ‘‘Ayamevassa aggabhāvo sārabhāvo’’ti <pageBreak edition="P" number="3.0026" /> maññamāno <bold>‘‘aggappattā, sārappattā cā’’ti āha. </bold></paragraph>
<subhead line="32">Parisuddhatacappattādikathāvaṇṇanā</subhead>
<paragraph line="33" number="70"> Yamanaṃ <pageBreak edition="M" number="3.0021" /> saṃyamanaṃ <bold>yāmo,</bold> hiṃsādīnaṃ akaraṇavasena catubbidho yāmova <bold>cātuyāmo,</bold> so eva saṃvaro, tena saṃvuto guttasabbadvāro <bold>cātuyāmasaṃvarasaṃvuto.</bold> Tenāha <bold>‘‘catubbidhena saṃvarena pihito’’</bold>ti. <bold>Atipātanaṃ</bold> hiṃsananti āha <bold>‘‘pāṇaṃ na hanatī’’</bold>ti. Lobhacittena bhāvitaṃ sambhāvitanti katvā <bold>bhāvitaṃ nāma pañca kāmaguṇā.</bold> Ayañca tesu tesaṃyeva samudācāro maggoṭṭhāpakaṃ viyāti āha <bold>‘‘tesaṃ saññāyā’’</bold>ti.</paragraph>
<paragraph line="34"><bold>Eta</bold>nti abhiharaṇaṃ, hīnāya anāvattanañca. Tenāha <bold>‘‘so abhiharatīti ādilakkhaṇa’’</bold>nti. <bold>Abhiharatī</bold>ti abhibuddhiṃ neti. Tenāha <bold>‘‘uparūpari vaḍḍhetī’’</bold>ti. Cakkavattināpi pabbajitassa abhivādanādi karīyatevāti pabbajjā seṭṭhā guṇavisesayogato, dosavirahitato ca, yato sā paṇḍitapaññattā vuttā. Gihibhāvo pana nihīno tadubhayābhāvatoti āha <bold>‘‘hīnāya gihibhāvatthāyā’’</bold>ti.</paragraph>
<paragraph line="35" number="71"><bold>Tacappattā</bold>ti tacaṃ pattā, tacasadisā hotīti attho.</paragraph>
<paragraph line="36" number="74"><bold> Titthiyānaṃ vasenā</bold>ti titthiyānaṃ samayavasena. <bold>Nesa</bold>nti titthiyānaṃ. <bold>Ta</bold>nti dibbacakkhuṃ. <bold>Sīlasampadā</bold>ti sabbākārasampannaṃ catupārisuddhisīlaṃ. <bold>Tacasārasampattito</bold>ti tacatapojigucchāyāsārasampattito. <bold>Visesabhāva</bold>nti visesasabhāvaṃ.</paragraph>
<paragraph line="37"><bold>Acelakapāḷimattampī</bold>ti <pageBreak edition="P" number="3.0027" /><pageBreak edition="V" number="3.0020" /> acelakapāḷiāgatatthamattampi <bold>natthi,</bold> tasmā mayaṃ anassāma vinaṭṭhāti attho. <bold>A</bold>-kāro vā nipātamattaṃ, <bold>nassāmā</bold>ti vinassāma. <bold>Kuto parisuddhapāḷī</bold>ti kuto eva amhesu parisuddhapāḷiāgatapaṭipatti. Esa nayo sesesupi. <bold>Sutivasenāpī</bold>ti sotapathāgamanamattenāpi <bold>na jānāma.</bold></paragraph>
<subhead line="38">Nigrodhassapajjhāyanavaṇṇanā</subhead>
<paragraph line="39" number="75"><bold>Assā</bold>ti <pageBreak edition="M" number="3.0022" /> sandhānassa gahapatissa. <bold>Kakkhaḷa</bold>nti pharusaṃ. <bold>Durāsadavacana</bold>nti avattabbavacanaṃ. Yasmā pharusavacanaṃ yaṃ uddissa payuttaṃ, tasmiṃ khamāpite khamāpakassa paṭipākatikaṃ hoti, tasmā <bold>‘‘ayaṃ mayī’’</bold>tiādi vuttaṃ.</paragraph>
<paragraph line="40" number="76"><bold>Bodhatthāya dhammaṃ deseti,</bold> na attano buddhabhāvaghosanatthāya. <bold>Vādatthāyā</bold>ti paravādabhañjanavādatthāya. <bold>Rāgādisamanatthāya dhammaṃ deseti,</bold> na antevāsikamyatāya. <bold>Oghanittharaṇatthāyā</bold>ti caturoghanittharaṇatthāya dhammaṃ deseti sabbaso orapārātiṇṇamāvahattā desanāya. <bold>Sabbakilesaparinibbānatthāya dhammaṃ deseti</bold> kilesānaṃ lesenapi desanāya aparāmaṭṭhabhāvato.</paragraph>
<subhead line="41">Brahmacariyapariyosānādivaṇṇanā</subhead>
<paragraph line="42" number="77"><bold>Idaṃ sabbampī</bold>ti sattavassato paṭṭhāya yāva ‘‘sattāha’’nti padaṃ, idaṃ sabbampi vacanaṃ. <bold>Asaṭho pana amāyāvī ujujātiko</bold> tikkhapañño ugghaṭitaññūti adhippāyo. So hi taṃmuhutteneva arahattaṃ pattuṃ sakkhissatīti. <bold>Vaṅkavaṅko</bold>ti kāyavaṅkādīhipi vaṅkehi vaṅko jimho kuṭilo. <bold>‘‘Saṭhaṃ panāhaṃ anusāsituṃ na sakkomī’’</bold>ti na idaṃ bhagavā kilāsubhāveneva vadati, atha kho tassa abhājanabhāveneva.</paragraph>
<paragraph line="43" number="78"><bold>Pakatiyā ācariyo</bold>ti yo eva tumhākaṃ ito pubbe pakatiyā ācariyo ahosi, so eva idānipi pubbāciṇṇavasena ācariyo hotu, na mayaṃ tumhe antevāsike kātukāmāti adhippāyo. <bold>Na</bold><pageBreak edition="P" number="3.0028" /><bold>mayaṃ tumhākaṃ uddesena atthikā,</bold> dhammatanti meva pana tumhe ñāpetukāmamhāti adhippāyo. <bold>Ājīvato</bold>ti jīvikāya vuttito. <bold>Akusalāti koṭṭhāsaṃ pattā</bold>ti akusalāti taṃ taṃ koṭṭhāsataṃyeva upagatā. <bold>Kilesadarathasampayuttā</bold>ti kilesadarathasahitā taṃsambandhanato <pageBreak edition="V" number="3.0021" />. Jātijarāmaraṇānaṃ hitāti <bold>jātijarāmaraṇiyā.</bold> Saṃkileso ettha atthi, saṃkilese vā niyuttāti <bold>saṃkilesikā. Vodānaṃ</bold> vuccati visuddhi, tassa paccayabhūtattā <bold>vodāniyā.</bold> Tathābhūtā cete vodāpentīti āha <bold>‘‘satte vodāpentī’’</bold>ti. Sikhāppattā paññāya pāripūrivepullatā maggaphalavaseneva icchitabbāti <pageBreak edition="M" number="3.0023" /> āha <bold>‘‘maggapaññā…pe… vepullata’’</bold>nti. <bold>Ubhopi vā etāni</bold> pāripūrivepullāni. Yā hi tassa pāripūrī, sā eva vepullatāti. <bold>Tato</bold>ti saṃkilesadhammappahānavodānadhammābhibuddhihetu.</paragraph>
<paragraph line="44" number="79"><bold>‘‘Yathā mārenā’’</bold>ti nayidaṃ nidassanavasena vuttaṃ, atha kho tathābhāvakathanamevāti dassetuṃ <bold>‘‘māro kirā’’</bold>tiādi vuttaṃ. <bold>Athā</bold>ti mārena tesaṃ pariyuṭṭhānappattito pacchā aññāsīti yojanā. Kasmā pana bhagavā pageva na aññāsīti? Anāvajjitattā. <bold>Māraṃ paṭibāhitvā</bold>ti mārena tesu kataṃ pariyuṭṭhānaṃ vidhametvā, na tesaṃ sati payojane buddhānaṃ dukkaraṃ. <bold>So</bold>ti maggaphaluppattihetu. <bold>Tesaṃ</bold> paribbājakānaṃ.</paragraph>
<paragraph line="45"><bold>Phuṭṭhā</bold>ti pariyuṭṭhānavasena phuṭṭhā. <bold>Yatrā</bold>ti niddhāraṇe bhummanti āha <bold>‘‘yesū’’</bold>ti. <bold>Aññāṇattha</bold>nti ājānanatthaṃ, upasaggamattañcettha <pageBreak edition="P" number="3.0029" /><bold>ā</bold>-kāroti āha <bold>‘‘jānanattha’’</bold>nti, vīmaṃsanatthanti attho. <bold>Cittaṃ nuppanna</bold>nti ‘‘jānāma tāvassa dhamma’’nti ājānanatthaṃ ‘‘brahmacariyaṃ carissāmā’’ti ekasmiṃ divase ekavārampi tesaṃ cittaṃ nuppannaṃ. Sattāho pana vuccamāno etesaṃ kiṃ karissatīti yojanā. <bold>Sattāhaṃ pūretu</bold>nti sattāhaṃ brahmacariyaṃ pūretuṃ, brahmacariyavasena vā sattāhaṃ pūretunti attho. <bold>Paravādabhindana</bold>nti paravādamaddanaṃ. <bold>Sakavādasamussāpana</bold>nti sakavādapaggaṇhanaṃ. <bold>Vāsanāyā</bold>ti saccasampaṭivedhavāsanāya. <bold>Nesa</bold>nti ca pakaraṇavasena vuttaṃ. Tadaññesampi hi bhagavato sammukhā, paramparāya ca devamanussānaṃ suṇantānaṃ vāsanāya paccayo evāti. Yaṃ panettha atthato na vibhattaṃ, taṃ suviññeyyamevāti.</paragraph>
<centered line="46">Udumbarikasuttavaṇṇanāya līnatthappakāsanā.</centered>
</body>
</document>