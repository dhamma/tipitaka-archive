<?xml version="1.0"?>
<document>
<metadata>
<normativeSource>http://tipitaka.org/romn/cscd/s0103t.tik0.xml</normativeSource>
<archivePath>roman/tika/suttapitaka (tika)/dighanikaya (tika)/pathikavagga-tika/1. pathikasuttavannana.xml</archivePath>
<title>1. Pāthikasuttavaṇṇanā - Pāthikavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<centered line="1">Namo tassa bhagavato arahato sammāsambuddhassa</centered>
<nikaya line="2">Dīghanikāye</nikaya>
<book line="3">Pāthikavaggaṭīkā</book>
<chapter line="4">1. Pāthikasuttavaṇṇanā</chapter>
<subhead line="5">Sunakkhattavatthuvaṇṇanā</subhead>
<paragraph line="6" number="1"><bold>Apubbapadavaṇṇanā</bold>ti <pageBreak edition="M" number="3.0001" /><pageBreak edition="V" number="3.0001" /><pageBreak edition="P" number="3.0001" />atthasaṃvaṇṇanāvasena heṭṭhā aggahitatāya apubbassa abhinavassa padassa vaṇṇanā atthavibhāvanā. ‘‘Hitvā punappunāgatamattha’’nti (dī. ni. aṭṭha. 1.ganthārambhakathā) hi vuttaṃ. <bold>Mallesū</bold>ti ettha yaṃ vattabbaṃ, taṃ heṭṭhā vuttanayameva. <bold>Chāyūdakasampanne vanasaṇḍe viharatī</bold>ti anupiyasāmantā katassa vihārassa abhāvato. Yadi na tāva paviṭṭho, kasmā ‘‘pāvisī’’ti vuttanti āha <bold>‘‘pavisissāmī’’</bold>tiādi, tena avassaṃ bhāvini bhūte viya upacārā hontīti dasseti. Idāni tamatthaṃ upamāya vibhāvento <bold>‘‘yathā ki’’</bold>ntiādimāha. <bold>Eta</bold>nti etaṃ ‘‘atippago kho’’tiādikaṃ cintanaṃ <bold>ahosi. Ativiya</bold><pageBreak edition="V" number="3.0002" /><bold>pago kho</bold>ti ativiya pātova. Channakopīnatāya, paribbājakapabbajjupagamena ca <bold>channaparibbājakaṃ,</bold>na naggaparibbājakaṃ.</paragraph>
<paragraph line="7" number="2">Yasmā bhagavato uccākulappasutataṃ, mahābhinikkhamananikkhantataṃ, anaññasādhāraṇadukkaracaraṇaṃ, vivekavāsaṃ, lokasambhāvitataṃ, ovādānusāsanīhi lokassa bahupakārataṃ, parappavādamaddanaṃ, mahiddhikataṃ <pageBreak edition="P" number="3.0002" />, mahānubhāvatanti evamādikaṃ taṃtaṃattapaccakkhaguṇavisesaṃ nissāya yebhuyyena <pageBreak edition="M" number="3.0002" />aññatitthiyāpi bhagavantaṃ disvā ādaragāravabahumānaṃ dassentiyeva, tasmā vuttaṃ <bold>‘‘bhagavantaṃ disvā mānathaddhataṃ akatvā’’</bold>tiādi. <bold>Lokasamudācāravasenā</bold>ti lokopacāravasena. <bold>Cirassa</bold>nti cirakālena. <bold>Ādīni vadanti</bold>upacāravasena. <bold>Tassā</bold>ti bhaggavagottassa paribbājakassa. <bold>Gihisahāyo</bold>ti gihikālato paṭṭhāya sahāyo. <bold>Paccakkhāto</bold>ti yenākārena paccakkhānā, taṃ dassetuṃ <bold>‘‘paccakkhāmī’’</bold>tiādi vuttaṃ.</paragraph>
<paragraph line="8" number="3"><bold>Uddissā</bold>ti satthukārabhāvena uddissāti ayamettha adhippāyoti taṃ dassento <bold>‘‘bhagavā me’’</bold>tiādimāha. Yadā sunakkhattassa ‘‘bhagavantaṃ paccakkhāmī’’ti cittaṃ uppannaṃ, vācā bhinnā, tadā evassa bhagavatā saddhiṃ koci sambandho natthi asakyaputtiyabhāvato sāsanato paribāhirattā. Ayaṃ tāvettha sāsanayutti, sā panāyaṃ ṭhapetvā sāsanayuttikovide aññesaṃ na sammadeva visayoti bhagavā sabbasādhāraṇavasenassa attanā sambandhābhāvaṃ dassetuṃ <bold>‘‘api nū’’</bold>ti ādiṃ vatvā sunakkhattaṃ <bold>‘‘ko santo kaṃ paccācikkhasī’’</bold>ti āha. Yasmā mukhāgatoyaṃ sambandho, na pūjāgatādiko, yo ca yācakayācitabbatāvasena hoti, tadubhayañcettha natthīti dassento bhagavā sunakkhattaṃ ‘‘ko santo kaṃ paccācikkhasī’’ti avoca, tasmā tamatthaṃ dassetuṃ <bold>‘‘yācako vā’’</bold>tiādi vuttaṃ. Yācitako vā yācakaṃ paccācikkheyyāti sambandho. <bold>Tvaṃ pana neva yācako</bold>‘‘ahaṃ bhante bhagavantaṃ uddissa viharissāmī’’ti evaṃ mama santikaṃ anupagatattā. <bold>Na yācitako</bold>‘‘ehi tvaṃ sunakkhatta mamaṃ uddissa viharāhī’’ti evaṃ mayā apatthitattā.</paragraph>
<paragraph line="9"><bold>Ko samāno</bold>ti yācakayācitakesu ko nāma honto. <bold>Ka</bold>nti yācakayācitakesu eva kaṃ nāma hontaṃ maṃ <bold>paccācikkhasi. Tucchapurisā</bold>ti <pageBreak edition="P" number="3.0003" />jhānamaggādiuttarimanussadhammesu kassacipi abhāvā rittapurisā. Nanu cāyaṃ sunakkhatto lokiyajjhānāni, ekaccābhiññañca uppādesīti? Kiñcāpi uppādesi, tato pana bhagavati āghātuppādanena saheva parihīno ahosi. Aparādho nāma suppaṭipattiyā virajjhanahetubhūto kilesuppādoti āha <bold>‘‘yattako te aparādho,</bold><pageBreak edition="V" number="3.0003" /><bold>tattako doso’’</bold>ti. <bold>Yāvañcā</bold>ti avadhiparicchedabhāvadassanaṃ ‘‘yāvañca <pageBreak edition="M" number="3.0003" />tena bhagavatā’’tiādīsu (dī. ni. 1.3) viya. <bold>Te</bold>ti tayā. <bold>Ida</bold>nti nipātamattaṃ. <bold>Aparaddha</bold>nti aparajjhitaṃ. Idaṃ vuttaṃ hoti – ‘‘paccācikkhāmidānāhaṃ bhante bhagavanta’’ntiādīni vadantena tucchapurisa tayā yāvañcidaṃ aparaddhaṃ, na tassa aparādhassa pamāṇaṃ atthīti.</paragraph>
<paragraph line="10" number="4"><bold>Manussadhammā</bold>ti bhāvanānuyogena vinā manussehi anuṭṭhātabbadhammā. So hi manussānaṃ cittādhiṭṭhānamattena ijjhanato tesaṃ sambhāvitadhammo viya ṭhito tathā vutto, manussaggahaṇañcettha tesu bahulaṃ pavattanato. <bold>Iddhibhūtaṃ pāṭihāriyaṃ,</bold>na ādesanānusāsanīpāṭihāriyanti adhippāyo. <bold>Kate</bold>ti pavattite. <bold>Niyyātī</bold>ti niggacchati, vaṭṭadukkhato niggamanavasena pavattatīti attho. Dhamme hi niggacchante taṃsamaṅgipuggalo ‘‘niggacchatī’’ti vuccati, aṭṭhakathāyaṃ pana ni-saddo upasaggamattaṃ, yāti icceva atthoti dassetuṃ <bold>gacchatī</bold>ti attho vutto. <bold>Tatrā</bold>ti padhānabhāvena vuttassa atthassa bhummavasena <pageBreak edition="P" number="3.0004" />paṭiniddesoti tasmiṃ dhamme sammā dukkhakkhayāya niyyanteti ayamettha atthoti dassento āha <bold>‘‘tasmiṃ…pe… saṃvattamāne’’</bold>ti.</paragraph>
<paragraph line="11" number="5">Agganti ñāyatīti <bold>aggaññaṃ. Lokapaññatti</bold>nti lokassa paññāpanaṃ. <bold>Lokassa agga</bold>nti lokuppattisamaye <bold>‘‘idaṃ nāma lokassa agga’’nti evaṃ jānitabbaṃ</bold>bujjhitabbaṃ. <bold>Aggamariyāda</bold>nti ādimariyādaṃ.</paragraph>
<paragraph line="12" number="6"><bold>Ettakaṃ vippalapitvā</bold>ti ‘‘na dānāhaṃ bhante bhagavantaṃ uddissa viharissāmī’’ti, ‘‘na hi pana me bhante bhagavā uttarimanussadhammā iddhipāṭihāriyaṃ karotī’’ti, ‘‘na hi pana me bhante bhagavā aggaññaṃ paññapetī’’ti ca ettakaṃ vippalapitvā. Idaṃ kira so bhagavā satthukiccaṃ iddhipāṭihāriyaṃ, aggaññapaññāpanañca kātuṃ na sakkotīti pakāsento kathesi. Tenāha <bold>‘‘sunakkhatto kirā’’</bold>tiādi. Uttaravacanavasena patiṭṭhābhāvato <bold>appatiṭṭho.</bold>Tato eva <bold>niravo</bold>nissaddo.</paragraph>
<paragraph line="13"><bold>Ādīnavadassanattha</bold>nti diṭṭhadhammikassa ādīnavassa dassanatthaṃ. Tenāha <bold>‘‘sayameva garahaṃ pāpuṇissasī’’</bold>ti. Samparāyikā pana ādīnavā anekavidhā, te dassento sunakkhatto na saddaheyyāti diṭṭhadhammikasseva gahaṇaṃ <pageBreak edition="M" number="3.0004" />. <bold>Anekakāraṇenā</bold>ti ‘‘itipi so bhagavā araha’’ntiādinā (dī. ni. 1.157, 255) anekavidhena vaṇṇakāraṇena. Evaṃ me avaṇṇo <pageBreak edition="V" number="3.0004" />na bhavissatīti ajjhāsayena <bold>attano bālatāya</bold>vaṇṇārahānaṃ <bold>avaṇṇaṃ kathetvā.</bold>Evaṃ bhagavā makkhibhāve ādīnavaṃ dassetvā puna tassa kathane kāraṇaṃ vibhāvetuṃ ‘‘iti kho te’’tiādimāhāti taṃ dassetuṃ <bold>‘‘tato’’</bold>tiādi vuttaṃ. Evañhi sunakkhattassa appakopi vacanokāso na bhavissatīti. <bold>Apakkamī</bold>ti <pageBreak edition="P" number="3.0005" />attanā yathāṭhitā vuṭṭhāya apasakki. <bold>Apakkanto</bold>sāsanato bhaṭṭho. Tenāha <bold>‘‘cuto’’</bold>ti. <bold>Evamevā</bold>ti apakkamanto ca na yathā tathā apakkami, yathā pana kāyassa bhedā apāye nibbatteyya, evameva <bold>apakkami.</bold></paragraph>
<subhead line="14">Korakhattiyavatthuvaṇṇanā</subhead>
<paragraph line="15" number="7"><bold>Dvīhi padehī</bold>ti dvīhi vākyehi <bold>āraddhaṃ</bold>byatirekavasena tadubhayatthaniddesavasena uparidesanāya pavattattā. <bold>Anusandhidassanavasenā</bold>ti yathānusandhisaṅkhātaanusandhidassanavasena.</paragraph>
<paragraph line="16"><bold>Ekaṃ samaya</bold>nti ca bhummatthe upayogavacananti āha <bold>‘‘ekasmiṃ samaye’’</bold>ti ca. <bold>Thūlū nāma janapado</bold>ti janapadīnaṃ rājakumārānaṃ vasena tathāladdhanāmo. Kukkuravataṃ samādānavasena etasmiṃ atthīti <bold>kukkuravatiko</bold>ti āha <bold>‘‘samādinnakukkuravato’’</bold>ti. <bold>Aññampī</bold>ti ‘‘catukkoṇḍikasseva vicaraṇaṃ, tathā katvāva khādanaṃ, bhuñjanaṃ, vāmapādaṃ uddharitvā muttassa vissajjana’’nti evamādikaṃ aññampi sunakhehi kātabbakiriyaṃ. Catūhi sarīrāvayavehi kuṇḍanaṃ gamanaṃ <bold>catukkoṇḍo,</bold>so etasmiṃ atthīti <bold>catukkoṇḍiko.</bold>So pana yasmā catūhi sarīrāvayavehi saṅghaṭṭitagamano hoti, tasmā vuttaṃ <bold>‘‘catusaṅghaṭṭito’’</bold>ti. Tenevāha <bold>‘‘dve jaṇṇūnī’’</bold>tiādi. <bold>Bhakkhasa</bold>nti vā bhakkhitabbaṃ, asitabbañca. Tenevāha <bold>‘‘yaṃ kiñci khādanīyaṃ bhojanīya’’</bold>nti. Kāmaṃ khādanañca nāma mukhena kātabbaṃ, hatthena pana tattha upanāmanaṃ nivāretuṃ avadhāraṇaṃ katanti āha <bold>‘‘hatthena aparāmasitvā’’</bold>ti, aggahetvāti attho. <bold>Sundararūpo</bold>ti <pageBreak edition="P" number="3.0006" />sundarabhāvo. <bold>Vatāti patthanatthe nipāto</bold>‘‘aho vatāhaṃ lābhī assa’’ntiādīsu viya. ‘‘Samaṇena nāma evarūpena bhavitabbaṃ aho vatāhaṃ ediso bhaveyya’’nti evaṃ tassa patthanā ahosi. Tenāha <bold>‘‘evaṃ kirā’’</bold>tiādi.</paragraph>
<paragraph line="17"><bold>Garahatthe</bold><pageBreak edition="M" number="3.0005" /><bold>api-kāro</bold>‘‘api siñce palaṇḍaka’’ntiādīsu viya. <bold>Arahante ca</bold>buddhe, buddhasāvake ‘‘arahanto khīṇāsavā na hontī’’ti <bold>evaṃ tassa diṭṭhi uppannā.</bold>Yathāha <bold>mahāsīhanādasutte</bold>‘‘natthi samaṇassa gotamassa uttarimanussadhammā alamariyañāṇadassanavisesā’’ti (ma. ni. 1.146). <bold>Sattamaṃ</bold><pageBreak edition="V" number="3.0005" /><bold>divasa</bold>nti bhummatthe upayogavacanaṃ. <bold>Alasakenā</bold>ti ajīraṇena āmarogena.</paragraph>
<paragraph line="18">Aṭṭhitacamattatāya <bold>purāṇapaṇṇasadiso.</bold><bold>Bīraṇatthambaka</bold>nti bīraṇagacchā.</paragraph>
<paragraph line="19">Mattā etassa atthīti <bold>mattaṃ,</bold>bhojanamattavantanti attho. Tenāha <bold>‘‘pamāṇayutta’’</bold>nti. <bold>Mantā mantā</bold>ti mantāya mantāya.</paragraph>
<paragraph line="20" number="8"><bold>Ekadvīhikāya</bold>gaṇanāya. <bold>Nirāhārova ahosi</bold>bhagavato vacanaṃ aññathā kātukāmo, tathābhūtopi sattame divase upaṭṭhākena upanītaṃ bhakkhasaṃ disvā ‘‘dhī’’ti upaṭṭhāpetuṃ asakkonto bhojanataṇhāya ākaḍḍhiyamānahadayo taṃ kucchipūraṃ bhuñjitvā <pageBreak edition="P" number="3.0007" />bhagavatā vuttaniyāmeneva kālamakāsi. Tena vuttaṃ <bold>‘‘athassā’’</bold>tiādi. <bold>Sacepi…pe… cinteyyā</bold>ti yadi eso acelo ‘‘dhī’’ti paccupaṭṭhapetvā ‘‘ajjapi ahaṃ na bhuñjeyya’’nti cinteyya, tathācintane satipi devatāviggahena <bold>taṃ divasaṃ…pe… kareyya.</bold>Kasmā? <bold>Advejjhavacanā hi tathāgatā,</bold>na tesaṃ vacanaṃ vitathaṃ hoti.</paragraph>
<paragraph line="21"><bold>Gatagataṭṭhānaṃ aṅgaṇameva hotī</bold>ti tehi taṃ kaḍḍhitvā gacchantehi gatagatappadeso uttarakasāmantā vivaṭaṅgaṇameva hutvā upaṭṭhāti. <bold>Te</bold>ti titthiyā. <bold>Susānaṃyeva gantvā</bold>ti ‘‘bīraṇatthambakaṃ atikkamissāmā’’ti gacchantāpi anekavāraṃ taṃ anusaṃyāyitvā punapi taṃyeva susānaṃ upagantvā.</paragraph>
<paragraph line="22" number="9"><bold>Ida</bold>nti idaṃ matasarīraṃ. <bold>‘‘Tameva vā sarīraṃ kathāpesī</bold>ti taṃ sarīraṃ adhiṭṭhahitvā ṭhitapetena kathāpesī’’ti keci. Korakhattiyaṃ vā asurayonito ānetvā kathāpetu aññaṃ vā petaṃ, ko ettha viseso. <bold>‘‘Acinteyyo hi buddhavisayo’’</bold>ti pana vacanato tadeva sarīraṃ sunakkhattena pahatamattaṃ buddhānubhāvena uṭṭhāya tamatthaṃ ñāpesīti daṭṭhabbaṃ. Purimoyeva pana attho aṭṭhakathāsu vinicchito. Tathā hi vakkhati ‘‘nibbattaṭṭhānato’’tiādi (dī. ni. aṭṭha. 3.10).</paragraph>
<paragraph line="23" number="10"><bold>Vipāka</bold>nti <pageBreak edition="M" number="3.0006" />phalaṃ, atthanibbattīti attho.</paragraph>
<paragraph line="24"><bold>Samānetabbānī</bold>ti <pageBreak edition="V" number="3.0006" />sammā ānetabbāni, sarūpato ānetvā dassetabbānīti attho. Pāṭihāriyānaṃ paṭhamāditā bhagavatā vuttānupubbiyā veditabbā. Keci panettha ‘‘paracittavibhāvanaṃ, āyuparicchedavibhāvanaṃ, byādhivibhāvanaṃ, gativibhāvanaṃ, sarīranikkhepavibhāvanaṃ, sunakkhattena saddhiṃ kathāvibhāvanañcāti cha pāṭihāriyānī’’ti vadanti, taṃ yadi sunakkhattassa cittavibhāvanaṃ sandhāya vuttaṃ, evaṃ sati ‘‘sattā’’ti vattabbaṃ tassa bhāviavaṇṇavibhāvanāya saddhiṃ. Atha acelassa <pageBreak edition="P" number="3.0008" />maraṇacittavibhāvanaṃ, taṃ ‘‘sattamaṃ divasaṃ kālaṃ karissatī’’ti iminā saṅgahitanti visuṃ na vattabbaṃ, tasmā aṭṭhakathāyaṃ vuttanayeneva gahetabbaṃ.</paragraph>
<subhead line="25">Acelakaḷāramaṭṭakavatthuvaṇṇanā</subhead>
<paragraph line="26" number="11"><bold>Nikkhantadantamaṭṭako</bold>ti nikkhantadanto maṭṭako. So kira acelakabhāvato pubbe maṭṭakito hutvā vicari vivaradanto ca, tena naṃ ‘‘koramaṭṭako’’ti sañjānanti. Yaṃ kiñci tassa dento ‘‘sādhurūpo ayaṃ samaṇo’’ti sambhāvento aggaṃ seṭṭhaṃyeva denti. Tena vuttaṃ <bold>‘‘lābhaggaṃ patto, aggalābhaṃ patto’’</bold>ti. Bahū acelakā taṃ parivāretvā vicaranti, gahaṭṭhā ca taṃ bahū aḍḍhā vibhavasampannā kālena kālaṃ upasaṅkamitvā payirupāsanti. Tena vuttaṃ <bold>‘‘yasaggaṃ aggaparivāraṃ patto’’</bold>ti. <bold>Vatāniyeva</bold>pajjitabbato padāni. Aññamaññaṃ asaṅkarato <bold>vatakoṭṭhāsā vā.</bold><bold>Samattānī</bold>ti samaṃ attani gahitāni. <bold>Puratthimenā</bold>ti <bold>ena</bold>-saddasambandhena ‘‘vesāli’’nti upayogavacanaṃ, avidūratthe ca <bold>ena</bold>-saddo pañcamyantoti āha <bold>‘‘vesālito avidūre’’</bold>ti.</paragraph>
<paragraph line="27" number="12">Sāsane paricayavasena <bold>tilakkhaṇāhataṃ pañhaṃ pucchi.</bold><bold>Na sampāyāsī</bold>ti nāvabujjhi na sampādesi. Tenāha <bold>‘‘sammā ñāṇagatiyā’’</bold>tiādi. <bold>Sampāyanaṃ</bold>vā sampādanaṃ. Pañhaṃ puṭṭhassa ca <bold>sampādanaṃ</bold>nāma sammadeva kathananti tadabhāvaṃ dassento <bold>‘‘atha vā’’</bold>tiādimāha. Kopavasena tassa akkhīni kampanabhāvaṃ <pageBreak edition="P" number="3.0009" />āpajjiṃsūti āha <bold>‘‘kampanakkhīnipi parivattetvā’’</bold>ti. <bold>Kopa</bold>nti kodhaṃ, so pana cittassa pakuppanavasena pavattatīti āha <bold>‘‘kuppanākāra’’</bold>nti <pageBreak edition="M" number="3.0007" />. <bold>Dosa</bold>nti āghātaṃ, so pana ārammaṇe dussanavasena pavattīti āha <bold>‘‘dussanākāra’’</bold>nti. <bold>Atuṭṭhākāra</bold>nti tuṭṭhiyā pītiyā paṭipakkhabhūtappavattiākāraṃ. Kāyavacīvikārehi <bold>pākaṭamakāsi. Mā vata no</bold>ti ettha <bold>mā</bold>ti paṭikkhepo, <bold>no</bold>ti mayhanti atthoti āha <bold>‘‘aho vata me na bhaveyyā’’</bold>ti. <bold>Maṃ vata no</bold>ti ettha pana <bold>no</bold>ti saṃsayeti āha <bold>‘‘ahosi vata nu mamā’’</bold>ti.</paragraph>
<paragraph line="28" number="14"><bold>Pari</bold>pubbo <pageBreak edition="V" number="3.0007" /><bold>dahita</bold>-saddo vatthanivāsanaṃ vadatīti āha <bold>‘‘paridahito nivatthavattho’’</bold>ti. Yasanimittakatāya lābhassa yasaparihāniyāva lābhaparihāni vuttā hotīti pāḷiyaṃ <bold>‘‘yasā nihīno’’</bold>ti vuttaṃ.</paragraph>
<subhead line="29">Acelapāthikaputtavatthuvaṇṇanā</subhead>
<paragraph line="30" number="15">‘‘Ahaṃ sabbaṃ jānāmī’’ti evaṃ sabbaññutaññāṇaṃ vadati paṭijānātīti ñāṇavādo, tena mayā <bold>ñāṇavādena saddhiṃ.</bold><bold>Atikkamma gacchato</bold>ti upaḍḍhabhāgena paricchinnaṃ padesaṃ atikkamitvā iddhipāṭihāriyaṃ kātuṃ gacchato. Kiṃ panāyaṃ acelo pāthikaputto attano pamāṇaṃ na jānātīti? No na jānāti. Yadi evaṃ, kasmā sukkhagajjitaṃ gajjīti? ‘‘Evāhaṃ loke pāsaṃso bhavissāmī’’ti kohaññe katvā sukkhagajjitaṃ gajji. Tena vuttaṃ <bold>‘‘nagaravāsino’’</bold>tiādi. <bold>Paṭṭhapetvā</bold>ti yugaggāhaṃ ārabhitvā.</paragraph>
<paragraph line="31" number="16"><bold>Hīnajjhāsayattā…pe… udapādi.</bold>Vuttañhetaṃ ‘‘hīnādhimuttikā sattā hīnādhimuttike eva satte sevanti bhajanti payirupāsantī’’ti (saṃ. ni. 2.98).</paragraph>
<paragraph line="32">Yasmā <pageBreak edition="P" number="3.0010" />tathāvuttā vācā tathārūpacittahetukā, tañca cittaṃ tathārūpadiṭṭhicittahetukaṃ, tasmā ‘‘taṃ vācaṃ appahāyā’’ti vatvā yathā tassā appahānaṃ hoti, taṃ dassento ‘‘taṃ cittaṃ appahāyā’’ti āha, tassa ca yathā appahānaṃ hoti, taṃ dassetuṃ ‘‘taṃ diṭṭhiṃ appaṭinissajjitvā’’ti avoca. Yasmā vā tathārūpā vācā mahāsāvajjā, cittaṃ tato mahāsāvajjataraṃ taṃsamuṭṭhāpakabhāvato, diṭṭhi pana tato mahāsāvajjatamā tadubhayassa mūlabhāvato, tasmā tesaṃ mahāsāvajjatāya imaṃ vibhāgaṃ dassetvā ayaṃ anukkamo ṭhapitoti veditabbo. Tesaṃ pana <pageBreak edition="M" number="3.0008" />yathā pahānaṃ hoti, taṃ dassetuṃ <bold>‘‘aha’’</bold>ntiādi vuttaṃ. <bold>‘‘Nāhaṃ buddho’’ti vadanto</bold>ti sāṭheyyena vinā ujukameva ‘‘ahaṃ buddho na homī’’ti vadanto. <bold>Cittadiṭṭhippahāne</bold>pi eseva nayo. <bold>Vipateyyā</bold>ti ettha <bold>vi</bold>-saddo paṭhame vikappe upasaggamattaṃ, dutiye pana visaraṇatthoti āha <bold>‘‘sattadhā vā pana phaleyyā’’</bold>ti.</paragraph>
<paragraph line="33" number="17"><bold>Ekaṃsenā</bold>ti ekantena, ekantikaṃ pana vacanapariyāyavinimuttaṃ hotīti āha <bold>‘‘nippariyāyenā’’</bold>ti. <bold>Odhāritā</bold>ti avadhāritā niyametvā bhāsitā. <bold>Vigatarūpenā</bold>ti apagatasabhāvena <pageBreak edition="V" number="3.0008" />. Tenāha <bold>‘‘vigacchitasabhāvenā’’</bold>ti, iddhānubhāvena apanītasakabhāvena. Tena vuttaṃ <bold>‘‘attano’’</bold>tiādi.</paragraph>
<paragraph line="34" number="18">Dvayaṃ gacchatīti <bold>dvayagāminī.</bold>Kīdisaṃ dvayanti āha <bold>‘‘sarūpenā’’</bold>tiādi. Ayañhi so gaṇḍassupariphoṭṭhabbādosaṃ.</paragraph>
<paragraph line="35" number="19">Ajitassa licchavisenāpatissa mahāniraye nibbattitvā tato āgantvā acelassa pāthikaputtassa santike parodanaṃ. <bold>Abhāvā</bold>ti <pageBreak edition="P" number="3.0011" />pubbe vuttappakārassa pāṭihāriyakaraṇassa abhāvā. Bhagavā pana sannipatitaparisāyaṃ pasādajananatthaṃ tadanurūpaṃ pāṭihāriyamakāsiyeva. Yathāha <bold>‘‘tejodhātuṃ samāpajjitvā’’</bold>tiādi.</paragraph>
<subhead line="36">Iddhipāṭihāriyakathāvaṇṇanā</subhead>
<paragraph line="37" number="20">Nicayanaṃ dhanadhaññānaṃ sañcayanaṃ <bold>nicayo,</bold>tattha niyuttāti <bold>necayikā,</bold>gahapati eva necayikā <bold>gahapatinecayikā.</bold>Ettakāni jaṅghasahassānīti parimāṇābhāvato <bold>sahassehipi aparimāṇagaṇanā. Tenevā</bold>ti imassa vasena sannipatitāya evaṃ mahatiyā parisāya bandhanamokkhaṃ kātuṃ labbhati, eteneva kāraṇena.</paragraph>
<paragraph line="38" number="21"><bold>Cittutrāsabhaya</bold>nti cittassa utrāsanākārena pavattabhayaṃ, na ñāṇabhayaṃ, nāpi ‘‘bhāyati etasmā’’ti evaṃ vuttaṃ ārammaṇabhayaṃ. <bold>Chambhitatta</bold>nti teneva cittutrāsabhayena sakalasarīrassa chambhitabhāvo. <bold>Lomahaṃso</bold>ti teneva bhayena, tena ca chambhitattena sakalasarīre lomānaṃ <pageBreak edition="M" number="3.0009" />haṭṭhabhāvo, so pana tesaṃ bhittiyaṃ nāgadantānaṃ viya uddhaṃmukhatāti āha <bold>‘‘lomānaṃ uddhaggabhāvo’’</bold>ti. <bold>Antantena āvijjhitvā</bold>ti attano nisīdanatthaṃ nigūḷhaṭṭhānaṃ upaparikkhanto paribbājakārāmaṃ pariyantena anusaṃyāyitvā, kassacideva sunakkhattassa vā sunakkhattasadisassa vā sabbaññupaṭiññaṃ appahāya satthu sammukhībhāve sattadhā tassa muddhāphalanaṃ dhammatā. Tena vuttaṃ <bold>‘‘mā nassatu bālo’’</bold>tiādi.</paragraph>
<paragraph line="39" number="22"><bold>Saṃsappatī</bold>ti tattheva pāsāṇaphalake bāladārako viya uṭṭhātuṃ asakkonto avasīdanavasena ito <pageBreak edition="P" number="3.0012" />cito ca saṃsappati. Tenāha <bold>‘‘osīdatī’’</bold>ti. <bold>Tattheva sañcaratī</bold>ti tasmiṃyeva pāsāṇe ānisadupaṭṭhino sañcalanaṃ nisajjavaseneva sañcarati, na uṭṭhāya padasā.</paragraph>
<paragraph line="40" number="23"><bold>Vinaṭṭharūpo</bold>ti <pageBreak edition="V" number="3.0009" />sambhāvanāya vināsena, lābhassa vināsena ca vinaṭṭhasabhāvo.</paragraph>
<centered line="41">Paṭhamabhāṇavāravaṇṇanā niṭṭhitā.</centered>
<paragraph line="42" number="25"><bold>Goyuttehī</bold>ti balavantabalībaddayojitehi.</paragraph>
<paragraph line="43" number="26"><bold>Tassā</bold>ti jāliyassa. Ayañhi maṇḍisena paribbājakena saddhiṃ bhagavantaṃ upasaṅkamitvā dhammaṃ suṇi, tato puretaraṃ bhagavato guṇānaṃ ajānanakāle ayaṃ pavatti. Tenevāha <bold>‘‘tiṭṭhatu tāva pāṭihāriyaṃ…pe… parājayo bhavissatī’’</bold>ti.</paragraph>
<paragraph line="44" number="27"><bold>Tiṇasīho</bold>ti tiṇasadisaharitavaṇṇo sīho. <bold>Kāḷasīho</bold>ti kāḷavaṇṇo sīho. <bold>Paṇḍusīho</bold>ti paṇḍuvaṇṇo sīho. <bold>Kesarasīho</bold>ti kesaravanto setavaṇṇo, lohitavaṇṇo vā sīho. <bold>Migarañño</bold>ti ettha <bold>miga</bold>-saddo kiñcāpi pasadakuruṅgādīsu kesucideva catuppadesu niruḷho, idha pana sabbasādhāraṇavasenāti dassento <bold>‘‘migaraññoti sabbacatuppadānaṃ rañño’’</bold>ti vuttaṃ. Āgantvā seti etthāti <bold>āsayo,</bold>nivāsanaṭṭhānaṃ. <bold>Sīhanāda</bold>nti parissayānaṃ sahanato, paṭipakkhassa ca hananato ‘‘sīho’’ti laddhanāmassa migādhipassa ghosaṃ, so pana tena yasmā kutocipi abhītabhāvena pavattīyati, tasmā vuttaṃ <bold>‘‘abhītanāda’’</bold>nti. Tattha tattha tāsu tāsu disāsu gantvā caritabbatāya <pageBreak edition="M" number="3.0010" />bhakkhitabbatāya <bold>gocaro</bold>ghāsoti āha <bold>‘‘gocarāyāti āhāratthāyā’’</bold>ti. <bold>Varaṃ</bold><pageBreak edition="P" number="3.0013" /><bold>vara</bold>nti migasaṅghe migasamūhe mudumaṃsatāya varaṃ varaṃ mahiṃsavanavarāhādiṃ vadhitvāti yojanā. Tenāha <bold>‘‘thūlaṃ thūla’’</bold>nti. Varavarabhāvena hi tassa varabhāvo icchito. Sūrabhāvaṃ sannissitaṃ <bold>sūrabhāvasannissitaṃ,</bold>tena. Sūrabhāvenāpi hi ‘‘kiṃ ime pāṇake dubbale hantvā’’ti appathāmesu pāṇesu kāruññaṃ upatiṭṭhati.</paragraph>
<paragraph line="45" number="28"><bold>Vighāso</bold>ti parassa bhakkhitasesatāya virūpo ghāso vighāso, ucchiṭṭhaṃ. Tenāha ‘‘bhakkhitātirittamaṃsa’’nti, tasmiṃ <bold>vighāse,</bold>vighāsanimittanti attho. <bold>Asmimānadosenā</bold>ti asmimānadosahetu, ahaṃkāranimittanti attho. So panassa asmimāno yathā uppajji, taṃ dassetuṃ <bold>‘‘tatrāya’’</bold>ntiādi vuttaṃ.</paragraph>
<paragraph line="46">‘‘Segālakaṃyevā’’tipi pāṭho, yathāvuttova attho. <bold>Bheraṇḍakaṃyevā</bold>ti bheraṇḍasakuṇaravasadisaṃyeva, <bold>bheraṇḍo</bold>nāma eko pakkhī dvimukho, tassa kira saddo ativiya virūpo <pageBreak edition="V" number="3.0010" />amanāpo. Tenāha <bold>‘‘appiyaamanāpasaddamevā’’</bold>ti. Sammāpaṭipattiyā visesato suṭṭhu gatāti <bold>sugatā,</bold>sammāsambuddhā. Te apadāyanti sodhenti sattasantānaṃ etehīti <bold>sugatāpadānāni,</bold>tisso sikkhā. Yasmā tāhi te ‘‘sugatā’’ti lakkhīyanti, tā ca tesaṃ ovādabhūtā, tasmā <bold>‘‘sugatalakkhaṇesū’’</bold>tiādi vuttaṃ. Yadi tā sugatassa lakkhaṇabhūtā, sāsanabhūtā ca, kathaṃ panesa pāthikaputto tattha tāsu sikkhāsu jīvati, ko tassa tāhi sambandhoti āha <bold>‘‘etassa hī’’</bold>tiādi. <bold>Sambuddhānaṃ demāti dentī</bold>ti buddhasaññāya dentīti adhippāyo. Tena <bold>esa…pe… jīvati nāma</bold>na sugatanvayaajjhupagamanato. <bold>‘‘Tathāgate’’</bold>tiādi <pageBreak edition="P" number="3.0014" />ekatte puthuvacananti āha <bold>‘‘tathāgata’’</bold>ntiādi. <bold>Bahuvacanaṃ eva</bold>garusmiṃ ekasmimpi bahuvacanappayogato <bold>ekavacanaṃ viya vuttaṃ</bold>vacanavipallāsena.</paragraph>
<paragraph line="47" number="29"><bold>Samekkhitvā</bold>ti samaṃ katvā micchādassanena apekkhitvā, taṃ pana apekkhanaṃ tathā maññanamevāti āha <bold>‘‘maññitvā’’</bold>ti. Pubbe vuttaṃ samekkhanampi maññanaṃ evāti vuttaṃ <bold>‘‘amaññīti puna amaññitthā’’</bold>ti, tena aparāparaṃ tassa maññanappavattiṃ dasseti. Bheraṇḍakaravaṃ kosati vikkosatīti <bold>kotthu.</bold></paragraph>
<paragraph line="48" number="30">Te <pageBreak edition="M" number="3.0011" />te pāṇe byāpādento ghasatīti byagghoti iminā nibbacanena ‘‘byaggho’’ti migarājassapi siyā nāmanti āha <bold>‘‘byagghoti maññatīti sīhohamasmīti maññatī’’</bold>ti. Yadipi yathāvuttanibbacanavasena sīhopi ‘‘byaggho’’ti vattabbataṃ arahati, byaggha-saddo pana migarāje eva niruḷhoti dassento <bold>‘‘sīhena vā’’</bold>tiādimāha.</paragraph>
<paragraph line="49" number="31">Sīhena vicaritavane saṃvaḍḍhattā vuttaṃ ‘‘mahāvane suññavane vivaḍḍho’’ti.</paragraph>
<paragraph line="50" number="34"><bold>Kilesabandhanā</bold>ti <pageBreak edition="V" number="3.0011" />taṇhābandhanato. Taṇhābandhanañhi thiraṃ daḷhabandhanaṃ dummocanīyaṃ. Yathāha –</paragraph>
<gatha1 line="51">‘‘Sārattarattā maṇikuṇḍalesu,</gatha1>
<gatha2 line="52">Puttesu dāresu ca yā apekkhā;</gatha2>
<gatha3 line="53">Etaṃ daḷhaṃ bandhanamāhu dhīrā,</gatha3>
<gathalast line="54">Ohārinaṃ sithilaṃ duppamuñca’’nti. (dha. pa. 346; jā. 1.2.102);</gathalast>
<paragraph line="55"><bold>Kilesabandhanā</bold>ti vā dasavidhasaṃyojanato. <bold>Mahāviduggaṃ nāma cattāro oghā</bold>mahantaṃ jalaviduggaṃ <pageBreak edition="P" number="3.0015" />viya anupacitakusalasambhārehi duggamaṭṭhena.</paragraph>
<subhead line="56">Aggaññapaññattikathāvaṇṇanā</subhead>
<paragraph line="57" number="36"><bold>Imassa</bold>padassa. Idaṃ nāma lokassa agganti jānitabbaṃ, taṃ <bold>aggaññaṃ,</bold>so pana lokassa uppattikkamo pavatti paveṇī cāti āha <bold>‘‘lokuppatticariyavaṃsa’’</bold>nti. Sammāsambodhito uttaritaraṃ nāma kiñci natthi pajānitabbesu, taṃ pana koṭiṃ katvā dassento <bold>‘‘yāva sabbaññutaññāṇā pajānāmī’’</bold>ti āha. ‘‘Mama pajānanā’’ti assādento taṇhāvasena, ‘‘ahaṃ pajānāmī’’ti abhinivisanto diṭṭhivasena, ‘‘suṭṭhu pajānāmi sammā pajānāmī’’ti paggaṇhanto mānavasena na parāmasāmīti yojanā. ‘‘Paccattaññevā’’ti padaṃ ‘‘nibbuti viditā’’ti padadvayenāpi yojetabbaṃ ‘‘paccattaṃyeva uppāditā nibbuti ca paccattaṃyeva viditā’’ti, sayambhuñāṇena nibbattitā nibbuti sayameva viditāti attho. Aṭṭhakathāyaṃ pana ‘‘paccatta’’nti padaṃ vividhavibhattikaṃ hutvā āvuttinayena <pageBreak edition="M" number="3.0012" />āvattatīti dassetuṃ <bold>‘‘attanāyeva attanī’’</bold>ti vuttaṃ. <bold>Aviditanibbānā</bold>ti appaṭiladdhanibbānā micchāpaṭipannattā. Pajānanampi hi tadadhigamavaseneva veditabbaṃ. Eti iṭṭhabhāvena pavattatīti <bold>ayo,</bold>sukhaṃ. Tappaṭikkhepena <bold>anayo,</bold>dukkhaṃ. Tadeva hitasukhassa byasanato <bold>byasanaṃ.</bold></paragraph>
<paragraph line="58" number="37"><bold>Taṃ dassento</bold>ti bhagavāpi ‘‘aññatitthiyo tattha sārasaññī’’ti taṃ dassento. <bold>Ādhipaccabhāvenā</bold>ti ādhipaccasabhāvena. Yassa ācariyavādassa vasena puriso ‘‘ācariyo’’ti vuccati, so ācariyavādo ācariyabhāvoti āha <bold>‘‘ācariyabhāvaṃ ācariyavāda’’</bold>nti. <bold>Etthā</bold>ti ācariyavāde. <bold>Iti katvā</bold>ti iminā kāraṇena. <bold>So</bold>ti ācariyavādo. <bold>‘‘Aggaññaṃ’’ tveva vutto</bold>aggaññavisayattā. <bold>Kena vihita</bold>nti kena pakārena vihitaṃ. Tenāha <bold>‘‘kena vihitaṃ kinti vihita’’</bold>nti. <bold>Brahmajāle</bold>ti brahmajālasaṃvaṇṇanāyaṃ <pageBreak edition="P" number="3.0016" />(dī. ni. aṭṭha. 1.28). Tattha hi vitthārato vuttavidhiṃ idha atidisati, pāḷi pana tattha ceva idha ca ekasadisā vāti.</paragraph>
<paragraph line="59" number="41">Khiḍḍā padosikā mūlabhūtā ettha santīti <bold>khiḍḍāpadosikaṃ,</bold>ācariyakaṃ. Tenevāha <bold>‘‘khiḍḍāpadosikamūlaka’’</bold>nti. <bold>Manopadosika</bold>nti etthāpi eseva nayo.</paragraph>
<paragraph line="60" number="47">Yena <pageBreak edition="V" number="3.0012" />vacanena abbhācikkhanti, tassa avijjamānatā nāma atthavasenevāti āha <bold>‘‘asaṃvijjamānaṭṭhenā’’</bold>ti. <bold>Tucchā, musā</bold>ti ca karaṇatthe paccattavacananti āha <bold>‘‘tucchena, musāvādenā’’</bold>ti. Vacanassa antosāraṃ nāma aviparīto atthoti tadabhāvenāha <bold>‘‘antosāravirahitenā’’</bold>ti. <bold>Abhiācikkhantī</bold>ti abhibhavitvā ghaṭṭentā kathenti, akkosantīti attho. <bold>Viparītasañño</bold>ti ayāthāvasañño. <bold>Subhaṃ vimokkha</bold>nti ‘‘subha’’nti vuttavimokkhaṃ. <bold>Vaṇṇakasiṇa</bold>nti sunīlakasupītakādivaṇṇakasiṇaṃ. <bold>Sabba</bold>nti yaṃ subhaṃ, asubhañca vaṇṇakasiṇaṃ, tañca sabbaṃ. <bold>Na asubha</bold>nti asubhampi ‘‘asubha’’nti tasmiṃ samaye na sañjānāti, atha kho ‘‘subhaṃ’’ tveva sañjānātīti attho. <bold>Viparītā</bold>ayāthāvagāhitāya, ayāthāvavāditāya ca.</paragraph>
<paragraph line="61" number="48">Yasmā <pageBreak edition="M" number="3.0013" />so paribbājako avissaṭṭhamicchāgāhitāya sammā appaṭipajjitukāmo sammāpaṭipannaṃ viya maṃ samaṇo gotamo, bhikkhavo ca sañjānantūti adhippāyena <bold>‘‘tathā dhammaṃ desetu’’</bold>ntiādimāha, tasmā vuttaṃ <bold>‘‘mayā etassa…pe… vaṭṭatī’’</bold>ti. <bold>Mamma</bold>nti mammappadesaṃ pīḷājananaṭṭhānaṃ. <bold>Suṭṭhū</bold>ti sakkaccaṃ. Yathā na vinassati, evaṃ <bold>anurakkha.</bold></paragraph>
<paragraph line="62"><bold>Vāsanāyā</bold>ti kilesakkhayāvahāya paṭipattiyā vāsanāya. Sesaṃ suviññeyyamevāti.</paragraph>
<centered line="63">Pāthikasuttavaṇṇanāya līnatthappakāsanā.</centered>
</body>
</document>