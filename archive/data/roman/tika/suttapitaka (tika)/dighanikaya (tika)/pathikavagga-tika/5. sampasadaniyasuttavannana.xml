<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0103t.tik4.xml</normativeSource>
    <archivePath>roman/tika/suttapitaka (tika)/dighanikaya (tika)/pathikavagga-tika/5. sampasadaniyasuttavannana.xml</archivePath>
    <baseFileName>5. sampasadaniyasuttavannana</baseFileName>
    <titlePath>5. Sampasādanīyasuttavaṇṇanā - Pāthikavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">5. Sampasādanīyasuttavaṇṇanā</chapter>
    <subhead line="2">Sāriputtasīhanādavaṇṇanā</subhead>
    <paragraph line="3" number="141"> Pāvārenti <pageBreak edition="Vipassana Research Institut" number="3.0047" /><pageBreak edition="Pali Text Society" number="3.0065" /><pageBreak edition="Myanmar" number="3.0052" /> sañchādenti sarīraṃ etenāti <bold>pāvāro,</bold> vatthaṃ. Pāvaraṇaṃ vā <bold>pāvāro,</bold> ‘‘vatthaṃ dussa’’nti pariyāyasaddā eteti dussameva pāvāro, so etassa bahuvidho anekakoṭippabhedo bhaṇḍabhūto atthīti <bold>dussapāvāriko.</bold> So kira pubbe daharakāle dussapāvārabhaṇḍameva bahuṃ pariggahetvā vāṇijjaṃ akāsi, tena naṃ seṭṭhiṭṭhāne ṭhitampi ‘‘pāvāriko’’ tveva sañjānanti. <bold>Bhagavatī</bold>ti <bold>iti</bold>-saddo ādiattho, pakārattho vā, tena bhagavantaṃ upasaṅkamitvā therena vuttavacanaṃ sabbaṃ saṅgaṇhāti. ‘‘Kasmā evaṃ avocā’’ti tathāvacane kāraṇaṃ pucchitvā <bold>‘‘somanassapavedanattha’’</bold>nti kasmā payojanaṃ vissajjitaṃ, tayidaṃ ambaṃ puṭṭhassa labujaṃ byākaraṇasadisanti? Nayidamevaṃ cintetabbaṃ. Yā hissa therassa tadā bhagavati somanassuppatti, sā niddhāritarūpā kāraṇabhāvena coditā, tasmā evaṃ avocāti, sā eva ca yasmā niddhāritarūpā pavedanavasena bhagavato sammukhā tathāvacanaṃ payojeti, tasmā ‘‘attano uppannasomanassapavedanattha’’nti payojanabhāvena vissajjitaṃ.</paragraph>
    <paragraph line="4"><bold>Tatrā</bold>ti tasmiṃ somanassapavedane. Vihāre nivāsaparivattanavasena <bold>sunivatthanivāsano. Ābhujitvā</bold>ti ābandhitvā.</paragraph>
    <paragraph line="5"><bold>Samāpattito vuṭṭhāya</bold> ‘‘aho santo vatāyaṃ ariyavihāro’’ti samāpattisukhapaccavekkhaṇamukhena <bold>attano guṇe anussarituṃ āraddho,</bold> ārabhitvā ca nesaṃ taṃ taṃ sāmaññavisesavibhāgavasena anussari. Tathā hi ‘‘samādhī’’ti sāmaññato gahitasseva ‘‘paṭhamaṃ jhāna’’ntiādinā <pageBreak edition="Pali Text Society" number="3.0066" /> visesavibhāgo, ‘‘paññā’’ti sāmaññato ca gahitasseva ‘‘vipassanāñāṇa’’ntiādinā visesavibhāgo uddhaṭo. ‘‘Lokiyābhiññāsu dibbacakkhuñāṇasseva gahaṇaṃ therassa <pageBreak edition="Vipassana Research Institut" number="3.0048" /> itarehi sātisayanti dassetu’’nti vadanti, pubbenivāsañāṇampi pana ‘‘kappasatasahassādhikassā’’tiādinā kiccavasena dassitameva, lakkhaṇahāravasena vā itaresaṃ pettha gahitatā veditabbā.</paragraph>
    <paragraph line="6">Atthappabhedassa <pageBreak edition="Myanmar" number="3.0053" /> sallakkhaṇavibhāvanavavatthānakaraṇasamatthaṃ atthe pabhedagataṃ ñāṇaṃ <bold>atthapaṭisambhidā.</bold> Tathā dhammappabhedassa sallakkhaṇavibhāvanavavatthānakaraṇasamatthaṃ dhamme pabhedagataṃ ñāṇaṃ <bold>dhammapaṭisambhidā.</bold> Niruttipabhedassa sallakkhaṇavibhāvanavavatthānakaraṇasamatthaṃ niruttiyaṃ pabhedagataṃ ñāṇaṃ <bold>niruttipaṭisambhidā.</bold> Paṭibhānappabhedassa sallakkhaṇavibhāvanavavatthāna karaṇasamatthaṃ paṭibhāne pabhedagataṃ ñāṇaṃ <bold>paṭibhānapaṭisambhidā.</bold> Ayamettha saṅkhepo, vitthāro pana <bold>visuddhimagge,</bold> (visuddhi. 2.428) taṃ saṃvaṇṇanāsu (visuddhi. ṭī. 2.428) vuttanayeneva veditabbo. Sāvakavisaye paramukkaṃsagataṃ ñāṇaṃ <bold>sāvakapāramiñāṇaṃ</bold> sabbaññutaññāṇaṃ viya sabbañeyyadhammesu. Tassāpi hi visuṃ parikammaṃ nāma natthi, sāvakapāramiyā pana sammadeva paripūritattā aggamaggasamadhigamenevassa samadhigamo hoti. Sabbaññutaññāṇasseva sammāsambuddhānaṃ yāva nisinnapallaṅkā anussaratoti yojanā.</paragraph>
    <paragraph line="7">Bhagavato sīlaṃ nissāya guṇe anussaritumāraddhoti yojanā. Yasmā guṇānaṃ bahubhāvato nesaṃ ekajjhaṃ āpāthāgamanaṃ natthi, sati ca tasmiṃ anirūpitarūpeneva anussaraṇena bhavitabbaṃ, tasmā thero savisaye ṭhatvā te anupadaṃ sarūpato anussari, anussaranto ca sabbapaṭhamaṃ sīlaṃ anussari, taṃ dassento <bold>‘‘bhagavato sīlaṃ nissāyā’’</bold>ti āha, sīlaṃ ārabbhāti attho. Sesapadesupi eseva nayo. Yasmā cettha thero ekekavasena <pageBreak edition="Pali Text Society" number="3.0067" /> bhagavato guṇe anussaritvā tato paraṃ catukkapañcakādivasena anussari, tasmā ‘‘cattāro iddhipāde’’ti vatvā tato paraṃ bojjhaṅgabhāvanāsāmaññena indriyesu vattabbesu tāni aggahetvā <bold>‘‘cattāro magge’’</bold>tiādi vuttaṃ. <bold>Catuyoniparicchedakañāṇaṃ</bold> mahāsīhanādasutte (ma. ni. 1.152) āgatanayeneva veditabbaṃ. <bold>Cattāro ariyavaṃsā</bold> ariyavaṃsasutte (a. ni. 4.28) āgatanayeneva veditabbā.</paragraph>
    <paragraph line="8"><bold>Padhāniyaṅgā</bold>dayo saṅgīti (dī. ni. 3.317) dasuttarasuttesu (dī. ni. 3.355) āgamissanti. <bold>Cha sāraṇīya dhammā</bold> parinibbānasutte (dī. ni. 2.141) āgatā eva. Sukhaṃ supanādayo (a. ni. 11.15; paṭi. ma. 2.22) <bold>ekādasa</bold> mettānisaṃsā <pageBreak edition="Myanmar" number="3.0054" />. ‘‘Idaṃ dukkhaṃ ariyasacca’’ntiādinā saṃ. ni. 5.1081, mahāva. 15, paṭi. ma. 2.30) catūsu ariyasaccesu tiparivattavasena āgatā <bold>dvādasa dhammacakkākārā.</bold> Maggaphalesu pavattāni <pageBreak edition="Vipassana Research Institut" number="3.0049" /> aṭṭha ñāṇāni, cha asādhāraṇañāṇāni cāti <bold>cuddasa buddhañāṇāni. Pañcadasa vimuttiparipācaniyā dhammā</bold> meghiyasuttavaṇṇanāyaṃ (udā. aṭṭha. 31) gahetabbā, <bold>soḷasavidhā ānāpānassati</bold> ānāpānassatisutte (ma. ni. 3.148), <bold>aṭṭhārasa buddhadhammā</bold> (mahāni. 69, 156; cūḷani. 85; paṭi. ma. 3.5; dī. ni. aṭṭha. 3.305) evaṃ veditabbā –</paragraph>
    <indent line="9">Atītaṃse buddhassa bhagavato appaṭihataṃ ñāṇaṃ, anāgataṃse, paccuppannaṃse buddhassa bhagavato appaṭihataṃ ñāṇaṃ. Imehi tīhi dhammehi samannāgatassa buddhassa bhagavato sabbaṃ kāyakammaṃ ñāṇapubbaṅgamaṃ ñāṇānuparivatti, sabbaṃ vacīkammaṃ, sabbaṃ manokammaṃ ñāṇapubbaṅgamaṃ ñāṇānuparivatti. Imehi chahi dhammehi samannāgatassa buddhassa bhagavato natthi chandassa hāni, natthi dhammadesanāya hāni, natthi vīriyassa hāni, natthi samādhissa hāni, natthi paññāya hāni, natthi vimuttiyā hāni. Imehi dvādasahi dhammehi samannāgatassa buddhassa bhagavato natthi davā, natthi ravā, natthi apphuṭṭhaṃ, natthi vegāyitattaṃ, natthi abyāvaṭamano, natthi appaṭisaṅkhānupekkhāti.</indent>
    <paragraph line="10">Tattha <pageBreak edition="Pali Text Society" number="3.0068" /><bold>‘‘natthi davā</bold>ti khiḍḍādhippāyena kiriyā natthi. <bold>Natthi ravā</bold>ti sahasā kiriyā natthī’’ti vadanti. Sahasā pana kiriyā <bold>davā,</bold> ‘‘aññaṃ karissāmī’’ti aññassa karaṇaṃ <bold>ravā. Natthi apphuṭa</bold>nti ñāṇena aphusitaṃ natthi. <bold>Natthi vegāyitatta</bold>nti turitakiriyā natthi. <bold>Natthi abyāvaṭamano</bold>ti niratthakacittasamudācāro natthi. <bold>Natthi appaṭisaṅkhānupekkhā</bold>ti aññāṇupekkhā natthi. Keci pana ‘‘natthi dhammadesanāya hānī’’ti apaṭhitvā ‘‘natthi chandassa hāni, natthi vīriyassa hāni, natthi satiyā [sattiyā (vibha. mūlaṭī. suttantabhājanīyavaṇṇanā)] hānī’’ti paṭhanti.</paragraph>
    <paragraph line="11">Jarāmaraṇādīsu ekādasasu paṭiccasamuppādaṅgesu paccekaṃ catusaccayojanāvasena pavattāni <bold>catucattālīsa</bold> ñāṇāniyeva (saṃ. ni. 2.33) sukhavisesānaṃ adhiṭṭhānabhāvato <bold>ñāṇavatthūni.</bold> Vuttañhetaṃ –</paragraph>
    <indent line="12">‘‘Yato <pageBreak edition="Myanmar" number="3.0055" /> kho bhikkhave ariyasāvako evaṃ jarāmaraṇaṃ pajānāti, evaṃ jarāmaraṇasamudayaṃ pajānāti, evaṃ jarāmaraṇanirodhaṃ pajānāti, evaṃ jarāmaraṇanirodhagāminiṃ paṭipadaṃ pajānātī’’tiādi (saṃ. ni. 2.33).</indent>
    <paragraph line="13"><bold>Jarāmaraṇasamudayo</bold>ti <pageBreak edition="Vipassana Research Institut" number="3.0050" /> cettha jāti adhippetā. Sesapadesu bhavādayo veditabbā.</paragraph>
    <paragraph line="14">Kusalacittuppādesu phassādayo <bold>paropaṇṇāsa kusaladhammā.</bold></paragraph>
    <paragraph line="15">‘‘Jātipaccayā jarāmaraṇa’’nti ñāṇaṃ, ‘‘asati jātiyā natthi jarāmaraṇa’’nti ñāṇaṃ, atītampi addhānaṃ ‘‘jātipaccayā jarāmaraṇa’’nti ñāṇaṃ, ‘‘asati jātiyā natthi jarāmaraṇa’’nti ñāṇaṃ, anāgatampi addhānaṃ ‘‘jātipaccayā jarāmaraṇa’’nti ñāṇaṃ, ‘‘asati jātiyā natthi jarāmaraṇa’’nti ñāṇaṃ. ‘‘Yampi idaṃ dhammaṭṭhitiñāṇaṃ, tampi khayadhammaṃ vayadhammaṃ virāgadhammaṃ nirodhadhamma’’nti ñāṇanti evaṃ <pageBreak edition="Pali Text Society" number="3.0069" /> jarāmaraṇādīsu ekādasasu paṭiccasamuppādaṅgesu paccekaṃ satta satta katvā <bold>sattasattati ñāṇavatthūni</bold> (saṃ. ni. 2.34) veditabbāni. Tattha <bold>yampī</bold>ti chabbidhampi paccavekkhaṇañāṇaṃ vipassanārammaṇabhāvena ekajjhaṃ gahetvā vuttaṃ. <bold>Dhammaṭṭhitiñāṇa</bold>nti chapi ñāṇāni saṅkhipitvā vuttaṃ ñāṇaṃ. <bold>‘‘Khayadhamma’’</bold>ntiādinā pana pakārena pavattañāṇassa dassanaṃ, vipassanādassanato vipassanā paṭivipassanādassanamattamevāti na taṃ ‘‘aṅga’’nti vadanti, pāḷiyaṃ (saṃ. ni. 2.34) pana sabbattha ñāṇavasena aṅgānaṃ vuttattā <bold>‘‘nirodhadhammanti ñāṇa’’</bold>nti <bold>iti</bold>-saddena pakāsetvā vuttaṃ vipassanāñāṇaṃ sattamaṃ ñāṇanti ayamattho dissati. Na hi yampi idaṃ dhammaṭṭhitiñāṇaṃ, tampi ñāṇanti sambandho hoti ñāṇaggahaṇena etasmiṃ ñāṇabhāvadassanassa anadhippetattā, ‘‘khayadhammaṃ…pe… nirodhadhamma’’nti etesaṃ sambandhabhāvappasaṅgo cāti. <bold>Catuvīsati…pe… vajirañāṇa</bold>nti ettha keci tāva āhu ‘‘bhagavā devasikaṃ dvādasakoṭisatasahassakkhattuṃ mahākaruṇāsamāpattiṃ samāpajjati, dvādasakoṭisatasahassakkhattumeva ca arahattaphalasamāpattiṃ samāpajjati, tāsaṃ purecaraṃ, sahavacarañca ñāṇaṃ paṭipakkhehi abhejjataṃ, mahattañca upādāya <bold>mahāvajirañāṇaṃ</bold> nāma. Vuttañhetaṃ bhagavatā –</paragraph>
    <indent line="16">‘Tathāgataṃ <pageBreak edition="Myanmar" number="3.0056" />, bhikkhave, arahantaṃ sammāsambuddhaṃ dve vitakkā bahulaṃ samudācaranti – khemo ca vitakko, paviveko ca vitakko’ti (itivu. 38).</indent>
    <paragraph line="17">Khemavitakko hi bhagavato mahākaruṇāsamāpattiṃ pūretvā ṭhito, pavivekavitakko arahattaphalasamāpattiṃ. Buddhānañhi bhavaṅgaparivāso lahuko, matthakappatto samāpattīsu <pageBreak edition="Pali Text Society" number="3.0070" /> vasībhāvo, tasmā samāpajjanavuṭṭhānāni katipayacittakkhaṇeheva ijjhanti. Pañca rūpāvacarasamāpattiyo catasso arūpasamāpattiyo appamaññāsamāpattiyā saddhiṃ dasa, nirodhasamāpatti, arahattaphalasamāpatti <pageBreak edition="Vipassana Research Institut" number="3.0051" /> cāti dvādasetā samāpattiyo bhagavā paccekaṃ divase divase koṭisatasahassakkhattuṃ purebhattaṃ samāpajjati, tathā pacchābhatta’’nti. ‘‘Evaṃ samāpajjitabbasamāpattisañcāritañāṇaṃ <bold>mahāvajirañāṇaṃ</bold> nāmā’’ti keci.</paragraph>
    <paragraph line="18">Apare pana ‘‘yaṃ taṃ bhagavatā abhisambodhidivase pacchimayāme paṭiccasamuppādamukhena paṭilomanayena jarāmaraṇato paṭṭhāya ñāṇaṃ otāretvā anupadadhammavipassanaṃ ārabhantena yathā nāma puriso suviduggaṃ mahāgahanaṃ mahāvanaṃ chindanto antarantarā nisānasilāyaṃ pharasuṃ sunisitaṃ karoti, evameva nisānasilāsadisiyo samāpattiyo antarantarā samāpajjitvā ñāṇassa tikkhavisadasūrabhāvaṃ sampādetuṃ anulomapaṭilomato paccekaṃ paṭiccasamuppādaṅgavasena sammasanto divase divase lakkhakoṭilakkhakoṭiphalasamāpattiyo samāpajjati, taṃ sandhāya vuttaṃ <bold>‘catuvīsati…pe… mahāvajirañāṇaṃ nissāyā’</bold>ti’’. Nanu bhagavato samāpattisamāpajjane parikamme payojanaṃ natthīti? Nayidaṃ ekantikaṃ. Tathā hi vedanāpaṭippaṇāmanādīsu savisesaṃ parikammapubbaṅgamena samāpattiyo samāpajji. Apare pana ‘‘lokiyasamāpattisamāpajjane parikammena payojanaṃ natthi. Lokuttarasamāpattisamāpajjane tajjaṃ parikammaṃ icchitabbamevā’’ti vadanti.</paragraph>
    <paragraph line="19">‘‘Aparamparā’’ti <pageBreak edition="Pali Text Society" number="3.0071" /> padaṃ yesaṃ desanāya atthi, te <bold>aparampariyāva. Kusalapaññattiya</bold>nti kusaladhammānaṃ paññāpane. <bold>Anuttaro</bold>ti uttamo. <bold>Upanissaye ṭhatvā</bold>ti ñāṇūpanissaye ṭhatvā yādiso pubbūpanissayo pubbayogo, <pageBreak edition="Myanmar" number="3.0057" /> tattha patiṭṭhāya. <bold>Mahantato saddahati</bold> paṭipakkhavigamena ñāṇassa viya saddhāyapi tikkhavisadabhāvāpattito. <bold>Avasesaarahantehī</bold>ti pakatisāvakehi. <bold>Asīti mahātherā</bold> paramatthadīpaniyaṃ theragāthāvaṇṇanāyaṃ nāmato uddhaṭā. <bold>Cattāro mahātherā</bold>ti mahākassapaanuruddhamahākaccānamahākoṭṭhikattherā. <bold>Tesupi</bold> aggasāvakesu <bold>sāriputtatthero</bold> paññāya visiṭṭhabhāvato. <bold>Sāriputtattheratopi eko paccekabuddho</bold> tikkhavisadañāṇo abhinīhāramahantatāya sambhatañāṇasambhārattā. Satipi paccekabodhiyā avisesesu bahūsu ekajjhaṃ sannipatitesu pubbayogavasena lokiye visaye siyā kassaci ñāṇassa visiṭṭhatāti dassetuṃ <bold>‘‘sace panā’’</bold>tiādi vuttaṃ. <bold>‘‘Sabbaññubuddhova buddhaguṇe mahantato saddahatī’’</bold>ti idaṃ heṭṭhā āgatadesanāsotavasena vuttaṃ. Buddhā hi buddhaguṇe mahattaṃ paccakkhatova passanti, na saddahanavasena.</paragraph>
    <paragraph line="20">Idāni yathāvuttamatthaṃ upamāya vibhāvetuṃ <bold>‘‘seyyathāpi nāmā’’</bold>tiādi āraddhaṃ. <bold>Gambhīro uttāno</bold>ti <pageBreak edition="Vipassana Research Institut" number="3.0052" /> gambhīro vā uttāno vāti <bold>jānanatthaṃ. ‘‘Evamevā’’</bold>tiādi yathādassitāya upamāya upameyyena saṃsandanaṃ. Buddhaguṇesu appamattavisayampi lokiyamahājanassa ñāṇaṃ apavattitarūpeneva pavattati anavattitasabhāvattāti vuttaṃ <bold>‘‘ekabyāma…pe… veditabbā’’</bold>ti. Tattha <pageBreak edition="Pali Text Society" number="3.0072" /><bold>ñātaudakaṃ viyā</bold>ti pamāṇato ñātaudakaṃ viya. Ariyānaṃ pana tattha attano visaye pavattanakañāṇaṃ pavattitarūpeneva pavattati attano paṭivedhānurūpaṃ, abhinīhārānurūpañca avattitasabhāvattāti dassento <bold>‘‘dasabyāmayottenā’’</bold>tiādimāha. Tattha paṭividdhasaccānampi paṭipakkhavidhamanapubbayogavisesavasena ñāṇaṃ sātisayaṃ, mahānubhāvañca hotīti imamatthaṃ dassetuṃ sotāpannañāṇassa dasabyāmaudakaṃ opammabhāvena dassetvā tato paresaṃ dasuttaradiguṇadasaguṇaasītiguṇavisiṭṭhaṃ udakaṃ opammaṃ katvā dassitaṃ. Nanu evaṃ sante buddhaguṇā parimitaparicchinnā, therena ca te paricchijja ñātāti āpajjatīti? Nāpajjatīti dassento <bold>‘‘tattha yathā so puriso’’</bold>tiādimāha. Tattha <bold>so puriso</bold>ti so caturāsītibyāmasahassappamāṇena yottena caturāsītibyāmasahassaṭṭhāne mahāsamudde udakaṃ minitvā ṭhito puriso. So hi therassa upamābhāvena gahito. <bold>Dhammanvayenā</bold>ti <pageBreak edition="Myanmar" number="3.0058" /> anumānañāṇena. Tañhi siddhaṃ dhammaṃ anugantvā pavattanato ‘‘dhammanvayo’’ti vuccati, tathā anvayavasena atthassa bujjhanato <bold>anvayabuddhi,</bold> anumeyyaṃ anuminotīti <bold>anumānaṃ,</bold> nidassane diṭṭhanayena anumeyyaṃ gaṇhātīti <bold>‘‘nayaggāho’’</bold>ti ca vuccati. Tenāha ‘‘dhammanvayenā’’tiādi. Svāyaṃ dhammanvayo na yassa kassaci hoti, atha kho tathārūpassa aggasāvakassevāti āha <bold>‘‘sāvakapāramiñāṇe ṭhatvā’’</bold>ti. Yadi thero buddhaguṇe ekadesato paccakkhe katvā tadaññe nayaggāhena gaṇhi, nanu evaṃ sante buddhaguṇā parimitaparicchinnā āpannāti? Nayidaṃ evanti dassento <bold>‘‘anantā aparimāṇā’’</bold>ti.</paragraph>
    <paragraph line="21">‘‘Saddahatī’’ti vatvā puna tamevatthaṃ vibhāvento <bold>‘‘therena hi…pe… bahutarā’’</bold>ti āha. Kathaṃ panāyamattho evaṃ daṭṭhabboti evaṃ adhippāyabhedakaṃ upamāya saññāpetuṃ <bold>‘‘yathā kathaṃ viyā’’</bold>tiādi vuttaṃ ‘‘upamāyamidhekacce <pageBreak edition="Pali Text Society" number="3.0073" /> viññū purisā bhāsitassa atthaṃ ājānantī’’ti (saṃ. ni. 2.67) <bold>ito nava ito navā</bold>ti ito majjhaṭṭhānato yāva dakkhiṇatīrā nava ito majjhaṭṭhānato yāva uttaratīrā nava. Idāni yathāvuttamatthaṃ suttena samatthetuṃ <bold>‘‘buddhopī’’</bold>ti gāthamāha.</paragraph>
    <paragraph line="22"><bold>Yamakayugaḷamahānadīmahogho viyā</bold>ti dvinnaṃ ekato samāgatattā yugaḷabhūtānaṃ mahānadīnaṃ mahogho viya.</paragraph>
    <paragraph line="23"><bold>Anucchavikaṃ</bold><pageBreak edition="Vipassana Research Institut" number="3.0053" /><bold>katvā</bold>ti yoyaṃ mama pasādo buddhaguṇe ārabbha ogāḷho hutvā uppanno, taṃ anucchavikaṃ anurūpaṃ katvā. <bold>Paṭiggahetuṃ</bold> sampaṭicchituṃ añño koci <bold>na sakkhissati</bold> yāthāvato anavabujjhanato. <bold>Paṭiggahetuṃ sakkoti</bold> tassa hetuto, paccayato, sabhāvato, kiccato, phalato sammadeva paṭivijjhanato. <bold>Pūratta</bold>nti puṇṇabhāvo. <bold>Paggharaṇakāle</bold>ti vikiraṇakāle, patanakāleti attho. <bold>‘‘Pasanno’’</bold>ti iminā pasādassa vattamānatā dīpitāti <bold>‘‘uppannasaddho’’</bold>ti imināpi saddhāya paccuppannatā pakāsitāti āha <bold>‘‘evaṃ saddahāmīti attho’’</bold>ti. Abhiññāyatīti <bold>abhiñño,</bold> adhiko abhiñño <bold>bhiyyobhiñño,</bold> so eva atisayavacanicchāvasena <bold>‘‘bhiyyobhiññataro’’</bold>ti vuttoti āha <bold>‘‘bhiyyataro abhiññāto’’</bold>ti. Dutiyavikappe pana abhijānātīti <bold>abhiññā,</bold> abhivisiṭṭhā paññā, bhiyyo abhiññā <pageBreak edition="Myanmar" number="3.0059" /> etassāti <bold>bhiyyobhiñño,</bold> so eva atisayavacanicchāvasena <bold>bhiyyobhiññataro,</bold> svāyamassa atisayo abhiññāya bhiyyobhāvakatoti āha <bold>‘‘bhiyyatarābhiñño vā’’</bold>ti. Sambujjhati etāyāti <bold>sambodhi,</bold> sabbaññutaññāṇaṃ, aggamaggañāṇañca. Sabbaññutaññāṇapadaṭṭhānañhi aggamaggañāṇaṃ, aggamaggañāṇapadaṭṭhānañca sabbaññutaññāṇaṃ sambodhi nāma. Tattha padhānavasena tadatthadassane <pageBreak edition="Pali Text Society" number="3.0074" /> paṭhamavikappo, padaṭṭhānavasena dutiyavikappo. Kasmā panettha arahattamaggañāṇasseva gahaṇaṃ, nanu heṭṭhimānipi bhagavato maggañāṇāni savāsanameva yathāsakaṃ paṭipakkhavidhamanavasena pavattāni. Savāsanappahānañhi ñeyyāvaraṇappahānanti? Saccametaṃ, taṃ pana aparipuṇṇaṃ paṭipakkhavidhamanassa vippakatabhāvatoti āha <bold>‘‘arahattamaggañāṇe vā’’</bold>ti. Aggamaggavasena cettha ariyānaṃ bodhittayapāripūrīti dassetuṃ <bold>‘‘arahattamaggeneva hī’’</bold>tiādi vuttaṃ. <bold>Nippadesā</bold>ti anavasesā. <bold>Gahitā hontī</bold>ti arahattamaggena gahitena adhigatena gahitā adhigatā honti. <bold>Sabba</bold>nti tehi adhigantabbaṃ. <bold>Tenā</bold>ti sambodhinā sabbaññutaññāṇapadaṭṭhānena arahattamaggañāṇena.</paragraph>
    <paragraph line="24" number="142"> Khādanīyānaṃ uḷāratā sātarasānubhāvenāti āha <bold>‘‘madhure āgacchatī’’</bold>ti. Pasaṃsāya uḷāratā visiṭṭhabhāvenāti āha <bold>‘‘seṭṭhe’’</bold>ti, obhāsassa uḷāratā mahantabhāvenāti vuttaṃ <bold>‘‘vipule’’</bold>ti. Usabhassa ayanti <bold>āsabhī,</bold> idha pana āsabhī viyāti <bold>āsabhī.</bold> Tenāha <bold>‘‘usabhassa vācāsadisī’’</bold>ti. Yena pana guṇenassā taṃsadisatā, taṃ dassetuṃ <bold>‘‘acalā asampavedhī’’</bold>ti vuttaṃ. Yato kutoci anussavanaṃ <bold>anussavo.</bold> Vijjāṭṭhānesu kataparicayānaṃ ācariyānaṃ taṃ tamatthaṃ viññāpentī paveṇī <bold>ācariyaparamparā.</bold> Kevalaṃ attano matiyā ‘‘itikira evaṃkirā’’ti parikappanā <bold>itikira.</bold> Piṭakassa ganthassa sampadānato sayaṃ sampadānabhāvena gahaṇaṃ <bold>piṭakasampadānaṃ. </bold> Yathāsutānaṃ atthānaṃ ākārassa parivitakkanaṃ <bold>ākāraparivitakko. </bold> Tatheva ‘‘evameta’’nti diṭṭhiyā nijjhānakkhamanaṃ <bold>diṭṭhinijjhānakkhanti.</bold> Āgamādhigamehi <pageBreak edition="Vipassana Research Institut" number="3.0054" /> vinā takkamaggaṃ nissāya takkanaṃ <bold>takko.</bold> Anumānavidhiṃ nissāya <bold>nayaggāho. </bold> Yasmā buddhavisaye <pageBreak edition="Pali Text Society" number="3.0075" /> ṭhatvā bhagavato ayaṃ therassa codanā, therassa ca so avisayo, tasmā <bold>‘‘paccakkhato ñāṇena paṭivijjhitvā viyā’’</bold>ti vuttaṃ. Sīhanādo viyāti <bold>sīhanādo,</bold> taṃsadisatā cassa seṭṭhabhāvena, so <pageBreak edition="Myanmar" number="3.0060" /> cettha evaṃ veditabboti dassento <bold>‘‘sīhanādo’’</bold>tiādimāha. <bold>Neva dandhāyantenā</bold>ti na mandāyantena. <bold>Na bhaggarāyantenā</bold>ti aparisaṅkantena.</paragraph>
    <paragraph line="25"><bold>Anuyogadāpanattha</bold>nti anuyogaṃ sodhāpetuṃ. Vimaddakkhamañhi sīhanādaṃ nadanto atthato tattha anuyogaṃ sodheti nāma. Anuyuñjanto ca naṃ sodhāpeti nāma. <bold>Dātu</bold>nti sodhetuṃ. Keci ‘‘dānattha’’nti atthaṃ vadanti, tadayuttaṃ. Na hi yo sīhanādaṃ nadati, so eva tattha anuyogaṃ detīti yujjati. <bold>Nighaṃsana</bold>nti vimaddanaṃ. <bold>Dhamamāna</bold>nti tāpayamānaṃ, <bold>tāpana</bold>ñcettha gaggariyā dhamāpanasīsena vadati. <bold>Sabbe te</bold>ti sabbe te atīte niruddhe sammāsambuddhe, tenetaṃ dasseti – ye te ahesuṃ atītaṃ addhānaṃ tava abhinīhārato oraṃ sammāsambuddhā, tesaṃ tāva sāvakañāṇagocare dhamme paricchindanto mārādayo viya buddhānaṃ lokiyacittacāraṃ tvaṃ jāneyyāsi. Ye pana te abbhatītā tato parato chinnavaṭumā chinnapapañcā pariyādiṇṇavaṭṭā sabbadukkhavītivattā sammāsambuddhā, tesaṃ sabbesampi sāvakañāṇassa avisayabhūte dhamme kathaṃ jānissasīti.</paragraph>
    <paragraph line="26"><bold>Anāgatabuddhānaṃ panā</bold>ti <bold>pana</bold>-saddo visesatthajotano, tena atītesu tāva khandhānaṃ bhūtapubbattā tattha siyā ñāṇassa savisaye gati, anāgatesu pana sabbaso asañjātesu kathanti imamatthaṃ joteti. Tenāha ‘‘anāgatāpī’’tiādi <pageBreak edition="Pali Text Society" number="3.0076" />. ‘‘Cittena paricchinditvā viditā’’ti kasmā vuttaṃ, nanu atītānāgate sattāhe eva pavattaṃ cittaṃ cetopariyañāṇassa visayo, na tato paranti? Nayidaṃ cetopariyañāṇakiccavasena vuttaṃ, atha kho pubbenivāsaanāgataṃsañāṇavasena vuttaṃ, tasmā nāyaṃ doso.</paragraph>
    <paragraph line="27"><bold>Viditaṭṭhāne na karoti</bold> sikkhāpadeneva tādisassa paṭikkhepassa paṭikkhittattā, setughātato ca. Kathaṃ pana thero dvayasambhave paṭikkhepameva akāsi, na vibhajja byākāsīti āha <bold>‘‘thero kirā’’</bold>tiādi. Pāraṃ pariyantaṃ minotīti <bold>pāramī,</bold> sā eva ñāṇanti <bold>pāramiñāṇaṃ,</bold> sāvakānaṃ pāramiñāṇaṃ <bold>sāvakapāramiñāṇaṃ,</bold> tasmiṃ. Sāvakānaṃ ukkaṃsapariyantagate jānane nāyaṃ anuyogo, atha kho <bold>sabbaññutaññāṇe</bold> sabbaññutāya jānane. Keci pana <bold>‘‘sāvakapāramiñāṇe</bold>ti sāvakapāramiñāṇavisaye’’ti atthaṃ vadanti. Tathā sesapadesupi. <bold>Sīla</bold><pageBreak edition="Vipassana Research Institut" number="3.0055" /><bold>..pe… samattha</bold>nti sīlasamādhipaññāvimuttisaṅkhātakāraṇānaṃ <pageBreak edition="Myanmar" number="3.0061" /> jānanasamatthaṃ. Buddhasīlādayo hi buddhānaṃ buddhakiccassa, parehi ‘‘buddhā’’ti jānanassa ca kāraṇaṃ.</paragraph>
    <paragraph line="28" number="143"> Anumānañāṇaṃ viya saṃsayapiṭṭhikaṃ ahutvā ‘‘idamida’’nti yathāsabhāvato ñeyyaṃ dhāreti nicchinotīti <bold>dhammo,</bold> paccakkhañāṇanti āha <bold>‘‘dhammassa paccakkhato ñāṇassā’’</bold>ti. Anuetīti <bold>anvayo</bold>ti āha <bold>‘‘anuyogaṃ anugantvā’’</bold>ti. Paccakkhasiddhañhi atthaṃ anugantvā anumānañāṇassa pavatti diṭṭhena adiṭṭhassa anumānanti veditabbo. Vidite vedakampi ñāṇaṃ atthato viditameva hotīti <bold>‘‘anumānañāṇaṃ nayaggāho vidito’’</bold>ti vuttaṃ. <bold>Vidito</bold>ti viddho paṭiladdho, adhigatoti attho. <bold>Appamāṇo</bold>ti aparimāṇo mahāvisayattā. Tenāha <bold>‘‘apariyanto’’</bold>ti. <bold>Tenā</bold>ti apariyantattā, tena vā apariyantena ñāṇena, eteneva thero yaṃ yaṃ anumeyyamatthaṃ ñātukāmo <pageBreak edition="Pali Text Society" number="3.0077" /> hoti, tattha tatthassa asaṅgamappaṭihaṭaanumānañāṇaṃ pavattatīti dasseti. Tenāha <bold>‘‘so iminā’’</bold>tiādi. Tattha <bold>iminā</bold>ti iminā kāraṇena. Pākārassa thirabhāvaṃ uddhamuddhaṃ āpetīti <bold>uddhāpaṃ,</bold> pākāramūlaṃ. <bold>Ādi</bold>-saddena pākāradvārabandhaparikhādīnaṃ saṅgaho veditabbo. Paccante bhavaṃ <bold>paccantimaṃ.</bold> Paṇḍitadovārikaṭṭhāniyaṃ katvā thero attānaṃ dassetīti dassento <bold>‘‘ekadvāranti kasmā āhā’’</bold>ti codanaṃ samuṭṭhāpesi. Yassā paññāya vasena puriso ‘‘paṇḍito’’ti vuccati, taṃ <bold>paṇḍicca</bold>nti āha <bold>‘‘paṇḍiccena samannāgato’’</bold>ti. Taṃtaṃitikattabbatāsu chekabhāvo byattabhāvo <bold>veyyattiyaṃ.</bold> Medhati sammosaṃ hiṃsati vidhamatīti <bold>medhā,</bold> sā etassa atthīti <bold>medhāvī.</bold> Ṭhāne ṭhāne uppatti etissā atthīti <bold>ṭhānuppattikā,</bold> ṭhānaso uppajjanakapaññā. Anupariyāyanti etenāti <bold>anupariyāyo,</bold> so eva pathoti <bold>anupariyāyapatho,</bold> parito pākārassa anusaṃyāyanamaggo. Pākārabhāgā sandhātabbā etthāti <bold>pākārasandhi,</bold> pākārassa phullitappadeso. So pana heṭṭhimantena dvinnampi iṭṭhakānaṃ vigamena evaṃ vuccatīti āha <bold>‘‘dvinnaṃ iṭṭhakānaṃ apagataṭṭhāna’’</bold>nti. <bold>Chinnaṭṭhāna</bold>nti chinnabhinnappadeso, chinnaṭṭhānaṃ vā. Tañhi ‘‘vivara’’nti vuccati.</paragraph>
    <paragraph line="29"><bold>Kiliṭṭha</bold>nti malīnaṃ. <bold>Upatāpentī</bold>ti kilesapariḷāhena santāpenti. <bold>Vibādhentī</bold>ti pīḷenti. Uppannāya paññāya nīvaraṇehi na kiñci kātuṃ sakkāti āha <bold>‘‘anuppannāya paññāya uppajjituṃ na dentī’’</bold>ti. <bold>Tasmā</bold>ti paccayūpaghātena <pageBreak edition="Myanmar" number="3.0062" /> uppajjituṃ appadānato. <bold>Catūsu satipaṭṭhānesu suṭṭhu ṭhapitacittā</bold>ti catubbidhāyapi <pageBreak edition="Pali Text Society" number="3.0078" /> satipaṭṭhānabhāvanāya sammadeva ṭhapitacittā. <bold>Yathāsabhāvena bhāvetvā</bold>ti aviparītasabhāvena yathā paṭipakkhā samucchijjanti, evaṃ bhāvetvā.</paragraph>
    <paragraph line="30">Purimanaye <pageBreak edition="Vipassana Research Institut" number="3.0056" /> satipaṭṭhānāni, bojjhaṅgā ca missakā adhippetāti tato aññathā vattuṃ <bold>‘‘apicetthā’’</bold>tiādi vuttaṃ. <bold>Missakā</bold>ti samathavipassanāmaggavasena missakā. ‘‘Catūsu satipaṭṭhānesu suppatiṭṭhitacittā’’tiādito vuttattā <bold>satipaṭṭhāne vipassanāti gahetvā</bold> ‘‘satta bojjhaṅge yathābhūtaṃ bhāvetvā’’ti vuttattā, maggapariyāpannānaṃyeva ca nesaṃ nippariyāyabojjhaṅgabhāvato, tesu ca sabbaso adhigatesu lokanāthena sabbaññutaññāṇampi adhigatameva hotīti <bold>‘‘bojjhaṅge maggo, sabbaññutaññāṇañcāti gahite sundaro pañho bhaveyyā’’</bold>ti mahāsivatthero āha, <bold>na panevaṃ gahitaṃ</bold> porāṇehīti adhippāyo. <bold>Itī</bold>ti vuttappakāraparāmasanaṃ. <bold>Thero</bold>ti sāriputtatthero.</paragraph>
    <paragraph line="31"><bold>Tatthā</bold>ti tesu paccantanagarādīsu. <bold>Nagaraṃ viya nibbānaṃ</bold> tadatthikehi upagantabbato, upagatānañca parissayarahitasukhādhigamanaṭṭhānato. <bold>Pākāro viya sīlaṃ</bold> tadupagatānaṃ parito ārakkhabhāvato. <bold>Pariyāyapatho viya hirī</bold> sīlapākārassa adhiṭṭhānabhāvato. Vuttañhetaṃ ‘‘pariyāyapathoti kho bhikkhu hiriyā etaṃ adhivacana’’nti. <bold>Dvāraṃ viya ariyamaggo</bold> nibbānanagarappavesanaañjasabhāvato. <bold>Paṇḍitadovāriko viya dhammasenāpati</bold> nibbānanagarapaviṭṭhapavisanakānaṃ sattānaṃ sallakkhaṇato. <bold>Dinno</bold>ti dāpito, sodhitoti attho.</paragraph>
    <paragraph line="32" number="144"><bold>Nipphattidassanattha</bold>nti <pageBreak edition="Pali Text Society" number="3.0079" /> siddhidassanatthaṃ, adhigamadassanatthanti attho. <bold>‘‘Pañcanavutipāsaṇḍe’’</bold>ti idaṃ yasmā thero paribbājako hutvā tato pubbeva nibbānapariyesanaṃ caramāno te te pāsaṇḍino upasaṅkamitvā nibbānaṃ pucchi, te nāssa cittaṃ ārādhesuṃ, taṃ sandhāya vuttaṃ. Te pana pāsaṇḍā heṭṭhā vuttā eva. <bold>Tatthevā</bold>ti tassayeva bhāgineyyassa desiyamānāya desanāya. Parassa vaḍḍhitaṃ bhattaṃ bhuñjanto viya <bold>sāvakapāramiñāṇaṃ hatthagataṃ akāsi</bold> adhigacchi. <bold>Uttaruttara</bold>nti heṭṭhimassa heṭṭhimassa uttaraṇato atikkamanato uttaruttaraṃ, tato eva padhānabhāvaṃ pāpitatāya <pageBreak edition="Myanmar" number="3.0063" /><bold>paṇītapaṇītaṃ. Uttaruttara</bold>nti vā uparūpari. <bold>Paṇītapaṇīta</bold>nti paṇītataraṃ, paṇītatamañcāti attho. <bold>Kaṇha</bold>nti kāḷakaṃ saṃkilesadhammaṃ. <bold>Sukka</bold>nti odātaṃ vodānadhammaṃ. <bold>Savipakkhaṃ katvā</bold>ti pahātabbapahāyakabhāvadassanavasena yathākkamaṃ ubhayaṃ savipakkhaṃ katvā. ‘‘Ayaṃ kaṇhadhammo, imassa ayaṃ pahāyako’’ti evaṃ <bold>kaṇhaṃ paṭibāhitvā</bold> desanāvasena nīharitvā <bold>sukkaṃ,</bold> ‘‘ayaṃ sukkadhammo, iminā ayaṃ pahātabbo’’ti evaṃ <bold>sukkaṃ paṭibāhitvā kaṇhaṃ.</bold><bold>Saussāha</bold>nti phaluppādanasamatthatāvasena sabyāpāraṃ. Tenāha <bold>‘‘savipāka’’</bold>nti. Vipākadhammanti attho.</paragraph>
    <paragraph line="33"><bold>Tasmiṃ</bold><pageBreak edition="Vipassana Research Institut" number="3.0057" /><bold>desite dhamme</bold>ti tasmiṃ vuttanayena bhagavā tumhehi desite dhamme <bold>ekaccaṃ dhammaṃ nāma sāvakapāramiñāṇaṃ jānitvā</bold> paṭivijjhitvā. Taṃjānane hi vutte catusaccadhammajānanaṃ avuttasiddhanti. <bold>‘‘Catusaccadhammesū’’</bold>ti idaṃ porāṇaṭṭhakathāyaṃ vuttākāradassanaṃ. Vipakkho pana parato āgamissati. <bold>Etthā</bold>ti ‘‘dhammesu niṭṭhaṃ agama’’nti etasmiṃ pade. <bold>Therasallāpo</bold>ti therānaṃ sallāpasadiso vinicchayavādo <pageBreak edition="Pali Text Society" number="3.0080" />. <bold>Kāḷavallavāsī</bold>ti kāḷavallavihāravāsī. <bold>Idānī</bold>ti etarahi ‘‘idāhaṃ bhante’’tiādivacanakāle. <bold>Imasmiṃ pana ṭhāne</bold>ti ‘‘dhammesu niṭṭhaṃ agama’’nti imasmiṃ padese, imasmiṃ vā niṭṭhānakāraṇabhūte yoniso parivitakkane. ‘‘Imasmiṃ pana ṭhāne buddhaguṇesu niṭṭhaṅgato’’ti kasmā vuttaṃ, nanu sāvakapāramiñāṇasamadhigatakāle eva thero buddhaguṇesu niṭṭhaṅgatoti? Saccametaṃ, idāni pana taṃ pākaṭaṃ jātanti evaṃ vuttaṃ. <bold>Sabba</bold>nti ‘‘catusaccadhammesū’’tiādi sumattherena vuttaṃ sabbaṃ. <bold>Arahatte niṭṭhaṅgato</bold>ti etthāpi vuttanayeneva anuyogaparihārā veditabbā. Yadipi dhammasenāpati ‘‘sāvakapāramiñāṇaṃ mayā samadhigata’’nti ito pubbepi jānātiyeva, idāni pana asaṅkhyeyyāparimeyyabhede buddhaguṇe nayaggāhavasena pariggahetvā kiccasiddhiyā tasmiṃ ñāṇe niṭṭhaṅgato ahosīti dassento <bold>‘‘mahāsivatthero…pe… dhammesūti sāvakapāramiñāṇe niṭṭhaṅgato’’</bold>ti avoca.</paragraph>
    <paragraph line="34">Buddhaguṇā pana nayato āgatā, te nayaggāhato yāthāvato jānanto sāvakapāramiñāṇe tathājānanavasena niṭṭhaṅgatattā sāvakapāramiñāṇameva tassa aparāparuppattivasena, tena tena bhāvetabbakiccabahutāvasena ca <bold>‘‘dhammesū’’</bold>ti puthuvacanena vuttaṃ. Anantāparimeyyānaṃ anaññavisayānaṃ <pageBreak edition="Myanmar" number="3.0064" /> buddhaguṇānaṃ nayato pariggaṇhanena therassa sātisayo bhagavati pasādo uppajjatīti āha <bold>‘‘bhiyyosomattāyā’’</bold>tiādi. ‘‘Suṭṭhu akkhāto’’ti vatvā taṃ evassa suṭṭhu akkhātataṃ dassetuṃ <bold>‘‘niyyāniko maggo’’</bold>ti vuttaṃ. Svākkhātatā hi dhammassa yadatthaṃ desito, tadatthasādhanena veditabbā. <bold>Phalatthāya niyyātī</bold>ti anantaravipākattā, attano uppattisamanantarameva phalanipphādanavasena pavattatīti attho. Vaṭṭacārakato niyyātīti vā <bold>niyyāniko,</bold> niyyānasīloti vā. <bold>Rāgadosamohanimmadanasamattho</bold>ti idhāpi <pageBreak edition="Pali Text Society" number="3.0081" /> ‘‘pasannosmi bhagavatīti dassetī’’ti ānetvā sambandho. <bold>Vaṅkādī</bold>ti <bold>ādi</bold>-saddena jimhakuṭile, aññe ca paṭipattidose saṅgaṇhāti. Bhagavā tumhākaṃ buddhasubuddhatā viya dhammasudhammatā, saṅghasuppaṭipatti ca dhammesu niṭṭhaṅgamanena sāvakapāramiñāṇe niṭṭhaṅgatattā mayhaṃ suṭṭhu vibhūtā supākaṭā jātāti dassento thero ‘‘svākkhāto bhagavatā dhammo, suppaṭipanno saṅghoti pasīdi’’nti avoca.</paragraph>
    <subhead line="35">Kusaladhammadesanāvaṇṇanā</subhead>
    <paragraph line="36" number="145"><bold>Anuttarabhāvo</bold>ti <pageBreak edition="Vipassana Research Institut" number="3.0058" /> seṭṭhabhāvo. Anuttaro bhagavā yena guṇena, so anuttarabhāvo, taṃ <bold>anuttariyaṃ.</bold> Yasmā tassāpi guṇassa kiñci uttaritaraṃ natthi eva, tasmā vuttaṃ ‘‘sā tumhākaṃ desanā anuttarāti vadatī’’ti. <bold>Kusalesu dhammesū</bold>ti kusaladhammanimittaṃ. Nimittatthe hi etaṃ bhummaṃ, tasmā kusaladhammadesanāhetupi bhagavāva anuttaroti attho. <bold>Bhūmiṃ dassento</bold>ti visayaṃ dassento. Kusaladhammadesanāya hi kusalā dhammā visayo. <bold>Vuttapade</bold>ti ‘‘kusalesu dhammesū’’ti evaṃ vuttavākye, evaṃ vā vuttadhammakoṭṭhāse. ‘‘Pañcadhā’’ti kasmā vuttaṃ, nanu chekaṭṭhenapi kusalaṃ icchitabbaṃ ‘‘kusalo tvaṃ rathassa aṅgapaccaṅgāna’’ntiādīsūti (ma. ni. 2.87)? Saccametaṃ, so pana chekaṭṭho kosallasambhūtaṭṭheneva saṅgahitoti visuṃ na gahito. ‘‘Kacci nu bhoto kusalaṃ, kacci bhoto anāmaya’’nti (jā. 1.15.146; 2.22.2008) <bold>jātake</bold> āgatattā <bold>‘‘jātakapariyāyaṃ patvā ārogyaṭṭhena kusalaṃ vaṭṭatī’’</bold>ti vuttaṃ. ‘‘Taṃ <pageBreak edition="Pali Text Society" number="3.0082" /> kiṃ maññatha, gahapatayo, ime dhammā kusalā vā akusalā vā sāvajjā vā anavajjā vā’’tiādīsu suttapadesesu ‘‘kusalā’’ti vuttadhammā eva ‘‘anavajjā’’ti vuttāti <pageBreak edition="Myanmar" number="3.0065" /> āha <bold>‘‘suttantapariyāyaṃ patvā anavajjaṭṭhena kusalaṃ vaṭṭatī’’</bold>ti. <bold>Abhidhamme</bold> ‘‘kosalla’’nti paññā āgatāti yonisomanasikārahetukassa kusalassa <bold>kosallasammūtaṭṭho,</bold> darathābhāvadīpanato <bold>niddarathaṭṭho,</bold> ‘‘kusalassa katattā upacitattā’’ti vatvā iṭṭhavipākaniddisanato <bold>sukhavipākaṭṭho</bold> ca abhidhammanayasiddhoti āha <bold>‘‘abhidhamma…pe… vipākaṭṭhenā’’</bold>ti. <bold>Bāhitikasutte</bold> (ma. ni. 2.358) bhagavato kāyasamācārādike vaṇṇentena dhammabhaṇḍāgārikena ‘‘yo kho mahārāja kāyasamācāro anavajjo’’ti kusalo kāyasamācāro rañño pasenadissa vutto. Na hi bhagavato sukhavipākakammaṃ atthīti sabbasāvajjarahitā kāyasamācārādayo ‘‘kusalā’’ti vuttā, idha pana ‘‘kusalesu dhammesū’’ti bodhipakkhiyadhammā ‘‘kusalā’’ti vuttā, te ca samathavipassanā maggasampayuttā ekantena sukhavipākā evāti avajjarahitatāmattaṃ upādāya anavajjattho kusala-saddoti āha <bold>‘‘imasmiṃ pana…pe… daṭṭhabba’’</bold>nti. Evañca katvā ‘‘phalasatipaṭṭhānaṃ pana idha anadhippeta’’nti idañca vacanaṃ samatthitaṃ hoti savipākasseva gahaṇanti katvā.</paragraph>
    <paragraph line="37"><bold>‘‘Cuddasavidhenā’’</bold>tiādi satipaṭṭhāne (dī. ni. 2.376; ma. ni. 1.109) vuttanayena veditabbaṃ. <bold>Paggahaṭṭhenā</bold>ti kusalapakkhassa paggaṇhanasabhāvena. <bold>Kiccavasenā</bold>ti anuppannākusalānuppādanādikiccavasena. Tato eva cassa catubbidhatā. <bold>Ijjhanaṭṭhenā</bold>ti nippajjanasabhāvena. <pageBreak edition="Vipassana Research Institut" number="3.0059" /> Chandādayo eva iddhipādesu visiṭṭhasabhāvā, itare avisiṭṭhā, tesampi viseso chandādikatoti āha <bold>‘‘chandādivasena nānāsabhāvā’’</bold>ti.</paragraph>
    <paragraph line="38"><bold>Adhimokkhādisabhāvavasenā</bold>ti <pageBreak edition="Pali Text Society" number="3.0083" /> pasādādhimokkhādisalakkhaṇavasena. <bold>Upatthambhanaṭṭhenā</bold>ti sampayuttadhammānaṃ upatthambhanakabhāvena. <bold>Akampiyaṭṭhenā</bold>ti paṭipakkhehi akampiyasabhāvena. <bold>Salakkhaṇenā</bold>ti adhimokkhādisabhāvena. <bold>Niyyānaṭṭhenā</bold>ti saṃkilesapakkhato, vaṭṭacārakato ca niggamanaṭṭhena. <bold>Upaṭṭhānādinā</bold>ti upaṭṭhānadhammavicayapaggahasampiyāyanapassambhanasamādhānaajjhupekkhanasaṅkhātena attano sabhāvena. <bold>Hetuṭṭhenā</bold>ti nibbānassa sampāpakahetubhāvena. <bold>Dassanādinā</bold>ti dassanābhiniropanapariggahasamuṭṭhāpanavodāpanapaggahupaṭṭhānasamādhānasaṅkhātena attano sabhāvena.</paragraph>
    <paragraph line="39"><bold>Sāsanassa</bold><pageBreak edition="Myanmar" number="3.0066" /><bold>pariyosānadassanattha</bold>nti sāsanaṃ nāma nippariyāyato sattatiṃsa bodhipakkhiyadhammā. Tattha ye samathavipassanāsahagatā, te sāsanassa ādi, maggapariyāpannā majjhe, phalabhūtā pariyosānaṃ, taṃdassanatthaṃ. Tenāha <bold>‘‘sāsanassa hī’’</bold>tiādi.</paragraph>
    <paragraph line="40">Puna <bold>etadānuttariyaṃ bhante</bold>ti yathāraddhāya desanāya nigamanaṃ. Vuttasseva atthassa puna vacanañhi nigamanaṃ vuttaṃ. <bold>Taṃ desana</bold>nti taṃ kusalesu dhammesu desanāppakāraṃ, desanāvidhiṃ, desetabbañca, <bold>sakalaṃ</bold> vā sampuṇṇaṃ anavasesaṃ <bold>abhijānāti</bold> abhivisiṭṭhena ñāṇena jānāti, <bold>asesaṃ abhijānanato</bold> eva <bold>uttari</bold> upari <bold>abhiññeyyaṃ natthi. Ito</bold>ti bhagavatā abhiññātato. <bold>Añño</bold> paramatthavasena <bold>dhammo vā</bold> paññattivasena <bold>puggalo vā</bold> ayaṃ nāma yaṃ bhagavā na jānātīti idaṃ natthi na upalabbhati sabbasseva sammadeva tumhehi abhiññātattā. <bold>Kusalesu dhammesu</bold> abhijānane, desanāyañca <bold>bhagavato uttaritaro natthi.</bold></paragraph>
    <subhead line="41">Āyatanapaṇṇattidesanāvaṇṇanā</subhead>
    <paragraph line="42" number="146"><bold>Āyatanapaññāpanāsū</bold>ti cakkhādīnaṃ, rūpādīnañca āyatanānaṃ <pageBreak edition="Pali Text Society" number="3.0084" /> sambodhanesu, tesaṃ ajjhattikabāhiravibhāgato, sabhāgavibhāgato, samudayato, atthaṅgamato, āhārato, ādīnavato, nissaraṇato ca desanāyanti attho.</paragraph>
    <subhead line="43">Gabbhāvakkantidesanāvaṇṇanā</subhead>
    <paragraph line="44" number="147"><bold>Gabbhokkamanesū</bold>ti <pageBreak edition="Vipassana Research Institut" number="3.0060" /> gabbhabhāvena mātukucchiyaṃ avakkamanesu anuppavesesu, gabbhe vā mātukucchismiṃ avakkamanesu. <bold>Pavisatī</bold>ti paccayavasena tattha nibbattento pavisanto viya hotīti katvā vuttaṃ. <bold>Ṭhātī</bold>ti santānaṭṭhitiyā pavattati, tathābhūto ca tattha vasanto viya hotīti āha <bold>‘‘vasatī’’</bold>ti. <bold>Pakatilokiyamanussānaṃ paṭhamā gabbhāvakkantī</bold>ti pacuramanussānaṃ gabbhāvakkanti desanāvasena idha paṭhamā. <bold>‘‘Dutiyā gabbhāvakkantī’’</bold>tiādīsupi evaṃ yojanā veditabbā.</paragraph>
    <paragraph line="45"><bold>Alamevā</bold>ti yuttameva.</paragraph>
    <paragraph line="46"><bold>Khipituṃ</bold><pageBreak edition="Myanmar" number="3.0067" /><bold>na sakkontī</bold>ti tathā vātānaṃ anuppajjanameva vadati. <bold>Sesa</bold>nti puna ‘‘etadānuttariya’’tiādi pāṭhappadesaṃ vadati.</paragraph>
    <subhead line="47">Ādesanavidhādesanāvaṇṇanā</subhead>
    <paragraph line="48" number="148"> Parassa cittaṃ ādisati etehīti <bold>ādesanāni,</bold> yathāupaṭṭhitanimittādīni, tāni eva aññamaññassa asaṃkiṇṇarūpena ṭhitattā <bold>ādesanavidhā,</bold> ādesanābhāgā, tāsu <bold>ādesanavidhāsu.</bold> Tenāha <bold>‘‘ādesanakoṭṭhāsesū’’</bold>ti. <bold>Āgatanimittenā</bold>ti yassa ādisati, tassa, attano ca upagatanimittena, nimittappattassa lābhālābhādiādisanavidhidassanassa pavattattā <bold>‘‘idaṃ nāma bhavissatī’’</bold>ti vuttaṃ. Pāḷiyaṃ pana ‘‘evampi te mano’’tiādinā parassa cittādisanameva āgataṃ, taṃ nidassanamattaṃ katanti daṭṭhabbaṃ. Tathā hi ‘‘idaṃ nāma bhavissatī’’ti vuttasseva atthassa vibhāvanavasena vatthu āgataṃ. <bold>Gatanimittaṃ</bold> nāma gamananimittaṃ. <bold>Ṭhitanimittaṃ</bold><pageBreak edition="Pali Text Society" number="3.0085" /> nāma attano samīpe ṭhānanimittaṃ, parassa gamanavasena, ṭhānavasena ca gahetabbanimittaṃ. <bold>Manussānaṃ</bold> paracittavidūnaṃ, itaresampi vā savanavasena parassa cittaṃ ñatvā kathentānaṃ <bold>saddaṃ sutvā. Yakkhapisācādīna</bold>nti hiṅkārayakkhānañceva kaṇṇapisācādipisācānaṃ, kumbhaṇḍanāgādīnañca.</paragraph>
    <paragraph line="49"><bold>Vitakkavipphāravasenā</bold>ti vipphārikabhāvena pavattavitakkassa vasena. <bold>Uppanna</bold>nti tato samuṭṭhitaṃ. <bold>Vippalapantāna</bold>nti kassaci atthassa abodhanato virūpaṃ, vividhaṃ vā palapantānaṃ. <bold>Suttapamattādīna</bold>nti <pageBreak edition="Vipassana Research Institut" number="3.0061" /><bold>ādi</bold>-saddena vedanāṭṭakhittacittādīnaṃ saṅgaho. <bold>Mahāaṭṭhakathāyaṃ</bold> pana ‘‘idaṃ vakkhāmi, evaṃ vakkhāmīti vitakkayato vitakkavipphārasaddo nāma uppajjatī’’ti (abhi. aṭṭha. 1.vacīkammadvārakathāpi) āgatattā jāgarantānaṃ pakatiyaṃ ṭhitānaṃ avippalapantānaṃ vitakkavipphārasaddo kadāci uppajjatīti viññāyati, yo loke ‘‘mantajappo’’ti vuccati. Yassa mahāaṭṭhakathāyaṃ asotaviññeyyatā vuttā. Tādisañhi sandhāya viññattisahajameva ‘‘jivhātālucalanādikaravitakkasamuṭṭhitaṃ sukhumasaddaṃ dibbasotena sutvā ādisatīti sutte vutta’’nti (dha. sa. mūlaṭī. vacīkammadvārakathāvaṇṇanā) <bold>ānandācariyo</bold> avoca. Vuttalakkhaṇo eva pana nātisukhumo attano, accāsannappadese ṭhitassa ca maṃsasotassāpi āpāthaṃ gacchatīti sakkā viññātuṃ. <bold>Tassā</bold>ti <pageBreak edition="Myanmar" number="3.0068" /> tassa puggalassa. <bold>Tassa vasenā</bold>ti tassa vitakkassa vasena. Evaṃ ayampi ādesanavidhā cetopariyañāṇavaseneva āgatāti veditabbā <pageBreak edition="Pali Text Society" number="3.0086" />. Keci pana <bold>‘‘tassa vasenā</bold>ti tassa saddassa vasenā’’ti atthaṃ vadanti, taṃ ayuttaṃ. Na hi saddaggahaṇena taṃsamuṭṭhāpakacittaṃ gayhati, saddaggahaṇānusārenapi tadatthasseva gahaṇaṃ hoti, na cittassa. Eteneva yadeke <bold>‘‘yaṃ vitakkayato</bold>ti yamatthaṃ vitakkayato’’ti vatvā <bold>‘‘tassa vasenā</bold>ti tassa atthassa vasenā’’ti vaṇṇenti, tampi paṭikkhittaṃ.</paragraph>
    <paragraph line="50">Manasā saṅkharīyantīti <bold>manosaṅkhārā,</bold> vedanāsaññā. <bold>Paṇihitā</bold>ti purimaparibandhavinayena padhānabhāvena nihitā ṭhapitā. Tenāha <bold>‘‘cittasaṅkhārā suṭṭhapitā’’</bold>ti. Vitakkassa vitakkanaṃ nāma uppādanamevāti āha <bold>‘‘pavattessatī’’</bold>ti. ‘‘Pajānātī’’ti pubbe vuttapadasambandhadassanavasena āneti. <bold>Āgamanenā</bold>ti jhānassa āgamanaṭṭhānavasena. <bold>Pubbabhāgenā</bold>ti maggassa sabbapubbabhāgena vipassanārambhena. Ubhayaṃ petaṃ yo sayaṃ jhānalābhī, adhigatamaggo ca aññaṃ tadatthāya paṭipajjantaṃ disvā ‘‘ayaṃ iminā nīhārena paṭipajjanto addhā jhānaṃ labhissati, maggaṃ adhigamissatī’’ti abhiññāya vinā anumānavasena jānāti, taṃ dassetuṃ vuttaṃ. Tenāha <bold>‘‘āgamanena jānāti nāmā’’</bold>tiādi. <bold>Anantarā</bold>ti vuṭṭhitakālaṃ sandhāyāha. Tadā hi pavattavitakkapajānaneneva jhānassa hānabhāgiyatādivisesapajānanaṃ.</paragraph>
    <paragraph line="51">Kiṃ panidaṃ cetopariyañāṇaṃ parassa cittaṃ paricchijja jānantaṃ iddhicittabhāvato avisesato sabbesampi cittaṃ jānātīti? Noti dassento <bold>‘‘tatthā’’</bold>tiādimāha. <bold>Na ariyāna</bold>nti yena cittena te ariyā nāma jātā, taṃ lokuttaracittaṃ na jānāti appaṭividdhabhāvato <pageBreak edition="Pali Text Society" number="3.0087" />. Yathā hi puthujjano sabbesampi ariyānaṃ lokuttaracittaṃ na jānāti appaṭividdhattā, evaṃ ariyopi heṭṭhimo uparimassa lokuttaracittaṃ na jānāti appaṭividdhattā eva <pageBreak edition="Vipassana Research Institut" number="3.0062" />. Yathā pana uparimo heṭṭhimaṃ phalasamāpattiṃ na samāpajjati, kiṃ evaṃ so tassa lokuttaracittaṃ na jānātīti codanaṃ sandhāyāha <bold>‘‘uparimo pana heṭṭhimassa jānātī’’</bold>ti, paṭividdhattāti adhippāyo. ‘‘Uparimo heṭṭhimaṃ na samāpajjatī’’ti vatvā tattha kāraṇamāha <bold>‘‘tesañhī’’</bold>tiādi. <bold>Tesa</bold>nti ariyānaṃ. <bold>Heṭṭhimā heṭṭhimā samāpatti</bold> bhūmantarappattiyā paṭippassaddhikappā. Tenāha <bold>‘‘tatrupapattiyeva hotī’’</bold>ti, na <pageBreak edition="Myanmar" number="3.0069" /> uparibhūmipatti. Nimittādivasena ñātassa kadāci byabhicāropi siyā, na pana abhiññāñāṇena ñātassāti āha <bold>‘‘ceto…pe… natthī’’</bold>ti. ‘‘Taṃ bhagavā’’tiādi <bold>sesaṃ</bold> nāma.</paragraph>
    <subhead line="52">Dassanasamāpattidesanāvaṇṇanā</subhead>
    <paragraph line="53" number="149"><bold>Brahmajāle</bold>ti brahmajālasuttavaṇṇanāyaṃ. Uttarapadalopena hesa niddeso. <bold>Ātappanti vīriyaṃ</bold> ātappati kosajjaṃ sabbampi saṃkilesapakkhanti. Kusalavīriyasseva hettha gahaṇaṃ appamādādipadantarasannidhānato. <bold>Padahitabbato</bold>ti padahanato, bhāvanaṃ uddissa vāyamanatoti attho. <bold>Anuyuñjitabbato</bold>ti anuyuñjanato. Īdisānaṃ padānaṃ bahulaṃkattuvisayatāya icchitabbattā ātappapadassa viya itaresampi kattusādhanatā daṭṭhabbā. Paṭipattiyaṃ nappamajjati etenāti <bold>appamādo,</bold> satiavippavāso. Sammā manasi karoti etenāti <bold>sammāmanasikāro,</bold> tathāpavatto kusalacittuppādo. Bhāvanānuyogameva tathā vadati. Desanākkamena <bold>paṭhamā, dassanasamāpatti nāma</bold> karajakāye paṭikkūlākārassa sammadeva dassanavasena pavattasamāpattibhāvato. <bold>Nippariyāyenevā</bold>ti vuttalakkhaṇadassanasamāpattisannissayattā, dassanamaggaphalabhāvato <pageBreak edition="Pali Text Society" number="3.0088" /> ca paṭhamasāmaññaphalaṃ pariyāyena vinā <bold>dassanasamāpatti.</bold></paragraph>
    <paragraph line="54"><bold>Atikkamma chavimaṃsalohitaṃ aṭṭhiṃ paccavekkhatī</bold>ti tāni apaccavekkhitvā aṭṭhimeva paccavekkhati. <bold>Aṭṭhiārammaṇā dibbacakkhupādakajjhānasamāpattī</bold>ti vuttanayena aṭṭhiārammaṇā dibbacakkhuadhiṭṭhānā paṭhamajjhānasamāpatti. Yo hi bhikkhu ālokakasiṇe catutthajjhānaṃ nibbattetvā taṃ pādakaṃ katvā adhigatadibbacakkhuñāṇo hutvā saviññāṇake kāye aṭṭhiṃ pariggahetvā tattha paṭikkūlamanasikāravasena paṭhamaṃ jhānaṃ nibbatteti, tassāyaṃ paṭhamajjhānasamāpatti <bold>dutiyā dassanasamāpatti.</bold> Tena vuttaṃ ‘‘aṭṭhi aṭṭhī’’tiādi. Yo panettha pāḷiyaṃ dvattiṃsākāramanasikāro vutto, so maggasodhanavasena vutto. Tattha vā kataparicayassa sukheneva vuttanayā aṭṭhipaccavekkhaṇā samijjhatīti. Tenevettha ‘‘imaṃ cevā’’ti <bold>‘‘atikkamma cā’’</bold>ti <bold>ca</bold>-saddo samuccayattho vutto. <bold>Taṃ jhāna</bold>nti yathāvuttaṃ <pageBreak edition="Myanmar" number="3.0070" /> paṭhamajjhānaṃ. <bold>Aya</bold>nti ayaṃ sakadāgāmiphalasamāpatti <pageBreak edition="Vipassana Research Institut" number="3.0063" />. Sātisayaṃ catusaccadassanāgamanato pariyāyena vinā mukhyā <bold>dutiyā dassanasamāpatti. Yāva tatiyamaggā vattatīti āha</bold> ‘‘khīṇāsavassa vasena catutthā dassanasamāpatti kathitā’’ti.</paragraph>
    <paragraph line="55">Pāḷiyaṃ <bold>purisassa cā</bold>ti <bold>ca</bold>-saddo byatireke, tena yathāvuttasamāpattidvayato vuccamānaṃyeva imassa visesaṃ joteti. Avicchedena pavattiyā sotasadisatāya viññāṇameva <bold>viññāṇasotaṃ,</bold> tadetaṃ viññāṇaṃ purimato anantarapaccayaṃ labhitvā pacchimassa anantarapaccayo hutvā pavattatīti ayaṃ assa sotāgatatāya sotasadisatā, tasmā pajānitabbabhāvena vuttaṃ ekameva cettha viññāṇaṃ <pageBreak edition="Pali Text Society" number="3.0089" />, tasmā aṭṭhakathāyaṃ <bold>‘‘viññāṇasotanti viññāṇamevā’’</bold>ti vuttaṃ. <bold>Dvīhipi bhāgehī</bold>ti orabhāgaparabhāgehi. Idhaloko hissa orabhāgo, paraloko parabhāgo dvinnampi vasenetaṃ sambandhanti. Tenāha <bold>‘‘idhaloke patiṭṭhita’’</bold>ntiādi. Viññāṇassa khaṇe khaṇe bhijjantassa kāmaṃ natthi kassaci patiṭṭhitatā, taṇhāvasena pana taṃ ‘‘patiṭṭhita’’nti vuccatīti āha <bold>‘‘chandarāgavasenā’’</bold>ti. Vuttañhetaṃ –</paragraph>
    <indent line="56">‘‘Kabaḷīkāre ce bhikkhave āhāre atthi rāgo, atthi nandī, atthi taṇhā, patiṭṭhitaṃ tattha viññāṇaṃ viruḷhaṃ. Yattha patiṭṭhitaṃ viññāṇaṃ viruḷhaṃ…pe… atthi tattha āyatiṃ punabbhavābhinibbattī’’tiādi (saṃ. ni. 2.64; kathā. 296; mahāni. 7).</indent>
    <paragraph line="57"><bold>Kamma</bold>nti kusalākusalakammaṃ, upayogavacanametaṃ. <bold>Kammato upagacchanta</bold>nti kammabhāvena upagacchantaṃ, viññāṇanti adhippāyo. Abhisaṅkhāraviññāṇañhi yena kammunā sahagataṃ, aññadatthu tabbhāvameva upagataṃ hutvā pavattati. <bold>Idhaloke patiṭṭhitaṃ nāma</bold> idha katūpacitakammabhāvūpagamanato. <bold>Kammabhavaṃ ākaḍḍhanta</bold>nti kammaviññāṇaṃ attanā sampayuttakammaṃ javāpetvā paṭisandhinibbattanena tadabhimukhaṃ ākaḍḍhantaṃ. Teneva paṭisandhinibbattanasāmatthiyena <bold>paraloke patiṭṭhitaṃ nāma</bold> attano phalassa tattha patiṭṭhāpanena. Keci pana ‘‘abhisaṅkhāraviññāṇaṃ parato vipākaṃ dātuṃ asamatthaṃ idhaloke patiṭṭhitaṃ nāma, dātuṃ samatthaṃ pana paraloke patiṭṭhitaṃ <pageBreak edition="Myanmar" number="3.0071" /> nāmā’’ti vadanti, taṃ tesaṃ matimattaṃ ‘‘ubhayato abbocchinna’’nti vuttattā. Yañca tehi ‘‘paraloke patiṭṭhita’’nti vuttaṃ, taṃ idhalokepi patiṭṭhitameva. Na hi tassa idhaloke patiṭṭhitabhāvena vinā paraloke patiṭṭhitabhāvo sambhavati. <bold>Sekkhaputhujjanānaṃ</bold><pageBreak edition="Pali Text Society" number="3.0090" /><bold>cetopariyañāṇa</bold>nti sekkhānaṃ <pageBreak edition="Vipassana Research Institut" number="3.0064" />, puthujjanānañca cetaso paricchindanakañāṇaṃ. <bold>Kathitaṃ</bold> paricchinditabbassa cetaso chandarāgavasena patiṭṭhitabhāvajotanato.</paragraph>
    <paragraph line="58">Catutthāya dassanasamāpattiyā tatiyadassanasamāpattiyaṃ vuttappaṭikkhepena attho veditabbo.</paragraph>
    <paragraph line="59">Purimānaṃ dvinnaṃ samāpattīnaṃ pubbe samathavasena atthassa vuttattā idāni vipassanāvasena dassetuṃ <bold>‘‘apicā’’</bold>tiādi vuttaṃ. <bold>Niccalameva</bold> pubbe vuttassa atthassa apanetabbato. Atthantaratthatāya dassiyamānāya padaṃ calitaṃ nāma hoti. <bold>Aparo nayo</bold>ti ettha paṭhamajjhānassa paṭhamadassanasamāpattibhāve apubbaṃ natthi. <bold>Dutiyajjhānaṃ dutiyā</bold>ti ettha pana ‘‘aṭṭhikavaṇṇakasiṇavasena paṭiladdhadutiyajjhānaṃ dutiyā dassanasamāpattī’’ti vadanti, tatiyajjhānampi tatheva paṭiladdhaṃ. Dassanasamāpattibhāvo pana yo bhikkhu ālokakasiṇe catutthajjhānaṃ nibbattetvā taṃ pādakaṃ katvā adhigatadibbacakkhuko hutvā saviññāṇake aṭṭhiṃ pariggahetvā tattha vaṇṇakasiṇavasena heṭṭhimāni tīṇi jhānāni nibbatteti, tassa. <bold>Tatiyajjhānaṃ tatiyā</bold> dassanasamāpatti adhiṭṭhānabhūtassa dibbacakkhuñāṇassa vasena. <bold>Catutthajjhānaṃ catutthā</bold>ti rūpāvacaracatutthajjhānaṃ nibbattetvā taṃ pādakaṃ katvā adhigatadibbacakkhuñāṇassa taṃ catutthajjhānaṃ catutthā dassanasamāpatti. Idhāpi sekkhaputhujjanānaṃ cetaso paricchindanena tatiyā dassanasamāpatti, arahato cittassa paricchindanena catutthā dassanasamāpatti veditabbā. Evañhesā atthavaṇṇanā pāḷiyā saṃsandeyya. <bold>‘‘Paṭhamamaggo’’</bold>tiādīsu aṭṭhiārammaṇapaṭhamajjhānapādako <bold>paṭhamamaggo paṭhamā dassanasamāpatti. </bold> Aṭṭhiārammaṇadutiyajjhānapādako <bold>dutiyamaggo dutiyā</bold> dassanasamāpatti. Paracittañāṇasahagatā catutthajjhānapādakā <bold>tatiyacatutthamaggā tatiyacatutthadassanasamāpattiyo</bold>ti <pageBreak edition="Pali Text Society" number="3.0091" />. Purisassa viññāṇapajānanaṃ panettha asammohavasena daṭṭhabbaṃ.</paragraph>
    <subhead line="60">Puggalapaṇṇattidesanāvaṇṇanā</subhead>
    <paragraph line="61" number="150"><bold>Puggalapaṇṇattīsū</bold>ti <pageBreak edition="Myanmar" number="3.0072" /> puggalānaṃ paññāpanesu. Guṇavisesavasena aññamaññaṃ asaṅkarato ṭhapanesu. <bold>Lokavohāravasenā</bold>ti lokasammutivasena. Lokavohāro hesa, yadidaṃ ‘‘satto puggalo’’tiādi. Rūpādīsu sattavisattatāya <bold>satto.</bold> Tassa tassa sattanikāyassa pūraṇato galanato, maraṇavasena patanato ca <bold>puggalo.</bold> Santatiyā nayanato <bold>naro. </bold> Attabhāvassa posanato <bold>poso. Evaṃ paññāpetabbāsu</bold> voharitabbāsu. ‘‘Sabbametaṃ puggalo’’ti imissā sādhāraṇapaññattiyā <pageBreak edition="Vipassana Research Institut" number="3.0065" /> vibhāvanavasena vuttaṃ, na idhādhippetaasādhāraṇapaññattiyā, tasmā <bold>lokapaññattīsū</bold>ti sattalokagatapaññattīsu. <bold>Anuttaro hoti</bold> anaññasādhāraṇattā tassa paññāpanassa.</paragraph>
    <paragraph line="62"><bold>Dvīhi bhāgehī</bold>ti kāraṇe, nissakke cetaṃ puthuvacanaṃ, āvuttiādivasena cāyamattho veditabboti āha <bold>‘‘arūpasamāpattiyā’’</bold>tiādi, etena ‘‘samāpattiyā vikkhambhanavimokkhena, maggena samucchedavimokkhena vimuttattā ubhatobhāgavimutto’’ti evaṃ pavatto <bold>tipiṭakacūḷanāgattheravādo,</bold> ‘‘nāmakāyato, rūpakāyato ca vimuttattā ubhatobhāgavimutto’’ti evaṃ pavatto <bold>tipiṭakamahādhammarakkhitattheravādo,</bold> ‘‘samāpattiyā vikkhambhanavimokkhena ekavāraṃ vimuttova maggena samucchedavimokkhena ekavāraṃ vimuttattā ubhatobhāgavimutto’’ti evaṃ pavatto <bold>tipiṭakacūḷābhayattheravādo</bold> cāti imesaṃ tiṇṇampi theravādānaṃ ekajjhaṃ saṅgaho katoti daṭṭhabbaṃ. <bold>Vimutto</bold>ti kilesehi vimutto, kilesavikkhambhanasamucchedanehi <pageBreak edition="Pali Text Society" number="3.0092" /> vā kāyadvayato vimuttoti attho. <bold>Arūpasamāpattīna</bold>nti niddhāraṇe sāmivacanaṃ. <bold>Arahattappattaanāgāmino</bold>ti bhūtapubbagatiyā vuttaṃ. Na hi arahattappatto anāgāmī nāma hoti. <bold>Pāḷī</bold>ti puggalapaññattipāḷi. <bold>Aṭṭha vimokkhe kāyena phusitvā</bold>ti aṭṭha samāpattiyo sahajātanāmakāyena paṭilabhitvā. <bold>Paññāya cassa disvā āsavā parikkhīṇā hontī</bold>ti vipassanāpaññāya saṅkhāragataṃ, maggapaññāya cattāri saccāni passitvā cattāropi āsavā parikkhīṇā honti. <bold>Disvā</bold>ti dassanahetu. Na hi āsave paññāya passanti, dassanakāraṇā pana <pageBreak edition="Myanmar" number="3.0073" /> parikkhīṇā ‘‘disvā parikkhīṇā’’ti vuttā dassanāyattaparikkhīṇattā. Evañhi dassanaṃ āsavānaṃ khayassa purimakiriyābhāvena vuttaṃ.</paragraph>
    <paragraph line="63"><bold>Paññāya</bold> visesato <bold>muttoti paññāvimutto</bold> anavasesato āsavānaṃ parikkhīṇattā. <bold>Aṭṭhavimokkhapaṭikkhepavaseneva,</bold> na tadekadesabhūtarūpajjhānapaṭikkhepavasena. Evañhi arūpajjhānekadesābhāvepi aṭṭhavimokkhapaṭikkhepo na hotīti siddhaṃ hoti. Arūpāvacarajjhānesu hi ekasmimpi sati ubhatobhāgavimuttoyeva nāma hoti, na paññāvimuttoti.</paragraph>
    <paragraph line="64"><bold>Phuṭṭhantaṃ sacchikarotī</bold>ti phuṭṭhānaṃ anto <bold>phuṭṭhanto,</bold> phuṭṭhānaṃ arūpajjhānānaṃ anantaro kāloti adhippāyo, accantasaṃyoge cetaṃ upayogavacanaṃ, phuṭṭhānantarakālameva sacchikātabbaṃ, sacchikato sacchikaraṇūpāyenāti vuttaṃ hoti. Tenāha <bold>‘‘so jhānaphassa’’</bold>ntiādi. <bold>Ekacce āsavā</bold>ti heṭṭhimamaggattayavajjhā āsavā. Yo hi arūpajjhānena rūpakāyato, nāmakāyekadesato <pageBreak edition="Vipassana Research Institut" number="3.0066" /> ca vikkhambhanavimokkhena vimutto, tena nirodhasaṅkhāto vimokkho ālocito pakāsito <pageBreak edition="Pali Text Society" number="3.0093" /> viya hoti, na pana kāyena sacchikato. Nirodhaṃ pana ārammaṇaṃ katvā ekaccesu āsavesu khepitesu tena sacchikato hoti, tasmā so sacchikātabbaṃ nirodhaṃ yathālocitaṃ nāmakāyena sacchikarotīti <bold>kāyasakkhī</bold>ti vuccati, na tu vimuttoti ekaccānaṃ āsavānaṃ aparikkhīṇattā.</paragraph>
    <paragraph line="65"><bold>Diṭṭhantaṃ patto</bold>ti dassanasaṅkhātassa sotāpattimaggañāṇassa anantaraṃ pattoti attho. ‘‘Diṭṭhattā patto’’tipi pāṭho, tena catusaccadassanasaṅkhātāya diṭṭhiyā nirodhassa pattataṃ dīpeti. Tenāha <bold>‘‘dukkhā saṅkhārā’’</bold>tiādi. Paṭhamaphalato paṭṭhāya yāva aggamaggā diṭṭhippattoti āha <bold>‘‘esopi kāyasakkhī viya chabbidho hotī’’</bold>ti. <bold>Idaṃ dukkha</bold>nti ‘‘idaṃ dukkhaṃ, ettakaṃ dukkhaṃ, na ito uddhaṃ dukkha’’nti <bold>yathābhūtaṃ pajānāti.</bold> Yasmā idaṃ yāthāvasarasato pajānāti, pajānanto ca ṭhapetvā taṇhaṃ pañcupādānakkhandhe ‘‘dukkhasacca’’nti pajānāti. Taṇhaṃ pana idaṃ dukkhaṃ ito samudeti, tasmā <bold>‘‘ayaṃ dukkhasamudayo’’ti yathābhūtaṃ pajānāti.</bold> Yasmā idaṃ dukkhañca samudayo ca nibbānaṃ patvā nirujjhanti vūpasamanti appavattiṃ gacchanti, tasmā taṃ <bold>‘‘ayaṃ dukkhanirodho’’ti yathābhūtaṃ pajānāti.</bold> Ariyo pana aṭṭhaṅgiko maggo <pageBreak edition="Myanmar" number="3.0074" /> taṃ dukkhanirodhaṃ gacchati, tena taṃ <bold>‘‘ayaṃ dukkhanirodhagāminī paṭipadā’’ti yathābhūtaṃ pajānāti.</bold> Ettāvatā nānakkhaṇe saccavavatthānaṃ dassitaṃ. Idāni taṃ ekakkhaṇe dassetuṃ <bold>‘‘tathāgatappaveditā’’</bold>tiādi vuttaṃ. <bold>Tathāgatappaveditā</bold>ti tathāgatena bodhimaṇḍe paṭividdhā viditā pākaṭā katā. <bold>Dhammā</bold>ti catusaccadhammā. <bold>Vodiṭṭhā hontī</bold>ti sudiṭṭhā honti. <bold>Vocaritā</bold>ti sucaritā, tesu tena paññā suṭṭhu carāpitāti attho. <bold>Aya</bold>nti ayaṃ evarūpo <bold>puggalo ‘‘diṭṭhippatto’’ti vuccati.</bold></paragraph>
    <paragraph line="66"><bold>Saddhāya</bold><pageBreak edition="Pali Text Society" number="3.0094" /><bold>vimutto</bold>ti saddahanavasena vimutto, etena sabbathā avimuttassapi saddhāmattena vimuttabhāvaṃ dasseti. <bold>Saddhāvimutto</bold>ti vā saddhāya adhimuttoti attho. <bold>Vuttanayenevā</bold>ti kāyasakkhimhi vuttanayeneva. <bold>No ca kho yathā diṭṭhippattassā</bold>ti yathā diṭṭhippattassa āsavā parikkhīṇā, na evaṃ saddhāya vimuttassāti attho. Kiṃ pana nesaṃ kilesappahāne nānattaṃ atthīti? Natthi. Atha kasmā saddhāvimutto diṭṭhippattaṃ na pāpuṇātīti? Āgamanīyanānattena. Diṭṭhippatto hi āgamanamhi kilese vikkhambhento appadukkhena, akilamanto ca sakkoti vikkhambhetuṃ, saddhāvimutto dukkhena kilamanto vikkhambheti, tasmā diṭṭhippattaṃ na pāpuṇāti. Tenāha <bold>‘‘etesu hī’’</bold>tiādi.</paragraph>
    <paragraph line="67">Ārammaṇaṃ <pageBreak edition="Vipassana Research Institut" number="3.0067" /> yāthāvato dhāreti avadhāretīti <bold>dhammo,</bold> paññā. <bold>Paññāpubbaṅgama</bold>nti paññāpadhānaṃ. Paññaṃ vāhetīti <bold>paññāvāhī,</bold> paññaṃ sātisayaṃ pavattetīti attho. Paññā vā imaṃ puggalaṃ vāheti, nibbānābhimukhaṃ gametīti attho. <bold>Saddhānusāri</bold>niddesepi eseva nayo.</paragraph>
    <paragraph line="68"><bold>Tasmā</bold>ti <bold>visuddhimagge</bold> (visuddhi. 2.770, 776) vuttattā, tato eva visuddhimagge, taṃ saṃvaṇṇanāsu (visuddhi. ṭī. 2.776) vuttanayenettha attho veditabbo.</paragraph>
    <subhead line="69">Padhānadesanāvaṇṇanā</subhead>
    <paragraph line="70" number="151"><bold>Padahanavasenā</bold>ti bhāvanānuyogavasena. <bold>Satta bojjhaṅgā padhānāti vuttā</bold> vivekanissitādibhāvena padahitabbato bhāvetabbato.</paragraph>
    <subhead line="71">Paṭipadādesanāvaṇṇanā</subhead>
    <paragraph line="72" number="152"><bold>Dukkhena</bold><pageBreak edition="Myanmar" number="3.0075" /><bold>kasirena samādhiṃ uppādentassā</bold>ti pubbabhāge āgamanakāle kicchena dukkhena sasaṅkhārena sappayogena kilamantassa kilese vikkhambhetvā lokuttarasamādhiṃ uppādentassa. <bold>Dandhaṃ taṃ ṭhānaṃ abhijānantassā</bold>ti vikkhambhitesu kilesesu vipassanāparivāse ciraṃ <pageBreak edition="Pali Text Society" number="3.0095" /> vasitvā taṃ lokuttarasamādhisaṅkhātaṃ ṭhānaṃ dandhaṃ saṇikaṃ abhijānantassa paṭivijjhantassa, sacchikarontassa pāpuṇantassāti attho. <bold>Ayaṃ vuccatī</bold>ti yā esā evaṃ uppajjati, ayaṃ kilesavikkhambhanapaṭipadāya dukkhattā, vipassanāparivāsapaññāya ca dandhattā maggakāle ekacittakkhaṇe uppannāpi <bold>paññā</bold> āgamanavasena ‘‘dukkhapaṭipadā dandhābhiññā nāmā’’ti vuccati. Upari tīsu padesupi imināva nayena attho veditabbo.</paragraph>
    <subhead line="73">Bhassasamācārādidesanāvaṇṇanā</subhead>
    <paragraph line="74" number="153"><bold>Bhassasamācāre</bold>ti vacīsamācāre. <bold>Ṭhito</bold>ti yathāraddhaṃ taṃ avicchedavasena kathento. Tenāha <bold>‘‘kathāmaggaṃ anupacchinditvā kathento’’</bold>ti. <bold>Musāvādūpasañhita</bold>nti antarantarā pavattena musāvādena upasaṃhitaṃ. <bold>Vibhūti</bold> vuccati visuṃbhāvo, tattha niyuttanti vebhūtikaṃ, tadeva <bold>vebhūtiyaṃ,</bold> pesuññaṃ. Tenāha <bold>‘‘bhedakaravāca’’</bold>nti. Karaṇuttariyalakkhaṇato sārambhato jātāti <bold>sārambhajā.</bold> Tassā pavattiākāradassanatthaṃ <bold>‘‘tvaṃ dussīlo’’</bold>tiādi vuttaṃ. Bahiddhākathā amanāpā, <pageBreak edition="Vipassana Research Institut" number="3.0068" /> manāpāpi parassa cittavighātāvahattā karaṇuttariyapakkhiyamevāti dassento <bold>‘‘tuyha’’</bold>ntiādimāha. <bold>Vikkhepakathāpavatta</bold>nti vikkhepakathāvasena pavattaṃ. <bold>Jayapurekkhāro hutvā</bold>ti attano jayaṃ purakkhatvā. Yaṃ kiñci na bhāsatīti yojanā. <bold>‘‘Mantā’’ti vuccati paññā,</bold> mantanaṃ jānananti katvā. <bold>‘‘Mantā’’</bold>ti idaṃ ‘‘mantetvā’’ti iminā samānatthaṃ nipātapadanti āha <bold>‘‘upaparikkhitvā’’</bold>ti. <bold>Yuttakathamevā</bold>ti attano, suṇantassa ca yuttarūpameva kathaṃ. <bold>Hadaye nidahitabbayutta</bold>nti atthasampattiyā, byañjanasampattiyā <pageBreak edition="Pali Text Society" number="3.0096" /> atthavedādipaṭilābhanimittattā citte ṭhapetabbaṃ, vimuttāyatanabhāvena manasi kātabbanti attho. Sabbaṅgasampannāpi vācā akāle bhāsitā abhājane bhāsitā viya na atthāvahāti āha <bold>‘‘yuttapattakālenā’’</bold>ti. Ayañca caturaṅgasamannāgatā subhāsitavācā <pageBreak edition="Myanmar" number="3.0076" /> saccasambodhāvahāditāya sattānaṃ mahiddhikā mahānisaṃsāti dassetuṃ <bold>‘‘evaṃ bhāsitā hī’’</bold>tiādi vuttaṃ.</paragraph>
    <paragraph line="75"><bold>Sīlācāre</bold>ti sīle ca ācāre ca parisuddhasīle ceva parisuddhamanosamācāre ca. <bold>Ṭhito</bold>ti patiṭṭhahanto. Saccaṃ etassa atthīti <bold>sacco</bold>ti āha <bold>‘‘saccakatho’’</bold>ti. Esa nayo <bold>saddho</bold>ti etthāpi. Tenāha <bold>‘‘saddhāsampanno’’</bold>ti. ‘‘Nanu ca heṭṭhā saccaṃ kathitamevā’’ti kasmā vuttaṃ? Heṭṭhā hi vacīsamācāraṃ kathentena saccaṃ kathitaṃ, paṭipakkhapaṭikkhepavasena idha sīlaṃ kathentena taṃ paripuṇṇaṃ katvā dassetuṃ saccaṃ sarūpeneva kathitaṃ. ‘‘Puggalādhiṭṭhānāya kathāya ārabbhantarañcetaṃ, tathāpi saccaṃ vatvā anantarameva saccassa kathanaṃ punaruttaṃ hotīti parassa codanāvasaro mā hotū’’ti tattha parihāraṃ dātukāmo <bold>‘‘idha kasmā puna vutta’’</bold>nti āha. <bold>Heṭṭhā vācāsaccaṃ kathitaṃ</bold> caturaṅgasamannāgataṃ subhāsitavācaṃ dassentena. <bold>Antamaso…pe… dassetuṃ idha vuttaṃ</bold> ‘‘evaṃ sīlaṃ suparisuddhaṃ hotī’’ti. Imasmiṃ panatthe ‘‘evaṃ parittakaṃ kho, rāhula, tesaṃ sāmaññaṃ, yesaṃ natthi sampajānamusāvāde lajjā’’tiādi nayappavattaṃ <bold>rāhulovādasuttaṃ</bold> dassetabbaṃ.</paragraph>
    <paragraph line="76">Guttā satikavāṭena pidahitā dvārā etenāti <bold>guttadvāro</bold>ti āha <bold>‘‘chasu indriyesū’’</bold>tiādi <pageBreak edition="Pali Text Society" number="3.0097" />. Pariyesanapaṭiggaṇhanaparibhogavissajjanavasena bhojane mattaṃ jānātīti <bold>bhojane mattaññū. Sama</bold>nti avisamaṃ. Samacāritā hi kāyavisamādīni pahāya kāyasamādipūraṇaṃ. <bold>Nisajjāyā</bold>ti ettha <bold>iti</bold>-saddo ādiattho, tena ‘‘āvaraṇīyehi dhammehi cittaṃ parisodhetī’’ti evamādiṃ saṅgaṇhāti. Bhāvanāya cittaparisodhanañhi jāgariyānuyogo, na niddāvinodanamattaṃ. <bold>Nittandī</bold>ti vigatathinamiddho. Sā pana nittanditā kāyālasiyavigamane pākaṭā hotīti vuttaṃ <bold>‘‘kāyālasiyavirahito’’</bold>ti. <bold>‘‘Āraddhavīriyo’’</bold>ti iminā duvidhopi vīriyārambho gahitoti taṃ vibhajitvā dassetuṃ <bold>‘‘kāyikavīriyenāpī’’</bold>tiādi vuttaṃ. Saṅgamma gaṇavihāro <pageBreak edition="Vipassana Research Institut" number="3.0069" /> sahavāso <bold>saṅgaṇikā,</bold> sā pana kilesehipi evaṃ hotīti tato visesetuṃ <bold>‘‘gaṇasaṅgaṇika’’</bold>nti vuttaṃ. Gaṇena saṅgaṇikaṃ gaṇasaṅgaṇikanti. <bold>Ārambhavatthuvasenā</bold>ti anadhigatavisesādhigamakāraṇavasena <bold>ekavihārī,</bold> na kevalaṃ ekībhāvavasena. <bold>Kilesasaṅgaṇika</bold>nti <pageBreak edition="Myanmar" number="3.0077" /> kilesasahitacittataṃ. <bold>Yathā tathā</bold>ti vipassanāvasena, paṭisaṅkhānavasena vā. Samathavasena <bold>ārammaṇūpanijjhānaṃ.</bold> Vipassanāvasena <bold>lakkhaṇūpanijjhānaṃ.</bold></paragraph>
    <paragraph line="77"><bold>Kalyāṇapaṭibhāno</bold>ti sundarapaṭibhāno, sā panassa paṭibhānasampadā vacanacāturiyasahitāva icchitāti āha <bold>‘‘vākkaraṇa…pe… sampanno cā’’</bold>ti. ‘‘Paṭibhāna’’nti hi ñāṇampi vuccati ñāṇassa upaṭṭhitavacanampi. Tattha atthayuttaṃ kāraṇayuttaṃ paṭibhānamassāti <bold>yuttapaṭibhāno.</bold> Pucchitānantarameva sīghaṃ byākātuṃ asamatthatāya no muttapaṭibhānaṃ assāti <bold>no muttapaṭibhāno.</bold> Idha pana vikiṇṇavāco muttapaṭibhāno adhippetoti adhippāyena <bold>‘‘sīlasamācārasmiñhi ṭhitabhikkhu muttapaṭibhāno na hotī’’</bold>ti vuttaṃ. <bold>Gamanasamatthāyā</bold>ti <pageBreak edition="Pali Text Society" number="3.0098" /> assutaṃ dhammaṃ gametuṃ samatthāya. <bold>Dhāraṇasamatthāyā</bold>ti sātisayaṃ sativīriyasahitatāya yathāsutaṃ yathāpariyattaṃ dhammaṃ dhāretuṃ samatthāya. Munanato anuminanato <bold>mutīti</bold> anumāna <bold>paññāya nāmaṃ. Tīhi padehī</bold>ti ‘‘gatimā dhitimā mutimā’’ti tīhi padehi. <bold>Heṭṭhā</bold>ti heṭṭhā ‘‘āraddhavīriyo’’ti vuttaṭṭhāne. <bold>Idhā</bold>ti ‘‘dhitimā’’ti vuttaṭṭhāne. Vīriyampi heṭṭhā guṇabhūtaṃ gahitanti vuttovāyamattho. <bold>Heṭṭhā</bold>ti ‘‘jāgariyānuyogamanuyutto, jhāyī’’ti ettha <bold>vipassanāpaññā kathitā. Idhā</bold>ti ‘‘dhitimā mutimā’’ti ettha <bold>buddhavacanagaṇhanapaññā</bold> kathitā karaṇapubbāparakosallapaññādīpanato. Kilesakāmopi vatthukāmo viya yathāpavatto assādīyatīti vuttaṃ <bold>‘‘vatthukāmakilesakāmesu agiddho’’</bold>ti.</paragraph>
    <subhead line="78">Anusāsanavidhādesanādivaṇṇanā</subhead>
    <paragraph line="79" number="154"><bold>Attano upāyamanasikārenā</bold>ti attani sambhūtena pathamanasikārena bhāvanāmanasikārena. <bold>Paṭipajjamāno</bold>ti visuddhiṃ paṭipajjamāno.</paragraph>
    <paragraph line="80" number="155"><bold>Kilesavimuttiñāṇe</bold>ti kilesappahānajānane.</paragraph>
    <paragraph line="81" number="156"><bold>Pariyādiyamāno</bold>ti paricchijja gaṇhantoti attho. <bold>Suddhakkhandheyeva anussarati</bold> nāmagottaṃ pariyādiyituṃ asakkonto. Vuttamevatthaṃ vivarituṃ <bold>‘‘eko hī’’</bold>tiādi vuttaṃ. <bold>Sakkoti</bold><pageBreak edition="Vipassana Research Institut" number="3.0070" /> pariyādiyituṃ. <bold>Asakkontassa</bold><pageBreak edition="Myanmar" number="3.0078" /><bold>vasena gahitaṃ,</bold> ‘‘amutrāsiṃ evaṃnāmo’’tiādi vuttanti attho. <bold>Asakkontassā</bold>ti ca ārohane asakkontassa, orohane pana ñāṇassa thirabhūtattā. Tenāha <bold>‘‘suddhakkhandheyeva anussaranto’’</bold>tiādi. <bold>Eta</bold>nti pubbāparavirodhaṃ. <bold>Na sallakkhesi</bold> diṭṭhābhinivesena <pageBreak edition="Pali Text Society" number="3.0099" /> kuṇṭhañāṇattā. Tenāha <bold>‘‘diṭṭhigatikattā’’</bold>ti. <bold>Ṭhāna</bold>nti ekasmiṃ pakkhe avaṭṭhānaṃ. <bold>Niyamo</bold>ti vādaniyamo paṭiniyatavādatā. Tenāha <bold>‘‘imaṃ gahetvā’’</bold>tiādi.</paragraph>
    <paragraph line="82" number="157"><bold>Piṇḍagaṇanāyā</bold>ti ‘‘ekaṃ dve’’tiādinā agaṇetvā saṅkalanapaduppādanādinā piṇḍanavasena gaṇanāya. <bold>Acchiddakavasenā</bold>ti avicchindakagaṇanāvasena gaṇanā kamagaṇanaṃ muñcitvā ‘‘imasmiṃ rukkhe ettakāni paṇṇānī’’ti vā ‘‘imasmiṃ jalāsaye ettakāni udakāḷhakānī’’ti vā evaṃ gaṇetabbassa ekajjhampi piṇḍetvā gaṇanā. Kamagaṇanā hi antarantarā vicchijja pavattiyā pacchindikā. Sā panesā gaṇanā savanantaraṃ anapekkhitvā manasāva gaṇetabbato <bold>‘‘manogaṇanā’’</bold>tipi vuccatīti āha <bold>‘‘manogaṇanāyā’’</bold>ti. <bold>Piṇḍagaṇanameva dasseti,</bold> na vibhāgagaṇanaṃ. <bold>Saṅkhātuṃ na sakkā</bold> aññehi asaṅkhyeyyābhāvato. Paññāpāramiyā pūritabhāvaṃ dassento itarāsaṃ pūraṇena vinā tassā pūraṇaṃ natthīti <bold>‘‘dasannaṃ pāramīnaṃ pūritattā’’</bold>ti āha. Tenāha <bold>‘‘sabbaññutaññāṇassa suppaṭividdhattā’’</bold>ti. <bold>Ettakanti dassethāti dīpeti</bold> thero. Yaṃ pana pāḷiyaṃ ‘‘sākāraṃ sauddesaṃ anussaratī’’ti vuttaṃ, taṃ tassa anussaraṇamattaṃ sandhāya vuttaṃ, na āyuno vassādigaṇanāya paricchindanaṃ tassa avisayabhāvato.</paragraph>
    <paragraph line="83" number="158"><bold>Tumhākaṃ sammāsambuddhānaṃ yeva anuttarā</bold> anaññasādhāraṇattā. Idāni tassā desanāya majjhe bhinnasuvaṇṇassa viya vibhāgābhāvaṃ dassetuṃ <bold>‘‘atītabuddhāpī’’</bold>tiādi vuttaṃ. <bold>Imināpi kāraṇenā</bold>ti anuttarabhāvena, aññehi buddhehi ekasadisabhāvena ca.</paragraph>
    <paragraph line="84" number="159"> Āsavānaṃ ārammaṇabhāvūpagamanena <bold>sāsavā. </bold> Upecca <pageBreak edition="Pali Text Society" number="3.0100" /> ādhīyantīti <bold>upādhī,</bold> dosāropanāni, saha upādhīhīti <bold>saupādhikā.</bold> Anariyiddhiyañhi attano cittadosena ekacce upārambhaṃ dadanti, svāyamattho <bold>kevaṭṭasuttena</bold> dīpetabbo. <bold>No ‘‘ariyā’’ti vuccati</bold> sāsavabhāvato. Niddosehi <pageBreak edition="Myanmar" number="3.0079" /> khīṇāsavehi pavattetabbato <bold>niddosā</bold> dosehi saha appavattanato. Tato eva <bold>anupārambhā.</bold> Ariyānaṃ iddhīti <bold>ariyiddhīti vuccati.</bold></paragraph>
    <paragraph line="85"><bold>Appaṭikkūlasaññī</bold>ti iṭṭhasaññī iṭṭhākārena pavattacitto. <bold>Paṭikkūle</bold>ti amanuññe aniṭṭhe <pageBreak edition="Vipassana Research Institut" number="3.0071" />. <bold>Dhātusañña</bold>nti ‘‘dhātuyo’’ti saññaṃ. <bold>Upasaṃharatī</bold>ti upaneti pavatteti. <bold>Aniṭṭhasmiṃ vatthusmi</bold>nti aniṭṭhe sattasaññite ārammaṇe. <bold>Mettāya vā pharatī</bold>ti mettaṃ hitesitaṃ upasaṃharanto sabbatthakameva taṃ tattha pharati. <bold>Dhātuto vā upasaṃharatī</bold>ti dhammasabhāvacintanena dhātuso, paccavekkhaṇāya dhātumanasikāraṃ vā tattha pavatteti. <bold>Appaṭikkūle satte</bold> ñātimittādike yāthāvato dhammasabhāvacintanena aniccasaññāya visabhāgabhūte ‘‘kesādi asucikoṭṭhāsamevā’’ti <bold>asubhasaññaṃ pharati</bold> asubhamanasikāraṃ pavatteti. <bold>Chaḷaṅgupekkhāyā</bold>ti iṭṭhāniṭṭhachaḷārammaṇāpāthe parisuddhapakatibhāvāvijahanalakkhaṇāya chasu dvāresu pavattanato ‘‘chaḷaṅgupekkhāyā’’ti laddhanāmāya tatramajjhattupekkhāya.</paragraph>
    <paragraph line="86"><bold>Taṃ desana</bold>nti taṃ dvīsu iddhividhāsu desanappakāraṃ desanāvidhiṃ. <bold>Asesaṃ sakala</bold>nti asesaṃ niravasesaṃ sampuṇṇaṃ abhivisiṭṭhena ñāṇena jānāti. <bold>Asesaṃ abhijānato</bold> tato <bold>uttari abhiññeyyaṃ</bold><pageBreak edition="Pali Text Society" number="3.0101" /><bold>natthi. Ito</bold>ti bhagavato abhiññātato. <bold>Añño</bold> paramatthavasena <bold>dhammo vā</bold> paññattivasena <bold>puggalo vā ayaṃ nāma yaṃ bhagavā na jānātīti idaṃ natthi</bold> na upalabbhati sabbasseva sammadeva tumhehi abhiññātattā. Dvīsu <bold>iddhividhāsu</bold> abhijānane, desanāyañca <bold>bhagavato uttaritaro natthi. Imināpī</bold>ti <bold>pi</bold>-saddo na kevalaṃ vuttatthasamuccayattho, atha kho avuttatthasamuccayatthopi daṭṭhabbo. Yaṃ taṃ bhantetiādināpi hi bhagavato guṇadassanaṃ tasseva pasādassa kāraṇavibhāvanaṃ.</paragraph>
    <subhead line="87">Aññathāsatthuguṇadassanādivaṇṇanā</subhead>
    <paragraph line="88" number="160"> Pubbe ‘‘etadānuttariyaṃ bhante’’tiādinā yathāvuttabuddhaguṇā dassitā, tato añño evāyaṃ pakāro ‘‘yaṃ taṃ bhante’’tiādinā āraddhoti āha <bold>‘‘aparenāpi ākārenā’’</bold>ti. Buddhānaṃ sammāsambodhiyā saddahanato visesato <bold>saddhā kulaputtā nāma bodhisattā,</bold> mahābodhisattāti adhippāyo. Te hi mahābhinīhārato paṭṭhāya <pageBreak edition="Myanmar" number="3.0080" /> mahābodhiyaṃ sattā āsattā laggā niyatabhāvūpagamanena kenaci asaṃhāriyabhāvato. Yato nesaṃ na kathañci tattha saddhāya aññathattaṃ hoti, eteneva tesaṃ kammaphalaṃ saddhāyapi aññathattābhāvo dīpito daṭṭhabbo. <bold>Tasmā</bold>ti yasmā atisayavacanicchāvasena, ‘‘anuppattaṃ taṃ bhagavatā’’ti saddantarasannidhānena ca visiṭṭhavisayaṃ ‘‘saddhena kulaputtenā’’ti idaṃ padaṃ, tasmā. Lokuttaradhammasamadhigamamūlakattā sabbabuddhaguṇasamadhigamassa ‘‘nava lokuttaradhammā’’ti vuttaṃ. <bold>‘‘Āraddhavīriyenā’’tiādīsu</bold> samāsapadesu <bold>‘‘vīriyaṃ thāmo’’tiādīni</bold> avayavapadāni. <bold>Ādi</bold>-saddena parakkamapadaṃ saṅgaṇhāti, na <pageBreak edition="Vipassana Research Institut" number="3.0072" /> dhorayhapadaṃ. Na hi taṃ vīriyavevacanaṃ, atha kho vīriyavantavācakaṃ. Dhurāya niyuttoti hi <bold>dhorayho.</bold> Tenāha <pageBreak edition="Pali Text Society" number="3.0102" /> ‘‘taṃ dhuraṃ vahanasamatthena mahāpurisenā’’ti. <bold>Paggahitavīriyenā</bold>ti asithilavīriyena. <bold>Thiravīriyenā</bold>ti ussoḷhībhāvūpagamanena thirabhāvappattavīriyena. <bold>Asamadhurehī</bold>ti anaññasādhāraṇadhurehi. Paresaṃ asayhasahanā hi lokanāthā. <bold>Taṃ sabbaṃ</bold> acinteyyāparimeyyabhedaṃ buddhānaṃ guṇajātaṃ. Pāramitā, buddhaguṇā, veneyyasattāti yasmā idaṃ tayaṃ sabbesampi buddhānaṃ samānameva, tasmā āha <bold>‘‘atītānāgata…pe… ūno natthī’’</bold>ti.</paragraph>
    <paragraph line="89"><bold>Kāmasukhallikānuyoga</bold>nti kāmasukhe allīnā hutvā anuyuñjanaṃ. <bold>Ko jānāti paralokaṃ</bold> ‘‘atthī’’ti, ettha ‘‘ko ekavisayoyaṃ indriyagocaro’’ti evaṃdiṭṭhi hutvāti adhippāyo. <bold>Sukho</bold>ti iṭṭho sukhāvaho. <bold>Paribbājikāyā</bold>ti tāpasaparibbājikāya taruṇiyā. <bold>Mudukāyā</bold>ti sukhumālāya. <bold>Lomasāyā</bold>ti taruṇamudulomavatiyā. <bold>Moḷibandhāhī</bold>ti moḷiṃ katvā bandhakesāhi. <bold>Paricārentī</bold>ti attano pāricārikaṃ karonti, indriyāni vā tattha parito cārenti. <bold>Lāmaka</bold>nti paṭikiliṭṭhaṃ. <bold>Gāmavāsīnaṃ</bold> bālānaṃ <bold>dhammaṃ.</bold> Puthujjanānamidanti <bold>pothujjanikaṃ.</bold> Yathā pana taṃ ‘‘puthujjanānamida’’nti vattabbataṃ labhati, taṃ dassetuṃ <bold>‘‘puthujjanehi sevitabba’’</bold>nti āha. Anariyehi sevitabbanti vā <bold>anariyaṃ. </bold> Yasmā pana niddosattho ariyattho, tasmā <bold>‘‘anariyanti na niddosa’’</bold>nti vuttaṃ. <bold>Anatthasaṃyutta</bold>nti diṭṭhadhammikasamparāyikādivividhavipulānatthasañhitaṃ. <bold>Attakilamathānuyoga</bold>nti attano kilamathassa khedanassa anuyuñjanaṃ. Dukkhaṃ <pageBreak edition="Pali Text Society" number="3.0103" /> etassa atthīti <bold>dukkhaṃ.</bold> Dukkhamanaṃ etassāti <bold>dukkhamaṃ.</bold></paragraph>
    <paragraph line="90"><bold>Ābhicetasikāna</bold>nti <pageBreak edition="Myanmar" number="3.0081" /><bold>abhiceto</bold> vuccati abhikkantaṃ visuddhaṃ cittaṃ, adhicittaṃ vā, tasmiṃ abhicetasi jātānīti ābhicetasikāni, abhicetosannissitāni vā. <bold>Diṭṭhadhammasukhavihārāna</bold>nti diṭṭhadhamme sukhavihārānaṃ, <bold>diṭṭhadhammo</bold> vuccati paccakkho attabhāvo, tattha sukhavihārabhūtānanti attho, rūpāvacarajhānānametaṃ adhivacanaṃ. Tāni hi appetvā nisinnā jhāyino imasmiṃyeva attabhāve asaṃkiliṭṭhaṃ nekkhammasukhaṃ vindanti, tasmā ‘‘diṭṭhadhammasukhavihārānī’’ti vuccantīti. <bold>Kathitā</bold> ‘‘diṭṭhadhammasukhavihāro’’ti sappītikattā, lokuttaravipākasukhumasañhitattā ca. <bold>Saha maggena vipassanāpādakajjhānaṃ</bold> kathitaṃ ‘‘cattārome cunda sukhallikānuyogā ekantanibbidāyā’’tiādinā (dī. ni. 3.184) <bold>catutthajjhānikaphalasamāpattī</bold>ti catutthajjhānikā phalasamāpatti diṭṭhadhammasukhavihārabhāvena kathitā. Cattāri rūpāvacarāni <bold>‘‘diṭṭhadhammasukhavihārajjhānānī’’</bold>ti <bold>kathitānī</bold>ti attho. <bold>Nikāmalābhī</bold>ti nikāmena lābhī attano icchāvasena lābhī. Icchiticchitakkhaṇe samāpajjituṃ samatthoti attho <pageBreak edition="Vipassana Research Institut" number="3.0073" />. Tenāha <bold>‘‘yathākāmalābhī’’</bold>ti. <bold>Adukkhalābhī</bold>ti sukheneva paccanīkadhammānaṃ samucchinnattā samāpajjituṃ samattho. <bold>Akasiralābhī</bold>ti akasirānaṃ vipulānaṃ lābhī, yathāparicchedeneva vuṭṭhātuṃ samattho. Ekacco hi lābhīyeva hoti, na pana sakkoti icchiticchitakkhaṇe samāpajjituṃ. Ekacco tathā samāpajjituṃ sakkoti, pāribandhake pana kicchena vikkhambheti. Ekacco tathā ca samāpajjati, pāribandhake ca akiccheneva vikkhambheti <pageBreak edition="Pali Text Society" number="3.0104" />, na sakkoti nāḷikayantaṃ viya yathāparicchede vuṭṭhātuṃ. Bhagavā pana sabbaso samucchinnapāribandhakattā vasibhāvassa sammadeva samadhigatattā sabbametaṃ sammadeva sakkoti.</paragraph>
    <subhead line="91">Anuyogadānappakāravaṇṇanā</subhead>
    <paragraph line="92" number="161"><bold>Dasasahassilokadhātuyā</bold>ti imāya lokadhātuyā saddhiṃ imaṃ lokadhātuṃ parivāretvā ṭhitāya dasasahassilokadhātuyā. Jātikhettabhāvena hi taṃ ekajjhaṃ gahetvā ‘‘ekissā lokadhātuyā’’ti vuttaṃ, tattakāya eva jātikhettabhāvo dhammatāvasena veditabbo. ‘‘Pariggahavasenā’’ti keci. Sabbesampi buddhānaṃ tattakaṃ eva <pageBreak edition="Myanmar" number="3.0082" /> jātikhettaṃ. ‘‘Tannivāsīnaṃyeva ca devānaṃ dhammābhisamayo’’ti vadanti. Pakampanadevatūpasaṅkamanādinā jātacakkavāḷena samānayogakkhamaṭṭhānaṃ <bold>jātikhettaṃ.</bold> Saraseneva āṇāpavattanaṭṭhānaṃ <bold>āṇākhettaṃ.</bold> Buddhañāṇassa visayabhūtaṃ ṭhānaṃ <bold>visayakhettaṃ. Okkamanādīnaṃ</bold> channameva gahaṇaṃ nidassanamattaṃ mahābhinīhārādikālepi tassa pakampanalabbhanato. <bold>Āṇākhettaṃ nāma,</bold> yaṃ ekaccaṃ saṃvaṭṭati, vivaṭṭati ca. <bold>Āṇā vattati</bold> tannivāsidevatānaṃ sirasā sampaṭicchanena, tañca kho kevalaṃ buddhānaṃ ānubhāveneva, na adhippāyavasena. ‘‘Yāvatā pana ākaṅkheyyā’’ti (a. ni. 3.81) vacanato tato parampi āṇā pavatteyyeva.</paragraph>
    <paragraph line="93"><bold>Nuppajjantīti pana atthī</bold>ti ‘‘na me ācariyo atthi, sadiso me na vijjatī’’ti (ma. ni. 1.285; 2.341; mahāva. 11; kathā. 405) imissā <pageBreak edition="Pali Text Society" number="3.0105" /> lokadhātuyā ṭhatvā vadantena bhagavatā, imasmiṃyeva sutte ‘‘kiṃ panāvuso, sāriputta, atthetarahi añño samaṇo vā brāhmaṇo vā bhagavatā samasamo sambodhiya’’nti (dī. ni. 3.161) evaṃ puṭṭho ‘‘ahaṃ bhante noti vadeyya’’nti (dī. ni. 3.161) vatvā tassa kāraṇaṃ dassetuṃ ‘‘aṭṭhānametaṃ anavakāso, yaṃ ekissā lokadhātuyā dve arahanto sammāsambuddhā’’ti (dī. ni. 3.161; ma. ni. 3.129; a. ni. 1.277; netti. 57; mi. pa. 5.1.1) imaṃ suttaṃ dassentena <pageBreak edition="Vipassana Research Institut" number="3.0074" /> dhammasenāpatinā ca buddhakhettabhūtaṃ imaṃ lokadhātuṃ ṭhapetvā aññattha anuppatti vuttā hotīti adhippāyo.</paragraph>
    <paragraph line="94"><bold>Ekato</bold>ti saha, ekasmiṃ kāleti attho. So pana kālo kathaṃ paricchinnoti? Carimabhave paṭisandhiggahaṇato paṭṭhāya yāva dhātuparinibbānanti dassento <bold>‘‘tattha bodhipallaṅke’’</bold>tiādimāha. <bold>Nisinnakālato paṭṭhāyā</bold>ti paṭilomakkamena vadati. <bold>Khettapariggaho katova</bold> hoti ‘‘idaṃ buddhānaṃ jātikhetta’’nti. Kena pana pariggaho kato? Uppajjamānena bodhisattena. <bold>Parinibbānato paṭṭhāyā</bold>ti anupādisesāya nibbānadhātuyā parinibbānato paṭṭhāya. <bold>Etthantare</bold>ti carimabhave bodhisattassa paṭisandhiggahaṇaṃ, dhātuparinibbānanti imehi dvīhi paricchinne etasmiṃ antare.</paragraph>
    <subhead line="95">Tipiṭakaantaradhānakathāvaṇṇanā</subhead>
    <paragraph line="96">‘‘Na <pageBreak edition="Myanmar" number="3.0083" /> nivāritā’’ti vatvā tattha kāraṇaṃ dassetuṃ <bold>‘‘tīṇi hī’’</bold>tiādi vuttaṃ. Paṭipattiantaradhānena sāsanassa osakkitattā aparassa uppatti laddhāvasarā hoti. <bold>Paṭipadā</bold>ti paṭivedhāvahā pubbabhāgapaṭipadā.</paragraph>
    <paragraph line="97">‘‘Pariyatti pamāṇa’’nti vatvā tamatthaṃ bodhisattaṃ nidassanaṃ katvā dassetuṃ <bold>‘‘yathā’’</bold>tiādi vuttaṃ. Tayidaṃ hīnaṃ nidassanaṃ katanti daṭṭhabbaṃ. Niyyānikadhammassa hi ṭhitiṃ dassento aniyyānikadhammaṃ nidasseti.</paragraph>
    <paragraph line="98"><bold>Mātikāya antarahitāyā</bold>ti ‘‘yo pana bhikkhū’’tiādi (pārā. 39, 44; pāci. 45) nayappavattāya <pageBreak edition="Pali Text Society" number="3.0106" /> sikkhāpadapāḷimātikāya antarahitāya. Nidānuddesasaṅkhāte pātimokkhe, pabbajjāupasampadākammesu ca <bold>sāsanaṃ tiṭṭhati.</bold> Yathā vā pātimokkhe dharante eva pabbajjā upasampadā ca, evaṃ sati eva tadubhaye pātimokkhaṃ tadubhayābhāve pātimokkhābhāvato. Tasmā tayidaṃ tayaṃ sāsanassa ṭhitihetūti āha <bold>‘‘pātimokkhapabbajjāupasampadāsu ṭhitāsu sāsanaṃ tiṭṭhatī’’</bold>ti. Yasmā vā upasampadādhīnaṃ pātimokkhaṃ anupasampannassa anicchitattā, upasampadā ca pabbajjādhīnā, tasmā pātimokkhe, taṃ siddhiyā siddhāsu pabbajjupasampadāsu ca sāsanaṃ tiṭṭhati. <bold>Osakkitaṃ nāmā</bold>ti pacchimakapaṭivedhasīlabhedadvayaṃ ekato katvā tato paraṃ <pageBreak edition="Vipassana Research Institut" number="3.0075" /> vinaṭṭhaṃ nāma hoti, pacchimakapaṭivedhato paraṃ paṭivedhasāsanaṃ, pacchimakasīlabhedato paraṃ paṭipattisāsanaṃ vinaṭṭhaṃ nāma hotīti attho.</paragraph>
    <subhead line="99">Sāsanaantarahitavaṇṇanā</subhead>
    <paragraph line="100">Etena kāmaṃ ‘‘sāsanaṭṭhitiyā pariyatti pamāṇa’’nti vuttaṃ, pariyatti pana paṭipattihetukāti paṭipattiyā asati sā appatiṭṭhā hoti paṭivedho viya, tasmā paṭipattiantaradhānaṃ sāsanosakkanassa visesakāraṇanti dassetvā tayidaṃ sāsanosakkanaṃ dhātuparinibbānosānanti dassetuṃ <bold>‘‘tīṇi parinibbānānī’’</bold>tiādi vuttaṃ. <bold>Dhātūnaṃ sannipātanādi</bold> buddhānaṃ adhiṭṭhānenevāti veditabbaṃ.</paragraph>
    <paragraph line="101"><bold>Tā</bold>ti <pageBreak edition="Myanmar" number="3.0084" /> rasmiyo. <bold>Kāruñña</bold>nti paridevanakāruññaṃ. Jambudīpe, dīpantaresu, devanāgabrahmalokesu ca vippakiritvā ṭhitānaṃ dhātūnaṃ mahābodhipallaṅkaṭṭhāne ekajjhaṃ sannipātanaṃ, rasmivissajjanaṃ, tattha tejodhātuyā uṭṭhānaṃ, ekajālibhāvo cāti sabbametaṃ satthu adhiṭṭhānavasenevāti veditabbaṃ.</paragraph>
    <paragraph line="102"><bold>Anacchariyattā</bold>ti dvīsupi uppajjamānesu acchariyattābhāvadosatoti <pageBreak edition="Pali Text Society" number="3.0107" /> attho. Buddhā nāma majjhe bhinnasuvaṇṇaṃ viya ekasadisāti tesaṃ desanāpi ekarasā evāti āha <bold>‘‘desanāya ca visesābhāvato’’</bold>ti, etena ca anacchariyattameva sādheti. <bold>‘‘Vivādabhāvato’’</bold>ti etena vivādābhāvatthaṃ dve ekato na uppajjantīti dasseti.</paragraph>
    <paragraph line="103"><bold>Tatthā</bold>ti milindapañhe (mi. pa. 5.1.1). <bold>Ekuddeso</bold>ti eko ekavidho abhinno uddeso. Sesapadesupi eseva nayo.</paragraph>
    <paragraph line="104">Ekaṃ eva buddhaṃ dhāretīti <bold>ekabuddhadhāraṇī,</bold> etena evaṃsabhāvā ete buddhaguṇā, yena dutiyaṃ buddhaguṇaṃ dhāretuṃ asamatthā ayaṃ lokadhātūti dasseti. Paccayavisesanipphannānañhi dhammānaṃ sabhāvaviseso na sakkā nivāretunti. ‘‘Na dhāreyyā’’ti vatvā tameva adhāraṇaṃ pariyāyehi pakāsento <bold>‘‘caleyyā’’</bold>tiādimāha. Tattha <bold>caleyyā</bold>ti paripphandeyya. <bold>Kampeyyā</bold>ti pavedheyya. <bold>Nameyyā</bold>ti ekapassena natā bhaveyya. <bold>Oṇameyyā</bold>ti osīdeyya. <bold>Vinameyyā</bold>ti vividhā ito cito ca nameyya. <bold>Vikireyyā</bold>ti vātena bhusamuṭṭhi viya vippakireyya. <bold>Vidhameyyā</bold>ti <pageBreak edition="Vipassana Research Institut" number="3.0076" /> vinasseyya. <bold>Viddhaṃseyyā</bold>ti sabbaso viddhastā bhaveyya. Tathābhūtā ca na katthaci tiṭṭheyyāti āha <bold>‘‘na ṭhānaṃ upagaccheyyā’’</bold>ti.</paragraph>
    <paragraph line="105">Idāni tattha nidassanaṃ dassento <bold>‘‘yathā mahārājā’’</bold>tiādimāha. Tattha <bold>samupādikā</bold>ti samaṃ uddhaṃ pajjati pavattatīti samupādikā, udakassa upari samaṃgāminīti attho. <bold>Vaṇṇenā</bold>ti saṇṭhānena. <bold>Pamāṇenā</bold>ti ārohena. <bold>Kisathūlenā</bold>ti kisathūlabhāvena, pariṇāhenāti attho. <bold>Dvinnampī</bold>ti dvepi, dvinnampi vā sarīrabhāraṃ.</paragraph>
    <paragraph line="106"><bold>Chādenta</bold>nti rocentaṃ ruciṃ uppādentaṃ. <bold>Tandīkato</bold>ti tena bhojanena tandībhūto. <bold>Anoṇamitadaṇḍajāto</bold>ti yāvadatthabhojanena oṇamituṃ asamatthatāya <pageBreak edition="Myanmar" number="3.0085" /> anoṇamitadaṇḍo viya jāto. <bold>Sakiṃ</bold><pageBreak edition="Pali Text Society" number="3.0108" /><bold>bhuttovā</bold>ti ekaṃ vaḍḍhitakaṃ bhuttamattova <bold>mareyyā</bold>ti. <bold>Atidhammabhārenā</bold>ti dhammena nāma pathavī tiṭṭheyya, sakiṃ teneva calati vinassatīti adhippāyena pucchati. Puna thero ratanaṃ nāma loke kuṭumbaṃ sandhārentaṃ, abhimatañca lokena; taṃ attano garusabhāvatāya sakaṭabhaṅgassa kāraṇaṃ atibhārabhūtaṃ diṭṭhamevaṃ dhammo ca hitasukhavisesehi taṃsamaṅginaṃ dhārento, abhimato ca viññūnaṃ gambhīrappameyyabhāvena garusabhāvattā atibhārabhūto pathavicalanassa kāraṇaṃ hotīti dassento <bold>‘‘idha mahārāja dve sakaṭā’’</bold>tiādimāha, eteneva tathāgatassa mātukucchiokkamanādikāle pathavikampanakāraṇaṃ saṃvaṇṇitanti daṭṭhabbaṃ. <bold>Ekassā</bold>ti ekasmā, <bold>ekassa</bold> vā sakaṭassa <bold>ratanaṃ</bold> tasmā <bold>sakaṭato gahetvā</bold>ti attho.</paragraph>
    <paragraph line="107"><bold>Osārita</bold>nti uccāritaṃ, kathitanti attho.</paragraph>
    <paragraph line="108"><bold>Aggo</bold>ti sabbasattehi aggo.</paragraph>
    <paragraph line="109"><bold>Sabhāvapakatikā</bold>ti sabhāvabhūtā akittimā pakatikā. <bold>Kāraṇamahantattā</bold>ti kāraṇānaṃ mahantatāya, mahantehi buddhakaradhammehi pāramisaṅkhātehi kāraṇehi buddhaguṇānaṃ nibbattitoti vuttaṃ hoti. <bold>Pathavi</bold>ādīni mahantāni vatthūni, mahantā ca <bold>sakka</bold>bhāvādayo attano attano visaye ekekāva, evaṃ <bold>sammāsambuddhopi</bold> mahanto attano visaye eko eva. Ko ca tassa visayo? Buddhabhūmi, yāvatakaṃ vā ñeyyamevaṃ ‘‘ākāso viya anantavisayo bhagavā eko eva hotī’’ti vadanto ‘‘ekissā lokadhātuyā’’ti vuttalokadhātuto aññesupi cakkavāḷesu aparassa buddhassa abhāvaṃ dasseti.</paragraph>
    <paragraph line="110">‘‘Sammukhā <pageBreak edition="Vipassana Research Institut" number="3.0077" /> meta’’ntiādinā pavattitaṃ attano byākaraṇaṃ aviparītatthatāya satthari pasāduppādanena sammāpaṭipajjamānassa anukkamena lokuttaradhammāvahampi <pageBreak edition="Pali Text Society" number="3.0109" /> hotīti āha <bold>‘‘dhammassa…pe… paṭipada’’</bold>nti. Vādassa anupatanaṃ anuppavatti <bold>vādānupāto</bold>ti āha <bold>‘‘vādoyevā’’</bold>ti.</paragraph>
    <subhead line="111">Acchariyaabbhutavaṇṇanā</subhead>
    <paragraph line="112" number="162"><bold>Udāyī</bold>ti <pageBreak edition="Myanmar" number="3.0086" /> nāmaṃ, mahāsarīratāya pana thero <bold>mahāudāyī</bold>ti paññāyittha, yassa vasena vinaye nisīdanassa dasā anuññātā. <bold>Pañcavaṇṇā</bold>ti khuddikādibhedato pañcappakārā. Pītisamuṭṭhānehi paṇītarūpehi atibyāpitadeho <bold>‘‘nirantaraṃ pītiyā phuṭasarīro’’</bold>ti vutto, tato evassā pariyāyato pharaṇalakkhaṇampi vuttaṃ. <bold>Appa</bold>-saddo ‘‘appakasirenevā’’tiādīsu (saṃ. ni. 1.101; 5.158; a. ni. 7.71) viya idha abhāvatthoti āha <bold>‘‘appicchatāti nittaṇhatā’’</bold>ti. <bold>Tīhākārehī</bold>ti yathālābhayathābalayathāsāruppappakārehi.</paragraph>
    <paragraph line="113"><bold>Na na katheti</bold> kathetiyeva. <bold>Cīvarādihetu</bold>nti cīvaruppādādihetubhūtaṃ payuttakathaṃ <bold>na katheti. Veneyyavasenā</bold>ti vinetabbapuggalavasena. <bold>Katheti</bold> ‘‘evamayaṃ vinayaṃ upagacchatī’’ti. ‘‘Sabbābhibhū sabbavidūhamasmī’’tiādikā (ma. ni. 1.285; 2.341; mahāva. 11; kathā. 405; dha. pa. 353) <bold>gāthāpi</bold> ‘‘dasabalasamannāgato, bhikkhave, tathāgato’’tiādikā (saṃ. ni. 2.21, 22) <bold>suttantāpi.</bold></paragraph>
    <paragraph line="114" number="163"><bold>Abhikkhaṇa</bold>nti abhiṇhaṃ. <bold>Niggāthakattā,</bold> pucchanavissajjanavasena pavattitattā ca <bold>‘‘veyyākaraṇa’’nti vuttaṃ</bold>. Sesaṃ sabbaṃ suviññeyyaṃ evāti.</paragraph>
    <centered line="115">Sampasādanīyasuttavaṇṇanāya līnatthappakāsanā.</centered>
  </content>
</document>