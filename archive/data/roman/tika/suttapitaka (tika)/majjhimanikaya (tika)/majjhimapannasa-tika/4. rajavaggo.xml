<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0202t.tik3.xml</normativeSource>
    <source>roman/tika/suttapitaka (tika)/majjhimanikaya (tika)/majjhimapannasa-tika/4. rajavaggo.xml</source>
    <script>roman</script>
    <directory>/tika/suttapitaka (tika)/majjhimanikaya (tika)/majjhimapannasa-tika</directory>
    <basename>4. rajavaggo</basename>
    <titlePath>4. Rājavaggo - Majjhimapaṇṇāsa-ṭīkā - Majjhimanikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">4. Rājavaggo</chapter>
    <subhead line="2">1. Ghaṭikārasuttavaṇṇanā</subhead>
    <paragraph line="3" number="282"><bold>Cariya</bold>nti <pageBreak edition="Myanmar" number="2.0135" /><pageBreak edition="Vipassana Research Institut" number="2.0133" /> bodhicariyaṃ, bodhisambhārasambharaṇavasena pavattitaṃ bodhisattapaṭipattinti attho. <bold>Sukāraṇa</bold>nti bodhiparipācanassa ekantikaṃ sundaraṃ kāraṇaṃ, kassapassa bhagavato payirupāsanādiṃ sandhāya vadati. Tañhi tena saddhiṃ mayā idha katanti vattabbataṃ labhati. <bold>Mandahasita</bold>nti īsakaṃ hasitaṃ. <bold>Kuhaṃ kuha</bold>nti hāsa-saddassa anukaraṇametaṃ. <bold>Haṭṭhapahaṭṭhākāramatta</bold>nti haṭṭhapahaṭṭhamattaṃ. Yathā gahitasaṅketā ‘‘pahaṭṭho bhagavā’’ti sañjānanti, evaṃ ākāradassanamattaṃ.</paragraph>
    <paragraph line="4">Idāni iminā pasaṅgena tāsaṃ samuṭṭhānaṃ vibhāgato dassetuṃ <bold>‘‘hasitañca nāmeta’’</bold>ntiādi āraddhaṃ. Tattha ajjhupekkhanavasenapi hāso na sambhavati, pageva domanassavasenāti āha <bold>‘‘terasahi somanassasahagatacittehī’’</bold>ti. Nanu ca keci kodhavasenapi hasantīti? Na, tesampi yaṃ taṃ kodhavatthu, tassa mayaṃ dāni yathākāmakāritaṃ āpajjissāmāti duviññeyyantarena somanassacitteneva hāsassa uppajjanato. <bold>Tesū</bold>ti pañcasu somanassasahagatacittesu. <bold>Balavārammaṇe</bold>ti uḷāraārammaṇe yamakamahāpāṭihāriyasadise. <bold>Dubbalārammaṇe</bold>ti anuḷāre ārammaṇe. <bold>Imasmiṃ pana ṭhāne…pe… uppādesī</bold>ti idaṃ porāṇaṭṭhakathāyaṃ tathā āgatattā vuttaṃ. Na ahetukasomanassasahagatacittena bhagavato sitaṃ hotīti dassanatthaṃ.</paragraph>
    <paragraph line="5"><bold>Abhidhammaṭīkāyaṃ</bold> (dha. sa. mūlaṭī. 568) pana ‘‘atītaṃsādīsu appaṭihataṃ ñāṇaṃ vatvā ‘imehi tīhi dhammehi samannāgatassa buddhassa bhagavato sabbaṃ kāyakammaṃ ñāṇapubbaṅgamaṃ ñāṇānuparivatta’ntiādivacanato (mahāni. 69, 156; cūḷani. māgharājamāṇavapucchāniddesa 85; paṭi. ma. 3.5; netti. 15; dī. ni. aṭṭha. 3.305; vibha. mūlaṭī. suttantabhājanīyavaṇṇanā; dī. ni. ṭī. 3.141, 305) ‘bhagavato <pageBreak edition="Vipassana Research Institut" number="2.0134" /> idaṃ cittaṃ uppajjatī’ti vuttavacanaṃ vicāretabba’’nti vuttaṃ. Tattha iminā hasituppādacittena pavattiyamānampi bhagavato sitakaraṇaṃ pubbenivāsa-anāgataṃsa-sabbaññutaññāṇānaṃ anuvattakattā ñāṇānuparivattiyevāti, evaṃ pana ñāṇānuparivattibhāve sati na koci pāḷiaṭṭhakathānaṃ virodho. Tathā hi <bold>abhidhammaṭṭhakathāyaṃ</bold> (dha. sa. aṭṭha. 568) ‘‘tesaṃ <pageBreak edition="Myanmar" number="2.0136" /> ñāṇānaṃ ciṇṇapariyante idaṃ cittaṃ uppajjatī’’ti vuttaṃ. Avassañca etaṃ evaṃ icchitabbaṃ, aññathā āvajjanassapi bhagavato pavatti tathārūpe kāle na saṃyujjeyya, tassapi hi viññattisamuṭṭhāpakabhāvassa icchitattā, tathā hi vuttaṃ – ‘‘evañca katvā manodvārāvajjanassapi viññattisamuṭṭhāpakattaṃ upapannaṃ hotī’’ti, na ca viññattisamuṭṭhāpakatte taṃsamuṭṭhitāya viññattiyā kāyakammādibhāvaṃ āpajjanabhāvo vibandhatīti tameva sandhāya vadati. Tenāha <bold>‘‘evaṃ appamattakampī’’</bold>ti. Sateritā vijjulatā nāma <bold>sateratāvijjulatā</bold>. Sā hi itaravijjulatā viya khaṇaṭṭhitikā sīghanirodhā ca na hoti, apica kho dandhanirodhā, tañca sabbakālaṃ catudīpikamahāmeghatova niccharati tenāha <bold>‘‘cātuddīpikamahāmeghamukhato’’</bold>ti. Ayaṃ kira tāsaṃ rasmivaṭṭīnaṃ dhammatā, yadidaṃ tikkhattuṃ siravaraṃ padakkhiṇaṃ katvā dāṭhaggesuyeva antaradhānaṃ.</paragraph>
    <paragraph line="6" number="283"> Yadipi cattāri asaṅkhyeyyāni kappānaṃ satasahassañca paññāpāramitā paribhāvitā, tathāpi idāni taṃ buddhantaraṃ tassā paṭipādetabbattā vuttaṃ <bold>‘‘aparipakkañāṇattā’’</bold>ti. Kāmañcassa ñāṇāya idānipi paṭipādetabbatā atthi, evaṃ santepi nanu sammāsambuddhesu pasādena sambhāvanāya bhavitabbaṃ tathā cirakālaṃ paribhāvitattā, kathaṃ tattha hīḷanāti āha <bold>‘‘brāhmaṇakule’’</bold>tiādi. Cirakālaparicitāpi hi guṇabhāvanā appakenapi akalyāṇamittasaṃsaggena viparivattati aññathattaṃ gacchati. Tena mahāsattopi jātisiddhāyaṃ laddhiyaṃ ṭhatvā jātisiddhena mānena evamāha – <bold>‘‘kiṃ pana tena muṇḍakena samaṇakena diṭṭhenā’’</bold>ti. Tathā hi vuttaṃ <bold>aṭṭhakathāyaṃ</bold> –</paragraph>
    <gatha1 line="7">‘‘Tasmā akalyāṇajanaṃ, āsīvisamivoragaṃ,</gatha1>
    <gathalast line="8">Ārakā parivajjeyya, bhūtikāmo vicakkhaṇo’’ti. (dī. ni. aṭṭha. 1.170-172);</gathalast>
    <paragraph line="9">Nhānacuṇṇena suttena katā <bold>sotti,</bold> kuruvindaguḷikā, sā eva sināyanti kāyaṃ visodhenti etāyāti <bold>sinānaṃ</bold>. Tenāha – <bold>‘‘sotti sinānanti sinānatthāya katasotti’’</bold>nti.</paragraph>
    <paragraph line="10" number="284"><bold>Ariyaparihārenā</bold>ti <pageBreak edition="Vipassana Research Institut" number="2.0135" /> ariyānaṃ parihārena, anāgāmīnaṃ nhānakāle attano kāyassa parihāraniyāmenāti attho. Attano <pageBreak edition="Myanmar" number="2.0137" /> ñāṇasampattiyā vibhavasampattiyā <bold>pasannakāraṃ kātuṃ sakkhissati. Etadattha</bold>nti ‘‘ahitanivāraṇaṃ, hite niyojanaṃ byasane parivajjana’’nti yadidaṃ, etadatthaṃ mittā nāma honti. Keci ‘‘yāvettha ahupī’’ti paṭhanti, tesaṃ yāva ettha kesaggagahaṇaṃ tāva ayaṃ nibandho ahupīti attho.</paragraph>
    <paragraph line="11" number="285"><bold>Satipaṭilābhatthāyā</bold>ti bodhiyā mahābhinīhāraṃ katvā bodhisambhārapaṭipadāya pūraṇabhāve satiyā paṭilābhatthāya. Idāni tassa satuppādanīyakathāya pavattitākāraṃ saṅkhepeneva dassetuṃ <bold>‘‘tassa hī’’</bold>tiādi vuttaṃ. Tattha <bold>na lāmakaṭṭhānaṃ otiṇṇasatto</bold>ti iminā mahāsattassa paṇītādhimuttataṃ dassetvā evaṃ paṇītādhimuttikassa pamādakiriyā na yuttāti dassento <bold>‘‘tādisassa nāma pamādavihāro na yutto’’</bold>ti āha. Tadā bodhisattassa nekkhammajjhāsayo telappadīpo viya visesato nibbatti, taṃ disvā bhagavā tadanurūpaṃ dhammakathaṃ karonto <bold>‘‘tādisassa…pe… kathesī’’</bold>ti. <bold>Parasamuddavāsī therā</bold> aññathā <bold>vadanti. Aṭṭhakathāyaṃ</bold> pana nāyaṃ buddhānaṃ bhāro, yadidaṃ pūritapāramīnaṃ bodhisattānaṃ tathā dhammadesanā tesaṃ mahābhinīhārasamanantarampi bodhisambhārassa sayambhuñāṇeneva paṭividitattā. Tasmā bodhisattabhāvapavedanameva tassa bhagavā akāsīti dassetuṃ <bold>‘‘satipaṭilābhatthāyā’’</bold>tiādi vuttaṃ. <bold>Satipaṭilābhatthāyā</bold>ti sammāpaṭipattiyā ujjalane pākaṭakarasatipaṭilābhāya.</paragraph>
    <paragraph line="12" number="286"> Ñāṇañhi kilesadhammavidālanapadālanehi siṅgaṃ viyāti <bold>siṅgaṃ</bold>. Tañhi paṭipattiyā upatthambhitaṃ ussitaṃ nāma hoti, tadabhāve <bold>patitaṃ</bold> nāma. Keci pana vīriyaṃ siṅganti vadanti. Tasmiṃ sammappadhānavasena pavatte bāhirapabbajjaṃ upagatāpi mahāsattā visuddhāsayā appicchatādiguṇasamaṅgino yathārahaṃ ganthadhuraṃ vāsadhurañca paribrūhayantā viharanti, pageva buddhasāsane appicchatādīhīti āha <bold>‘‘catupārisuddhisīle panā’’</bold>tiādi. Vipassanaṃ brūhentā sikhāppattavipassanā hontīti vuttaṃ – <bold>‘‘yāva anulomañāṇaṃ āhacca tiṭṭhantī’’</bold>ti, anulomañāṇato orameva vipassanaṃ ṭhapentīti attho. <bold>Maggaphalatthaṃ vāyāmaṃ na karonti</bold> paññāpāramitāya sabbaññutaññāṇagabbhassa aparipuṇṇattā aparipakkattā ca.</paragraph>
    <paragraph line="13" number="287"><bold>Therehī</bold>ti <pageBreak edition="Myanmar" number="2.0138" /> vuddhatarehi. <bold>Nivāse satī</bold>ti yasmiṃ ṭhāne pabbajito, tattheva nivāse. <bold>Vappakālato</bold>ti sassānaṃ vappakālato. Pubbe viya tato paraṃ tikhiṇena sūriyasantāpena payojanaṃ natthīti vuttaṃ – <bold>‘‘vappakāle vitānaṃ viya upari vatthakilañjaṃ bandhitvā’’</bold>ti. <bold>Puṭake</bold>ti kalāpe.</paragraph>
    <paragraph line="14" number="288"> Paccayasāmaggihetukattā <pageBreak edition="Vipassana Research Institut" number="2.0136" /> dhammappattiyā padesato pariññāvatthukāpi ariyā upaṭṭhite cittavighātapaccaye yadetaṃ nātisāvajjaṃ, tadevaṃ gaṇhantīti ayamettha dhammatāti āha – <bold>‘‘alābhaṃ ārabbha cittaññathatta’’</bold>ntiādi. <bold>So</bold>ti kikī kāsirājā. <bold>Brāhmaṇabhatto</bold>ti brāhmaṇesu bhatto. <bold>Deve</bold>ti brāhmaṇe sandhāyāha. <bold>Bhūmidevā</bold>ti tesaṃ samaññā, tadā brāhmaṇagaruko loko. Tadā hi kassapopi bhagavā brāhmaṇakule nibbatti. <bold>Dhītu avaṇṇaṃ vatvā</bold>ti, ‘‘mahārāja, tava dhītā brāhmaṇasamayaṃ pahāya muṇḍapāsaṇḍikasamayaṃ gaṇhī’’tiādinā rājaputtiyā aguṇaṃ vatvā. <bold>Varaṃ gaṇhiṃsu</bold> ñātakā. <bold>Rajjaṃ niyyātesi</bold> ‘‘mā me vacanaṃ musā ahosi, aṭṭhame divase niggaṇhissāmī’’ti.</paragraph>
    <paragraph line="15">Pāvanaasmanayanavasena sammā pāvīkatattā <bold>parisuddhataṇḍulāni</bold>. Pāḷiyaṃ <bold>taṇḍulapaṭibhastānī</bold>ti taṇḍulakhaṇḍāni. <bold>Muggapaṭibhastakaḷāyapaṭibhastesupi</bold> eseva nayo.</paragraph>
    <paragraph line="16" number="289"><bold>Ko nu kho</bold>ti bhummatthe paccattavacananti āha – <bold>‘‘kuhiṃ nu kho’’</bold>ti pāripūriṃ yojīyanti byañjanabhojanāni etthāti pariyogo, tato <bold>pariyogā</bold>. Tenāha <bold>‘‘sūpabhājanato’’</bold>ti. <bold>Saññaṃ datvā</bold>ti vuttaṃ sabbaṃ ācikkhitvā tumhākaṃ atthāya sampādetvā nikkhitto upaṭṭhākoti bhagavato ārocethāti saññaṃ datvā. <bold>Ativissattho</bold>ti ativiya vissattho. <bold>Pañcavaṇṇā</bold>ti khuddikādivasena pañcappakārā.</paragraph>
    <paragraph line="17" number="290"><bold>Ki</bold>nti nissakke paccattavacanaṃ, kasmāti attho? <bold>Dhammiko</bold>ti iminā āgamanasuddhiṃ dasseti <pageBreak edition="Myanmar" number="2.0139" />. <bold>Bhikkhūnaṃ patte bhattasadiso</bold>ti iminā upāsakena satthu pariccattabhāvaṃ tattha satthuno ca aparisaṅkataṃ dasseti. <bold>Sikkhāpadavelā nāma natthī</bold>ti dhammassāmibhāvato sikkhāpadamariyādā nāma natthi paṇṇattivajje, pakativajje pana setughāto eva.</paragraph>
    <paragraph line="18" number="291"> Chadanaṭṭhāne yadākāsaṃ, tadeva tassa gehassa chadananti <bold>ākāsacchadanaṃ. Pakatiyā utupharaṇamevā</bold>ti chādite yādisaṃ utu, chadane uttiṇabhāvepi tamhi gehe tādisameva utupharaṇaṃ ahosi. <bold>Tesaṃyevā</bold>ti tesaṃ ghaṭikārassa mātāpitūnaṃ eva.</paragraph>
    <paragraph line="19" number="292"> ‘‘Catasso <pageBreak edition="Vipassana Research Institut" number="2.0137" /> muṭṭhiyo eko kuḍuvo, cattāro kuḍuvā eko pattho, cattāro patthā eko āḷhako, cattāro āḷhakā ekaṃ doṇaṃ, cattāri doṇāni ekā mānikā, catasso mānikā ekā khārī, vīsati khārikā eko vāhoti tadeva ekasakaṭa’’nti <bold>suttanipātaṭṭhakathādīsu</bold> (su. ni. aṭṭha. 2.662) vuttaṃ, idha pana <bold>‘‘dve sakaṭāni eko vāho’’</bold>ti vuttaṃ. <bold>Telaphāṇitādi</bold>nti <bold>ādi</bold>-saddena sappiādiṃ maricādikaṭukabhaṇḍañca saṅgaṇhāti. <bold>Nāhaṃ raññā diṭṭhapubbo,</bold> kuto paripphassoti adhippāyo. <bold>Naccitvāti</bold> naccaṃ datvā.</paragraph>
    <centered line="20">Ghaṭikārasuttavaṇṇanāya līnatthappakāsanā samattā.</centered>
    <subhead line="21">2. Raṭṭhapālasuttavaṇṇanā</subhead>
    <paragraph line="22" number="293"> Thūlameva <pageBreak edition="Vipassana Research Institut" number="2.0138" /> thullaṃ, thullā vipulā mahantā koṭṭhā jātā imassāti <bold>thullakoṭṭhika</bold>nti odanapūpapahūtavasena laddhanāmo nigamo. <bold>Aṭṭhakathāyaṃ</bold> pana <bold>thullakoṭṭha</bold>nti attho vutto. Tena pāḷiyaṃ ika-saddena padavaḍḍhanaṃ katanti dasseti.</paragraph>
    <paragraph line="23" number="294"><bold>Raṭṭhapālo</bold>ti idaṃ tassa kulaputtassa nāmaṃ. Paveṇivasena āgatakulavaṃsānugatanti samudāgamato paṭṭhāya dassetuṃ <bold>‘‘kasmā raṭṭhapālo’’</bold>tiādi vuttaṃ. <bold>Sandhāretu</bold>nti vināsanato pubbe yādisaṃ, tatheva sammadeva dhāretuṃ samattho. <bold>Saddhā</bold>ti kammaphalasaddhāya sampannā. <bold>Sāmaṇeraṃ disvā</bold>ti sikkhākāmatāya etadagge ṭhapiyamānaṃ disvā.</paragraph>
    <paragraph line="24">Saha <pageBreak edition="Myanmar" number="2.0140" /> raññāti <bold>sarājikaṃ,</bold> raññā saddhiṃ rājaparisaṃ. <bold>Cātuvaṇṇa</bold>nti brāhmaṇādicatuvaṇṇasamudāyaṃ. <bold>Posetu</bold>nti vaddhetuṃ dānādīhi saṅgahavatthūhi saṅgaṇhituṃ. <bold>Yaṃ</bold> kulaṃ. <bold>Pahossatī</bold>ti sakkhissati.</paragraph>
    <paragraph line="25"><bold>Tena tena me upaparikkhato</bold>ti ‘‘kāmā nāmete aniccā dukkhā vipariṇāmadhammā, aṭṭhikaṅkalūpamā’’ti (ma. ni. 1.234; pāci. 417; mahāni. 3, 6) ca ādinā yena yena ākārena kāmesu ādīnavaṃ okāraṃ saṃkilesaṃ, tabbipariyāyato nekkhamme ānisaṃsaṃ guṇaṃ pakāsentaṃ bhagavatā dhammaṃ desitaṃ ājānāmi, tena tena pakārena upaparikkhato vīmaṃsantassa mayhaṃ <bold>evaṃ hoti</bold> evaṃ upaṭṭhāti. <bold>Sikkhattayabrahmacariya</bold>nti adhisīlādisikkhattayasaṅgahaṃ seṭṭhacariyaṃ. Akhaṇḍādibhāvāpādanena <bold>akhaṇḍaṃ</bold> lakkhaṇavacanañhetaṃ. Kañcipi sikkhekadesaṃ asesetvā ekanteneva paripūretabbatāya <bold>ekantaparipuṇṇaṃ</bold>. Cittuppādamattampi saṃkilesamalaṃ anuppādetvā accantameva visuddhaṃ katvā pariharitabbatāya <bold>ekantaparisuddhaṃ</bold>. Tato eva saṅkhaṃ viya likhitanti <bold>saṅkhalikhitaṃ</bold>. Tenāha <bold>‘‘likhitasaṅkhasadisa’’</bold>nti. Dāṭhikāpi massuggahaṇeneva gahetvā <bold>‘‘massu’’</bold>tveva vuttaṃ, uttarādharamassunti attho. Kasāyena rattāni <bold>kāsāyāni. Ananuññātaṃ puttaṃ na pabbājeti</bold> ‘‘mātāpitūnaṃ lokiyamahājanassa cittaññathattaṃ mā hotū’’ti. Tathā hi suddhodanamahārājassa tathā varo dinno.</paragraph>
    <paragraph line="26" number="295"> Piyāyitabbato <pageBreak edition="Vipassana Research Institut" number="2.0139" /><bold>piyo</bold>ti āha <bold>‘‘pītijanako’’</bold>ti. Manassa appāyanato <bold>manāpo</bold>ti āha <bold>‘‘manavaḍḍhanako’’</bold>ti. <bold>Sukhedhito</bold> taruṇadārakakāle. Tato parañca sappikhīrādisādurasamanuññabhojanādiāhārasampattiyā <bold>sukhaparibhato.</bold> Atha vā daḷhabhattikadhātijanādiparijanasampattiyā ceva paricchadasampattiyā ca uḷārapaṇītasukhapaccayūpahārehi ca <bold>sukhedhito</bold>, akiccheneva dukkhappaccayavinodanena <bold>sukhaparibhato</bold>. Ajjhattikaṅgasampattiyā vā <bold>sukhedhito,</bold> bāhiraṅgasampattiyā <bold>sukhaparibhato. Kassacī</bold>ti upayogatthe sāmivacanaṃ, kiñcīti vuttaṃ hoti, ayameva vā pāṭho. Tathā hi <bold>‘‘appamattakampi kalabhāgaṃ dukkhassa na jānāsī’’</bold>ti attho vutto. <bold>Evaṃ sante</bold>ti nanu mayaṃ raṭṭhapāla maraṇādīsu kenaci upāyena appatīkārena maraṇenapi tayā akāmakāpi <pageBreak edition="Myanmar" number="2.0141" /> vinā bhavissāma, evaṃ sati. <bold>Yenā</bold>ti yena kāraṇena. <bold>Kiṃ panā</bold>ti ettha <bold>ki</bold>nti kāraṇatthe paccattavacananti dassento āha <bold>‘‘kena pana kāraṇenā’’</bold>ti.</paragraph>
    <paragraph line="27" number="296"><bold>Paricārehī</bold>ti parito tattha tattha yathāsakaṃ visayesu cārehi. Tenāha <bold>‘‘ito cito ca upanehī’’</bold>ti. <bold>Paricārehī</bold>ti vā sukhūpakaraṇehi attānaṃ paricārehi, attano paricaraṇaṃ kārehi. Tathābhūto ca yasmā laḷanto kīḷanto nāma hoti, tasmā <bold>‘‘laḷā’’</bold>tiādi vuttaṃ. Niccadānaṃ <bold>dānaṃ</bold> nāma, uposathadivasādīsu dātabbaṃ atirekadānaṃ <bold>padānaṃ</bold> nāma. Paveṇīrakkhaṇavasena vā dīyamānaṃ <bold>dānaṃ</bold> nāma, attanāva paṭṭhapetvā dīyamānaṃ <bold>padānaṃ</bold> nāma. Pacurajanasādhāraṇaṃ vā nātiuḷāraṃ <bold>dānaṃ</bold> nāma, anaññasādhāraṇaṃ atiuḷāraṃ <bold>padānaṃ</bold> nāma. <bold>Uddassetabbāti uddhaṃ dassetabbā</bold>. Kuto uddhaṃ te dassetabbā? Pabbajitato uddhaṃ attānaṃ mātāpitaro dassetabbā, tenāha <bold>‘‘yathā’’</bold>tiādi.</paragraph>
    <paragraph line="28" number="299"><bold>Balaṃ gahetvā</bold>ti ettha balaggahaṇaṃ nāma kāyabalassa uppādanamevāti āha <bold>‘‘kāyabalaṃ janetvā’’</bold>ti. <bold>Evaṃ viharanto</bold>ti yathā pāḷiyaṃ vuttaṃ evaṃ eko vūpakaṭṭho appamatto viharanto. <bold>Tasmā</bold>ti yasmā neyyo, na ugghaṭitaññū, na ca vipañcitaññū, tasmā. Cirena pabbajito <bold>dvādasame vasse arahattaṃ pāpuṇi</bold>. Yaṃ pana vuttaṃ pāḷiyaṃ ‘‘na cirassevā’’ti, taṃ saṭṭhi vassāni tato adhikampi vipassanāparivāsaṃ vasante upādāya vuttaṃ.</paragraph>
    <paragraph line="29"><bold>Sattadvārakoṭṭhakassā</bold>ti sattagabbhantaradvārakoṭṭhakasīsena gabbhantarāni vadati. <bold>Paharāpetī</bold>ti vayovuḍḍhānurūpaṃ kappāpanādinā alaṅkārāpeti. Antojātatāya ñātisadisī dāsī <bold>ñātidāsī</bold>. Pūtibhāveneva lakkhitabbo doso vā abhidoso, sova <bold>ābhidosiko,</bold> abhidosaṃ vā paccūsakālaṃ gato patto atikkantoti <bold>ābhidosiko</bold>. Tenāha <bold>‘‘ekarattātikkantassā’’</bold>tiādi <pageBreak edition="Vipassana Research Institut" number="2.0140" />. <bold>Aparibhogāraho</bold> pūtibhūtabhāvena. <bold>Ariyavohārenā</bold>ti ariyasamudācārena. Ariyā hi mātugāmaṃ bhaginivādena samudācaranti. <bold>Nissaṭṭhapariggaha</bold>nti pariccattālayaṃ. <bold>Vattuṃ vaṭṭatī</bold>ti nirapekkhabhāvato vuttaṃ, idha pana visesato aparibhogārahattāva vatthuno. Nimīyati saññāyatīti <bold>nimittaṃ,</bold> tathāsallakkhito ākāroti āha <bold>‘‘ākāraṃ aggahesī’’</bold>ti.</paragraph>
    <paragraph line="30" number="300"><bold>Gharaṃ</bold><pageBreak edition="Myanmar" number="2.0142" /><bold>pavisitvā</bold>ti gehasāminiyā nisīditabbaṭṭhānabhūtaṃ antogehaṃ pavisitvā. <bold>Ālapane</bold>ti dāsijanassa ālapane. <bold>Bahi nikkhamantā</bold>ti yathāvuttaantogehato bahi nikkhamantiyo. <bold>Gharesu sālā hontī</bold>ti gharesu ekamante bhojanasālā honti pākāraparikkhittā susaṃvihitadvārabandhā susammaṭṭhavālikaṅgaṇā.</paragraph>
    <paragraph line="31"><bold>Anokappanaṃ</bold> asaddahanaṃ. <bold>Amarisanaṃ</bold> asahanaṃ. <bold>Anāgatavacanaṃ</bold> anāgatasaddappayogo, attho pana vattamānakālikova. Tenāha <bold>‘‘paccakkhampī’’</bold>ti. <bold>Ariyiddhiya</bold>nti ‘‘paṭikūle apaṭikūlasaññī viharatī’’ti (a. ni. 5.144) evaṃ vuttaariyiddhiyaṃ.</paragraph>
    <paragraph line="32">Pūtikummāso chaḍḍanīyadhammo tassa gehato laddhopi na dātabbayuttako dāsijanena dinnoti āha <bold>‘‘deyyadhammavasena neva dānaṃ alatthamhā’’</bold>ti. ‘‘Imehi muṇḍakehī’’tiādinā nitthunanavacanena paccakkhānaṃ atthato laddhameva, tassa pana ujukaphāsusamācāravasena aladdhattā vuttaṃ <bold>‘‘na paccakkhāna’’</bold>nti. Tenāha – <bold>‘‘paṭisanthāravasena paccakkhānampi na alatthamhā’’</bold>ti. ‘‘Neva dāna’’ntiādi paccāsīsāya akkhantiyā ca vuttaṃ viya pacurajano maññeyyāti tannivattanatthaṃ adhippāyamassa vivarituṃ <bold>‘‘kasmā panā’’</bold>tiādi vuttaṃ. <bold>Suttikāpaṭicchanna</bold>nti sippikāchadāhi channaṃ.</paragraph>
    <paragraph line="33"><bold>Ukkaṭṭhaekāsanikatāyā</bold>ti idaṃ bhūtakathanamattaṃ therassa tathābhāvadīpanato. Mudukassapi hi ekāsanikassa yāya nisajjāya kiñcimattaṃ bhojanaṃ bhuttaṃ, vattasīsenapi tato vuṭṭhitassa puna bhuñjituṃ na vaṭṭati. Tenāha tipiṭakacūḷābhayatthero ‘‘āsanaṃ vā rakkheyya bhojanaṃ vā’’ti. <bold>Ukkaṭṭhasapadānacāriko</bold>ti purato pacchato ca āhaṭabhikkhampi aggahetvā bahidvāre ṭhatvā pattavissajjanameva karoti. Eteneva therassa ukkaṭṭhapiṇḍapātikabhāvo dīpito. Tenāha – <bold>‘‘svātanāya bhikkhaṃ nāma nādhivāsetī’’</bold>ti. Atha kasmā adhivāsesīti āha <bold>‘‘mātu anuggahenā’’</bold>tiādi <pageBreak edition="Vipassana Research Institut" number="2.0141" />. Paṇḍitā hi mātāpitūnaṃ ācariyupajjhāyānaṃ vā kātabbaṃ anuggahaṃ ajjhupekkhitvā dhutaṅgasuddhikā na bhavanti.</paragraph>
    <paragraph line="34" number="301"><bold>Payutta</bold>nti vaddhivasena payojitaṃ, taddhitalopaṃ katvā vuttanti veditabbaṃ yathā aññatthāpi ‘‘pitāmahaṃ dhanaṃ laddhā, sukhaṃ jīvati sañcayo’’ti <pageBreak edition="Myanmar" number="2.0143" />. <bold>Jeṭṭhakitthiyo</bold>ti padhānitthiyo. <bold>Ito</bold>ti imasmiṃ kule anubhavitabbavibhavasampattito. <bold>Aññato</bold>ti imassa dinnattā aññasmiṃ kule anubhavitabbasampattito.</paragraph>
    <paragraph line="35" number="302"><bold>Cittavicitta</bold>nti kappanāya ceva araharūpena alaṅkārādinā ca cittitañceva vicittitañca. <bold>Vaṇakāya</bold>nti vaṇabhūtaṃ kāyaṃ. <bold>Samantato ussita</bold>nti heṭṭhimakāyavasena heṭṭhā upari ca sannissitaṃ. <bold>Niccātura</bold>nti abhiṇhappaṭipīḷitaṃ, sadā dukkhitaṃ vā. <bold>Bahusaṅkappa</bold>nti rāgavatthubhāvena abhijanehi hāvabhāvavilāsavasena, āmisavasena ca soṇasiṅgālādīhi bahūhi saṅkappetabbaṃ. <bold>Ṭhitī</bold>ti avaṭṭhānaṃ avipariṇāmo natthi. Tenāha – <bold>‘‘bhijjanadhammatāva niyatā’’</bold>ti, parissavabhāvāpatti ceva vināsapatti ca ekantikāti attho.</paragraph>
    <paragraph line="36"><bold>Cittakatampī</bold>ti gandhādīhi cittakatampi. <bold>Rūpa</bold>nti sarīraṃ.</paragraph>
    <paragraph line="37"><bold>Alattakakatā</bold>ti piṇḍialattakena suvaṇṇakatā. Tenāha <bold>‘‘alattakena rañjitā’’</bold>ti. <bold>Cuṇṇakamakkhita</bold>nti dosanīharaṇehi tāpadahanādīhi katābhisaṅkhāramukhaṃ gorocanādīhi obhāsanakacuṇṇehi makkhitaṃ, tenāha <bold>‘‘sāsapakakkenā’’</bold>tiādi.</paragraph>
    <paragraph line="38"><bold>Rasodakenā</bold>ti saralaniyyāsarasamissena udakena. <bold>Āvattanaparivatte katvā</bold>ti āvattanaparivattanavasena nate katvā. <bold>Aṭṭhapadakaracanāyā</bold>ti bhittikūṭaddhacandādivibhāgāya aṭṭhapadakaracanāya.</paragraph>
    <paragraph line="39"><bold>Viravamāne</bold>ti ‘‘ayaṃ palāyati, gaṇha gaṇhā’’ti viravamāne. Hiraññasuvaṇṇaorodheti vattabbaṃ.</paragraph>
    <paragraph line="40" number="303"><bold>Ussitāya ussitāyā</bold>ti kulavibhavabāhusaccapaññāsampattiyā uggatāya uggatāya. <bold>Abhilakkhito</bold> uḷārabhāvena.</paragraph>
    <paragraph line="41" number="304"><bold>Parijuññānī</bold>ti <pageBreak edition="Vipassana Research Institut" number="2.0142" /> parihānāni. Ye byādhinā abhibhūtā sattā jiṇṇakappā vayohānisattā viya honti, tato nivattento <bold>‘‘jarājiṇṇo’’</bold>ti āha. <bold>Vayovuḍḍho,</bold> na sīlādivuḍḍho. Mahattaṃ lāti gaṇhātīti mahallako, jātiyā mahallako, na vibhavādināti <bold>jātimahallako</bold><pageBreak edition="Myanmar" number="2.0144" />. Dvattirājaparivattasaṅkhātaṃ addhānaṃ kālaṃ gato vītivattoti <bold>addhagato</bold>. Tathā ca paṭhamavayaṃ majjhimavayañca atīto hotīti āha <bold>‘‘addhānaṃ atikkanto’’</bold>ti. Jiṇṇādipadehi paṭhamavayamajjhimavayassa bodhitattā anuppattatāvisiṭṭho vaya-saddo osānavayavisayoti āha <bold>‘‘pacchimavayaṃ anuppatto’’</bold>ti.</paragraph>
    <paragraph line="42">‘‘Appiccho, appaḍaṃsamakasavātātapasarīsapasamphasso’’ti (a. ni. 10.11) evamādīsu viya appa-saddo abhāvatthoti adhippāyenāha <bold>‘‘appābādhoti arogo, appātaṅkoti niddukkho’’</bold>ti. Appattho vā idha, tatthāpi appa-saddo daṭṭhabbo. Evañhi ‘‘yo hi, gahapati, imaṃ pūtikāyaṃ pariharanto muhuttampi ārogyaṃ paṭijāneyya kimaññatra bālyā’’ti (saṃ. ni. 3.1) suttapadaṃ samatthitaṃ hoti. Vipaccanaṃ vipāko, so eva vepāko. Samo vepāko etissā atthīti <bold>samavepākinī,</bold> tāya. Teneva samavepākinibhāvena sabbampi sammadeva gaṇhāti dhāretīti <bold>gahaṇī</bold>. Gahaṇisampattiyā hi yathābhuttaāhāro sammadeva jīranto sarīre tiṭṭhati, no aññathā <bold>bhuttabhutto āhāro jīrati</bold> gahaṇiyā tikkhabhāvena. <bold>Tatheva tiṭṭhatī</bold>ti bhuttākāreneva tiṭṭhati gahaṇiyā mandabhāvato. <bold>Bhattacchando uppajjateva</bold> bhuttaāhārassa sammā pariṇāmaṃ gatattā. <bold>Tenevā</bold>ti samavepākinibhāveneva. Pattānaṃ bhogānaṃ parikkhiyamānaṃ na sahasā ekajjhaṃyeva parikkhayaṃ gacchanti, atha kho anukkamena, tathā ñātayopīti āha <bold>‘‘anupubbenā’’</bold>ti. <bold>Chātakabhayādinā</bold>ti <bold>ādi</bold>-saddena byādhibhayādiṃ saṅgaṇhāti.</paragraph>
    <paragraph line="43" number="305"> Uddesasīsena niddeso gahitoti āha <bold>‘‘dhammaniddesā uddiṭṭhā’’</bold>ti. Yasmā vā ye dhammā uddisitabbaṭṭhena ‘‘uddesā’’ti vuccanti. Teva dhammā niddisitabbaṭṭhena niddesāti <bold>‘‘dhammaniddesā uddiṭṭhā’’</bold>ti attho vutto. Atha vā ye dhammā aniccatādivibhāvanavasena uddhaṃ uddhaṃ desessanti, te dhammā tatheva nissesato desessantīti evaṃ uddesaniddesapadānaṃ anatthantaratā veditabbā. <bold>Tatthā</bold>ti jarāmaraṇasantike. Addhuvoti niddhuvo na thiro, aniccoti attho. Tenāha <bold>‘‘dhuvaṭṭhānavirahito’’</bold>ti, ajātābhūtāsaṅkhatadhuvabhāvakāraṇavivittoti attho. <bold>Upanīyyatī</bold>ti vā <pageBreak edition="Myanmar" number="2.0145" /> jarāmaraṇena loko sammā nīyati, tasmā addhuvoti evamettha attho daṭṭhabbo. <bold>Tāyitu</bold>nti jātiādibyasanato rakkhituṃ <bold>samatthena</bold> issarena attanā <bold>virahito</bold>ti. ‘‘Imaṃ lokaṃ ito vaṭṭadukkhato mocessāmi, jarābyādhimaraṇānaṃ taṃ adhibhavituṃ na dassāmī’’ti evaṃ abhisaratīti <pageBreak edition="Vipassana Research Institut" number="2.0143" /> abhissaraṇaṃ, lokassa sukhassa dātā hitassa vidhātā koci issaro, tadabhāvato āha <bold>‘‘anabhissaroti asaraṇo’’</bold>ti. <bold>Nissako</bold> mamāyitabbavatthuabhāvato, tenāha <bold>‘‘sakabhaṇḍavirahito’’</bold>tiādi. Taṇhāya vase jāto taṇhāya vijitoti katvā <bold>‘‘taṇhāya dāso’’</bold>ti vuttaṃ.</paragraph>
    <paragraph line="44" number="306"> Hatthivisayattā hatthisannissitattā vā hatthisippaṃ ‘‘hatthī’’ti gahitanti āha – <bold>‘‘hatthisminti hatthisippe’’</bold>ti, sesapadesupi eseva nayo. Sātisayaṃ ūrubalaṃ etassa atthīti <bold>ūrubalī</bold>ti āha – <bold>‘‘ūrubalasampanno’’</bold>ti, tamevatthaṃ pākaṭaṃ katvā dassetuṃ <bold>‘‘yassa hī’’</bold>tiādi vuttaṃ. <bold>Abhinnaṃ</bold> parasenaṃ <bold>bhindato bhinnaṃ</bold> sakasenaṃ sandhārayato upatthambhayato. <bold>Bāhubalī</bold>ti etthāpi ‘‘yassa hi phalakañca āvudhañca gahetvā’’tiādinā attho vattabbo, idha pana parahatthagataṃ rajjaṃ āharituṃ bāhubalanti yojanā. Yathā hi ‘‘ūrubalī’’ti etthāpi bāhubalaṃ anāmasitvā attho, evaṃ ‘‘bāhubalī’’ti ettha ūrubalaṃ anāmasitvā attho veditabbo, āhito ahaṃmāno etthāti attā, attabhāvo. Alaṃ samattho attā etassāti alamatthoti āha <bold>‘‘samatthaattabhāvo’’</bold>ti.</paragraph>
    <paragraph line="45"><bold>Pariyodhāyā</bold>ti vā parito ārakkhaṃ odahitvā. ‘‘Saṃvijjante kho, bho raṭṭhapāla, imasmiṃ rājakule hatthikāyāpi…pe… vattissantī’’ti <bold>idampi so rājā upari dhammuddesassa kāraṇaṃ āharanto āha</bold>.</paragraph>
    <paragraph line="46">Vuttasseva anu pacchā gāyanavasena kathanaṃ <bold>anugīti</bold>. Tā pana gāthā dhammuddesānaṃ desanānupubbiṃ anādiyitvāpi yathārahaṃ saṅgaṇhanavasena anugītāti āha <bold>‘‘catunnaṃ dhammuddesānaṃ anugīti’’</bold>nti.</paragraph>
    <paragraph line="47" number="307"><bold>Eka</bold>nti ekajātiyaṃ. Vatthukāmakilesakāmā visayabhedena bhinditvā tathā vuttāti daṭṭhabbo.</paragraph>
    <paragraph line="48"><bold>Sāgarantenā</bold>ti <pageBreak edition="Myanmar" number="2.0146" /> sāgarapariyantena.</paragraph>
    <paragraph line="49"><bold>Aho vatā</bold>ti socane nipāto, ‘‘aho vata pāpaṃ kataṃ mayā’’tiādīsu viya. <bold>Amarā</bold>tiādīsu <pageBreak edition="Vipassana Research Institut" number="2.0144" /><bold>āhū</bold>ti kathenti. Mataṃ uddissa ‘‘amha’’nti vattabbe sokavasena ‘‘amara’’nti vuccati.</paragraph>
    <paragraph line="50"><bold>Vosāna</bold>nti niṭṭhaṃ, pariyosānanti attho. <bold>Sāvā</bold>ti paññā eva. <bold>Dhanato</bold>ti sabbadhanato. <bold>Uttamatarā</bold> seṭṭhā, tenevāha ‘‘paññājīviṃ jīvitamāhu seṭṭha’’nti (saṃ. ni. 1.246; su. ni. 184).</paragraph>
    <paragraph line="51"><bold>Tesu pāpaṃ karontesu</bold> sattesu, niddhāraṇe cetaṃ bhummavacanaṃ. <bold>Paramparāyā</bold>ti attabhāvaparamparāya. <bold>Saṃsāraṃ āpajjitvā</bold>ti bhavādīsu saṃsārassa āpajjanahetuṃ āpajjanto paralokaṃ upeti, paralokaṃ upentova bahuvidhadukkhasaṅkhātaṃ gabbhañca upeti. <bold>Tādisassā</bold>ti tathārūpassa gabbhavāsadukkhādīnaṃ adhiṭṭhānabhūtassa <bold>appapaññassa añño appapañño</bold> ca <bold>abhisaddahanto</bold> hitasukhāvahanti pattiyāyanto.</paragraph>
    <paragraph line="52">‘‘Pāpadhammo’’ti vuttattā tādisassa paraloko nāma duggati evāti āha <bold>‘‘paramhi apāyaloke’’</bold>ti.</paragraph>
    <paragraph line="53"><bold>Vividharūpenā</bold>ti rūpasaddādivasena tatthapi paṇītatarādivasena bahuvidharūpena.</paragraph>
    <paragraph line="54"><bold>Sāmaññamevā</bold>ti samaṇabhāvo eva seyyo. Ettha ca ādito dvīhi gāthāhi catuttho dhammuddeso anugīto. Catutthagāthāya tatiyo. Pañcamagāthāya dutiyo. Chaṭṭhagāthāya dutiyatatiyā. Sattamagāthāya paṭhamo dhammuddeso anugīto, aṭṭhamādīhi pavattinivattīsu kāmesu nekkhamme ca yathārahaṃ ādīnavānisaṃsaṃ vibhāvetvā attano pabbajjakāraṇaṃ paramato dassento yathāvuttadhammuddesaṃ nigameti, tena vuttaṃ ‘‘tā pana gāthā dhammuddesānaṃ desanānupubbiṃ anādiyitvāpi yathārahaṃ saṅgaṇhanavasena anugītā’’ti. Sesaṃ suviññeyyameva.</paragraph>
    <centered line="55">Raṭṭhapālasuttavaṇṇanāya līnatthappakāsanā samattā.</centered>
    <subhead line="56">3. Maghadevasuttavaṇṇanā</subhead>
    <paragraph line="57" number="308"><bold>Pubbe</bold><pageBreak edition="Myanmar" number="2.0147" /><pageBreak edition="Vipassana Research Institut" number="2.0145" /><bold>maghadevo nāma rājā</bold>ti atītakāle imasmiṃyeva kappe anekavassasahassāyukesu manussesu paṭipāṭiyā uppannānaṃ caturāsītisahassānaṃ cakkavattirājūnaṃ ādipuriso maghadevoti evaṃnāmo rājā.</paragraph>
    <paragraph line="58"><bold>Dhammo</bold>ti rājadhammoti lokikā vadanti. Mahābodhinidhānapāramitāsaṅkhāto pana dhammo atthīti <bold>dhammiko. Dhammenā</bold>ti ñāyena. Tadā brahmavihārādibhāvanādhammassa rañño anadhigatattā tassapi vā anabhijjhādīhi samānayogakkhamattā vuttaṃ <bold>‘‘dasakusalakammapathe ṭhito’’</bold>ti. <bold>Dhamma</bold>nti dhammato anapetaṃ. Tathā hi ca so pakkhapātābhāvato ‘‘samo’’ti vuccatīti āha <bold>‘‘samaṃ caratī’’</bold>ti. <bold>Pakatiniyāmenevā</bold>ti paveṇiyā āgataniyāmeneva. Yasmā nigamajanapadesu yebhuyyena gahapatīnaṃ saṅgaho, tasmā aṭṭhakathāyaṃ <bold>‘‘gahapatikāna’’</bold>ntveva vuttaṃ. Pāḷiyaṃ pana aññameva nāgaracārittaṃ, aññaṃ negamajanapadacārittanti te visuṃ gahitā ‘‘negamesu ceva janapadesu cā’’ti. Paccuggamananiggamanavasena uposathassa paṭiharaṇaṃ pāṭihāriyo, so eva <bold>pāṭihāriko, pakkho. Ime divasā</bold>ti ime cattāro divasā.</paragraph>
    <paragraph line="59" number="309"><bold>Devoti maccu</bold> abhibhavanaṭṭhena. Yathā hi devo pakatisatte abhibhavati, evaṃ maccu satte abhibhavati. ‘‘Ahaṃ asukaṃ maddituṃ āgamissāmi, tvaṃ tassa kese gahetvā mā vissajjehī’’ti maccudevassa āṇākarā dūtā viyāti <bold>dūtāti vuccanti. Alaṅkatapaṭiyattāyā</bold>ti idaṃ attano dibbānubhāvaṃ āvikatvā ṭhitāyāti dassetuṃ vuttaṃ. <bold>Devatābyākaraṇasadisameva hoti</bold> na cireneva maraṇasambhavato. <bold>Visuddhidevāna</bold>nti khīṇāsavabrahmānaṃ. Te hi carimabhave bodhisattānaṃ jiṇṇādike dassenti.</paragraph>
    <paragraph line="60"><bold>Dukhitañca byādhita</bold>nti byādhibhāvena sañjātadukkhanti attho. Antimabhavikabodhisattānaṃ visuddhidevehi upaṭṭhāpitabhāvaṃ upādāya tadaññesaṃ tehi anupaṭṭhāpitānampi paṇḍitānaṃ tathā voharitabbatā pariyāyasiddhāti āha <bold>‘‘iminā pariyāyenā’’</bold>ti.</paragraph>
    <paragraph line="61"><bold>Disampatī</bold>ti <pageBreak edition="Myanmar" number="2.0148" /> vibhattialopena niddeso, disāsīsena desā vuttāti desānaṃ adhipatirājāti <pageBreak edition="Vipassana Research Institut" number="2.0146" /> attho. Uttamaṅge sirasi ruhantīti <bold>uttamaṅgaruhā,</bold> kesā. Te panettha yasmā palitattā avisesato sabbapacchimavayasandassakā honti, tasmā <bold>‘‘vayoharā’’</bold>ti vuttā.</paragraph>
    <paragraph line="62">Purisayugo yasmā tasmiṃ vaṃse sañjātapurisaṭṭhitiyā paricchinno, tasmā āha <bold>‘‘vaṃsasambhave purise’’</bold>ti. <bold>Rājagehato āhaṭabhikkhāya yāpento</bold>ti iminā kumārakapabbajjāya upagatabhāvaṃ dasseti.</paragraph>
    <paragraph line="63"><bold>Parihariyamānovā</bold>ti aññena aññena parihariyamāno viya velāya velāya tena mahatā parijanena upaṭṭhiyamāno kumārakīḷaṃ kīḷīti attho. Keci pana ‘‘parihariyamāno evā’’ti avadhāraṇavasena atthaṃ vadanti, tathā sati caturāsītivassasahassāni thaññapāyī taruṇadārako ahosīti āpajjatīti tadayuttaṃ. Kumārakālaṃ vatvā tadanantaraṃ oparajjavacanato viruddhañcetaṃ. (<bold>Pañcamaṅgala</bold>vacanena unnaṅgalamaṅgalaukkantanamaṅgalakammahāyamaṅgaladussamaṅgalāni samupagatāni eva ahesunti daṭṭhabbaṃ).</paragraph>
    <paragraph line="64" number="311"> Savaṃsavasena āgatā puttanattuādayo puttā ca paputtā ca etissāti <bold>puttapaputtakā</bold> paramparā. <bold>Nihata</bold>nti nihitaṃ ṭhapitaṃ, pavattitanti attho. <bold>Nihata</bold>nti vā satataṃ patiṭṭhitabhāvena vaḷañjitanti attho. Tenāha <bold>‘‘kalyāṇavatta’’</bold>nti. <bold>Atirekatarā dve guṇā</bold>ti mahāsattassa maghadevakālato atirekatarā dve guṇā itararājūhi pana atirekatarā anekasatasahassappabhedā eva guṇā ahesunti.</paragraph>
    <paragraph line="65" number="312"> Tettiṃsa sahapuññakārino ettha nibbattāti taṃsahacaritaṭṭhānaṃ tettiṃsaṃ, tadeva tāvatiṃsaṃ, taṃnivāso etesanti <bold>tāvatiṃsā</bold>. Nivāsabhāvo ca tesaṃ tattha nibbattanapubbakoti āha – <bold>‘‘devānaṃ tāvatiṃsānanti tāvatiṃsabhavane nibbattadevāna’’</bold>nti. <bold>Rañño</bold>ti nimimahārājassa. <bold>Ovāde ṭhatvā</bold>ti ‘‘sīlaṃ arakkhanto mama santikaṃ mā āgacchatū’’ti niggaṇhanavasenapi, ‘‘ekantato mama vijite vasantena sīlaṃ rakkhitabba’’nti evaṃ pavattitaovādavasenapi ovāde ṭhatvā.</paragraph>
    <paragraph line="66"><bold>Atha</bold><pageBreak edition="Myanmar" number="2.0149" /><bold>na</bold>nti mahājutikaṃ mahāvipphāraṃ mahānubhāvaṃ nimirājānaṃ. ‘‘Sakkohamasmi devindo, tava santikamāgato’’ti attano sakkabhāvaṃ pavedetvā <bold>‘‘kaṅkhaṃ te paṭivinodessāmī’’</bold>ti āha. Tenāha <bold>‘‘sabbabhūtānamissarā’’</bold>tiādi.</paragraph>
    <paragraph line="67">Sīlaṃ <pageBreak edition="Vipassana Research Institut" number="2.0147" /> upādāya omakatāya <bold>‘‘ki’’</bold>nti hīḷento vadati. <bold>Guṇavisiṭṭhatāyāti</bold> lābhayasādīnañceva piyamanāpatādīnañca āsavakkhayapariyosānānaṃ nimittabhāvena uttamaguṇatāya. Tadā sakko anuruddhatthero, so attano purimajātiyaṃ paccakkhasiddhaṃva dānato sīlaṃ mahantaṃ vibhāvento <bold>‘‘ahañhī’’</bold>tiādimāha. Tattha attanā vasiyamānaṃ kāmāvacaradevalokaṃ sandhāya <bold>‘‘pettivisayato’’</bold>ti vuttaṃ. Tassa hi kappasatasahassaṃ vivaṭṭajjhāsayassa pūritapāramissa devaloko petaloko viya upaṭṭhāsi. Tenevāha ‘‘accharāgaṇasaṅghuṭṭhaṃ, pisācagaṇasevita’’nti (saṃ. ni. 1.46).</paragraph>
    <paragraph line="68"><bold>Khattiye</bold>ti khattiyajātiyaṃ. <bold>Visujjhatī</bold>ti brahmalokūpapattiṃ sandhāya vadati kāmasaṃkilesavisujjhanato. <bold>Kāyāti</bold> ca brahmakāyamāha.</paragraph>
    <paragraph line="69">Imassa mama adiṭṭhapubbarūpaṃ disvā ‘‘ahudeva bhaya’’nti cintetvā āha <bold>‘‘avikampamāno’’</bold>ti. Bhāyanto hi cittassa aññathattena kāyassa ca chambhitattena vikampati nāma. Tenāha <bold>‘‘abhāyamāno’’</bold>ti. <bold>Sukhaṃ kathetuṃ hotī</bold>ti puññaphalaṃ kathetuṃ sukhaṃ hoti.</paragraph>
    <paragraph line="70" number="313"><bold>Manaṃ āgamma yuttāyeva hontī</bold>ti mātalissa sakkasseva cittaṃ jānitvā yuttā viya honti, rathe yuttaājānīyakiccaṃ karonti devaputtā. Evaṃ tādise kāle tathā paṭipajjanti, yathā erāvaṇo devaputto hatthikiccaṃ. <bold>Naddhito paṭṭhāyā</bold>ti rathapañjarapariyantena akkhassa sambandhaṭṭhānaṃ naddhī, tato paṭṭhāya. Akkho bajjhati etthāti <bold>akkhabaddho,</bold> akkhena rathassa baddhaṭṭhānaṃ. Yathā devalokato yāva candamaṇḍalassa gamanavīthi, tāva attano ānubhāvena heṭṭhāmukhameva rathaṃ pesesi, evaṃ candamaṇḍalassa gamanavīthito yāva rañño pāsādo, tāva tatheva pesesi. <bold>Dve magge dassetvā</bold>ti patodalaṭṭhiyā ākāsaṃ vilikhanto viya attano ānubhāvena nirayagāmī devalokagāmī cāti dve magge <pageBreak edition="Myanmar" number="2.0150" /> dassetvā. <bold>Katamenā</bold>tiādi desanāmattaṃ, yathā tena rathena gacchantassa nirayo devaloko ca pākaṭā honti, tathā karaṇaṃ adhippetaṃ.</paragraph>
    <paragraph line="71">Vuttakāraṇameva sandhāyāha mahāsatto <bold>‘‘ubhayeneva maṃ mātali nehī’’</bold>ti. <bold>Dugga</bold>nti duggamaṃ. <bold>Vettaraṇi</bold>nti evaṃnāmakaṃ nirayaṃ. <bold>Kuthita</bold>nti pakkuthitaṃ nipakkatelasadisajālaṃ. <bold>Khārasaṃyutta</bold>nti khārodakasadisaṃ.</paragraph>
    <paragraph line="72"><bold>Rathaṃ nivattetvā</bold>ti nirayābhimukhato nivattetvā. <bold>Bīraṇīdevadhītāyā</bold>ti ‘‘bīraṇī’’ti evaṃnāmikāya <pageBreak edition="Vipassana Research Institut" number="2.0148" /> accharāya. <bold>Soṇadinnadevaputtassā</bold>ti ‘‘soṇadinno’’ti evaṃnāmakassa devaputtassa. <bold>Gaṇadevaputtāna</bold>nti gaṇavasena puññaṃ katvā gaṇavaseneva nibbattadevaputtānaṃ.</paragraph>
    <paragraph line="73"><bold>Pattakāle</bold>ti upakaṭṭhāya velāya. <bold>Atithi</bold>nti paccekasambuddhaṃ. Kassapassa bhagavato sāsane ekaṃ khīṇāsavattherantipi vadanti. <bold>Mātāva puttaṃ sakimābhinandī</bold>ti yathā pavāsato āgataṃ puttaṃ mātā sakiṃ ekavāraṃ āgatakāle abhinandati, tathā niccakāle abhinandi sakkaccaṃ parivisi. <bold>Saṃyamā saṃvibhāgā</bold>ti sīlasaṃyamā saṃvibhāgasīlā. <bold>Jātake</bold>ti nimijātake.</paragraph>
    <paragraph line="74"><bold>Cittakūṭa</bold>nti devanagarassa dakkhiṇadisāya dvārakoṭṭhakaṃ. <bold>Sakko cittaṃ sandhāretuṃ asakkonto</bold>ti mahāsatte pavattaṃ devatānaṃ sakkārasammānaṃ paṭicca uppannaṃ attano usūyacittaṃ bahi anāvikatvā abbhantareyeva ca naṃ ṭhapetuṃ asakkonto. <bold>Aññesaṃ puññena vasāhī</bold>ti sakkassa mahāsattaṃ rosetukāmatāya ārādhanaṃ nidasseti. Purāṇasakko dīghāyuko, taṃ upādāya jarājiṇṇaṃ viya katvā <bold>‘‘jarasakko’’</bold>ti vuttaṃ.</paragraph>
    <paragraph line="75" number="315"><bold>Sesaṃ sabba</bold>nti pabbajjupagamanā sesaṃ attano vaṃse porāṇarājūnaṃ rājacārittaṃ. <bold>Pākatika</bold>nti puna sabhāvattameva gato ahosi, apabbajitabhāvavacanenevassa brahmavihārabhāvanādīnaṃ pabbajjāguṇānaṃ abhāvo dīpito hoti.</paragraph>
    <paragraph line="76" number="316"><bold>Vīriyaṃ akaronto samucchindati,</bold> na tāva samucchinnaṃ, kalyāṇamittasaṃsaggādipaccayasamavāye sati sīlavataṃ kalyāṇavattaṃ pavattetuṃ sakkoti <pageBreak edition="Myanmar" number="2.0151" />. <bold>Dussīlena samucchinnaṃ nāma hoti</bold> tassa tattha nirāsabhāvena paṭipattiyā eva asambhavato. <bold>Satta sekhā pavattenti</bold> kalyāṇavattassa apariniṭṭhitakiccattā. <bold>Khīṇāsavena pavattitaṃ nāma</bold> pariniṭṭhitakiccattā. Sesaṃ suviññeyyameva.</paragraph>
    <centered line="77">Maghadevasuttavaṇṇanāya līnatthappakāsanā samattā.</centered>
    <subhead line="78">4. Madhurasuttavaṇṇanā</subhead>
    <paragraph line="79" number="317"><bold>Madhurāya</bold>nti <pageBreak edition="Vipassana Research Institut" number="2.0149" /> uttaramadhurāyaṃ. <bold>Gundāvane</bold>ti kāḷasippalivane. Atimuttakavaneti ca vadanti. Catūsu vaṇṇesu <bold>brāhmaṇova seṭṭho vaṇṇo. Paṇḍaro</bold>ti parisuddho. <bold>Kāḷako</bold>ti aparisuddho. <bold>Jātigottādipaññāpanaṭṭhānesū</bold>ti jātigottādivasena suddhacintāyaṃ brāhmaṇā eva suddhajātikā, na itareti adhippāyo. Saṃsārato vā suddhacintāyaṃ brāhmaṇāva sujjhanti vedavihitassa suddhavidhino aññesaṃ avisayattāti adhippāyo. Taṃ panetaṃ tesaṃ virujjhati khattiyavessānampi mantajjhenassa anuññātattā, mantajjhenavidhinā ca saṃsārasuddhiyābhāvato. Puttā nāma anorasāpi honti, na tathā imeti āha <bold>‘‘orasā’’</bold>ti. Ure saṃvaḍḍhitaputtopi ‘‘orasa’’nti vuccati. Ime pana mukhato niggato hutvā ure saṃvaḍḍhāti dassetuṃ <bold>‘‘orasā mukhato jātā’’</bold>ti vuttaṃ. Tato eva brahmato jātāti <bold>brahmajā,</bold> brahmasambhūtāpi <bold>‘‘brahmajā’’</bold>ti vuccanti, na tathā ime. Ime pana paccakkhato brahmunā nimmitāti <bold>brahmanimmitā,</bold> tato eva brahmato laddhabbavijjādidāyajjadāyādāti <bold>brahmadāyādā</bold>ti sabbametaṃ brāhmaṇānaṃ katthanāpalāpasadisaṃ viññūnaṃ appamāṇaṃ avimaddakkhamaṃ vācāvatthumattaṃ brahmakuttasseva abhāvato. Yaṃ panettha vattabbaṃ, taṃ <bold>visuddhimaggavaṇṇanāyaṃ</bold> vuttameva. Tenāha <bold>‘‘ghosoyevā’’</bold>tiādi. <bold>Vohāramattameveta</bold>nti etaṃ ‘‘brāhmaṇova seṭṭho vaṇṇo’’tiādi vacanamattameva, na tassa attho tehi adhippetappakāro atthi.</paragraph>
    <paragraph line="80" number="318"><bold>Samijjheyyā</bold>ti diṭṭhidīpanavasena attano ajjhāsayo nipphajjeyya. Tenāha <bold>‘‘manoratho pūreyyā’’</bold>ti. <bold>Khattiyopī</bold>ti parakhattiyopi <pageBreak edition="Myanmar" number="2.0152" />. <bold>Assā</bold>ti samiddhadhanādiṃ pattassa. Tenāha – <bold>‘‘issariyasampattassā’’</bold>ti <bold>nesa</bold>nti etesaṃ catunnaṃ vaṇṇānaṃ ettha pubbuṭṭhāyibhāvādinā itarehi upacaritabbatāya na kiñci nānākaraṇanti yojanā.</paragraph>
    <paragraph line="81" number="322"> Ahaṃ <pageBreak edition="Vipassana Research Institut" number="2.0150" /> cīvarādīhi upaṭṭhāko, tumhākaṃ icchitacchitakkhaṇe vadeyyātha yenatthoti yojanā. Corādiupaddavanisedhanena <bold>rakkhāgutti,</bold> dānādinimittaupaddavanisedhanena <bold>āvaraṇagutti</bold>. Paccuppannānatthanisedhanena vā <bold>rakkhāgutti,</bold> āgāmianatthanisedhanena <bold>āvaraṇagutti</bold>. Ettha ca khattiyādīsu yo yo issaro, tassa itarena anuvattetabbabhāve, kusalākusalakaraṇena nesaṃ vasena laddhabbaabhisamparāye, pabbajitehi laddhabbasāmīcikiriyāya ca aṇumattopi viseso natthi, tasmā so visesābhāvo pāḷiyaṃ tattha tattha vāre <bold>‘‘evaṃ sante’’</bold>tiādinā vibhāvito. Sesaṃ suviññeyyameva.</paragraph>
    <centered line="82">Madhurasuttavaṇṇanāya līnatthappakāsanā samattā.</centered>
    <subhead line="83">5. Bodhirājakumārasuttavaṇṇanā</subhead>
    <paragraph line="84" number="324"><bold>Olokanakapaduma</bold>nti <pageBreak edition="Vipassana Research Institut" number="2.0151" /> līlāaravindaṃ. <bold>Tasmā</bold>ti kokanadasaṇṭhānattā <bold>kokanadoti saṅkhaṃ labhi</bold>.</paragraph>
    <paragraph line="85" number="325"><bold>Yāva pacchima…pe… phalakaṃ vuttaṃ</bold> tassa sabbapacchā santhatattā. Uparimaphalagatañhi sopānamatthakaṃ. <bold>Olokanatthaṃyevā</bold>ti na kevalaṃ bhagavato āgamanaññeva olokanatthaṃ, atha kho attano patthanāya santharāpitāya celapaṭikāya akkamanassapi.</paragraph>
    <paragraph line="86"><bold>Sakuṇapotake</bold>ti kādambaṭiṭṭibhaputtake. <bold>Aññova bhaveyyā</bold>ti tasmiṃ attabhāve mātugāmato añño idāni bhariyābhūto mātugāmo bhaveyya. <bold>Puttaṃ labheyyā</bold>ti attano kammavasena puttaṃ, no tassa. <bold>Ubhohī</bold>ti imehi eva ubhohi. <bold>Imehi kāraṇehī</bold>ti tassa rājakumārassa buddhaṃ paṭicca micchāgahaṇaṃ, titthiyānaṃ ujjhāyanaṃ, anāgate manussānaṃ bhikkhūnaṃ uddissa vippaṭisāroti imehi tīhi kāraṇehi. <bold>Paññatta</bold>nti santhataṃ celapaṭikaṃ. Maṅgalaṃ icchantīti <bold>maṅgalikā</bold>.</paragraph>
    <paragraph line="87" number="326"><bold>Tatiyaṃ</bold><pageBreak edition="Myanmar" number="2.0153" /><bold>kāraṇa</bold>nti iminā bhikkhūsu vippaṭisārānuppādanamāha. Yaṃ kiñci paribhuñjana-sukhaṃ kāmasukhallikānuyogoti adhippāyena <bold>kāmasukhallikānuyogasaññī hutvā…pe… maññamāno evamāha</bold>.</paragraph>
    <paragraph line="88" number="327"> Atha naṃ bhagavā tato micchābhinivesato vivecetukāmo <bold>‘‘so kho aha’’</bold>ntiādinā attano dukkaracariyaṃ dassetuṃ ārabhi. <bold>Mahāsaccake</bold>(ma. ni. 1.364 ādayo) <bold>vuttanayeneva veditabbaṃ</bold> ‘‘so kho aha’’ntiādipāṭhassa tattha āgataniyāmeneva āgatattā. <bold>Pāsarāsisutte</bold> (ma. ni. 1.272 ādayo) <bold>vuttanayenā</bold>ti etthāpi eseva nayo.</paragraph>
    <paragraph line="89" number="343"> Aṅkusaṃ gaṇhanti etena tassa gahaṇe cheko hotīti <bold>aṅkusagahaṇasippaṃ. Meghautu</bold>nti meghaṃ paṭicca uppannasītautuṃ. <bold>Pabbatautu</bold>nti pabbataṃ paṭicca uṇhautuṃ. Ubhayavasena ca tassa <pageBreak edition="Vipassana Research Institut" number="2.0152" /> tathā sītuṇhaututo eno āgatoti ta-kārassa da-kāraṃ katvā <bold>udenoti nāmaṃ akāsi</bold>.</paragraph>
    <paragraph line="90"><bold>Tāpaso</bold> ogāḷhañāṇavasena <bold>rañño matabhāvaṃ ñatvā. Ādito paṭṭhāyā</bold>ti kosambinagare parantaparañño aggamahesibhāvato paṭṭhāya. <bold>Pubbe</bold>ti sīlavantakāle. <bold>Hatthigantha</bold>nti hatthīnaṃ attano vase vattāpanasatthaṃ. Tenevassa taṃ sikkhāpeti, kiccañca ijjhati.</paragraph>
    <paragraph line="91" number="344"><bold>Padahanabhāvo</bold>ti bhāvanānuyogo. Padhāne vā niyutto padhāniyo, padhāniyassa bhikkhuno, tasseva padhāniyabhāvassa aṅgāni kāraṇāni <bold>padhāniyaṅgāni</bold>. Saddhā etassa atthīti <bold>saddho</bold>. Kiñcāpi paccekabodhisattānampi abhinīhārato paṭṭhāya āgatā āgamanasaddhā eva, mahābodhisattānaṃ pana saddhā garutarāti sā eva gahitā. <bold>Acalabhāvena okappanaṃ</bold> ‘‘sammāsambuddho bhagavā, svākhyāto dhammo, suppaṭipanno saṅgho’’ti kenaci akampiyabhāvena ratanattayaguṇe ogāhitvā kappanaṃ. <bold>Pasāduppatti</bold> ratanattaye pasīdanameva. <bold>Bodhinti catumaggañāṇa</bold>nti vuttaṃ taṃnimittattā sabbaññutaññāṇassa, <bold>bodhī</bold>ti vā sammāsambodhi. Sabbaññutaññāṇapadaṭṭhānañhi maggañāṇaṃ, maggañāṇapadaṭṭhānañca sabbaññutaññāṇaṃ ‘‘sammāsambodhī’’ti vuccati. Nicchitasubuddhatāya dhammassa sudhammatā saṅghassa suppaṭipatti vinicchitā eva <pageBreak edition="Myanmar" number="2.0154" /> hotīti āha <bold>‘‘desanāsīsameva ceta’’</bold>ntiādi. <bold>Tassa padhānaṃ vīriyaṃ ijjhati</bold> ratanattayasaddhāya ‘‘imāya paṭipadāya jarāmaraṇato muccissāmī’’ti padhānānuyoge avaṃmukhasambhavato.</paragraph>
    <paragraph line="92"><bold>Appābādho</bold>tiādi heṭṭhā vuttameva. <bold>Aguṇaṃ pakāsetā</bold> āyatiṃ saṃvaraṃ āpajjitā sammāpaṭipattiyā visodhanatthaṃ. <bold>Udayañca atthañca gantu</bold>nti ‘‘avijjāsamudayā’’tiādinā pañcannaṃ upādānakkhandhānaṃ udayañca vayañca jānituṃ. Tenāha <bold>‘‘etenā’’</bold>tiādi. <bold>Parisuddhāya</bold> upakkilesavinimuttāya. <bold>Nibbijjhitu</bold>nti tadaṅgavasena pajahituṃ samucchedappahānassa paccayo bhavituṃ. <bold>Yaṃ dukkhaṃ khīyatī</bold>ti kilesesu appahīnesu tena tadupanissayakammaṃ paṭicca yaṃ dukkhaṃ uppajjeyya, taṃ sandhāya vuttaṃ.</paragraph>
    <paragraph line="93" number="345"><bold>Sesadivase</bold>ti sattadivasato paṭṭhāya yāva dve rattindivā.</paragraph>
    <paragraph line="94" number="346"> Kucchisannissito <pageBreak edition="Vipassana Research Institut" number="2.0153" /> gabbho nissayavohārena ‘‘kucchī’’ti vuccati, so etissā atthīti <bold>kucchimatī</bold>. Tenāha <bold>‘‘āpannasattā’’</bold>ti. <bold>Ārakkho panassa paccupaṭṭhito hotī</bold>ti mātarā gahitasaraṇaṃ gabbhavuṭṭhitassa tassa saraṇagamanaṃ pavedayitassa kusalaṃ saraṇaṃ nāma, mātu katarakkho puttassapi paccupaṭṭhitoti. <bold>Mahallakakāle</bold>ti vacanatthaṃ jānanakāle. <bold>Sārentī</bold>ti yathādiṭṭhaṃ yathābalaṃ ratanattayaguṇapatiṭṭhāpanavasena assa sārenti. <bold>Sallakkhetvā</bold>ti vuttamatthaṃ upadhāretvā. <bold>Saraṇaṃ gahitaṃ nāma hoti</bold> ratanattayassa saraṇabhāvasallakkhaṇapubbakatanninnacittabhāvatova. Sesaṃ suviññeyyameva.</paragraph>
    <centered line="95">Bodhirājakumārasuttavaṇṇanāya līnatthappakāsanā samattā.</centered>
    <subhead line="96">6. Aṅgulimālasuttavaṇṇanā</subhead>
    <paragraph line="97" number="347"><bold>Aṅgulīnaṃ</bold><pageBreak edition="Vipassana Research Institut" number="2.0154" /><bold>mālaṃ dhāretī</bold>ti iminā anvatthā tassa samaññāti dasseti. <bold>Tatrā</bold>ti tasmiṃ ācariyavacanena aṅgulimālassa dhāraṇe. <bold>Karīsasahassakhette ekasālisīsaṃ viya</bold> apaññāyamānasakakicco hotīti adhippāyo. <bold>Takkasīlaṃ pesayiṃsu</bold> ‘‘tādisassa ācariyassa santike <pageBreak edition="Myanmar" number="2.0155" /> sippuggahasammāpayogena diṭṭhadhammike samparāyike ca atthe jānanto bhāriyaṃ na kareyyā’’ti. <bold>Bāhirakā ahesuṃ</bold> ahiṃsakassa vattasampattiyā ācariyassa cittasabhāvato nibbattanatibhāvena. <bold>Sineheneva vadante</bold>ti sinehena viya vadante.</paragraph>
    <paragraph line="98"><bold>Gaṇanampi na uggaṇhātī</bold>ti gaṇanavidhimpi na sallakkheti. Tattha kāraṇamāha <bold>‘‘pakatiyā’’</bold>tiādinā. <bold>Ṭhapitaṭṭhāne</bold>ti rukkhagacchantarādike ṭhapitaṭṭhāne sakuntasiṅgālānaṃ vasena <bold>aṅguliyo vinassanti. Bhaggavo</bold>ti kosalarañño purohitaṃ gottena vadati. <bold>Coro avissāsanīyo</bold> sāhasikabhāvato. <bold>Purāṇasanthatā sākhā avissāsanīyā</bold> vicchikādīnaṃ pavesanayogyattā. <bold>Rājā avissāsanīyo</bold> issariyamadena dhanalobhena ca kadāci jīvite saṅkābhāvato. <bold>Itthī avissāsanīyā</bold> lolasīlacittabhāvato. <bold>Anuddharaṇīyo bhavissati</bold> saṃsārapaṅkato.</paragraph>
    <paragraph line="99" number="348"><bold>Saṅkaritvā</bold>ti ‘‘mayaṃ ekajjhaṃ sannipatitvā coraṃ māretvā vā palāpetvā gamissāmā’’ti saṅkaraṃ katvā. <bold>Iddhābhisaṅkhāra</bold>nti abhisaṅkharaṇaṃ adhiṭṭhānaṃ. <bold>Abhisaṅkhāsī</bold>ti adhiṭṭhahi. <bold>Saṃharitvā</bold>ti saṃkhipitvā. <bold>Orabhāge</bold>ti corassa orabhāge.</paragraph>
    <paragraph line="100" number="349"><bold>Daṇḍo</bold>ti paharaṇahatthacchedanādiko daṇḍanasaṅkhāto daṇḍo. <bold>Pavattayitabbo</bold>ti ānetabbo. <bold>Apanetvā</bold>ti attano santānato samucchedavasena pahāya. <bold>Paṭisaṅkhāyā</bold>ti paṭisaṅkhānena. <bold>Avihiṃsāyā</bold>ti karuṇāya. <bold>Sāraṇīyadhammesū</bold>ti chasupi sāraṇīyadhammesu, <bold>ṭhito</bold> aṭṭhitānaṃ pāpadhammānaṃ bodhimūle eva samucchinnattā. Yathā atīte aparimitaṃ kālaṃ sandhāvitaṃ, evaṃ imāya paṭipattiyā anāgatepi sandhāvissatīti dassento <bold>‘‘idānī’’</bold>tiādimāha.</paragraph>
    <paragraph line="101"><bold>Itvevā</bold>ti iti eva, <bold>iti</bold>-saddo nidassanattho. Tenāha <bold>‘‘evaṃ vatvā yevā’’</bold>ti. <bold>Akirī</bold>ti ākiri, pañcapi āvudhāni vikiri. Tena vuttaṃ <bold>‘‘khipi chaḍḍesī’’</bold>ti.</paragraph>
    <paragraph line="102" number="350"><bold>Ettovā</bold>ti <pageBreak edition="Vipassana Research Institut" number="2.0155" /> ato eva āgatamaggeneva sāvatthiṃ <bold>gatā. Adhivāsessatī</bold>ti ‘‘coraṃ paṭisedhetuṃ gamissāmī’’ti vutte tuṇhī bhavissati <pageBreak edition="Myanmar" number="2.0156" />. <bold>Dāruṇakammena uppannanāma</bold>nti ‘‘aṅgulimālo’’ti imaṃ nāmaṃ sandhāya vadati.</paragraph>
    <paragraph line="103" number="351"><bold>Hatthī araññahatthī</bold> honti manussānaṃ tattha gantuṃ asakkuṇeyyattā, evaṃ <bold>assāpi. Kūṭasahassānaṃ bhijjanakāraṇaṃ hoti</bold> therassa āgamanabhayena ghaṭe chaḍḍetvā palāyanena. <bold>Gabbhamūḷhāyā</bold>ti byākulagabbhāya. <bold>Pabbajjābalenā</bold>ti vuttaṃ, satthu desanānubhāvenāti pana vattabbaṃ. So hi tassāpi kāraṇanti. <bold>Ariyā nāma jāti</bold> pabbajjā ariyabhāvatthāya jātīti katvā.</paragraph>
    <paragraph line="104"><bold>Mahāparittaṃ nāmeta</bold>nti mahānubhāvaṃ parittaṃ nāmetaṃ. Tathā hi naṃ thero sabbabhāvena ariyāya jāto saccādhiṭṭhānena akāsi. Tenāha <bold>‘‘saccakiriyakataṭṭhāne’’</bold>ti. <bold>Gabbhamūḷha</bold>nti mūḷhagabbhaṃ. Gabbho hi paripakko sampajjamāno vijāyanakāle kammajavātehi sañcāletvā parivattito uddhaṃpādo adhosīso hutvā yonimukhābhimukho hoti, evaṃ so kassaci alaggo sotthinā bahi nikkhamati, vipajjamāno pana viparivattanavasena yonimaggaṃ pidahitvā tiriyaṃ nipajjati, tathā yassā yonimaggo pidahati, sā tattha kammajavātehi aparāparaṃ parivattamānā byākulā mūḷhagabbhāti vuccati, taṃ sandhāya vuttaṃ <bold>‘‘gabbhamūḷha’’</bold>nti.</paragraph>
    <paragraph line="105">Saccakiriyā nāma buddhāsayaṃ attano sīlaṃ paccavekkhitvā katā, tasmā saccakiriyā vejjakammaṃ na hotīti daṭṭhabbaṃ. <bold>Therassapi cā</bold>tiādinā upasaṅkamitabbakāraṇaṃ vadati. Ime dve hetū paṭicca bhagavā theraṃ saccakiriyaṃ kāresi. <bold>Jāti</bold>nti mūlajātiṃ.</paragraph>
    <paragraph line="106" number="352"> Pariyādāya āhacca <bold>bhinnena sīsena. Sabhāgadiṭṭhadhammavedanīyakamma</bold>nti niraye nibbattanasakakammasabhāgabhūtaṃ diṭṭhadhammavedanīyakammaṃ. Sabhāgatā ca samānavatthukatā samānārammaṇatāekavīthipariyāpannatādivasena sabbathā sarikkhatā, sadisampi ca nāma tadevāharīyati yathā ‘‘tasseva kammassa vipāko’’ti ca ‘‘sā eva tittirī tāneva osadhānī’’ti ca. Idāni tameva sabhāgataṃ dassetuṃ <bold>‘‘kammaṃ hī’’</bold>tiādi āraddhaṃ. <bold>Kariyamānamevā</bold>ti paccayasamavāyena paṭipāṭiyā nibbattiyamānameva. <bold>Tayo koṭṭhāse pūreti,</bold> diṭṭhadhammavedanīyaaparāpariyāyavedanīyaupapajjavedanīyasaṅkhāte tayo bhāge pūreti, tesaṃ tiṇṇaṃ bhāgānaṃ vasena pavattati.</paragraph>
    <paragraph line="107">Diṭṭhadhammo <pageBreak edition="Myanmar" number="2.0157" /><pageBreak edition="Vipassana Research Institut" number="2.0156" /> vuccati paccakkhabhūto paccuppanno attabhāvo, tattha veditabbaphalaṃ kammaṃ <bold>diṭṭhadhammavedanīyaṃ</bold>. Paccuppannabhavato anantaraṃ veditabbaphalaṃ kammaṃ <bold>upapajjavedanīyaṃ</bold>. Diṭṭhadhammānantarabhavato aññasmiṃ attabhāvapariyāye attabhāvaparivatte veditabbaphalaṃ kammaṃ <bold>aparāpariyāyavedanīyaṃ</bold>. Paṭipakkhehi anabhibhūtatāya, paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā hutvā pavattā paṭhamajavanacetanā tasmiṃyeva attabhāve phaladāyinī diṭṭhadhammavedanīyā nāma. Sā hi vuttākārena balavati javanasantāne guṇavisesayuttesu upakārānupakāravasappavattiyā āsevanālābhena appavipākatāya ca itaradvayaṃ viya pavattasantānuparamāpekkhaṃ okāsalābhāpekkhañca kammaṃ na hotīti idheva pupphamattaṃ viya pavattivipākamattaṃ phalaṃ deti.</paragraph>
    <paragraph line="108"><bold>Tathā asakkonta</bold>nti kammassa phaladānaṃ nāma upadhipayogādipaccayantarasamavāyeneva hotīti tadabhāvato tasmiṃyeva attabhāve vipākaṃ dātuṃ asakkontaṃ. <bold>Ahosikamma</bold>nti kammaṃyeva ahosi, na tassa vipāko ahosi, atthi bhavissati vāti evaṃ vattabbaṃ kammaṃ. <bold>Atthasādhikā</bold>ti dānādipāṇātipātādiatthassa nipphādikā. Kā pana sāti āha <bold>‘‘sattamajavanacetanā’’</bold>ti. Sā hi sanniṭṭhāpakacetanā vuttanayena paṭiladdhavisesā purimajavanacetanāhi laddhāsevanā ca samānā anantare attabhāve vipākadāyinī upapajjavedanīyakammaṃ nāma. Tenāha <bold>‘‘anantare attabhāve vipākaṃ detī’’</bold>ti. <bold>Sati saṃsārappavattiyā</bold>ti iminā asati saṃsārappavattiyā ahosikammapakkhe tiṭṭhati vipaccanokāsassa abhāvatoti.</paragraph>
    <paragraph line="109"><bold>Samugghāṭitāni</bold> vipaccanokāsassa anuppattidhammatāpādanena. <bold>Diṭṭhadhammavedanīyaṃ atthi</bold> vipākārahābhāvassa anibbattitattā vipaccanokāsassa anupacchinnattā. Katūpacitañhi kammaṃ sati vipaccanokāse yāva na phalaṃ deti, tāva attheva nāma vipākārahabhāvato. ‘‘Yassa kho’’ti idaṃ aniyamākāravacanaṃ bhagavatā kammasarikkhatāvasena sādhāraṇato vuttanti āha <bold>‘‘yādisassa kho’’</bold>ti.</paragraph>
    <paragraph line="110"><bold>Pamādakilesavimutto</bold>ti pamādahetukehi sabbehi kilesehi vimutto.</paragraph>
    <paragraph line="111">Pāpassa <pageBreak edition="Myanmar" number="2.0158" /> pidhānaṃ nāma avipākadhammatāpādananti āha <bold>‘‘appaṭisandhikaṃ karīyatī’’</bold>ti. <bold>Buddhasāsane</bold>ti <pageBreak edition="Vipassana Research Institut" number="2.0157" /> sikkhāttayasaṅgahe buddhassa bhagavato sāsane. <bold>Yuttappayutto viharatī</bold>ti akattabbassa akaraṇavasena, kattabbassa ca paripūraṇavasena pavattati.</paragraph>
    <paragraph line="112">Dissanti kujjhantīti <bold>disā,</bold> paṭipakkhāti āha <bold>‘‘sapattā’’</bold>ti. <bold>Tappasaṃsapakāra</bold>nti mettānisaṃsakittanākāraṃ. <bold>Kālenā</bold>ti āmeḍitalopena niddesoti āha <bold>‘‘khaṇe khaṇe’’</bold>ti. <bold>Anukarontū</bold>ti yesaṃ kalyāṇamittānaṃ santike suṇanti, yathāsutaṃ dhammaṃ tesaṃ anukarontu diṭṭhānugatikaraṇaṃ āpajjantu, attano veripuggalānampi bhagavato santike dhammassavanaṃ sammāpaṭipattiñca paccāsīsati.</paragraph>
    <paragraph line="113">Tasanti gatiṃ patthayantīti <bold>tasā</bold> bhavantarādīsu saṃsaraṇabhāvato. Tenāha <bold>‘‘tasā vuccanti sataṇhā’’</bold>ti.</paragraph>
    <paragraph line="114">Netabbaṭṭhānaṃ udakaṃ nayantīti <bold>nettikā. Bandhitvā</bold>ti daḷhaṃ bandhitvā. <bold>Telakañjikenā</bold>ti telamissitena kañjikena.</paragraph>
    <paragraph line="115">Yādisova aniṭṭhe, tādisova iṭṭheti iṭṭhāniṭṭhe nibbikārena <bold>tādī</bold>. Yesaṃ pana kāmāmisādīnaṃ vantattā rāgādīnaṃ cattattā kāmoghādīnaṃ tiṇṇattā tādibhāvo bhaveyya, tesaṃ bhagavatā sabbaso vantā cattā tiṇṇā, tasmā bhagavā <bold>vantāvīti tādī, cattāvīti tādī, tiṇṇāvīti tādī,</bold> yehi anaññasādhāraṇehi sīlādiguṇehi samannāgatattā bhagavā tādibhāvena ukkaṃsapāramippatto taṃniddeso, tehi guṇehi yāthāvato niddisitabbatopi <bold>tādī</bold>. Yathā yantarajjuyā yantaṃ nīyati, evaṃ yāya taṇhāya bhavo nīyati, sā ‘‘bhavanetti bhavarajjū’’ti vuttā. Tenāha <bold>‘‘tāya hī’’</bold>tiādi, kammāni kusalādīni vipaccayanti apaccayanti etāyāti <bold>kammavipāko</bold>. Apaccayabhāvo nāma ariyamaggacetanāyāti āha <bold>‘‘maggacetanāyā’’</bold>ti. Yāva na kilesā pahīyanti, tāva ime sattā saiṇā eva aserivihārabhāvatoti āha <bold>‘‘aṇaṇo nikkileso jāto’’</bold>ti.</paragraph>
    <paragraph line="116"><bold>Theyyaparibhogo</bold> (visuddhi. ṭī. 1.91) nāma sāmiparibhogābhāvato. Bhagavatāpi hi attano sāsane sīlavato paccayā anuññātā, na dussīlassa, dāyakānaṃ <pageBreak edition="Myanmar" number="2.0159" /> sīlavatoyeva pariccāgo, na dussīlassa attano kārānaṃ mahapphalabhāvassa paccāsīsanato. Iti satthārā ananuññātattā dāyakehi ca apariccattattā <bold>‘‘dussīlassa paribhogo theyyaparibhogo nāmā’’</bold>ti vuttaṃ <pageBreak edition="Vipassana Research Institut" number="2.0158" />. Iṇavasena paribhogo <bold>iṇaparibhogo</bold>. Paṭiggāhakato dakkhiṇāvisuddhiyā abhāvato iṇaṃ gahetvā paribhogo viyāti attho. Yasmā sekkhā bhagavato orasaputtā, tasmā te pitusantakānaṃ paccayānaṃ dāyādā hutvā te paccaye paribhuñjantīti tesaṃ paribhogo <bold>dāyajjaparibhogo nāma</bold>. Kiṃ pana te bhagavato paccaye paribhuñjanti, udāhu gihīhi dinnanti? Gihīhi dinnāpi te bhagavatā anuññātattā bhagavato santakā honti ananuññātesu sabbena sabbaṃ paribhogābhāvato anuññātesuyeva paribhogasambhavato. <bold>Dhammadāyādasutta</bold>ñcettha (ma. ni. 1.29 ādayo) sādhakaṃ.</paragraph>
    <paragraph line="117">Avītarāgānaṃ taṇhāparavasatāya paccayaparibhoge sāmibhāvo natthi, tadabhāvena vītarāgānaṃ tattha sāmibhāvo yathāruci paribhogasambhavato. Tathā hi te paṭikūlampi appaṭikūlākārena, appaṭikūlampi paṭikūlākārena tadubhayaṃ vivajjetvā upekkhākārena ca paccaye paribhuñjanti, dāyakānañca manorathaṃ paripūrenti. Sesamettha yaṃ vattabbaṃ, taṃ <bold>visuddhimagge, taṃsaṃvaṇṇanāsu ca</bold> vuttanayeneva veditabbaṃ. <bold>Kilesaiṇānaṃ abhāvaṃ sandhāya ‘‘aṇaṇo’’ti vuttaṃ,</bold> na paccavekkhitaparibhogamattaṃ. Tenāha āyasmā ca bākulo – ‘‘sattāhameva kho ahaṃ, āvuso, saraṇo raṭṭhapiṇḍaṃ bhuñji’’nti (ma. ni. 3.211).</paragraph>
    <paragraph line="118">Vatthukāmakilesakāmehi taṇhāya pavattiākāraṃ paṭicca atthi ramaṇavohāroti āha – <bold>‘‘duvidhesupi kāmesu taṇhāratisanthava’’</bold>nti. <bold>Mantita</bold>nti kathitaṃ. <bold>Uppannehi</bold> satthupaṭiññehi. <bold>Saṃvibhattā</bold>ti kusalādivasena khandhādīhi ākārehi vibhattā. Sundaraṃ āgamananti <bold>svāgataṃ</bold>. Tato eva na kucchitaṃ āgataṃ. Soḷasavidhakiccassa pariyositattā āha <bold>‘‘taṃ sabbaṃ mayā kata’’</bold>nti. Maggapaññāyameva tatiyavijjāsamaññāti āha – <bold>‘‘tīhi vijjāhi navahi ca lokuttaradhammehī’’</bold>ti.</paragraph>
    <centered line="119">Aṅgulimālasuttavaṇṇanāya līnatthappakāsanā samattā.</centered>
    <subhead line="120">7. Piyajātikasuttavaṇṇanā</subhead>
    <paragraph line="121" number="353"><bold>Pakatiniyāmenā</bold>ti <pageBreak edition="Vipassana Research Institut" number="2.0159" /><pageBreak edition="Myanmar" number="2.0160" /> yathā sokuppattito pubbe iti kattabbesu asammohavasena cittaṃ pakkhandati, tāni cassa upaṭṭhahanti, na evaṃ sokassa cittasaṅkocasabhāvato. Tena vuttaṃ <bold>‘‘pakatiniyāmena pana na paṭibhantī’’</bold>ti. Keci pana ‘‘sāmantā katipaye na kuṭumbaṃ sandhāreti. Tenāha <bold>‘na sabbena sabbaṃ paṭibhantī’</bold>ti’’ vadanti. <bold>Etthā</bold>ti dutiyapade. Anekatthattā dhātūnaṃ ‘‘na paṭibhātī’’ti padassa ‘‘na ruccatī’’ti atthamāha. <bold>Na paṭibhātī</bold>ti vā bhuñjitukāmatācittaṃ na upaṭṭhitanti attho. <bold>Patiṭṭhitokāsa</bold>nti indriyāviṭṭhaṭṭhānaṃ vadati. Piyāyitabbato piyo jāti uppattiṭṭhānaṃ etesanti <bold>piyajātikā</bold>. Piyo pabhuti etesanti piyappabhutikāti vattabbe, u-kārassa va-kāraṃ, ta-kārassa ca lopaṃ katvā <bold>‘‘piyappabhāvikā’’</bold>ti vuttaṃ. Tenāha <bold>‘‘piyato pabhavantī’’</bold>ti.</paragraph>
    <paragraph line="122" number="355"> Para-saddena samānatthaṃ ajjhattikabhāvanisedhanatthaṃ ‘‘pire’’ti padanti āha <bold>‘‘amhākaṃ pare’’</bold>ti. <bold>Pire</bold>ti vā ‘‘parato’’ti iminā samānatthaṃ nipātapadanti āha <bold>‘‘cara pireti parato gacchā’’</bold>ti.</paragraph>
    <paragraph line="123" number="356"><bold>Dvidhā chetvā</bold>ti ettha yadi itthī tassa purisassa piyā, kathaṃ dvidhā chindatīti āha <bold>‘‘yadi hī’’</bold>tiādi.</paragraph>
    <paragraph line="124" number="357"><bold>Kathaṃ katheyya</bold>nti yathā bhagavā etassa brāhmaṇassa kathesi, so ca me kathesi, tathā cāhaṃ katheyyaṃ. <bold>Maraṇavasena vipariṇāmo</bold> attabhāvassa parivattattā. <bold>Palāyitvā gamanavasena</bold> aññathābhāvo mittasanthavassa samāgamassa ca aññathābhūtattā.</paragraph>
    <paragraph line="125"><bold>Chaḍḍitabhāvenā</bold>ti parivattitabhāvena. <bold>Hatthagamanavasena aññathābhāvo</bold> pubbe savase vattitānaṃ idāni vase avattanabhāvena.</paragraph>
    <paragraph line="126"><bold>Ācamehī</bold>ti <pageBreak edition="Vipassana Research Institut" number="2.0160" /> ācamanaṃ mukhavikkhālanaṃ kārehi. Yasmā mukhaṃ vikkhālentā hi hatthapāde dhovitvā vikkhālenti, tasmā <bold>‘‘ācamitvā’’</bold>ti vatvā pacchāpi tassa atthaṃ dassento <bold>‘‘mukhaṃ vikkhāletvā’’</bold>ti āha. Sesaṃ suviññeyyameva.</paragraph>
    <centered line="127">Piyajātikasuttavaṇṇanāya līnatthappakāsanā samattā.</centered>
    <subhead line="128">8. Bāhitikasuttavaṇṇanā</subhead>
    <paragraph line="129" number="359"> Sāvajjatāya <pageBreak edition="Vipassana Research Institut" number="2.0161" /><pageBreak edition="Myanmar" number="2.0161" /> upārambhaṃ arahatīti <bold>opārambho</bold>. Tenāha <bold>‘‘dosaṃ āropanāraho’’</bold>ti. Bālā upārambhavatthumaññaṃ amūlakampi naṃ āropentā ugghosenti, tasmā te anāmasitvā <bold>‘‘viññūhī’’ti idaṃ padaṃ gahetvā</bold> pañhena ñātuṃ icchitena atthena upārambhādīnaṃ upari uttaraṃ <bold>paripūretuṃ nāsakkhimhā. Taṃ kāraṇa</bold>nti taṃ uppattikāraṇaṃ. Yadi hi mayā ‘‘viññūhī’’ti padaṃ pakkhipitvā vuttaṃ bhaveyya, pañhā me paripuṇṇā bhaveyya, na pana vuttā. Idāni pana taṃ kāraṇaṃ uttaraṃ <bold>āyasmatā</bold> ānandena ‘‘viññūhī’’ti <bold>evaṃ vadantena paripūritaṃ</bold>.</paragraph>
    <paragraph line="130" number="360"> Kosallapaṭipakkhato akosallaṃ vuccati avijjā, taṃsamuṭṭhānato <bold>akosallasambhūto</bold>. Avajjaṃ vuccati garahitabbaṃ, saha avajjehīti <bold>sāvajjo,</bold> gārayho. Rāgādidosehi <bold>sadoso</bold>. Tehi eva <bold>sabyābajjho,</bold> tato eva sampati āyatiñca <bold>sadukkho</bold>. Sabyābajjhādiko <bold>nissandavipāko</bold>.</paragraph>
    <paragraph line="131"><bold>Tathā attho vutto bhaveyyā</bold>ti pucchāsabhāgenapi attho vutto bhaveyya, pucchantassa pana na tāva cittārādhanaṃ. Tenāha – <bold>‘‘evaṃ byākaraṇaṃ pana na bhāriya’’</bold>nti, garukaraṇaṃ na hoti visārajjaṃ na siyāti adhippāyo. Tenāha – <bold>‘‘appahīnaakusalopi hi pahānaṃ vaṇṇeyyā’’</bold>ti. Evarūpo pana yathākārī tathāvādī na hoti, na evaṃ bhagavāti āha <bold>‘‘bhagavā’’</bold>tiādi. <bold>Evaṃ byākāsī</bold>ti ‘‘sabbākusaladhammapahīno kho, mahārāja, tathāgato’’ti evaṃ byākāsi. <bold>Sukkapakkhepi eseva nayo</bold>ti iminā ‘‘sabbesaṃyeva kusalānaṃ dhammānaṃ upasampadaṃ vaṇṇetī’’ti vutte yathā pucchā, tathā attho vutto bhaveyya, evaṃ byākaraṇaṃ pana na bhāriyaṃ, asampāditakusaladhammopi upasampadaṃ vaṇṇeyya. Bhagavā pana sammadeva sampāditakusalattā yathākārī tathāvādīti dassetuṃ <bold>‘‘evaṃ byākāsī’’</bold>ti imamatthaṃ dasseti. Sesaṃ suviññeyyameva.</paragraph>
    <centered line="132">Bāhitikasuttavaṇṇanāya līnatthappakāsanā samattā.</centered>
    <subhead line="133">9. Dhammacetiyasuttavaṇṇanā</subhead>
    <paragraph line="134" number="364"> Medavaṇṇā <pageBreak edition="Vipassana Research Institut" number="2.0162" /><pageBreak edition="Myanmar" number="2.0162" /> uḷupavaṇṇā ca tattha tattha pāsāṇā ussannā ahesunti <bold>medāḷupa</bold>nti gāmassa samaññā jātā. <bold>Uḷupavaṇṇā</bold>ti candasamānavaṇṇatāya medapāsāṇā vuttāti keci. Aṭṭhakathāyaṃ pana <bold>‘‘medavaṇṇā pāsāṇā kirettha ussannā ahesu’’</bold>nti idaṃ vuttaṃ. <bold>Assā</bold>ti senāpatissa. <bold>Kathāsamuṭṭhāpanattha</bold>nti mallikāya sokavinodanadhammakathāsamuṭṭhāpanatthaṃ.</paragraph>
    <paragraph line="135"><bold>Raññā</bold>ti pasenadīkosalaraññā. <bold>Mahaccā</bold>ti mahatiyā. Padavipallāsena cetaṃ vuttaṃ. Pasādamarahantīti <bold>pāsādikāni</bold>. Tenāha <bold>‘‘saha rañjanakānī’’</bold>ti. Yāni pana pāsādikāni, tāni passituṃ yuttāni. <bold>Pāsādikānī</bold>ti vā saddahanasahitāni. Tenāha <bold>‘‘pasādajanakānī’’</bold>ti. ‘‘Appābādha’’nti ādīsu viya appasaddo abhāvatthoti āha <bold>‘‘nissaddānī’’</bold>ti. Aniyamatthavācī ya-saddo aniyamākāravācakopi hotīti ‘‘yatthā’’ti padassa ‘‘yādisesū’’tiādimāha. Tathā hi <bold>aṅgulimālasutte</bold> (ma. ni. aṭṭha. 2.347 ādayo) ‘‘yassa kho’’ti padassa ‘‘yādisassa kho’’ti attho vutto.</paragraph>
    <paragraph line="136" number="366"><bold>Paṭicchada</bold>nti paṭicchādakaṃ. <bold>Rājakakudhabhaṇḍānī</bold>ti rājabhaṇḍabhūtāni. <bold>Rahāyatī</bold>ti raho karoti, maṃ ajjhesatīti attho.</paragraph>
    <paragraph line="137" number="367"> Yathāsabhāvato ñeyyaṃ dhāreti avadhāretīti <bold>dhammo,</bold> ñāṇanti āha <bold>‘‘paccakkhañāṇasaṅkhātassa dhammassā’’</bold>ti. <bold>Anunayo</bold>ti anugacchanako. Diṭṭhena hi adiṭṭhassa anumānaṃ. Tenāha <bold>‘‘anumānaṃ anubuddhī’’</bold>ti. <bold>Āpāṇakoṭika</bold>nti yāva pāṇakoṭi, tāva jīvitapariyosānaṃ. <bold>Eta</bold>nti dhammanvayasaṅkhātaṃ anumānaṃ. <bold>Eva</bold>nti ‘‘idha panāha’’nti vuttappakārena.</paragraph>
    <paragraph line="138" number="369"><bold>Cakkhuṃ abandhante viyā</bold>ti apāsādikatāya passantānaṃ cakkhuṃ attani abandhante viya. Kulasantānānubandho rogo <bold>kularogo. Uḷāra</bold>nti sānubhāvaṃ. Yo hi ānubhāvasampanno, taṃ ‘‘mahesakkha’’nti vadanti. <bold>Arahattaṃ gaṇhanto</bold>ti ukkaṭṭhaniddesoyaṃ, heṭṭhimaphalāni gaṇhantopi.</paragraph>
    <paragraph line="139" number="373"> Jīvikā <pageBreak edition="Vipassana Research Institut" number="2.0163" /><pageBreak edition="Myanmar" number="2.0163" /><bold>jīvitavutti</bold>.</paragraph>
    <paragraph line="140" number="374"> Dhammaṃ ceteti saṃvedeti etehīti <bold>dhammacetiyāni,</bold> dhammassa pūjāvacanāni. Nanu cetāni buddhasaṅghaguṇadīpanānipi santi? Kathaṃ <bold>‘‘dhammacetiyānīti dhammassa cittīkāravacanānī’’</bold>ti vuttanti āha <bold>‘‘tīsu hī’’</bold>tiādi. Tattha yasmā buddharatanamūlakāni sesaratanāni tassa vasena laddhabbato. Kosalaraññā cettha buddhagāravena dhammasaṅghagāravaṃ paveditaṃ, tasmā <bold>‘‘bhagavati cittīkāre kate dhammopi katova hotī’’</bold>ti vuttaṃ. Yasmā ca ratanattayapasādapubbikā sāsane sammāpaṭipatti, tasmā vuttaṃ – <bold>‘‘ādibrahmacariyakānīti maggabrahmacariyassa ādibhūtānī’’</bold>ti. Sesaṃ suviññeyyameva.</paragraph>
    <centered line="141">Dhammacetiyasuttavaṇṇanāya līnatthappakāsanā samattā.</centered>
    <subhead line="142">10. Kaṇṇakatthalasuttavaṇṇanā</subhead>
    <paragraph line="143" number="375"><bold>Anantarasutte</bold><pageBreak edition="Vipassana Research Institut" number="2.0164" /><bold>vuttakaraṇīyenevā</bold>ti ‘‘pāsāde vā nāṭakesu vā cittassādaṃ alabhamāno tattha tattha vicarituṃ āraddho’’ti vuttakaraṇīyena. Appaduṭṭhapadosīnañhi evaṃ hotīti.</paragraph>
    <paragraph line="144" number="376"><bold>Pucchito</bold>ti ‘‘aññaṃ dūtaṃ nālatthu’’nti pucchito. <bold>So</bold>ti rājā. Tāsaṃ vandanā sace uttarakālaṃ, <bold>attano āgamanakāraṇaṃ kathessati</bold>.</paragraph>
    <paragraph line="145" number="378"><bold>Ekāvajjanenā</bold>ti ekavīthijavanena. Tena ekacittaṃ tāva tiṭṭhatu, ekacittavīthiyāpi sabbaṃ jānituṃ na sakkāti dasseti. ‘‘Idaṃ nāma atītaṃ jānissāmī’’ti aniyametvā āvajjato yaṃ kiñci atītaṃ jānāti, niyamite pana niyamitamevāti āha – <bold>‘‘ekena hi…pe… ekadesameva jānātī’’</bold>ti. <bold>Tena cittenā</bold>ti ‘‘atītaṃ sabbaṃ jānissāmī’’ti evaṃ pavattacittena. <bold>Itaresū</bold>ti anāgatapaccuppannesu. <bold>Kāraṇajātika</bold>nti yuttisabhāvaṃ, yuttiyā yuttanti attho. <bold>Samparāyaguṇa</bold>nti samparāye katakammassa visesaṃ.</paragraph>
    <paragraph line="146" number="379"><bold>Lokuttaramissakāni kathitāni</bold> bodhirājakumārasutte viya lokiyā ceva lokuttarā ca. Yathālābhavasena cettha padhāniyaṅgānaṃ <pageBreak edition="Myanmar" number="2.0164" /> lokuttaraggahaṇaṃ veditabbaṃ. Paccekaṃ eva nesañca padhāniyaṅgatā daṭṭhabbā yathā ‘‘aṭṭhavimokkhā sandissanti lokuttaramissakā’’ti. <bold>Lokuttarānevā</bold>ti cettha yaṃ vattabbaṃ, taṃ parato āvi bhavissati. <bold>Padhānanānatta</bold>nti padahananānattaṃ, bhāvanānuyogavisesanti attho. Saṅkhāre parimadditvā paṭipakkhadhamme ekadesato pajahitvā ṭhitassa bhāvanānuyogo sabbena sabbaṃ aparimadditasaṅkhārassa appahīnapaṭipakkhassa bhāvanānuyogato sukhumo visadova hoti, saccābhisamayena santānassa āhitavisesattāti āha – <bold>‘‘aññādisameva hi puthujjanassa padhānaṃ, aññādisaṃ sotāpannassā’’</bold>tiādi. Ayañca viseso na kevalaṃ anariyaariyapuggalato eva, atha kho ariyesupi sekkhādivisesatopi labbhati abhisaṅkhāravisesato abhinīhārato ca ijjhanatoti dassento <bold>‘‘aññādisaṃ sakadāgāmino’’</bold>tiādimāha. <bold>Na pāpuṇātī</bold>ti yasmā puthujjano sabbathāva padhānaṃ padahanto sotāpattimaggaṃ <pageBreak edition="Vipassana Research Institut" number="2.0165" /> adhigacchati, sotāpanno ca sakadāgāmimagganti heṭṭhimaṃ uparimato oḷārikaṃ, uparimañca itarato sukhumaṃ tena pahātuṃ asakkuṇeyyassa pajahanato, iti adhigantabbavisesena ca adhigamapaṭipadāya saṇhasukhumatā tikkhavisadatā ca viññāyatīti āha – <bold>‘‘puthujjanassa padhānaṃ sotāpannassa padhānaṃ na pāpuṇātī’’</bold>tiādi.</paragraph>
    <paragraph line="147"><bold>Akūṭakaraṇa</bold>nti avañcanakiriyaṃ. <bold>Anavacchindana</bold>nti atiyānaṃ. <bold>Aviñchanaṃ na</bold> ākaḍḍhanaṃ, niyuttataṃ viniveṭhetvā samantā viparivattitvā samadhārāya chaḍḍanaṃ vā. Tassa kāraṇaṃ <bold>taṃkāraṇaṃ, taṃ kāraṇa</bold>nti vā taṃ kiriyaṃ taṃ adhikāraṃ. <bold>Dantehi gantabbabhūmi</bold>nti dantehi pattabbaṭṭhānaṃ, pattabbavatthuṃ vā. <bold>Cattāropi assaddhā nāma</bold> uparimauparimasaddhāya abhāvato. Yena hi yaṃ appattaṃ, tassa taṃ natthi. <bold>Ariyasāvakassa…pe… natthi</bold> paṭhamamaggeneva māyāsāṭheyyānaṃ pahātabbattā. <bold>Tenevā</bold>ti sammadeva viruddhapakkhānaṃ saddhādīnaṃ idhādhippetattā. Yadi evaṃ kathaṃ missakakathāti āha <bold>‘‘assakhaḷuṅkasuttante panā’’</bold>tiādi. <bold>Cattārova honti</bold> puthujjanādivasena.</paragraph>
    <paragraph line="148">Opammasaṃsandane <bold>adantahatthiādayo viyā</bold>tiādinā kaṇhapakkhe, <bold>yathā pana dantahatthiādayo</bold>tiādinā sukkapakkhe ca sādhāraṇato ekajjhaṃ <pageBreak edition="Myanmar" number="2.0165" /> katvā vuttaṃ, asādhāraṇato bhinditvā dassetuṃ <bold>‘‘idaṃ vuttaṃ hotī’’</bold>tiādi vuttaṃ.</paragraph>
    <paragraph line="149" number="380"><bold>Sammappadhānā</bold> nibbisiṭṭhavīriyā. Tenāha – <bold>‘‘na kiñci nānākaraṇaṃ vadāmi, yadidaṃ vimuttiyā vimutti’’</bold>nti. Na hi sukkhavipassakatevijjachaḷabhiññānaṃ vimuttiyā nānākaraṇaṃ atthi. Tena vuttaṃ <bold>‘‘yaṃ ekassā’’</bold>tiādi. Kiṃ tvaṃ na jānāsīti sambandho. <bold>Āgacchantī</bold>ti uppajjanavasena āgacchanti. <bold>Nāgacchantī</bold>ti etthāpi eseva nayo. <bold>Idaṃ pucchanto</bold>ti idaṃ pucchāmīti dassento. <bold>Appahīnacetasikadukkhā</bold> anadhigataanāgāmitā. Tenāha <bold>‘‘upapattivasena āgantāro’’</bold>ti. <bold>Samucchinnadukkhā</bold>ti samugghāṭitacetasikadukkhā.</paragraph>
    <paragraph line="150" number="381"><bold>Tamhā ṭhānā</bold>ti tato yathādhigataissariyaṭṭhānato. Puna <bold>tamhā ṭhānā</bold>ti tato duggatā. <bold>Sampannakāmaguṇa</bold>nti uḷārakāmaguṇasamannāgataṃ.</paragraph>
    <paragraph line="151"><bold>Tatthā</bold>ti kāmadevaloke. <bold>Ṭhānabhāvato</bold>ti arahattañce adhigataṃ, tāvadeva parinibbānato. <bold>Uparideve</bold><pageBreak edition="Vipassana Research Institut" number="2.0166" /><bold>cā</bold>ti uparūpari bhūmivāse deve ca, cakkhuviññāṇadassanenapi dassanāya nappahontīti yojanā.</paragraph>
    <paragraph line="152" number="382"><bold>Vuttanayenevā</bold>ti devapucchāya vutteneva nayena. <bold>Sā kira kathā</bold>ti ‘‘natthi so samaṇo vā brāhmaṇo vā, yo sakideva sabbaṃ neyya’’nti kathā. <bold>Te</bold>ti viṭaṭūbhasañjayā. <bold>Imasmiṃyeva ṭhāne</bold>ti imasmiṃ migadāyeyeva. Sesaṃ suviññeyyameva.</paragraph>
    <centered line="153">Kaṇṇakatthalasuttavaṇṇanāya līnatthappakāsanā samattā.</centered>
    <centered line="154">Niṭṭhitā ca rājavaggavaṇṇanā.</centered>
  </content>
</document>