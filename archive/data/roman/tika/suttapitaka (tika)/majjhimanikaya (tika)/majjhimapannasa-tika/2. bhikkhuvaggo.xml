<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0202t.tik1.xml</normativeSource>
    <archivePath>roman/tika/suttapitaka (tika)/majjhimanikaya (tika)/majjhimapannasa-tika/2. bhikkhuvaggo.xml</archivePath>
    <baseFileName>2. bhikkhuvaggo</baseFileName>
    <titlePath>2. Bhikkhuvaggo - Majjhimapaṇṇāsa-ṭīkā - Majjhimanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">2. Bhikkhuvaggo</chapter>
    <subhead line="2">1. Ambalaṭṭhikarāhulovādasuttavaṇṇanā</subhead>
    <paragraph line="3" number="107"><bold>Ambalaṭṭhikāya</bold>nti <pageBreak edition="Myanmar" number="2.0059" /><pageBreak edition="Vipassana Research Institut" number="2.0057" /> ettha ambalaṭṭhikā vuccati sujāto taruṇambarukkho, tassa pana avidūre kato pāsādo idha ‘‘ambalaṭṭhikā’’ti adhippeto. Tenāha <bold>‘‘veḷuvanavihārassā’’</bold>tiādi. <bold>Padhānagharasaṅkhepe</bold>ti bhāvanāgehappakāre yogīnaṃ geheti attho. <bold>Tikhiṇova hoti,</bold> na tassa tikhiṇabhāvo kenaci kātabbo sabhāvasiddhattā. <bold>Evameva</bold> attano vimuttiparipācanakammunā tikkhavisadabhāvappattiyā <bold>ayampi āyasmā…pe… tattha vihāsi. Pakatipaññattamevā</bold>ti pakatiyā paññattaṃ buddhānaṃ upagamanato puretarameva cārittavasena paññattaṃ.</paragraph>
    <paragraph line="4" number="108"> Udakaṃ anena dhīyati, ṭhapīyati vā etthāti <bold>udakādhānaṃ. Udakaṭṭhāna</bold>nti ca khuddakabhājanaṃ. <bold>‘‘Ovādadānatthaṃ āmantesī’’</bold>ti vatvā taṃ panassa ovādadānaṃ na idheva, atha kho bahūsu ṭhānesu bahukkhattuṃ pavattitanti tāni tāni saṅkhepato dassetvā idha saṃvaṇṇanatthaṃ <bold>‘‘bhagavatā hī’’</bold>tiādi vuttaṃ.</paragraph>
    <paragraph line="5">Tattha <bold>sabbabuddhehi avijahita</bold>nti iminā sabbesaṃ buddhānaṃ sāsane kumārapañhā nāma hotīti dasseti. Ekekato paṭṭhāya yāva dasakā pavattā dasa pucchā etassāti <bold>dasapucchaṃ,</bold> ekekato paṭṭhāya yāva dasakā ekuttaravasena pavattaṃ vissajjanatthāya <bold>pañcapaṇṇasavissajjanaṃ</bold> sāmaṇerapañhanti sambandho. Yaṃ panettha vattabbaṃ, taṃ paramatthajotikāyaṃ <bold>khuddakaṭṭhakathāyaṃ</bold> (khu. pā. aṭṭha. 4.kumārapañhavaṇṇanā) vuttanayeneva veditabbaṃ. Anādīnavadassitāya abhiṇhaṃ musā samudācaraṇato <bold>‘‘piyamusāvādā’’</bold>ti vuttaṃ, udakāvasesachaḍḍanaudakādhānanikujjanaukkujjanadassanasaññitā <bold>catasso udakādhānūpamāyo</bold> sabbassa yuddhakammassa akaraṇakaraṇavasena dassitā <bold>dve hatthiupamāyo</bold>.</paragraph>
    <paragraph line="6"><bold>Tattha</bold><pageBreak edition="Vipassana Research Institut" number="2.0058" /><bold>rāhulasutta</bold>nti suttanipāte āgataṃ rāhulasuttaṃ (su. ni. 337 ādayo). <bold>Abhiṇhovādavasena vutta</bold>nti iminā antarantarā taṃ suttaṃ kathetvā bhagavā theraṃ ovadatīti dasseti. <bold>Idañca panā</bold>ti idaṃ yathāvuttaṃ bhagavato taṃtaṃkālānurūpaṃ attano ovādadānaṃ sandhāya. <bold>Bīja</bold>nti aṇḍaṃ. <bold>Passasi nū</bold>ti <pageBreak edition="Myanmar" number="2.0060" /><bold>nu</bold>-saddo anujānane, nanu passasīti attho. Saccadhammaṃ laṅghitvā ṭhitassa kiñcipi akattabbaṃ nāma pāpaṃ natthīti āha – <bold>‘‘sampajānamusāvāde saṃvararahitassa opammadassanatthaṃ vuttā’’</bold>ti. Tathā hi –</paragraph>
    <gatha1 line="7">‘‘Ekaṃ dhammamatītassa, musāvādissa jantuno;</gatha1>
    <gathalast line="8">Vitiṇṇaparalokassa, natthi pāpamakāriya’’nti. (dha. pa. 176);</gathalast>
    <paragraph line="9"><bold>Uruḷhavā</bold>ti uruḷho hutvā ussito. So pana damavasena abhiruyha vaḍḍhito ārohanayogyo ca hotīti āha <bold>‘‘abhivaḍḍhito ārohasampanno’’</bold>ti. <bold>Āgatāgate</bold>ti attano yogyapadesaṃ āgatāgate. <bold>Paṭisenāya phalakakoṭṭhakamuṇḍapākārādayo</bold>ti paṭisenāya attano ārakkhatthāya ṭhapite phalakakoṭṭhake ceva uddhacchadapākārādike ca. <bold>Etaṃ padesa</bold>nti etaṃ parasenāpadesaṃ. <bold>Ettakenā</bold>ti olokanamattena. Tassa olokanākāradassaneneva. <bold>Satampi sahassampi senānīkaṃ dvedhā bhijjati,</bold> tīrapātikaṃ madditaṃ hutvā padātā hutvā dvedhā hutvā palāyanti. <bold>Kaṇṇehi paharitvā</bold>ti pageva sarānaṃ āgamanasaddaṃ upadhāretvā yathā vego na hoti, evaṃ samuṭṭhāpetvā tehi paharitvā <bold>pātanaṃ. Paṭihatthipaṭiassā</bold>tiādinā paccekaṃ pati-saddo yojetabboti. <bold>Dīghāsilaṭṭhiyā</bold>ti dīghalatāya asilaṭṭhiyā.</paragraph>
    <paragraph line="10"><bold>Karaṇe</bold>ti kammakaraṇe. <bold>Maññati</bold> hatthāroho. <bold>Ayamuggara</bold>nti tādise kāle gahitamuggaraṃ. <bold>Oloketvā</bold>ti ñāṇacakkhunā disvā, abhiṇhaṃ sampajaññaṃ upaṭṭhapetvāti attho.</paragraph>
    <paragraph line="11" number="109"><bold>Sasakka</bold>nti passituṃ yuttaṃ katvā ussāhaṃ janetvā <bold>na karaṇīyaṃ,</bold> tādisaṃ niyamato akattabbaṃ hotīti āha <bold>‘‘ekaṃseneva na kātabba’’</bold>nti. <bold>Paṭisaṃhareyyāsī</bold>ti karaṇato saṅkocaṃ āpajjeyyāsi. Yathābhūto asanto nivatto akaronto nāma hotīti āha <bold>‘‘nivatteyyāsi mā kareyyāsī’’</bold>ti. <bold>Anupadeyyāsī</bold>ti anubalappadāyī bhaveyyāsi. Tenāha <bold>‘‘upatthambheyyāsī’’</bold>ti. Taṃ pana anubalappadānaṃ upatthambhanaṃ punappunaṃ karaṇamevāti āha <bold>‘‘punappunaṃ kareyyāsī’’</bold>ti <pageBreak edition="Myanmar" number="2.0061" />. <bold>Sikkhamāno</bold>ti taṃyeva adhisīlasikkhaṃ tannissayañca sikkhādvayaṃ sikkhanto sampādento.</paragraph>
    <paragraph line="12" number="111"><bold>Kittake</bold><pageBreak edition="Vipassana Research Institut" number="2.0059" /><bold>pana ṭhāne</bold>ti kittake ṭhāne pavattāni. Avidūre eva pavattānīti dassento <bold>‘‘ekasmiṃ purebhatteyeva sodhetabbānī’’</bold>ti āha. Evañhi tāni susodhitāni honti suparisuddhāni. <bold>Paresaṃ appiyaṃ</bold> garuṃ gārayhaṃ, yathāvuttaṭṭhānato pana aññaṃ vā kammaṭṭhānamanasikāreneva kāyakammādīni parisodhitāni hontīti na gahitaṃ. <bold>Paṭighaṃ vā</bold>ti ettha <bold>vā</bold>-saddena asamapekkhaṇe mohassa saṅgaho daṭṭhabbo.</paragraph>
    <paragraph line="13" number="112"> Vuttanayena kāyakammādiparisodhanaṃ nāma idheva, na ito bahiddhāti āha <bold>‘‘buddhā…pe… sāvakā vā’’</bold>ti. Te hi atthato samaṇabrāhmaṇā vāti. <bold>Tasmā</bold>ti yasmā sabbabuddhapaccekabuddhasāvakehi āruḷhamaggo, rāhula, mayā tuyhaṃ ācikkhito, tasmā. Tena anusikkhantena tayā evaṃ sikkhitabbanti ovādaṃ adāsi. Sesaṃ vuttanayattā suviññeyyameva.</paragraph>
    <centered line="14">Ambalaṭṭhikarāhulovādasuttavaṇṇanāya līnatthappakāsanā</centered>
    <paragraph line="15">Samattā.</paragraph>
    <subhead line="16">2. Mahārāhulovādasuttavaṇṇanā</subhead>
    <paragraph line="17" number="113"><bold>Iriyāpathānubandhanenā</bold>ti <pageBreak edition="Vipassana Research Institut" number="2.0060" /> iriyāpathagamanānubandhanena, na paṭipattigamanānubandhanena. Aññameva hi buddhānaṃ paṭipattigamanaṃ aññaṃ sāvakānaṃ. <bold>Vilāsitagamanenā</bold>ti – ‘‘dūre pādaṃ na uddharati, na accāsanne pādaṃ nikkhipati, nātisīghaṃ gacchati nātisaṇika’’ntiādinā (saṃ. ni. aṭṭha. 3.4.243; udā. aṭṭha. 76; sārattha. ṭī. mahāvagga 3.285) vuttena sabhāvasīlena buddhānaṃ cāturiyagamanena. Tadeva hi sandhāya <bold>‘‘pade padaṃ nikkhipanto’’</bold>ti vuttaṃ. <bold>Padānupadiko</bold>ti rāhulattherassapi lakkhaṇapāripūriyā tādisameva gamananti yattakaṃ padesaṃ antaraṃ adatvā bhagavato piṭṭhito gantuṃ āraddho, sabbattha tameva gamanapadānupadaṃ gacchatīti padānupadiko.</paragraph>
    <paragraph line="18">Vaṇṇanābhūmi <pageBreak edition="Myanmar" number="2.0062" /> cāyaṃ tattha bhagavantaṃ therañca anekarūpāhi upamāhi vaṇṇento <bold>‘‘tattha bhagavā’’</bold>tiādimāha. <bold>Nikkhantagajapotako viya</bold> virocitthāti padaṃ ānetvā yojanā. Evaṃ taṃ <bold>kesarasīho viyā</bold>tiādīsupi ānetvā yojetabbaṃ. <bold>Tārakarājā</bold> nāma cando. <bold>Dvinnaṃ candamaṇḍalāna</bold>ntiādi parikappavacanaṃ, buddhāveṇikasantakaṃ viya buddhānaṃ ākappasobhā ahosi, aho sirīsampattīti yojanā.</paragraph>
    <paragraph line="19"><bold>Ādiyamānā</bold>ti gaṇhanti. ‘‘Pacchā jānissāmā’’ti <bold>na ajjupekkhitabbo. Idaṃ na kattabbanti vutte</bold>ti idaṃ pāṇaatipātanaṃ na kattabbanti vutte idaṃ daṇḍena vā leḍḍunā vā viheṭhanaṃ na kattabbaṃ, idaṃ pāṇinā daṇḍakadānañca antamaso kujjhitvā olokanamattampi na kattabbamevāti nayasatenapi nayasahassenapi paṭivijjhati, tathā idha tāva sammajjanaṃ kattabbanti vuttepi tattha paribhaṇḍakaraṇaṃ vihāraṅgaṇasammajjanaṃ kacavarachaḍḍanaṃ vālikāsamakiraṇanti evamādinā nayasatena nayasahassena paṭivijjhati. Tenāha – <bold>‘‘idaṃ kattabbanti vuttepi eseva nayo’’</bold>ti. <bold>Paribhāsa</bold>nti tajjanaṃ. <bold>Labhāmī</bold>ti paccāsīsati.</paragraph>
    <paragraph line="20"><bold>Sabbameta</bold>nti sabbaṃ etaṃ mayi labbhamānaṃ sikkhākāmataṃ. <bold>Abhiññāyā</bold>ti jānitvā. <bold>Sahāyo</bold>ti raṭṭhapālattheraṃ sandhāyāha. So hi bhagavatā saddhāpabbajitabhāve etadagge ṭhapito. <bold>Dhammārakkho</bold>ti <pageBreak edition="Vipassana Research Institut" number="2.0061" /> satthu saddhammaratanānupālako dhammabhaṇḍāgāriko. <bold>Pettiyo</bold>ti cūḷapitā. <bold>Sabbaṃ me jinasāsana</bold>nti sabbampi buddhasāsanaṃ mayhameva.</paragraph>
    <paragraph line="21"><bold>Chandarāgaṃ ñatvā</bold>ti chandarāgaṃ mama citte uppannaṃ ñatvā. <bold>Aññatarasmiṃ rukkhamūle</bold>ti vihārapariyante aññatarasmiṃ rukkhamūlaṭṭhāne anucchavike.</paragraph>
    <paragraph line="22"><bold>Tadā</bold>ti aggasāvakehi pasādāpanakāle. Aññakammaṭṭhānāni caṅkamanairiyāpathepi piṭṭhipasāraṇakālepi samijjhanti, na evamidanti āha – <bold>‘‘idamassa etissā nisajjāya kammaṭṭhānaṃ anucchavika’’</bold>nti. <bold>Ānāpānassati</bold>nti ānāpānassatikammaṭṭhānaṃ.</paragraph>
    <paragraph line="23"><bold>Samasīsī hotī</bold>ti sace samasīsī hutvā na parinibbāyati. <bold>Paccekabodhiṃ sacchikaroti</bold> no ce paccekabodhiṃ sacchikaroti. <bold>Khippābhiñño</bold>ti khippaṃ lahuṃyeva pattabbachaḷabhiñño.</paragraph>
    <paragraph line="24"><bold>Paripuṇṇā</bold>ti <pageBreak edition="Myanmar" number="2.0063" /> soḷasasu ākāresu kassacipi atāpanena sabbaso puṇṇā. <bold>Subhāvitā</bold>ti samathabhāvanāya vipassanābhāvanāya ca anupubbasampādanena subhāvitā. Gaṇanāvidhānānupubbiyā āsevitattā <bold>anupubbaṃ paricitā</bold>.</paragraph>
    <paragraph line="25"><bold>Omānaṃ vā</bold>ti avajānanaṃ uññātanti evaṃvidhaṃ mānaṃ vā. <bold>Atimānaṃ vā</bold>ti ‘‘kiṃ imehi, mameva ānubhāvena jīvissāmī’’ti evaṃ atimānaṃ vā kuto janessatīti.</paragraph>
    <paragraph line="26" number="114"><bold>Visaṅkharitvā</bold>ti visaṃyutte katvā, yathā saṅgākārena gahaṇaṃ na gacchati, evaṃ vinibhuñjitvāti attho. Mahābhūtāni tāva vitthāretu, sammasanūpagattā, asammasanūpagaṃ ākāsadhātuṃ atha kasmā vitthāresīti āha <bold>‘‘upādārūpadassanattha’’</bold>nti. Āpodhātu sukhumarūpaṃ. Itarāsu oḷārikasukhumatāpi labbhatīti āha <bold>‘‘upādārūpadassanattha’’</bold>nti. <bold>Heṭṭhā cattāri mahābhūtāneva kathitāni, na upādārūpa</bold>nti tassa panettha lakkhaṇahāranayena ākāsadassanena dassitatā veditabbā. Tenāha <bold>‘‘iminā mukhena taṃ dassetu’’</bold>nti. Na kevalaṃ upādārūpaggahaṇadassanatthameva ākāsadhātu vitthāritā, atha kho pariggahasukhatāyapīti dassento <bold>‘‘apicā’’</bold>tiādimāha. Tattha paricchinditabbassa rūpassa niravasesapariyādānatthaṃ <bold>‘‘ajjhattikenā’’</bold>ti visesanamāha. <bold>Ākāsenā</bold>ti ākāsadhātuyā gahitāya. <bold>Paricchinnarūpa</bold>nti tāya paricchinditakalāpagatampi pākaṭaṃ hoti vibhūtaṃ hutvā upaṭṭhāti.</paragraph>
    <paragraph line="27">Idāni <pageBreak edition="Vipassana Research Institut" number="2.0062" /> vuttamevatthaṃ sukhaggahaṇatthaṃ gāthāya dasseti. <bold>Tassā</bold>ti upādāyarūpassa. <bold>Evaṃ āvibhāvattha</bold>nti evaṃ paricchinnatāya ākāsassa vasena vibhūtabhāvatthaṃ. <bold>Ta</bold>nti ākāsadhātuṃ.</paragraph>
    <paragraph line="28" number="118"><bold>Ākāsabhāvaṃ gata</bold>nti catūhi mahābhūtehi asamphuṭṭhānaṃ tesaṃ paricchedakabhāvena ākāsanti gahetabbataṃ gataṃ, ākāsameva vā ākāsagataṃ yathā ‘‘diṭṭhigataṃ (dha. sa. 381; mahāni. 12), atthaṅgata’’nti (a. ni. aṭṭha. 1.1.130) ca. <bold>Ādinna</bold>nti imanti taṇhādiṭṭhīhi ādinnaṃ. Tenāha <bold>‘‘gahitaṃ parāmaṭṭha’’</bold>nti. Aññattha kammajaṃ ‘‘upādinna’’nti vuccati, na tathā idhāti āha <bold>‘‘sarīraṭṭhakanti attho’’</bold>ti. <bold>Pathavīdhātuādīsu</bold><pageBreak edition="Myanmar" number="2.0064" /><bold>vuttanayenevā</bold>ti mahāhatthipadopame (ma. ni. 1.300 ādayo) vuttanayadassanaṃ sandhāya vadati.</paragraph>
    <paragraph line="29" number="119"><bold>Tādibhāvo</bold> nāma niṭṭhitakiccassa hoti, ayañca vipassanaṃ anuyuñjati, atha kimatthaṃ tādibhāvatā vuttāti? Pathavīsamatādilakkhaṇācikkhaṇāhi vipassanāya sukhappavattiatthaṃ. Tenāha <bold>‘‘iṭṭhāniṭṭhesū’’</bold>tiādi. <bold>Gahetvā</bold>ti kusalappavattiyā okāsadānavasena pariggahetvā. <bold>Na patiṭṭhito</bold>ti na nissito na laggo.</paragraph>
    <paragraph line="30" number="120"> Brahmavihārabhāvanā asubhabhāvanā ānāpānassatibhāvanā ca upacāraṃ vā appanaṃ vā pāpento vipassanāya pādakabhāvāya aniccādisaññāya vipassanābhāvena ussakkitvā maggapaṭipāṭiyā arahattādhigamāya hotīti <bold>‘‘mettādibhāvanāya pana hotī’’</bold>ti vuttaṃ. <bold>Yattha katthaci sattesu saṅkhāresu ca paṭihaññanakileso</bold>ti āghātabhāvameva vadati ñāyabhāvato aññesampi. <bold>Asmimāno</bold>ti rūpādike paccekaṃ ekajjhaṃ gahetvā ‘‘ayamahamasmī’’ti evaṃ pavattamāno.</paragraph>
    <paragraph line="31" number="121"><bold>Idaṃ kammaṭṭhāna</bold>nti ettha gaṇanādivasena āseviyamānā assāsapassāsā yogakammassa patiṭṭhānatāya kammaṭṭhānaṃ. Tattha pana tathāpavatto manasikāro bhāvanā. Ettha ca tasseva therassa bhagavatā bahūnaṃ kammaṭṭhānānaṃ desitattā caritaṃ anādiyitvā kammaṭṭhānāni sabbesaṃ puggalānaṃ sappāyānīti ayamattho siddho, atisappāyavasena pana kammaṭṭhānesu vibhāgakathā kathitāti veditabbā.</paragraph>
    <centered line="32">Mahārāhulovādasuttavaṇṇanāya līnatthappakāsanā samattā.</centered>
    <subhead line="33">3. Cūḷamālukyasuttavaṇṇanā</subhead>
    <paragraph line="34" number="122"><bold>Evaṃ</bold><pageBreak edition="Vipassana Research Institut" number="2.0063" /><bold>ṭhapitānī</bold>ti ‘‘sassato loko’’tiādinayappavattāni diṭṭhigatāni aniyyānikatāya na byākātabbāni na kathetabbāni, evaṃ ṭhapanīyapakkhe <bold>ṭhapitāni ceva</bold> niyyānikasāsane chaḍḍanīyatāya <bold>paṭikkhittāni ca,</bold> apicettha atthato paṭikkhepo eva byākātabbato. Yathā eko <pageBreak edition="Myanmar" number="2.0065" /> kammakilesavasena itthattaṃ āgato, tathā aparopi aparopīti satto tathāgato vuccatīti āha – <bold>‘‘tathāgatoti satto’’</bold>ti. <bold>Taṃ abyākaraṇaṃ mayhaṃ na ruccatī</bold>ti yadi sassato loko, sassato lokoti, asassato loko, asassato lokoti jānāmāti byākātabbameva, yaṃ pana ubhayathā abyākaraṇaṃ, taṃ me cittaṃ na ārādheti ajānanahetukattā abyākaraṇassa. Tenāha – ‘‘ajānato kho pana apassato etadeva ujukaṃ, yadidaṃ na jānāmi na passāmī’’ti. <bold>Sassato</bold>tiādīsu <bold>sassato</bold>ti sabbakāliko, nicco dhuvo avipariṇāmadhammoti attho. So hi diṭṭhigatikehi lokīyanti ettha puññapāpatabbipākā, sayaṃ vā tabbipākākarādibhāvena aviyuttehi lokīyatīti <bold>loko</bold>ti adhippeto. Etena cattāropi sassatavādā dassitā honti. <bold>Asassato</bold>ti na sassato, anicco addhuvo bhedanadhammoti attho, asassatoti ca sassatabhāvapaṭikkhepena ucchedo dīpitoti sattapi ucchedavādā dassitā honti. <bold>Antavā</bold>ti parivaṭumo paricchinnaparimāṇo, asabbagatoti attho. Tena ‘‘sarīraparimāṇo, aṅguṭṭhaparimāṇo, yavaparimāṇo paramāṇuparimāṇo attā’’ti (udā. aṭṭha. 54; dī. ni. ṭī. 1.76-77) evamādivādā dassitā honti.</paragraph>
    <paragraph line="35"><bold>Tathāgato paraṃ maraṇā</bold>ti tathāgato jīvo attā maraṇato imassa kāyassa bhedato paraṃ uddhaṃ hoti atthi saṃvijjatīti attho. Etena sassatabhāvamukhena soḷasa saññīvādā, aṭṭha asaññīvādā, aṭṭha ca nevasaññīnāsaññīvādā dassitā honti. <bold>Na hotī</bold>ti natthi na upalabbhati. Etena ucchedavādo dassito hoti. Apica <bold>hoti ca na ca hotī</bold>ti atthi natthi cāti. Etena ekaccasassatavādo dassito. <bold>Neva hoti na na hotī</bold>ti pana iminā amarāvikkhepavādo dassitoti veditabbaṃ. Bhagavatā pana aniyyānikattā anatthasaṃhitāni imāni dassanānīti tāni na byākatāni, taṃ abyākaraṇaṃ sandhāyāha ayaṃ thero ‘‘taṃ me na ruccatī’’ti. <bold>Sikkhaṃ paṭikkhipitvā</bold> yathāsamādinnasikkhaṃ pahāya.</paragraph>
    <paragraph line="36" number="125"><bold>Tvaṃ</bold><pageBreak edition="Myanmar" number="2.0066" /><bold>neva</bold><pageBreak edition="Vipassana Research Institut" number="2.0064" /><bold>yācako</bold>ti ahaṃ bhante bhagavati brahmacariyaṃ carissāmītiādinā. <bold>Na yācitako</bold>ti tvaṃ mālukyaputta mayi brahmacariyaṃ carātiādinā.</paragraph>
    <paragraph line="37" number="126"><bold>Parasenāya ṭhitena</bold> purisena. <bold>Bahalalepanenā</bold>ti bahalavilepanena. Mahāsupiyādi sabbo muduhidako veṇuviseso <bold>saṇho. Maruvā</bold>ti makaci. <bold>Khīrapaṇṇino</bold>ti khīrapaṇṇiyā, yassā chindanamatte paṇṇe khīraṃ paggharati. <bold>Gaccha</bold>nti gacchato jātaṃ sayaṃjātagumbato gahitanti adhippāyo. <bold>Sithilahanu</bold> nāma dattā kaṇṇo pataṅgo. <bold>Etāya diṭṭhiyā sati na hotī</bold>ti ‘‘sassato loko’’ti etāya diṭṭhiyā sati maggabrahmacariyavāso na hoti, taṃ pahāya eva pattabbato.</paragraph>
    <paragraph line="38" number="127"><bold>Attheva jātī</bold>tiādinā etā diṭṭhiyo paccekampi saṃsāraparibrūhanā kaṭasivaḍḍhanā nibbānavibandhanāti dasseti.</paragraph>
    <paragraph line="39" number="128"><bold>Tasmātihā</bold>ti idaṃ aṭṭhāne uddhaṭaṃ, ṭhāneyeva pana ‘‘vuttapaṭipakkhanayena veditabba’’nti imassa parato katvā saṃvaṇṇetabbaṃ. Attano phalena araṇīyato anugantabbato kāraṇampi <bold>‘‘attho’’</bold>ti vuccatīti āha <bold>‘‘kāraṇanissita’’</bold>nti. Tenāha <bold>‘‘brahmacariyassa ādimattampī’’</bold>ti. <bold>Pubbapadaṭṭhāna</bold>nti paṭhamārambho. Sesaṃ suviññeyyameva.</paragraph>
    <centered line="40">Cūḷamālukyasuttavaṇṇanāya līnatthappakāsanā samattā.</centered>
    <subhead line="41">4. Mahāmālukyasuttavaṇṇanā</subhead>
    <paragraph line="42" number="129"> Oraṃ <pageBreak edition="Vipassana Research Institut" number="2.0065" /> vuccati kāmadhātu, tattha pavattiyā saṃvattanato oraṃ bhajantīti <bold>orambhāgiyāni,</bold> heṭṭhimamaggavajjhatāya orambhāge heṭṭhākoṭṭhāse bhajantīti <bold>orambhāgiyāni</bold> ka-kārassa ya-kāraṃ katvā. Tenāha <bold>‘‘heṭṭhākoṭṭhāsikānī’’</bold>tiādi. Kammunā hi vaṭṭena ca dukkhaṃ saṃyojentīti <bold>saṃyojanāni,</bold> orambhāgiyasaññitāni saṃyojanāni yassa appahīnāni, tasseva vaṭṭadukkhaṃ. Yassa pana tāni pahīnāni, tassa taṃ natthīti. <bold>Appahīnatāya anusetī</bold>ti ariyamaggena asamucchinnatāya kāraṇalābhe <pageBreak edition="Myanmar" number="2.0067" /> sati uppajjati, appahīnabhāvena anuseti. <bold>Anusayamāno saṃyojanaṃ nāma hotī</bold>ti anusayattaṃ pharitvā pavattamāno pāpadhammo yathāvuttenatthena saṃyojanaṃ nāma hoti. Etena yadi pana anusayato saṃyojanaṃ pavattaṃ, tathāpi ye te kāmarāgādayo ‘‘anusayā’’ti vuccanti, teyeva bandhanaṭṭhena saṃyojanānīti dasseti.</paragraph>
    <paragraph line="43"><bold>Evaṃ santepī</bold>ti yadeva orambhāgiyasaṃyojanaṃ bhagavatā pucchitaṃ, tadeva therenapi vissajjitaṃ, tathāpi ayaṃ laddhi sannissayā. Tattha dosāropanāti dassetuṃ <bold>‘‘tassa vāde’’</bold>tiādi vuttaṃ. <bold>Samudācārakkhaṇeyevā</bold>ti pavattikkhaṇe eva. Na hi sabbe vattamānā kilesā saṃyojanatthaṃ pharantīti adhippāyo. <bold>Tenā</bold>ti tena kāraṇena, tathāladdhikattāti attho. Cintesi ‘‘dhammaṃ desessāmī’’ti yojanā. <bold>Attano dhammatāyevā</bold>ti ajjhattāsayeneva. <bold>Visaṃvāditā</bold>ti satthu cittassa anārādhanena vivecitā. <bold>Evamakāsi</bold> evaṃ dhammaṃ desāpesi.</paragraph>
    <paragraph line="44" number="130"><bold>Sakkāyadiṭṭhipariyuṭṭhitenā</bold>ti pariyuṭṭhānasamatthasakkāyadiṭṭhikena. Tathābhūtañca cittaṃ tāya diṭṭhiyā vigayhitaṃ ajjhotthaṭañca nāma hotīti āha <bold>‘‘gahitena abhibhūtenā’’</bold>ti. <bold>Diṭṭhinissaraṇaṃ nāma</bold> dassanamaggo tena samucchinditabbato, so pana nibbānaṃ āgamma taṃ samucchindati, tasmā vuttaṃ <bold>‘‘diṭṭhinissaraṇaṃ nibbāna’’</bold>nti. <bold>Avinoditā anīhaṭā</bold>ti padadvayenapi samucchedavasena appahīnattaṃyeva vadati. <bold>Aññaṃ saṃyojanaṃ añño anusayoti vadanti,</bold> sahabhāvo nāma aññena hoti. Na hi tadeva tena sahāti vuccatīti tesaṃ adhippāyo. <bold>Aññenā</bold>ti atthato aññena. Avatthāmattato yadipi avayavavinimutto samudāyo natthi, avayavo pana samudāyo na hotīti so samudāyato añño evāti sakkā vattunti yathāvuttassa parihārassa appāṭihīrakataṃ āsaṅkitvā pakkhantaraṃ āsallitaṃ <bold>‘‘athāpi siyā’’</bold>tiādinā. Pakkhantarehi parihārā <pageBreak edition="Vipassana Research Institut" number="2.0066" /> hontīti yathāvuttañāyenapi añño puriso athāpi siyā, ayaṃ panettha añño dosoti āha <bold>‘‘yadi tadevā’’</bold>tiādi. Athāpi siyā tuyhaṃ yadi parivitakko īdiso yadi tadeva saṃyojanantiādi. <bold>Imamatthaṃ sandhāyā</bold>ti paramatthato so eva <pageBreak edition="Myanmar" number="2.0068" /> kileso saṃyojanamanusayo ca, bandhanatthaappahīnatthānaṃ pana attheva bhedoti imamatthaṃ sandhāya.</paragraph>
    <paragraph line="45" number="132"><bold>Tacacchedo viya samāpatti</bold> kilesānaṃ samāpattivikkhambhanassa sāracchedassa anusayassa dūrabhāvato. <bold>Pheggucchedo viya vipassanā</bold> tassa āsannabhāvato. <bold>Evarūpā puggalā</bold>ti abhāvitasaddhādibalatāya dubbalanāmakāyā puggalā, yesaṃ sakkāyanirodhāya…pe… nādhimuccati. <bold>Evaṃ daṭṭhabbā</bold>ti yathā so dubbalako puriso, evaṃ daṭṭhabbo so puriso gaṅgāpāraṃ viya sakkāyapāraṃ gantuṃ asamatthattā. Vuttavipariyāyena sukkapakkhassa attho veditabbo.</paragraph>
    <paragraph line="46" number="133"><bold>Upadhivivekenā</bold>ti iminā <bold>upadhivivekā</bold>ti karaṇe nissakkananti dasseti, <bold>upadhivivekā</bold>ti vā hetumhi nissakkavacanassa <bold>upadhivivekenā</bold>ti hetumhi karaṇavacanena pañcakāmaguṇaviveko kathito. Kāmaguṇāpi hi upadhīyati ettha dukkhanti upadhīti vuccantīti. Thinamiddhapaccayā kāyavijambhitādibhedaṃ <bold>kāyālasiyaṃ. Tatthā</bold>ti antosamāpattiyaṃ samāpattiabbhantare jātaṃ. Taṃ pana samāpattipariyāpannampi apariyāpannampīti tadubhayaṃ dassetuṃ <bold>‘‘antosamāpattikkhaṇeyevā’’</bold>tiādi vuttaṃ. <bold>Rūpādayo dhamme</bold>ti rūpavedanādike pañcakkhandhadhamme. <bold>Na niccato</bold>ti iminā niccapaṭikkhepato tesaṃ aniccatamāha. Tato eva udayavayantato vipariṇāmato tāvakālikato ca te aniccāti jotitaṃ hoti. Yañhi niccaṃ na hoti, taṃ udayabbayaparicchinnaṃ jarāya maraṇena cāti dvedhā vipariṇataṃ ittarakhaṇameva ca hoti. <bold>Na sukhato</bold>ti iminā sukhapaṭikkhepato tesaṃ dukkhatamāha, ato eva abhiṇhaṃ paṭipīḷanato dukkhavatthuto ca te dukkhāti jotitaṃ hoti. Udayabbayavantatāya hi te abhiṇhaṃ paṭipīḷanato nirantaradukkhatāya dukkhasseva ca adhiṭṭhānabhūtāti. Paccayayāpanīyatāya rogamūlatāya ca <bold>rogato</bold>. Dukkhatāsūlayogitāya kilesāsucipaggharaṇato uppādajarābhaṅgehi uddhumātapakkabhijjanato ca <bold>gaṇḍato</bold>. Pīḷājananato antotudanato dunnīharaṇato ca avaddhiāvahato aghavatthuto ca aserībhāvato ābādhapadaṭṭhānatāya ca <bold>ābādhato</bold>. Avasavattanato avidheyyatāya <bold>parato</bold><pageBreak edition="Myanmar" number="2.0069" />. Byādhijarāmaraṇehi palujjanīyatāya <bold>palokato</bold>. Sāmīnivāsīkārakavedakaadhiṭṭhāyakavirahato <bold>suññato</bold>. Attapaṭikkhepaṭṭhena <bold>anattato,</bold> rūpādidhammāpi na ettha attā hontīti anattā, evaṃ ayampi na attā hotīti anattā. Tena <pageBreak edition="Vipassana Research Institut" number="2.0067" /> abyāpārato nirīhato tucchato anattāti dīpitaṃ hoti. Lakkhaṇattayameva avabodhatthaṃ ekādasahi padehi vibhajitvā gahitanti dassetuṃ <bold>‘‘tatthā’’</bold>tiādi vuttaṃ.</paragraph>
    <paragraph line="47"><bold>Antosamāpattiya</bold>nti samāpattīnaṃ sahajātatāya samāpattīnaṃ abbhantare. <bold>Cittaṃ paṭisaṃharatī</bold>ti tappaṭibaddhachandarāgādiupakkilesavikkhambhanena vipassanācittaṃ paṭisaṃharati. Tenāha <bold>‘‘mocetī’’</bold>ti. <bold>Savanavasenā</bold>ti ‘‘sabbasaṅkhārasamatho’’tiādinā savanavasena. <bold>Thutivasenā</bold>ti tatheva thomanāvasena guṇato saṃkittanavasena. <bold>Pariyattivasenā</bold>ti tassa dhammassa pariyāpuṇanavasena. <bold>Paññattivasenā</bold>ti tadatthassa paññāpanavasena. <bold>Ārammaṇakaraṇavaseneva</bold> upasaṃharati maggacittaṃ. <bold>Etaṃ santa</bold>ntiādi pana avadhāraṇanivattitatthadassanaṃ. Yathā vipassanā ‘‘etaṃ santaṃ etaṃ paṇīta’’ntiādinā asaṅkhatāya dhātuyā cittaṃ upasaṃharati, evaṃ maggo nibbānaṃ sacchikiriyābhisamayavasena abhisamento tattha labbhamāne sabbe visese asammohato <bold>paṭivijānanto tattha cittaṃ upasaṃharati</bold>. Tenāha <bold>‘‘iminā pana ākārenā’’</bold>tiādi. <bold>So tattha ṭhito</bold>ti so adandhavipassano yogī tattha tāya aniccādilakkhaṇattayārammaṇāya vipassanāya ṭhito. <bold>Sabbaso</bold>ti tassa maggassa adhigamāya nibbattitasamathavipassanāsu. <bold>Asakkonto anāgāmī hotī</bold>ti heṭṭhimamaggavahāsu eva samathavipassanāsu chandarāgaṃ pahāya aggamaggavahāsu tāsu nikantiṃ pariyādātuṃ asakkonto anāgāmitāyameva saṇṭhāti.</paragraph>
    <paragraph line="48"><bold>Samatikkantattā</bold>ti samathavasena vipassanāvasena cāti sabbathāpi rūpassa atikkantattā. Tenāha <bold>‘‘ayañhī’’</bold>tiādi. <bold>Anenā</bold>ti yoginā. <bold>Taṃ atikkammā</bold>ti idaṃ yo vā paṭhamaṃ pañcavokārabhavapariyāpanne dhamme sammadeva sammasitvā te vivajjetvā tato arūpasamāpattiṃ samāpajjitvā arūpadhamme sammasati, taṃ sandhāya vuttaṃ. Tenāha <bold>‘‘idāni arūpaṃ sammasatī’’</bold>ti.</paragraph>
    <paragraph line="49"><bold>Samathavasena</bold><pageBreak edition="Myanmar" number="2.0070" /><bold>gacchato</bold>ti samathappadhānaṃ pubbabhāgapaṭipadaṃ anuyuñjantassa. <bold>Cittekaggatā dhuraṃ hotī</bold>ti tassa vipassanābhāvanāya tathā pubbe pavattattā vuṭṭhānagāminivipassanā samādhippadhānā hoti, maggepi cittekaggatā dhuraṃ hoti, samādhindriyaṃ pubbaṅgamaṃ balavaṃ hoti. <bold>So cetovimutto nāmā</bold>ti so ariyo cetovimutto nāma hoti. <bold>Vipassanāvasena gacchato</bold>ti ‘‘samathavasena gacchato’’ti ettha vuttanayānusārena attho veditabbo. Ayañca puggalavibhāgo suttantanayena idhābhihito pariyāyo nāma, abhidhammanayena parato kīṭāgirisuttavaṇṇanāyaṃ dassayissāma. <bold>Ayaṃ sabhāvadhammoyevā</bold>ti pubbabhāgapaṭipadā samathappadhānā ce samādhi dhuraṃ, vipassanāpadhānā ce paññā dhuranti ayaṃ dhammasabhāvoyeva, ettha kiñci na āsaṅkitabbaṃ.</paragraph>
    <paragraph line="50">Indriyaparopariyattaṃ <pageBreak edition="Vipassana Research Institut" number="2.0068" /><bold>indriyavemattatā</bold>. Tenāha <bold>‘‘indriyanānattaṃ vadāmī’’</bold>ti. <bold>Indriyanānattatā kāraṇa</bold>nti idaṃ dasseti – aniccādivasena vipassanābhiniveso viya samathavasena vipassanāvasena ca yaṃ pubbabhāgagamanaṃ, taṃ appamāṇaṃ taṃ vuṭṭhānagāminivipassanaṃ, yassa samādhi dhuraṃ pubbaṅgamaṃ balavaṃ hoti, <bold>so</bold> ariyo <bold>cetovimutti nāma hoti</bold>. Yassa paññā dhuraṃ pubbaṅgamaṃ balavaṃ hoti <bold>so</bold> ariyo <bold>paññāvimutto nāma hoti</bold>. Idāni tamatthaṃ buddhivisiṭṭhena nidassanena dassento <bold>‘‘dve aggasāvakā’’</bold>tiādimāha, taṃ suviññeyyameva.</paragraph>
    <centered line="51">Mahāmālukyasuttavaṇṇanāya līnatthappakāsanā samattā.</centered>
    <subhead line="52">5. Bhaddālisuttavaṇṇanā</subhead>
    <paragraph line="53" number="134"> Asiyatīti <pageBreak edition="Vipassana Research Institut" number="2.0069" /> asanaṃ, bhuñjanaṃ bhojanaṃ, asanassa bhojanaṃ asanabhojanaṃ, āhāraparibhogo, ekasmiṃ kāle asanabhojanaṃ <bold>ekāsanabhojanaṃ</bold>. So pana kālo sabbabuddhānaṃ sabbapaccekabuddhānaṃ āciṇṇasamāciṇṇavasena pubbaṇho eva idhādhippetoti āha <bold>‘‘ekasmiṃ purebhatte asanabhojana’’</bold>nti. <bold>Vippaṭisārakukkucca</bold>nti ‘‘ayuttaṃ vata mayā kataṃ, yo attano sarīrapakatiṃ ajānanto ekāsanabhojanaṃ bhuñji, yena me idaṃ sarīraṃ kisaṃ jātaṃ brahmacariyānuggaho nāhosī’’ti evaṃ <pageBreak edition="Myanmar" number="2.0071" /> vippaṭisārakukkuccaṃ bhaveyya. <bold>Etaṃ sandhāya satthā āha,</bold> na bhaddālimeva tādisaṃ kiriyaṃ anujānanto. <bold>Itarathā</bold>ti yadi ekaṃyeva bhattaṃ dvidhā katvā tato ekassa bhāgassa bhuñjanaṃ ekadesabhuñjanaṃ adhippetaṃ. <bold>Ko sakkotī</bold>ti ko evaṃ yāpetuṃ sakkoti. Atītajātiparicayopi nāma imesaṃ sattānaṃyeva anubandhatīti āha <bold>‘‘atīte’’</bold>tiādi. <bold>Viravantassevā</bold>ti anādare sāmivacanaṃ. <bold>Taṃ madditvā</bold>ti ‘‘ayaṃ sikkhā sabbesampi buddhānaṃ sāsane āciṇṇaṃ, ayañca bhikkhu imaṃ sikkhatevā’’ti vatvā taṃ bhaddāliṃ tassa vā anussāhapavedanaṃ abhibhavitvā. Bhikkhācāragamanatthaṃ <bold>na vitakkamāḷakaṃ</bold> agamāsi, vihāracārikaṃ caranto <bold>tassa vasanaṭṭhānaṃ bhagavā gacchati</bold>.</paragraph>
    <paragraph line="54" number="135"> Dūsayanti garahanti etenāti doso, aparādho, so eva kucchitabhāvena <bold>dosako</bold>. Garahāya pavattiṭṭhānato <bold>okāso</bold>. Tenāha – <bold>‘‘etaṃ okāsaṃ etaṃ aparādha’’</bold>nti. <bold>Dukkaratara</bold>nti patikāravasena atisayena dukkaraṃ. Aparādho hi na khamāpentaṃ yathāpaccayaṃ vitthārito hutvā duppatikāro hoti. Tenāha <bold>‘‘vassañhī’’</bold>tiādi.</paragraph>
    <paragraph line="55"><bold>Alaggitvā</bold>ti imampi nāma apanītaṃ akāsīti evaṃ avinetvā, taṃ taṃ tassa hitapaṭipattiṃ nivāraṇaṃ katvāti attho. Ñāyapaṭipattiṃ aticca eti pavattatīti <bold>accayo,</bold> aparādho, purisena madditvā pavattito aparādho atthato purisaṃ aticca abhibhavitvā pavatto nāma hoti. Tenāha <bold>‘‘accayo maṃ, bhante, accagamā’’</bold>ti. Avasesapaccayānaṃ samāgame eti phalaṃ etasmā uppajjati pavattati cāti <bold>samayo,</bold> hetu yathā ‘‘samudāyo’’ti āha <bold>‘‘ekaṃ kāraṇa’’</bold>nti. Yaṃ panettha bhaddālittherassa aparipūrakāritāya bhikkhuādīnaṃ jānanaṃ, tampi kāraṇaṃ katvā ‘‘ahaṃ kho, bhante, na ussahāmī’’tiādinā vattabbanti dasseti.</paragraph>
    <paragraph line="56" number="136"><bold>Ekacittakkhaṇikā</bold>ti <pageBreak edition="Vipassana Research Institut" number="2.0070" /> paṭhamamaggacittakkhaṇena ekacittakkhaṇikā. <bold>Evaṃ āṇāpetuṃ na yutta</bold>nti saṅkamatthāya āṇāpetuṃ na yuttaṃ payojanābhāvato. Anāciṇṇañcetaṃ buddhānaṃ, yadidaṃ padasā akkamanaṃ. Tathā hi –</paragraph>
    <gatha1 line="57">‘‘Akkamitvāna maṃ buddho, saha sissehi gacchatu;</gatha1>
    <gathalast line="58">Mā naṃ kalalaṃ akkamittha, hitāya me bhavissatī’’ti. (bu. vaṃ. 2.53);</gathalast>
    <paragraph line="59">Sumedhapaṇḍitena <pageBreak edition="Myanmar" number="2.0072" /> paccāsīsitaṃ na kataṃ. Yathāha –</paragraph>
    <gatha1 line="60">‘‘Dīpaṅkaro lokavidū, āhutīnaṃ paṭiggaho;</gatha1>
    <gathalast line="61">Ussīsake maṃ ṭhatvāna, idaṃ vacanamabravī’’ti. (bu. vaṃ. 2.60);</gathalast>
    <paragraph line="62"><bold>Bhagavatā āṇatte sati tesampi evaṃ kātuṃ na yutta</bold>nti etthāpi eseva nayo. <bold>Etesaṃ paṭibāhituṃ yutta</bold>nti idaṃ aṭṭhānaparikappanavaseneva vuttaṃ. Na hi buddhānaṃ kātuṃ āraddhaṃ nāma kiccaṃ kehici paṭibāhituṃ yuttaṃ nāma atthi paṭibāhituṃyeva akaraṇato. Sammattaniyāmassa anokkantattā vuttaṃ <bold>‘‘bāhirako’’</bold>ti.</paragraph>
    <paragraph line="63" number="137"><bold>Na kammaṭṭhānaṃ allīyatī</bold>ti cittaṃ kammaṭṭhānaṃ na otarati.</paragraph>
    <paragraph line="64" number="140"><bold>Punappunaṃ kārentī</bold>ti daṇḍakammapaṇāmanādikāraṇaṃ punappunaṃ kārenti. <bold>Sammāvattamhi na vattatī</bold>ti tassā tassā āpattiyā vuṭṭhānatthaṃ bhagavatā paññattasammāvattamhi na vattati. <bold>Anulomavatte na vattatī</bold>ti yena yena vattena saṅgho anulomiko hoti, tasmiṃ tasmiṃ anulomavatte na vattati vilomameva gaṇhāti, paṭilomena hoti. <bold>Nitthāraṇakavattamhī</bold>ti yena vattena saṅgho anulomiko hoti, sāpattikabhāvato nitthiṇṇo hoti, tamhi nitthāraṇavattasmiṃ na vattati. Tenāha <bold>‘‘āpattī’’</bold>tiādi. <bold>Dubbacakaraṇe</bold>ti dubbacassa bhikkhuno karaṇe.</paragraph>
    <paragraph line="65" number="144"><bold>Yāpetī</bold>ti vattati, sāsane tiṭṭhatīti attho. <bold>Abhiññāpattā</bold>ti ‘‘asuko asuko ca thero sīlavā kalyāṇadhammo bahussuto’’tiādinā abhiññātabhāvaṃ pattā adhigataabhiññātā.</paragraph>
    <paragraph line="66" number="145"><bold>Sattesu hāyamānesū</bold>ti kilesabahulatāya paṭipajjanakasattesu parihāyantesu paṭipathesu <pageBreak edition="Vipassana Research Institut" number="2.0071" /> jāyamānesu. <bold>Antaradhāyati nāma</bold> tadādhāratāya. <bold>Diṭṭhadhammikā</bold> parūpavādādayo. <bold>Samparāyikā</bold> apāyadukkhavisesā. Āsavanti tena tena paccayena pavattantīti <bold>āsavā. Nesa</bold>nti parūpavādādiāsavānaṃ. <bold>Te</bold>ti vītikkamadhammā.</paragraph>
    <paragraph line="67"><bold>Akālaṃ dassetvā</bold>ti sikkhāpadapaññattiyā akālaṃ dassetvā. <bold>Uppatti</bold>nti āsavaṭṭhāniyānaṃ dhammānamuppattiṃ. Sikkhāpadapaññattiyā <bold>kālaṃ, tāva</bold><pageBreak edition="Myanmar" number="2.0073" /><bold>senāsanāni pahonti,</bold> tena āvāsamacchariyādihetunā sāsane ekacce āsavaṭṭhāniyā dhammā na uppajjanti. <bold>Iminā nayenā</bold>ti iminā pana hetunā padasodhammasikkhāpadānaṃ saṅgaho daṭṭhabbo.</paragraph>
    <paragraph line="68"><bold>Yasa</bold>nti kittisaddaṃ parivārañca. Sāgatattherassa nāgadamanakittiyasādivasena surāpānasaṅkhāto āsavaṭṭhāniyo dhammo uppajji.</paragraph>
    <paragraph line="69"><bold>Rasena rasaṃ saṃsandetvā</bold>ti upādinnakaphassarasena anupādinnakaphassarasaṃ saṃsandetvā.</paragraph>
    <paragraph line="70" number="146"> Na kho, bhaddāli, eseva hetu, atha kho aññampi atthīti dassento bhagavā <bold>‘‘apicā’’</bold>tiādimāha. Tena dhammassa sakkaccasavane theraṃ niyojeti.</paragraph>
    <paragraph line="71" number="147"><bold>Visevanācāra</bold>nti adantakiriyaṃ. <bold>Parinibbāyatī</bold>ti vūpasammati. Tattha adantakiriyaṃ pahāya danto hoti. <bold>Yugassā</bold>ti rathadhurassa.</paragraph>
    <paragraph line="72"><bold>Anukkame</bold>ti anurūpaparigame. Tadavatthānurūpaṃ pādānaṃ <bold>ukkhipane nikkhipane</bold> ca. Tenāha <bold>‘‘cattāro pāde’’</bold>tiādi. <bold>Rajjubandhanavidhānenā</bold>ti pādato bhūmiyā mocanavidhānena. <bold>Evaṃ karaṇattha</bold>nti yathā asse nisinnasseva bhūmiṃ gahetuṃ sakkā, evaṃ cattāro pāde tathā katvā attano niccalabhāvakaraṇatthaṃ. <bold>Maṇḍale</bold>ti maṇḍaladhāvikāyaṃ. <bold>Pathavīkamane</bold>ti pathaviṃ phuṭṭhamattena gamane. Tenāha <bold>‘‘aggaggakhurehī’’</bold>ti. <bold>Okkantakaraṇasmi</bold>nti okkantetvā parasenāsammaddana okkantakaraṇe. <bold>Ekasmiṃ ṭhāne</bold>ti catūsu pādesu yattha katthaci ekasmiṃ ṭhāne gamanaṃ codentīti attho, so panettha sīghataro adhippeto. <bold>Davatte</bold>ti mariyādākopanehi nānappayojane, parasenāya pavattamahānādapaharaṇehi attho. Tenāha <bold>‘‘yuddhakālasmi’’</bold>ntiādi.</paragraph>
    <paragraph line="73"><bold>Raññā jānitabbaguṇe</bold>ti yathā rājā assassa guṇe jānāti, evaṃ tena jānitabbaguṇakāraṇaṃ <pageBreak edition="Vipassana Research Institut" number="2.0072" /> kāreti. <bold>Assarājavaṃse</bold>ti dussahaṃ dukkhaṃ patvāpi yathā ayaṃ rājavaṃsānurūpakiriyaṃ na jahissati, evaṃ sikkhāpane. Sikkhāpanameva hi sandhāya sabbattha <bold>‘‘kāraṇaṃ kāretī’’</bold>ti vuttaṃ tassa karaṇakārāpanapariyāyattā.</paragraph>
    <paragraph line="74"><bold>Yathā</bold><pageBreak edition="Myanmar" number="2.0074" /><bold>uttamajavo hotī</bold>ti javadassanaṭṭhāne yathā hayo uttamajavaṃ na hāpesi, evaṃ sikkhāpeti. <bold>Uttamahayabhāve, yathā uttamahayo hotī</bold>ti kammakaraṇakāle attano uttamasabhāvaṃ aniguhitvā avajjetvā yathā atthasiddhi hoti, evaṃ paramajavena sikkhāpeti. Yathā kiriyā vinā dabbampi vinā kiriyaṃ na bhavati, evaṃ daṭṭhabbanti dassetuṃ <bold>‘‘tattha pakatiyā’’</bold>tiādi vuttaṃ.</paragraph>
    <paragraph line="75"><bold>Tatrā</bold>ti tasmiṃ pakatiyā uttamahayasseva uttamahayakāraṇārahattā uttamajavapaṭipajjane. <bold>Māsakhādakaghoṭakāna</bold>nti māsaṃ khāditvā yathā tathā viguṇakhaluṅgakānaṃ. <bold>Valañjakadaṇḍa</bold>nti raññā gahetabbasuvaṇṇadaṇḍaṃ. <bold>Dhātupatthaddho</bold>ti attanāva samuppāditadhātuyā upatthambhito hutvā.</paragraph>
    <paragraph line="76"><bold>Uttame sākhalye</bold>ti paramasakhilabhāve sakhilavācāya eva dametabbatāya. Tenāha <bold>‘‘muduvācāya hī’’</bold>tiādi.</paragraph>
    <paragraph line="77"><bold>Arahattaphalasammādiṭṭhiyā</bold>ti phalasamāpattikāle pavattasammāñāṇaṃ. <bold>Sammāñāṇaṃ pubbe vuttasammādiṭṭhiyevā</bold>ti pana idaṃ phalasammādiṭṭhibhāvasāmaññena vuttaṃ. Keci pana ‘‘paccavekkhaṇañāṇa’’nti vadanti, taṃ na yujjati ‘‘asekkhenā’’ti visesitattā. Tampi asekkhañāṇanti ce? Evampi nippariyāya sekkhaggahaṇe pariyāyasekkhaggahaṇaṃ na yuttameva, kiccabhedena vā vuttanti daṭṭhabbaṃ. Ekā eva hi sā paññā nibbānassa paccakkhakiriyāya sammādassanakiccaṃ upādāya ‘‘sammādiṭṭhī’’ti vuttā, sammājānanakiccaṃ upādāya ‘‘sammāñāṇa’’nti. Aññātāvindriyavasena vā <bold>sammādiṭṭhi,</bold> paññindriyavasena <bold>sammāñāṇa</bold>nti evamettha attho daṭṭhabbo. Maggaphalāvahāya desanāya saṅkhepatova āgatattā vuttaṃ <bold>‘‘ugghaṭitaññupuggalassa vasenā’’</bold>ti.</paragraph>
    <centered line="78">Bhaddālisuttavaṇṇanāya līnatthappakāsanā samattā.</centered>
    <subhead line="79">6. Laṭukikopamasuttavaṇṇanā</subhead>
    <paragraph line="80" number="148"><bold>Mahāudāyitthero</bold>ti <pageBreak edition="Vipassana Research Institut" number="2.0073" /> kāḷudāyilāḷudāyittherehi añño mahādehatāya mahāudāyīti sāsane paññāto thero. Apahari apaharati apaharissatīti <bold>apahattā</bold>. Tekāliko hi ayaṃ <pageBreak edition="Myanmar" number="2.0075" /> saddo. <bold>Upahattā</bold>ti etthāpi eseva nayo. <bold>Apahārako</bold>ti apanetā. <bold>Upahārako</bold>ti upanetā.</paragraph>
    <paragraph line="81" number="149"><bold>Ya</bold>nti bhummatthe paccattavacanaṃ, tena ca anantaraniddiṭṭhasamayo paccāmaṭṭhoti āha <bold>‘‘yasmiṃ samaye’’</bold>ti. <bold>Na bhagavantaṃ paṭiccā</bold>ti na bhagavantaṃ ārammaṇaṃ katvā.</paragraph>
    <paragraph line="82"><bold>Kammanipphannattha</bold>nti attanā āyāciyamānakammasiddhiatthaṃ. Bhavatīti bhū, na bhūti <bold>abhū,</bold> bhayavasena pana sā itthī ‘‘abhu’’nti āha. <bold>Ātu mātū</bold>ti ettha yathā –</paragraph>
    <gatha1 line="83">‘‘Aṅgā aṅgā sambhavasi, hadayā adhijāyase;</gatha1>
    <gathalast line="84">Attā eva putta nāmāsi, sa jīva saradosata’’nti. –</gathalast>
    <paragraph line="85">Ādīsu putto ‘‘attā’’ti vuccati kulavasena santāne pavattanato. Evaṃ pitāpi ‘‘puttassa attā’’ti vuccati. Yasmā ‘‘bhikkhussa attā mātā’’ti vatthukāmā bhayavasena <bold>‘‘ātu mātū’’</bold>ti āha. Tenāha <bold>‘‘ātūti pitā’’</bold>tiādi.</paragraph>
    <paragraph line="86" number="150"><bold>Evameva</bold>nti idaṃ garahatthajotananipātapadanti vuttaṃ <bold>‘‘garahanto āhā’’</bold>ti. Tathā hi naṃ vācakasaddeneva dassento <bold>‘‘idhekacce moghapurisā’’</bold>ti āha. <bold>Āhaṃsū</bold>ti tesaṃ tathā vacanassa avicchedena pavattidīpananti āha <bold>‘‘vadantī’’</bold>ti. <bold>Kiṃ panimassa appamattakassā</bold>ti pahātabbavatthuṃ avamaññamānehi vuttaṃ. Tenāha <bold>‘‘kiṃ panā’’</bold>ti. Hetumhi jotetabbe cetaṃ sāmivacanaṃ yathā ‘‘anussavassa hetu, ajjhenassa hetū’’ti. Tenāha <bold>‘‘appamattakassa hetū’’</bold>ti. Nanu apassantena viya asuṇantena viya bhavitabbanti? Satthārā nāma appamattakesu dosesu apassantena viya ca asuṇantena viya ca bhavitabbanti tesaṃ adhippāyena vivaraṇaṃ. <bold>Tesu cā</bold>ti sikkhākāmesu ca. Appaccayaṃ upaṭṭhāpentīti ānetvā sambandhitabbanti dasseti. <bold>Tesa</bold>nti ye ‘‘moghapurisā’’ti vuttā puggalā, tesaṃ. <bold>Gale baddhaṃ mahākaṭṭha</bold>nti gale olambetvā baddhaṃ rukkhadaṇḍamāha. <pageBreak edition="Vipassana Research Institut" number="2.0074" /><bold>Pūtilatāyā</bold>ti galociyā. <bold>Pārājikavatthu viya duppajahaṃ hotī</bold>ti chandakappahānavasena taṃ pajahituṃ na sakkoti.</paragraph>
    <paragraph line="87" number="151"><bold>Anussukkā</bold>ti <pageBreak edition="Myanmar" number="2.0076" /> tassa pahātabbassa pahāne ussukkarahitā. <bold>Apaccāsīsanapakkhe</bold>ti tāya paradattavuttitāya kassaci paccayassa kutoci apaccāsīsakapakkhe ṭhitā hutvā suppajahaṃ hoti, na tassa pahāne bhāriyaṃ atthi.</paragraph>
    <paragraph line="88" number="152"><bold>Daliddo</bold> duggato. <bold>Assako</bold>ti asāpateyyo. <bold>Gehayaṭṭhiyo</bold>ti gehachadanassa ādhārā, tā ujukaṃ tiriyaṃ ṭhapetabbadaṇḍā. Samantato bhittipādesu ṭhapetabbadaṇḍā <bold>maṇḍalā. Kākātidāyi</bold>nti ito cito kākehi atipātavasena uḍḍetabbaṃ. Tenāha <bold>‘‘yattha kiñcidevā’’</bold>tiādi. <bold>Sūrakākā</bold>ti kākānaṃ uḍḍepanākāramāha. <bold>Naparamarūpa</bold>nti hīnarūpaṃ. <bold>Vilīvamañcako</bold>ti tālavettakādīhi vītamañcako. Sā panassa santānānaṃ chinnabhinnatāya oluggaviluggatā, tathā sati sā visamarūpā hotīti āha <bold>‘‘oṇatā’’</bold>tiādi. So puggalo lūkhabhojī hotīti āha <bold>‘‘dhaññaṃ nāma kudrūsako’’</bold>ti. Samakālaṃ vapitabbatāya <bold>samavāpakaṃ,</bold> yathāutu vapitabbabījaṃ. <bold>Jāyikā</bold>ti kucchitā bhariyā, sabbattha garahāyaṃ ka-saddo. <bold>So vatāhaṃ pabbajeyya</bold>nti sohaṃ kesamassuṃ ohāretvā pabbajeyyaṃ, yohaṃ puriso nāma assaṃ vatāti pabbajjāvasena attano purisaṃ bodheyya. Taṃsabhāve ṭhitassa bodhā na tu dukkarā, sā <bold>khaṭopikā. Sā</bold> kumbhī. Meṇḍakaseṭṭhino <bold>aḍḍhateḷasāni koṭṭhāgārasatāni viya</bold>.</paragraph>
    <paragraph line="89" number="153"><bold>Suvaṇṇanikkhasatāna</bold>nti anekesaṃ suvaṇṇanikkhasatānaṃ. <bold>Cayo</bold>ti santānehi nicayo avīci niccappabandhanicayo. Tenāha <bold>‘‘santānato katasannicayo’’</bold>ti.</paragraph>
    <paragraph line="90" number="154"> Heṭṭhā kiñcāpi appajahanakā paṭhamaṃ dassitā, pajahanakā padhānā, tesañca vasenettha puggalacatukkaṃ dassitaṃ. <bold>Te tañceva pajahantī</bold>ti pajahanakā paṭhamaṃ gahitā. <bold>Rāsivasenā</bold>ti ‘‘idhudāyi ekacco puggalo’’tiādinā catukke āgatavibhāgaṃ anāmasitvā ‘‘te te’’ti pacuravasena vuttaṃ. Tenāha <bold>‘‘na pāṭiyekkaṃ vibhattā’’</bold>ti. Avibhāgena gahitavatthūsu vibhāgato gahaṇaṃ lokasiddhametanti dassetuṃ <bold>‘‘yathā nāmā’’</bold>tiādi <pageBreak edition="Myanmar" number="2.0077" /> vuttaṃ. <bold>Pajahanakapuggalā</bold>ti ‘‘te tañceva pajahantī’’ti evaṃ pajahanakapuggalā eva.</paragraph>
    <paragraph line="91"><bold>Upadhianudhāvanakā</bold>ti upadhīsu anuanudhāvanakā upadhiyo ārabbha pavattanakā. <bold>Vitakkāyevā</bold>ti <pageBreak edition="Vipassana Research Institut" number="2.0075" /> kāmasaṅkappādivitakkāyeva. <bold>Indriyanānattatā</bold>ti vimuttiparipācakānaṃ indriyānaṃ paropariyattaṃ. Tassa hi vaseneva te cattāro puggalā jātā. Aggamaggatthāya vipassanaṃ ussukkāpetvā yāva na taṃ maggena samugghātenti, tāva nappajahanti nāma. Iti heṭṭhimā tayopi ariyā appahīnassa kilesassa vasena ‘‘nappajahantī’’ti vuttā, pageva puthujjanā. Vuttanayena pana vipassanaṃ maggena ghaṭentā te cattāro janā aggamaggakkhaṇe pajahanti nāma. Te eva tattha sīghakārino khippaṃ pajahanti nāma, tenāha <bold>‘‘tatthā’’</bold>tiādi.</paragraph>
    <paragraph line="92"><bold>Saṃvegaṃ katvā</bold> aggiṃ akkantapuriso viya. <bold>Maggenā</bold>ti anukkamāgatena aggamaggena. <bold>Mahāhatthipadopame</bold>ti mahāhatthipadopamasutte (ma. ni. 1.300 ādayo). Tattha hi ‘‘tassa dhātārammaṇameva cittaṃ pakkhandati pasīdati santiṭṭhati adhimuccatī’’ti (ma. ni. 1.302) ettha atitikkhanātitikkha-nātimandaatimanda-puggalavasena aṭṭhakathāyaṃ (ma. ni. aṭṭha. 2.302) tayo vārā uddhaṭā, tattha majjhimavaseneva pañho kathito. <bold>Indriyabhāvane</bold>ti indriyabhāvanāsutte, tatthāpi majjhimanayeneva pañho kathito. Tenāha <bold>‘‘imesū’’</bold>tiādi.</paragraph>
    <paragraph line="93"><bold>Ta</bold>nti ‘‘upadhī’’ti vuttaṃ khandhapañcakaṃ. <bold>Dukkhassa mūla</bold>nti sabbassapi vaṭṭadukkhassa kāraṇaṃ. <bold>Niggahaṇo</bold>ti nirupādāno. Tenāha <bold>‘‘nittaṇho’’</bold>ti.</paragraph>
    <paragraph line="94" number="155"><bold>Ye pajahantī</bold>ti ‘‘te tañceva pajahantī’’ti evaṃ vuttapuggalā. <bold>Te ime nāma ettake kilese pajahantī</bold>ti ye te puthujjanā lābhino ca pañca kāmaguṇe ettake taṃtaṃjhānādivatthuke ca taṃtaṃmaggavajjhatāya paricchinnattā ettake kilese pajahanti. <bold>Ye nappajahantī</bold>ti ettha vuttanayānusārena attho veditabbo. <bold>Asucisukhaṃ</bold> kāyāsucisannissitattā. <bold>Anariyehī</bold>ti aparisuddhehi. <bold>Paṭilābhato bhāyitabbaṃ</bold> kilesadukkhagatikattā. <bold>Vipākato bhāyitabbaṃ</bold> apāyadukkhagatikattā. <bold>Gaṇatopi kilesatopi vivittasukha</bold>nti gaṇasaṅgaṇikato ca kilesasaṅgaṇikato <pageBreak edition="Myanmar" number="2.0078" /> ca vivittasukhaṃ. <bold>Rāgādivūpasamatthāyā</bold>ti rāgādivūpasamāvahaṃ sukhaṃ. <bold>Na bhāyitabbaṃ</bold> sampati āyatiñca ekantahitabhāvato.</paragraph>
    <paragraph line="95" number="156"><bold>Iñjitasmi</bold>nti paccatte bhummavacananti āha <bold>‘‘iñjana’’</bold>ntiādi. Iñjati tenāti <bold>iñjitaṃ,</bold> tassa tassa jhānassa khobhakaraṃ oḷārikaṃ jhānaṅgaṃ. <bold>Catutthajjhānaṃ aniñjanaṃ</bold> sannisinnābhāvato. Tathā hi vuttaṃ ‘‘ṭhite āneñjappatte’’ti (dī. ni. 1.244-245; ma. ni. 1.384-386; pārā. 12-13).</paragraph>
    <paragraph line="96">Alaṃ-saddo <pageBreak edition="Vipassana Research Institut" number="2.0076" /> yuttatthopi hoti – ‘‘alameva nibbindituṃ, alaṃ vimuccitu’’ntiādīsu (dī. ni. 2.272; saṃ. ni. 2.124, 128, 134, 143), tasmā <bold>analaṃ</bold> anusaṅgaṃ kātuṃ ayuttanti attho. Tenāha <bold>‘‘akattabbaālayanti vadāmī’’</bold>ti. <bold>Sanniṭṭhāna</bold>nti sammāpaṭipattiyaṃ alaṃ ettāvatāti ussāhapaṭippassambhanavasena sanniṭṭhānaṃ na kātabbanti yojanā. Uddhambhāgiyasaññitaṃ <bold>aṇuṃ vā</bold> orambhāgiyasaññitaṃ <bold>thūlaṃ vā,</bold> rūparāgoti evarūpaṃ <bold>aṇuṃ vā</bold> kāmāsavo paṭighanti evarūpaṃ <bold>thūlaṃ vā,</bold> mudunā pavattiākāravisesena <bold>appasāvajjaṃ,</bold> kammabandhanaṭṭhena vā <bold>appasāvajjaṃ,</bold> tabbipariyāyato <bold>mahāsāvajjaṃ</bold> veditabbaṃ. Nātitikkhapaññassa vasena desanāya pavattattā <bold>‘‘neyyapuggalassa vasenā’’</bold>ti vuttaṃ. Sabbaso hi pariyādinnanikantikassa ariyapuggalassa vasena saññāvedayitanirodhassa āgatattā <bold>‘‘arahattanikūṭeneva niṭṭhāpitā’’</bold>ti vuttaṃ. Yaṃ panettha atthato na vibhattaṃ, taṃ suviññeyyameva.</paragraph>
    <centered line="97">Laṭukikopamasuttavaṇṇanāya līnatthappakāsanā samattā.</centered>
    <subhead line="98">7. Cātumasuttavaṇṇanā</subhead>
    <paragraph line="99" number="157"><bold>Yathāupanissayenā</bold>ti <pageBreak edition="Vipassana Research Institut" number="2.0077" /> yo yo upanissayo yathāupanissayo, tena yathāupanissayena sammāpayogena. <bold>Patiṭṭhahissa</bold>nti sāsane patiṭṭhaṃ paṭilabhissanti. <bold>Vasanaṭṭhānānī</bold>ti vassaggādivasena vasanaṭṭhānāni. <bold>Saṇṭhāpayamānā</bold>ti suvibhattabhāvena ṭhapentā.</paragraph>
    <paragraph line="100"><bold>Avinibbhogasadda</bold>nti vinibhuñjitvā gahetuṃ asakkuṇeyyasaddaṃ. Vacīghosopi hi bahūhi ekaccaṃ pavattito ṭhānato ca dūrataro kevalaṃ mahānigghoso <pageBreak edition="Myanmar" number="2.0079" /> eva hutvā sotapathamāgacchati. <bold>Macchavilope</bold>ti macche vilumpitvā viya gahaṇe, macchānaṃ vā nayane.</paragraph>
    <paragraph line="101" number="158"><bold>Vavassaggatthe</bold>ti nicchayatthe, idaṃ tāva amhehi vuccamānavacanaṃ ekantasotabbaṃ, pacchā tumhehi kātabbaṃ karothāti adhippāyo. <bold>Vacanaparihāro</bold>ti tehi sakyarājūhi vuttavacanassa parihāro. <bold>Lesakappa</bold>nti kappiyalesaṃ. <bold>Dhuravahā</bold>ti dhuravāhino, dhorayhāti attho. <bold>Pādamūla</bold>nti upacāraṃ vadati. <bold>Vigacchissatī</bold>ti hāyissati. <bold>Paṭippharito</bold>ti na bhagavato sammukhāva, sakyarājūnaṃ puratopi vippharitova hoti.</paragraph>
    <paragraph line="102" number="159"><bold>Abhinandatū</bold>ti abhimukho hutvā pamodatu. <bold>Abhivadatū</bold>ti abhirūpavasena vadatu. <bold>Pasādaññathatta</bold>nti appasādassa vipariṇāmo hīnāyāvattanasaṅkhātaṃ parivattanaṃ, tenāha <bold>‘‘vibbhamantānaṃ. Vipariṇāmaññathatta’’</bold>nti. Kāraṇūpacārena sassesu bījapariyāyoti āha <bold>‘‘bījānaṃ taruṇānanti taruṇasassāna’’</bold>nti. Taruṇabhāveneva tassa bhāvino phalassa abhāvena <bold>vipariṇāmo</bold>.</paragraph>
    <paragraph line="103" number="160"> Kattabbassa saraseneva karaṇaṃ cittaruciyaṃ, na tathā parassa ussādanenāti āha – <bold>‘‘pakkosiyamānānaṃ gamanaṃ nāma na phāsuka’’</bold>nti. Mayampi bhagavā viya <bold>diṭṭhadhammasukhavihāreneva viharissāmāti dīpeti</bold> pakatiyā vivekajjhāsayabhāvato viraddho āgatassa bhārassa avahanatoyeva. Tenāha <bold>‘‘attano bhārabhāvaṃ na aññāsī’’</bold>ti.</paragraph>
    <paragraph line="104" number="161"><bold>Kasmā</bold><pageBreak edition="Vipassana Research Institut" number="2.0078" /><bold>ārabhī</bold>ti? Sappāyato. Pañcasatā hi bhikkhū abhinavā, tasmā tesaṃ ovādadānatthaṃ bhagavā imaṃ desanaṃ ārabhīti.</paragraph>
    <paragraph line="105" number="162"><bold>Kodhupāyāsassā</bold>ti ettha kujjhanaṭṭhena kodho, sveva cittassa kāyassa ca atippamaddanamathanuppādanehi daḷhaṃ āyāsaṭṭhena upāyāso. Anekavāraṃ pavattitvā attanā samavetaṃ sattaṃ ajjhottharitvā sīsaṃ ukkhipituṃ adatvā anayabyasanapāpanena kodhupāyāsassa ūmisadisatā daṭṭhabbā. Tenāha <bold>‘‘kodhupāyāse’’</bold>tiādi.</paragraph>
    <paragraph line="106" number="163"><bold>Odarikattena khādito</bold>ti odarikabhāvena āmisagedhena micchājīvena jīvikākappanena nāsitasīlādiguṇatāya khāditadhammasarīro.</paragraph>
    <paragraph line="107" number="164"><bold>Pañcakāmaguṇāvaṭṭe</bold><pageBreak edition="Myanmar" number="2.0080" /><bold>nimujjitvā</bold>ti ettha kāmarāgābhibhūte satte ito ca etto, etto ca itoti evaṃ manāpiyarūpādivisayasaṅkhāte āvaṭṭe attānaṃ saṃsāretvā yathā tato bahibhūte nekkhamme cittampi na uppādeti, evaṃ āvaṭṭetvā byasanāpādanena kāmaguṇānaṃ āvaṭṭasadisatā daṭṭhabbā. Tenāha <bold>‘‘yathā hī’’</bold>tiādi.</paragraph>
    <paragraph line="108" number="165"><bold>Rāgānuddhaṃsitenā</bold>ti rāgena anuddhaṃsitena. Caṇḍamacchaṃ āgammāti susukādicaṇḍamacchaṃ āgamma. <bold>Mātugāmaṃ āgammā</bold>ti mātugāmo hi yonisomanasikārarahitaṃ adhīrapurisaṃ itthikuttabhūtehi attano hāvabhāvavilāsehi abhibhuyya gahetvā dhīrajātiyampi attano rūpādīhi palobhanavasena anavasesaṃ attano upakāradhamme sīlādike sampādetuṃ asamatthaṃ karonto anayabyasanaṃ pāpeti. Tenāha – <bold>‘‘mātugāmaṃ āgamma uppannakāmarāgo vibbhamatī’’</bold>ti.</paragraph>
    <paragraph line="109">Bhayaṃ nāma yattha bhāyitabbavatthu, tattha otarantasseva hoti, na anotarantassa, taṃ otaritvā bhayaṃ vinodetvā tattha kiccaṃ sādhetabbaṃ, itarathā catthasiddhi na hotīti imamatthaṃ upamopamitabbasarūpavasena dassetuṃ <bold>‘‘yathā’’</bold>tiādi vuttaṃ. Tattha <bold>udakaṃ nissāya ānisaṃso</bold> pipāsavinayanaṃ sarīrasuddhi pariḷāhūpasamo kāyautuggāhāpananti evamādi. <bold>Sāsanaṃ nissāya ānisaṃso</bold> pana saṅkhepato vaṭṭadukkhūpasamo, vitthārato pana sīlānisaṃsādivasena anekavidho, so <bold>visuddhimagge</bold> (visuddhi. 1.9) vuttanayena veditabbo. <bold>Vuttappakāro ānisaṃso hoti</bold> tāni bhayāni abhibhuyya pavattassāti adhippāyo. <bold>Imāni abhāyitvā</bold>ti imāni kodhūpāyāsādibhayāni <pageBreak edition="Vipassana Research Institut" number="2.0079" /> abhibhuyya pavattitvā abhāyitvā. Kodhūpāyāsādayo hi bhāyati etasmāti bhayanti vuttā. <bold>Thero</bold>ti mahādhammarakkhitatthero. Kāmaṃ pahānābhisamayakālo eva sacchikiriyābhisamayo, sammādiṭṭhiyā pana saṃkilesavodānadhammesu kiccaṃ asaṃkiṇṇaṃ katvā dassetuṃ samānakālikampi asamānakālikaṃ viya vuttaṃ <bold>‘‘taṇhāsotaṃ chinditvā nibbānapāraṃ daṭṭhuṃ na sakkotī’’</bold>ti. Sesaṃ suviññeyyameva.</paragraph>
    <centered line="110">Cātumasuttavaṇṇanāya līnatthappakāsanā samattā.</centered>
    <subhead line="111">8. Naḷakapānasuttavaṇṇanā</subhead>
    <paragraph line="112" number="166"> Yattha <pageBreak edition="Vipassana Research Institut" number="2.0080" /><pageBreak edition="Myanmar" number="2.0081" /> bodhisattapamukho vānaro naḷakena pānīyaṃ pivi, sā pokkharaṇī, tassāmanto bhūmippadeso, tattha niviṭṭhagāmo ca ‘‘naḷakapāna’’nteva paññāyittha, idha pana gāmo adhippetoti āha <bold>‘‘naḷakapāneti evaṃnāmake gāme’’</bold>ti. Idāni tamatthaṃ āgamanato paṭṭhāya dassetuṃ <bold>‘‘pubbe kirā’’</bold>ti āraddhaṃ. <bold>Paññavā</bold>ti itikattabbatāya paññāya paññavā.</paragraph>
    <paragraph line="113">Thūladīghabahulabhāvena mahatīhi dāṭhikāhi samannāgatattā <bold>mahādāṭhiko</bold>. ‘‘Udakarakkhaso aha’’nti vatvā vānarānaṃ kañci amuñcitvā ‘‘sabbe tumhe mama hatthagatā’’ti dassento <bold>‘‘tumhe pana sabbe khādissāmī’’</bold>ti āha. <bold>Dhami…pe… piviṃsū</bold>ti bodhisattena gahitanaḷo anavaseso abbhantare sabbasandhīnaṃ nibbādhena ekacchiddo ahosi. <bold>Neva maṃ tvaṃ vadhissasī</bold>ti udakarakkhasa tvaṃ vadhitukāmopi mama purisathāmena na vadhissasi.</paragraph>
    <paragraph line="114">Evaṃ pana vatvā mahāsatto ‘‘ayaṃ pāpo ettha pānīyaṃ pivante aññepi satte mā bādhayitthā’’ti karuṇāyamāno ‘‘ettha jāyantā naḷā sabbe apabbabandhā ekacchiddāva hontū’’ti adhiṭṭhāya gato. Tenāha <bold>‘‘tato paṭṭhāyā’’</bold>tiādi.</paragraph>
    <paragraph line="115" number="167"> Anuruddhappamukhā bhikkhū bhagavatā ‘‘kacci tumhe anuruddhā’’ti pucchitāti thero <bold>‘‘taggha mayaṃ, bhante’’</bold>ti āha.</paragraph>
    <paragraph line="116">Sace pabbajati, jīvitaṃ labhissati, no aññathāti raññā pabbajjāya abhinītāti <bold>rājābhinītā. Corābhinītā</bold>ti etthāpi eseva nayo. <bold>Corānaṃ mūlaṃ chindanto</bold> ‘‘kaṇṭakasodhanaṃ karissāmī’’ti. <bold>Ājīvikāyā</bold>ti ājīvena jīvitavuttiyā. <bold>Imesu pana</bold> anuruddhattherādīsu.</paragraph>
    <paragraph line="117"><bold>Viveka</bold>nti pubbakālikakiriyappadhānaṃ ‘‘abyāpajjaṃ upeta’’ntiādīsu viyāti āha – <bold>‘‘viviccā’’</bold>ti, viviccitvā vivitto hutvā vinā hutvāti attho. <bold>Pabbajitakicca</bold>nti pabbajitassa sāruppakiccaṃ. <bold>Samaṇakicca</bold>nti samaṇabhāvakaraṇakiccaṃ. Yadaggena hi pabbajitakiccaṃ <pageBreak edition="Vipassana Research Institut" number="2.0081" /> kātuṃ na sakkoti tadaggena samaṇabhāvakarampi kiccaṃ kātuṃ na sakkoti. Tenāha <bold>‘‘so yevā’’</bold>tiādi.</paragraph>
    <paragraph line="118" number="168"><bold>Appaṭisandhike</bold><pageBreak edition="Myanmar" number="2.0082" /> tāva byākaronto pavattīsu ṭhānaṃ atītoti katvā upapattīsu byākaroti nāma tattha paṭisandhiyā abhāvakittanato. <bold>Mahantatuṭṭhino</bold>ti vipulapamodā.</paragraph>
    <paragraph line="119" number="169"><bold>Imassā</bold>ti ‘‘assā’’ti padassa atthavacanaṃ. Imassa ṭhitassa āyasmato sāmaṃ diṭṭho vā hoti anussavasuto vāti yojanā. <bold>Samādhipakkhikā dhammā dhammāti adhippetā,</bold> samādhi pana <bold>evaṃvihārī</bold>ti ettha vihārasaddena gahito. <bold>Evaṃvimuttā</bold>ti ettha pana vimuttisaddena phalavimutti gahitā. <bold>Caratopī</bold>ti samathavipassanācārena caratopi viharantassapi. Upāsakaupāsikāṭhānesu labbhamānampi arahattaṃ appakabhāvato pāḷiyaṃ anuddhaṭanti daṭṭhabbaṃ. Sesaṃ suviññeyyameva.</paragraph>
    <centered line="120">Naḷakapānasuttavaṇṇanāya līnatthappakāsanā samattā.</centered>
    <subhead line="121">9. Goliyānisuttavaṇṇanā</subhead>
    <paragraph line="122" number="173"><bold>Padasamācāro</bold>ti <pageBreak edition="Vipassana Research Institut" number="2.0082" /> taṃtaṃpaccayabhedadassanāya vigatattā pakārehi daliddasamācāro sithilasamācāroti attho. Yasmā pana tādiso samācāro thiro daḷho nāma na hoti, tasmā vuttaṃ <bold>‘‘dubbalasamācāro’’</bold>ti. ‘‘Sākhasamācāro’’ti vā pāṭho, tattha tattha lagganaṭṭhena sākhāsadisasīloti attho. Tenāha <bold>‘‘oḷārikācāro’’</bold>ti. <bold>Paccayesu sāpekkho</bold>ti paccayesu sāpekkhatāya eva hissa oḷārikācāratā veditabbā. Garunā kismiñci vutte gāravavasena patissavanaṃ patisso, patissavacanabhūtaṃ taṃsabhāgañca yaṃ kiñci gāravanti attho. Saha patissenāti <bold>sappatissena,</bold> sappatissavena ovādasampaṭicchanena. Patissīyatīti vā patisso, garukātabbo, tena saha patissenāti sabbaṃ pubbe viya. Tenāha <bold>‘‘sajeṭṭhakenā’’</bold>ti. <bold>Serivihāro</bold> nāma attappadhānavāso. Tenāha <bold>‘‘niraṅkusavihārenā’’</bold>ti.</paragraph>
    <paragraph line="123"><bold>Anupakhajjā</bold>ti anupakaḍḍhitvā. Garuṭṭhāniyānaṃ antaraṃ anāpucchā anupavisitvāti imamatthaṃ dassetuṃ <bold>‘‘tattha yo’’</bold>tiādi vuttaṃ.</paragraph>
    <paragraph line="124"><bold>Ābhisamācārika</bold>nti <pageBreak edition="Myanmar" number="2.0083" /> abhisamācāre bhavaṃ. Kiṃ pana tanti āha <bold>‘‘vattapaṭipattimattampī’’</bold>ti. Nātikālasseva saṅghassa purato pavisitabbaṃ, na pacchā paṭikkamitabbanti adhippāyena atikāle ca gāmappaveso atidivā paṭikkamanañca nivāritaṃ, taṃ dassetuṃ <bold>‘‘na atipāto’’</bold>tiādi vuttaṃ. <bold>Uddhaccapakatiko</bold>ti vibbhantacitto. <bold>Avacāpalyenā</bold>ti daḷhavātāpahatapallavasadisena lolabhāvena.</paragraph>
    <paragraph line="125"><bold>Paññavatā</bold>ti iminā bhikkhusāruppesu itikattabbesu upāyapaññā adhippetā, na sutamayapaññā. <bold>Abhidhamme abhivinaye yogo</bold>ti iminā bhāvanāpaññāuttarimanussadhamme yogo pakāsito. <bold>Yogo</bold>ti ca paricayo uggaṇhavasena.</paragraph>
    <paragraph line="126"><bold>Āruppā</bold>ti iminā catassopi arūpasamāpattiyo gahitā, tā pana catūhi rūpasamāpattīhi vinā na sampajjantīti āha – <bold>‘‘āruppāti ettāvatā aṭṭhapi samāpattiyo vuttā hontī’’</bold>ti. <bold>Kasiṇe</bold>ti dasavidhe kasiṇe. <bold>Ekaṃ parikammakammaṭṭhāna</bold>nti yaṃ kiñci ekabhāvanā <pageBreak edition="Vipassana Research Institut" number="2.0083" /> parikammadīpanaṃ khandhakammaṭṭhānaṃ. Tenāha <bold>‘‘paguṇaṃ katvā’’</bold>ti. Kasiṇaparikammaṃ pana taggahaṇeneva gahitaṃ hoti, lokiyā uttarimanussadhammā heṭṭhā gahitāti āha <bold>‘‘uttarimanussadhammeti iminā sabbepi lokuttaradhamme dassetī’’</bold>ti. <bold>Neyyapuggalassa vasenā</bold>ti jānitvā vitthāretvā ñātabbapuggalassa vasenāti.</paragraph>
    <centered line="127">Goliyānisuttavaṇṇanāya līnatthappakāsanā samattā.</centered>
    <subhead line="128">10. Kīṭāgirisuttavaṇṇanā</subhead>
    <paragraph line="129" number="174"><bold>Pañca</bold><pageBreak edition="Vipassana Research Institut" number="2.0084" /><bold>ānisaṃse</bold>ti appābādhatādike pañca guṇe. Tattha akkhirogakucchirogādīnaṃ abhāvo <bold>appābādhatā</bold>. Sarīre tesaṃ kuppanadukkhassa abhāvo <bold>appātaṅkaṃ</bold>. Sarīrassa uṭṭhānasukhatā <bold>lahuṭṭhānaṃ. Balaṃ</bold> nāma kāyabalaṃ. <bold>Phāsuvihāro</bold> iriyāpathasukhatā. <bold>Anupakkhandānī</bold>ti duccajanavasena sattānaṃ anupaviṭṭhāni. <bold>Sañjānissathā</bold>ti ettha <bold>iti</bold>-saddo ādiattho, tasmā iti evaṃ ānisaṃsanti attho.</paragraph>
    <paragraph line="130" number="175"> Āvāse niyuttāti <bold>āvāsikā</bold> tassa anativattanato. Tenāha <bold>‘‘nibaddhavāsino’’</bold>ti, niyatavāsinoti attho. <bold>Tannibandhā</bold>ti <pageBreak edition="Myanmar" number="2.0084" /> nibandhaṃ vuccati byāpāro, tattha bandhā pasutā ussukāti tannibandhā. Kathaṃ te tattha nibandhāti āha <bold>‘‘akataṃ senāsana’’</bold>ntiādi. Uppajjanakena kālena pattabbaṃ <bold>kālikaṃ</bold> so pana kālo anāgato eva hotīti āha <bold>‘‘anāgate kāle pattabba’’</bold>nti.</paragraph>
    <paragraph line="131" number="178"><bold>Ettakā vedanā sevitabbā</bold>ti aṭṭhārasapi nekkhammanissitā vedanā sevitabbā, gehassitā <bold>na sevitbbā</bold>.</paragraph>
    <paragraph line="132" number="181"><bold>Taṃ kataṃ</bold> soḷasavidhassapi kiccassa niṭṭhitattā. <bold>Anulomikānī</bold>ti utusukhabhāvena anurūpāni. Tenāha <bold>‘‘kammaṭṭhānasappāyānī’’</bold>ti. <bold>Samānaṃ kurumānā</bold>ti omattataṃ adhimattatañca pahāya samakiccataṃ sampādentā.</paragraph>
    <paragraph line="133" number="182"><bold>Te dve hontī</bold>ti te ādito vuttā dve.</paragraph>
    <paragraph line="134">Ubhato (a. ni. ṭī. 3.7.14) ubhayathā ubhohi bhāgehi vimuttoti <bold>ubhatobhāgavimutto</bold> ekadesasarūpekasesanayena. Tathā hi vuttaṃ <bold>abhidhammaṭṭhakathāyaṃ</bold> (pu. pa. aṭṭha. 24) ‘‘dvīhi bhāgehi dve vāre vimuttoti ubhatobhāgavimutto’’ti. Tattha keci tāva therā – ‘‘samāpattiyā vikkhambhanavimokkhena, maggena samucchedavimokkhena vimuttoti ubhatobhāgavimutto’’ti <pageBreak edition="Vipassana Research Institut" number="2.0085" /> vadanti. Aññe therā – ‘‘ayaṃ ubhatobhāgavimutto rūpato muccitvā nāmaṃ nissāya ṭhito puna tato muccanato nāmanissitako’’ti vatvā tassa ca sādhakaṃ –</paragraph>
    <gatha1 line="135">‘‘Acci yathā vātavegena khittā, (upasivāti bhagavā,)</gatha1>
    <gatha2 line="136">Atthaṃ paleti na upeti saṅkhaṃ;</gatha2>
    <gatha3 line="137">Evaṃ muni nāmakāyā vimutto,</gatha3>
    <gathalast line="138">Atthaṃ paleti na upeti saṅkha’’nti. (su. ni. 1080; cūḷani. upasīvamāṇavapucchā 11; upasīvamāṇavapucchāniddesa 43) –</gathalast>
    <unindented line="139">Imaṃ suttapadaṃ vatvā ‘‘nāmakāyato ca rūpakāyato ca suvimuttattā ubhatobhāgavimutto’’ti vadanti. Sutte hi ākiñcaññāyatanalābhino upasivabrāhmaṇassa bhagavatā nāmakāyā vimuttoti ubhatobhāgavimuttoti akkhātoti. Apare pana ‘‘samāpattiyā vikkhambhanavimokkhena <pageBreak edition="Myanmar" number="2.0085" /> ekavāraṃ vimutto, maggena samucchedavimokkhena ekavāraṃ vimuttoti evaṃ ubhatobhāgavimutto’’ti vadanti. Ettha paṭhamavāde dvīhi bhāgehi vimuttoti ubhatobhāgavimutto. Dutiyavāde ubhatobhāgato vimuttoti ubhatobhāgavimutto. Tatiyavāde pana dvīhi bhāgehi dve vāre vimuttoti ayametesaṃ viseso. Kilesehi vimutto kilesā vā vikkhambhanasamucchedehi kāyadvayato vimuttā assāti ayamattho daṭṭhabbo. Tenāha <bold>‘‘dvīhi bhāgehī’’</bold>tiādi.</unindented>
    <paragraph line="140"><bold>So</bold>ti ubhatobhāgavimutto. Kāmañcettha rūpāvacaracatutthajjhānampi arūpāvacarajjhānaṃ viya duvaṅgikaṃ āneñjappattanti vuccati. Taṃ pana padaṭṭhānaṃ katvā arahattaṃ patto ubhatobhāgavimutto nāma na hoti rūpakāyato avimuttattā. Tañhi kilesakāyatova vimuttaṃ, na rūpakāyato, tasmā tato vuṭṭhāya arahattaṃ patto ubhatobhāgavimutto na hotīti āha – <bold>‘‘catunnaṃ arūpa…pe… pañcavidho hotī’’</bold>ti. ‘‘Rūpī rūpāni passatī’’tiādike nirodhasamāpattiante aṭṭha vimokkhe vatvā – ‘‘yato ca kho, ānanda, bhikkhu ime aṭṭha vimokkhe kāyena phusitvā viharati, paññāya cassa disvā āsavā parikkhīṇā honti, ayaṃ vuccati, ānanda, bhikkhu ubhatobhāgavimutto’’ti yadipi <bold>mahānidāne</bold> (dī. ni. 2.129-130) vuttaṃ, taṃ pana ubhatobhāgavimuttaseṭṭhavasena vuttanti idha sabbaubhatobhāgavimuttasaṅgahaṇatthaṃ <bold>‘‘pañcavidho hotī’’</bold>ti vatvā <bold>‘‘pāḷi panettha…pe… abhidhamme aṭṭhavimokkhalābhino vasena āgatā’’</bold>ti āha. Idhāpi hi kīṭāgirisutte ‘‘idha, bhikkhave, ekacco puggalo…pe… ubhatobhāgavimutto’’ti <pageBreak edition="Vipassana Research Institut" number="2.0086" /> arūpasamāpattivasena cattāro ubhatobhāgavimuttā, seṭṭho ca vutto vuttalakkhaṇūpapattito. Yathāvuttesu hi pañcasu purimā cattāro nirodhaṃ na samāpajjantīti pariyāyena ubhatobhāgavimuttā nāma. Aṭṭhasamāpattilābhī anāgāmī taṃ samāpajjitvā tato vuṭṭhāya vipassanaṃ vaḍḍhetvā arahattaṃ pattoti nippariyāyena ubhatobhāgavimuttaseṭṭho nāma.</paragraph>
    <paragraph line="141"><bold>Katamo ca puggalo</bold>tiādīsu <bold>katamo</bold>ti pucchāvacanaṃ, <bold>puggalo</bold>ti asādhāraṇato pucchitabbavacanaṃ. <bold>Idhā</bold>ti imasmiṃ sāsane. <bold>Ekacco</bold>ti eko <pageBreak edition="Myanmar" number="2.0086" />. <bold>Aṭṭha vimokkhe kāyena phusitvā viharatī</bold>ti aṭṭha samāpattiyo sahajātanāmakāyena paṭilabhitvā viharati. <bold>Paññāya cassa disvā āsavā parikkhīṇā hontī</bold>ti vipassanāpaññāya saṅkhāragataṃ, maggapaññāya cattāri saccāni passitvā cattāropi āsavā parikkhīṇā hontīti evamattho daṭṭhabbo.</paragraph>
    <paragraph line="142"><bold>Paññāvimutto</bold>ti visesato paññāya eva vimutto, na tassā patiṭṭhānabhūtena aṭṭhavimokkhasaṅkhātena sātisayena samādhināti paññāvimutto. Yo ariyo anadhigataaṭṭhavimokkhena sabbaso āsavehi vimutto, tassetaṃ adhivacanaṃ. Adhigatepi hi rūpajjhānavimokkhe na so sātisayasamādhinissitoti na tassa vasena ubhatobhāgavimutto hotīti vuttovāyamattho. Arūpajjhānesu pana ekasmimpi sati ubhatobhāgavimuttoyeva nāma hoti. Tena hi aṭṭhavimokkhekadesena taṃnāmadānasamatthena aṭṭhavimokkhalābhītveva vuccati. Samudāye hi pavatto vohāro avayavepi dissati yathā ‘‘sattisayo’’ti. <bold>Pāḷī</bold>ti abhidhammapāḷi. <bold>Etthā</bold>ti etissaṃ paññāvimuttikathāyaṃ. <bold>Aṭṭhavimokkhapaṭikkhepavasenevā</bold>ti avadhāraṇena idhāpi paṭikkhepavaseneva āgatabhāvaṃ dasseti. Tenāha <bold>‘‘kāyena phusitvā viharatī’’</bold>ti.</paragraph>
    <paragraph line="143"><bold>Phuṭṭhantaṃ sacchikarotī</bold>ti phuṭṭhānaṃ anto phuṭṭhanto, phuṭṭhānaṃ arūpajjhānānaṃ anantaro kāloti adhippāyo. Accantasaṃyoge cetaṃ upayogavacanaṃ, phuṭṭhānantarakālameva sacchikaroti sacchikātabbopāyenāti vuttaṃ hoti. Bhāvanapuṃsakaṃ vā etaṃ ‘‘ekamantaṃ nisīdī’’tiādīsu (pārā. 2) viya. Yo hi arūpajjhānena rūpakāyato nāmakāyekadesato ca vikkhambhanavimokkhena vimutto, tena nirodhasaṅkhāto vimokkho ālocito pakāsito viya hoti, na pana kāyena sacchikato, nirodhaṃ pana ārammaṇaṃ katvā ekaccesu āsavesu khepitesu tena so sacchikato hoti, tasmā so sacchikātabbaṃ nirodhaṃ yathāālocitaṃ nāmakāyena sacchikarotīti <bold>‘‘kāyasakkhī’’</bold>ti vuccati, na tu ‘‘vimutto’’ti ekaccānaṃ āsavānaṃ <pageBreak edition="Vipassana Research Institut" number="2.0087" /> aparikkhīṇattā. Tenāha <pageBreak edition="Myanmar" number="2.0087" /> – <bold>‘‘jhānaphassaṃ paṭhamaṃ phusati, pacchā nirodhaṃ nibbānaṃ sacchikarotī’’</bold>ti. Ayaṃ catunnaṃ arūpasamāpattīnaṃ ekekato vuṭṭhāya saṅkhāre sammasitvā kāyasakkhibhāvaṃ pattānaṃ catunnaṃ, nirodhā vuṭṭhāya aggamaggappattaanāgāmino ca vasena ubhatobhāgavimutto viya pañcavidho nāma hoti. Tena vuttaṃ <bold>abhidhammaṭīkāyaṃ</bold> ‘‘kāyasakkhimhipi eseva nayo’’ti.</paragraph>
    <paragraph line="144"><bold>Diṭṭhantaṃ patto</bold>ti dassanasaṅkhātassa sotāpattimaggañāṇassa anantaraṃ pattoti vuttaṃ hoti. ‘‘Diṭṭhattā patto’’tipi pāṭho. Etena catusaccadassanasaṅkhātāya diṭṭhiyā nirodhassa pattataṃ dīpeti. Tenāha <bold>‘‘dukkhā saṅkhārā, sukho nirodhoti ñātaṃ hotī’’</bold>ti. Tattha <bold>paññāyā</bold>ti maggapaññāya. Paṭhamaphalaṭṭhato yāva aggamaggaṭṭhā, tāva <bold>diṭṭhippatto</bold>. Tenāha <bold>‘‘sopi kāyasakkhi viya chabbidho hotī’’</bold>ti. Yathā pana paññāvimutto pañcavidho vutto, evaṃ ayampi sukkhavipassako, catūhi rūpajjhānehi vuṭṭhāya diṭṭhippattabhāvappattā cattāro cāti pañcavidho hotīti veditabbo. Saddhāvimuttepi eseva nayo. <bold>Idaṃ dukkha</bold>nti ettakaṃ dukkhaṃ, na ito uddhaṃ dukkhanti. <bold>Yathābhūtaṃ pajānātī</bold>ti ṭhapetvā taṇhaṃ upādānakkhandhapañcakaṃ dukkhasaccanti yāthāvato pajānāti. Yasmā pana taṇhā dukkhaṃ janeti nibbatteti, tato taṃ dukkhaṃ samudeti, tasmā naṃ <bold>‘‘ayaṃ dukkhasamudayo’’ti yathābhūtaṃ pajānāti</bold> yasmā pana idaṃ dukkhaṃ samudayo ca nibbānaṃ patvā nirujjhati appavattiṃ gacchati, tasmā <bold>‘‘ayaṃ dukkhanirodho’’ti yathābhūtaṃ pajānāti</bold>. Ariyo pana aṭṭhaṅgiko maggo taṃ dukkhanirodhaṃ gacchati, tena <bold>‘‘ayaṃ dukkhanirodhagāminipaṭipadā’’ti yathābhūtaṃ pajānāti</bold>. Ettāvatā nānakkhaṇe saccavavatthānaṃ dassitaṃ. Idāni taṃ ekakkhaṇe dassetuṃ <bold>‘‘tathāgatappaveditā’’</bold>tiādi vuttaṃ, tassattho āgamissati.</paragraph>
    <paragraph line="145"><bold>Saddhāya vimutto</bold>ti etena sabbathā avimuttassapi saddhāmattena vimuttabhāvo dīpito hoti. <bold>Saddhāvimutto</bold>ti vā saddhāya adhimuttoti attho. <bold>Vuttanayenevā</bold>ti ‘‘sotāpattiphala’’ntiādinā vuttanayena. <bold>Saddahantassā</bold>ti ‘‘ekaṃsato ayaṃ paṭipadā kilesakkhayaṃ āvahati sammāsambuddhena bhāsitattā’’ti evaṃ saddahantassa. Yasmā panassa aniccānupassanādīhi <pageBreak edition="Myanmar" number="2.0088" /> niccasaññāpahānavasena bhāvanāya pubbenāparaṃ visesaṃ passato tattha tattha paccakkhatāpi atthi, tasmā vuttaṃ <bold>‘‘saddahantassa viyā’’</bold>ti. Sesapadadvayaṃ tasseva vevacanaṃ. Ettha ca <bold>pubbabhāgamaggabhāvanā</bold>ti vacanena āgamanīyapaṭipadānānattena saddhāvimuttadiṭṭhippattānaṃ paññānānattaṃ hotīti dassitaṃ. <bold>Abhidhammaṭṭhakathāyampi</bold> (pu. pa. aṭṭha. 28) ‘‘nesaṃ kilesappahāne <pageBreak edition="Vipassana Research Institut" number="2.0088" /> nānattaṃ natthi, paññāya nānattaṃ atthiyevā’’ti vatvā – ‘‘āgamanīyanānatteneva saddhāvimutto diṭṭhippattaṃ na pāpuṇātīti sanniṭṭhānaṃ kata’’nti vuttaṃ.</paragraph>
    <paragraph line="146">Paññāsaṅkhātaṃ dhammaṃ adhimattatāya pubbaṅgamaṃ hutvā pavattaṃ anussaratīti <bold>dhammānusārī</bold>. Tenāha <bold>‘‘dhammo’’</bold>tiādi. Saddhaṃ anussarati saddhāpubbaṅgamaṃ maggaṃ bhāvetīti imamatthaṃ <bold>‘‘eseva nayo’’</bold>ti atidisati. Paññaṃ vāhetīti <bold>paññāvāhī,</bold> paññaṃ sātisayaṃ pavattetīti attho. Tenāha <bold>‘‘paññāpubbaṅgamaṃ ariyamaggaṃ bhāvetī’’</bold>ti. <bold>Saddhāvāhi</bold>nti ettha vuttanayena attho veditabbo. <bold>Ubhatobhāgavimuttādikathā</bold>ti ubhatobhāgavimuttādīsu āgamanato paṭṭhāya vattabbakathā. <bold>Etesa</bold>nti yathāvuttānaṃ ubhatobhāgavimuttādīnaṃ. <bold>Idhā</bold>ti imasmiṃ kīṭāgirisutte. Nanu ca aṭṭhasamāpattilābhivasena ubhatobhāgavimutto kāyasakkhīādayo ca abhidhamme āgatā, kathamidha arūpajjhānalābhīvaseneva uddhaṭāti codanaṃ sandhāyāha <bold>‘‘yasmā’’</bold>tiādi.</paragraph>
    <paragraph line="147"><bold>Phusitvā</bold> patvā. <bold>Paññāya cassa disvā āsavā parikkhīṇā hontī</bold>ti na āsavā paññāya passīyanti, dassanakāraṇā paññāya parikkhīṇā ‘‘disvā paññāya parikkhīṇā’’ti vuttā. Dassanāyattaparikkhayattā eva hi dassanaṃ āsavānaṃ khayassa purimakiriyā hotīti. <bold>Tathāgatena paveditā</bold>ti bodhimaṇḍe nisīditvā tathāgatena paṭividdhā viditā pacchā paresaṃ pākaṭīkatā. <bold>‘‘Catusaccadhammā’’</bold>ti vatvā tadantogadhattā sīlādīnaṃ <bold>‘‘imasmiṃ ṭhāne sīlaṃ kathita’’</bold>ntiādi vuttaṃ. <bold>Atthenā</bold>ti avippaṭisārādipayojanena tasmiṃ tasmiṃ pītiādikena atthena. <bold>Kāraṇenā</bold>ti sappurisūpanissayādinā kāraṇena tasmiṃ tasmiṃ samādhiādipadaṭṭhānatāya sīlādi <pageBreak edition="Myanmar" number="2.0089" /><bold>kāraṇe. Ciṇṇacaritattā</bold>ti saddhāciṇṇabhāvena sambodhāvahabhāve. Tattha tattha <bold>vicaritā</bold> visesena caritā, tesu tena paññā suṭṭhu carāpitāti attho. <bold>Patiṭṭhitā hoti</bold> maggena āgatattā. <bold>Mattāya</bold> parittappamāṇena. <bold>Olokanaṃ khamanti,</bold> paññāya gahetabbataṃ upenti.</paragraph>
    <paragraph line="148"><bold>Tayo</bold>ti kāyasakkhidiṭṭhippattasaddhāvimuttā. <bold>Yathāṭhitova pāḷiattho,</bold> na tattha kiñci niddhāretvā vattabbaṃ atthīti suttantapariyāyena avuttaṃ vadati. <bold>Tassa maggassā</bold>ti sotāpattimaggassa yaṃ kātabbaṃ, tassa adhigatattā. <bold>Upari pana tiṇṇaṃ maggānaṃ atthāya sevamānā</bold> anulomasenāsanaṃ, <bold>bhajamānā</bold> kalyāṇamitte, <bold>samannānayamānā</bold> indriyāni <bold>anupubbena</bold> bhāvanāmaggappaṭipāṭiyā <bold>arahattaṃ pāpuṇissanti</bold> maggassa anekacittakkhaṇikatāyāti ayamettha suttapadese pāḷiyā attho.</paragraph>
    <paragraph line="149"><bold>Imameva</bold><pageBreak edition="Vipassana Research Institut" number="2.0089" /><bold>pāḷiṃ gahetvā</bold>ti ‘‘katamo ca puggalo saddhānusārī’’ti maggaṭṭhe puggale vatvā ‘‘imassa kho ahaṃ, bhikkhave’’tiādinā tesaṃ vasena anulomasenāsanasevanādīnaṃ vuttattā imameva yathāvuttaṃ pāḷipadesaṃ gahetvā <bold>‘‘lokuttaradhammo bahucittakkhaṇiko’’</bold>ti vadati. <bold>So vattabbo</bold>ti so vitaṇḍavādī evaṃ vattabbo. Yadi maggaṭṭhapuggale vatvā anulomikasenāsanasevanādi pāḷiyaṃ vuttanti maggasamaṅgino eva hutvā te tathā paṭipajjanti, evaṃ sante senāsanapaṭisaṃyuttarūpādivipassanaggahaṇasmiṃ tava matena maggasamaṅgino eva āpajjeyyuṃ, na cetaṃ evaṃ hoti, tasmā suttaṃ me laddhanti yaṃ kiñci mā kathehīti vāretabbo. Tenāha <bold>‘‘yadi aññena cittenā’’</bold>tiādi. Tattha <bold>evaṃ sante</bold>ti nānācitteneva senāsanapaṭisevanādike sati. Tattha pāḷiyaṃ yadi lokuttaradhammasamaṅgino eva pañcaviññāṇasamaṅgikālepi lokuttarasamaṅgitaṃ <bold>sace sampaṭicchasi, satthārā saddhiṃ paṭivirujjhasi</bold> suttavirodhadīpanato. Tenāha <bold>‘‘satthārā hī’’</bold>tiādi. Dhammavicāraṇā nāma tuyhaṃ avisayo, tasmā <bold>yāguṃ pivāhīti uyyojetabbo</bold>.</paragraph>
    <paragraph line="150" number="183"><bold>Ādikenevā</bold>ti paṭhameneva. <bold>Anupubbasikkhā</bold>ti anupubbeneva pavattasikkhāya. Tenāha <bold>‘‘karaṇatthe paccattavacana’’</bold>nti. Saddhā jātā etassāti <bold>saddhājāto,</bold> agyāhitātipakkhepena jāta-saddassa pacchāvacanaṃ <pageBreak edition="Myanmar" number="2.0090" />. Evametanti adhimuccanaṃ <bold>okappaniyasaddhā. Santike nisīdati</bold> upaṭṭhānavasena. <bold>Sādhukaṃ katvā dhāretī</bold>ti yathāsutaṃ dhammaṃ vācuggatakaraṇavasena taṃ paguṇaṃ katvā sāravasena dhāreti. <bold>Chando jāyatī</bold>ti dhammesu nijjhānakkhamesu ime dhamme bhāvanāpaññāya paccakkhato ussāmīti kattukamyatākusalacchando jāyati. <bold>Ussahatī</bold>ti chando uppādamatte aṭṭhatvā tato bhāvanārambhavasena ussahati. <bold>Tulayati</bold>ti sammasanavasena saṅkhāre. <bold>Tīraṇavipassanāya tulayanto</bold>ti tīraṇapariññāya jānitvā upari pahānapariññāya vasena paritulayanto paṭijānanto. <bold>Maggapadhānaṃ padahatī</bold>ti maggalakkhaṇaṃ padhānikaṃ maggaṃ padahati. <bold>Pesitacitto</bold>ti nibbānaṃ pati pesitacitto. <bold>Nāmakāyenā</bold>ti maggappaṭipāṭiyā taṃtaṃmaggasampayuttanāmakāyena. <bold>Na pana kiñci āhā</bold>ti dūratāya samānaṃ na kiñci vacanaṃ bhagavā āha te daḷhataraṃ niggaṇhituṃ.</paragraph>
    <paragraph line="151" number="184"> Paṇena vohārena byākaraṇaṃ <bold>paṇaviyā,</bold> paṇaviyā abhāvena <bold>opaṇaviyā, na upetī</bold>ti na yujjati. <bold>Ta</bold>nti idaṃ idha adhippetaṃ <bold>paṇo paṇaviyaṃ dassetuṃ</bold>. Tayidaṃ sabbaṃ bhagavā ‘‘mayaṃ kho, āvuso, sāyañceva bhuñjāmā’’ti assajipunabbasukehi vuttaṃ sikkhāya avattanabhāvadīpanavacanaṃ sandhāya vadati.</paragraph>
    <paragraph line="152"><bold>Ukkhipitvā</bold>ti <pageBreak edition="Vipassana Research Institut" number="2.0090" /> sīsena gahetvā viya samādāya. <bold>Anudhammo</bold>ti anurūpo sabhāvo, sāvakabhāvassa anucchavikā paṭipatti. <bold>Rohanīya</bold>nti viruḷhibhāvaṃ. Siniyhati ettha, etena vāti sineho, kāraṇaṃ. Taṃ ettha atthīti <bold>sinehavantaṃ,</bold> pādakanti attho. <bold>Taco ekaṃ aṅga</bold>nti taco vīrapakkhabhāve ekamaṅgaṃ. Padhānaṃ anuyuñjantassa hi tace palujjamānepi taṃnimittaṃ avosānaṃ anāpajjanakasseva vīriyassa ekaṃ aṅgaṃ ekaṃ kāraṇaṃ. Evaṃ sesesu vattabbaṃ. Tenāha – <bold>‘‘arahattaṃ appatvā na vuṭṭhahissāmīti evaṃ paṭipajjatī’’</bold>ti. Sesaṃ suviññeyyameva.</paragraph>
    <centered line="153">Kīṭāgirisuttavaṇṇanāya līnatthappakāsanā samattā.</centered>
    <centered line="154">Niṭṭhitā ca bhikkhuvaggavaṇṇanā.</centered>
  </content>
</document>