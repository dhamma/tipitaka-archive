<?xml version="1.0"?>
<document>
<metadata>
<normativeSource>http://tipitaka.org/romn/cscd/s0202t.tik0.xml</normativeSource>
<archivePath>roman/tika/suttapitaka (tika)/majjhimanikaya (tika)/majjhimapannasa-tika/1. gahapativaggo.xml</archivePath>
<title>1. Gahapativaggo - Majjhimapaṇṇāsa-ṭīkā - Majjhimanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<centered line="1">Namo tassa bhagavato arahato sammāsambuddhassa</centered>
<nikaya line="2">Majjhimanikāye</nikaya>
<book line="3">Majjhimapaṇṇāsaṭīkā</book>
<chapter line="4">1. Gahapativaggo</chapter>
<subhead line="5">1. Kandarakasuttavaṇṇanā</subhead>
<paragraph line="6" number="1"><bold>Ārāmapokkharaṇīādīsū</bold>ti <pageBreak edition="V" number="2.0001" /><pageBreak edition="M" number="2.0001" />ārāmapokkharaṇīuyyānacetiyaṭṭhānādīsu. <bold>Ussannā</bold>ti bahulā. Asokakaṇikārakoviḷārakumbhīrājarukkhehi sammissatāya taṃ campakavanaṃ <bold>nīlādipañcavaṇṇakusumapaṭimaṇḍita</bold>nti daṭṭhabbaṃ, na campakarukkhānaṃyeva nīlādipañcavaṇṇakusumatāyāti vadanti. <bold>Bhagavā kusumagandhasugandhe campakavane viharatī</bold>ti iminā na māpanakāle eva tasmiṃ nagare campakarukkhā ussannā, atha kho aparabhāgepīti dasseti. ‘‘Pañcasatamattehi aḍḍhateḷasehī’’ti evaṃ <bold>adassitaparicchedena</bold>. Hatthino cāreti sikkhāpetīti hatthācariyo hatthīnaṃ sikkhāpako, tassa puttoti āha <bold>‘‘hatthācariyassa putto’’</bold>ti. Tadā bhagavā tesaṃ pasādajananatthaṃ attano buddhānubhāvaṃ aniguhitvāva nisinnoti dassento <bold>‘‘chabbaṇṇānaṃ ghanabuddharasmīna’’</bold>ntiādimāha. <bold>Bhagavato ceva gāravenā</bold>ti bhagavato garubhāvena, bhagavati gāravenāti vā pāṭho.</paragraph>
<paragraph line="7"><bold>Niccaṃ</bold><pageBreak edition="V" number="2.0002" /><bold>na hotī</bold>ti abhiṇhaṃ na hoti, kadācideva hotīti attho. Abhiṇhaniccatā hi idha adhippetā, na kūṭaṭṭhaniccatā. Loke kiñci vimhayāvahaṃ disvā hatthavikārampi karonti, aṅguliṃ vā phoṭayanti, taṃ sandhāya vuttaṃ <pageBreak edition="M" number="2.0002" /><bold>‘‘accharaṃ paharituṃ yutta’’</bold>nti. <bold>Abhūtapubbaṃ bhūta</bold>nti ayaṃ niruttinayo yebhuyyena upādāya ruḷhīvasena vuttoti veditabbo. Tathā hi pāḷiyaṃ ‘‘yepi te, bho gotama, ahesuṃ atītamaddhāna’’ntiādi vuttaṃ, kiñci akattabbampi kariyamānaṃ dukkarabhāvena vimhayāvahaṃ hoti, tathā kiñci kattabbaṃ, purimaṃ garahacchariyaṃ, pacchimaṃ pasaṃsacchariyaṃ, tadubhayaṃ suttapadaso dassetuṃ <bold>‘‘tatthā’’</bold>tiādi vuttaṃ.</paragraph>
<paragraph line="8"><bold>Sammā paṭipādito</bold>ti sammāpaṭipadāyaṃ ṭhapito. Esā paṭipadā paramāti <bold>etaparamaṃ,</bold>bhāvanapuṃsakaniddesoyaṃ yathā ‘‘visamaṃ candimasūriyā parivattantī’’ti (a. ni. 4.70). Ayañhettha attho – bhagavā bhikkhusaṅgho paṭipadāya tumhehi paṭipādito, atītepi kāle buddhā etaparamaṃyeva bhikkhusaṅghaṃ sammā paṭipādesuṃ, anāgatepi kāle etaparamaṃyeva bhikkhusaṅghaṃ sammā paṭipādessantīti paribbājako nayaggāhena diṭṭhena adiṭṭhaṃ anuminanto sabbesampi buddhānaṃ sāsane saṅghasuppaṭipattiṃ majjhe bhinnasuvaṇṇaṃ viya samasamaṃ katvā dasseti, evaṃ dassento ca tesaṃ sudhammatañca tathā dasseti evāti veditabbo, buddhasubuddhatā pana nesaṃ sarūpeneva dassitāti. <bold>Na ito bhiyyo</bold>ti iminā pāḷiyaṃ etaparamaṃyevāti avadhāraṇena nivattitaṃ dasseti sīlapadaṭṭhānattā samādhissa, samādhipadaṭṭhānattā ca paññāya sīlepi ca abhisamācārikapubbakattā ādibrahmacariyakassa vuttaṃ <bold>‘‘ābhisamācārikavattaṃ ādiṃ katvā’’</bold>ti.</paragraph>
<paragraph line="9" number="2">Pucchānusandhiādīsu anantogadhattā <bold>‘‘pāṭiekko anusandhī’’</bold>ti vatvā tamevatthaṃ pākaṭaṃ kātuṃ <bold>‘‘bhagavā kirā’’</bold>tiādi vuttaṃ. <bold>Upasantakāraṇa</bold>nti upasantabhāvakāraṇaṃ. Tañhi ariyānaṃyeva visayo, tatthāpi ca buddhānaṃ eva anavasesato visayoti imamatthaṃ byatirekato anvayato ca dassetuṃ <bold>na hi tva</bold>ntiādi vuttaṃ. Tattha ñātatthacariyā kākajātakādivasena veditabbā, lokatthacariyā taṃtaṃpāramipūraṇavasena, buddhatthacariyā mahābodhijātakādivasena. <bold>Acchariyaṃ bho gotamā</bold>tiādinā kandarakena kataṃ pasādapavedanaṃ dasseti.</paragraph>
<paragraph line="10"><bold>Yepi te</bold>tiādinā tena vuttamatthaṃ paccanubhāsantena bhagavatā sampaṭicchitanti caritattā āha – <bold>‘‘santi hi kandarakāti ayampi pāṭiyekko anusandhī’’</bold>ti <pageBreak edition="M" number="2.0003" />. Yo hi kandarakena bhikkhusaṅghassa upasantabhāvo kittito, taṃ vibhajitvā dassentopi tena apucchitoyeva attano ajjhāsayena bhagavā <bold>‘‘santi hī’’</bold>tiādinā desanaṃ ārabhi. Tenāha <bold>‘‘bhagavato kira etadahosī’’</bold><pageBreak edition="V" number="2.0003" />tiādi. <bold>Kappetvā</bold>ti aññathā santameva attānaṃ aññathā vidhāya. <bold>Pakappetvā</bold>ti sanidassanavasena gahetvā. Tenāha <bold>‘‘kuhakabhāvenā’’</bold>tiādi. <bold>Paṭipadaṃ pūrayamānā</bold>ti kāmaṃ avisesena sekkhā vuccanti, te pana adhigatamaggavasena ‘‘pūrayamānā’’ti na vattabbā kiccassa niṭṭhitattā. Maggo hi ekacittakkhaṇikoti āha <bold>‘‘uparimaggassa vipassanāya upasantā’’</bold>ti. <bold>Ito muttā</bold>ti maggenāgatūpasamato muttā. Kalyāṇaputhujjane sandhāya vadati. Tenāha <bold>‘‘catūhi satipaṭṭhānehi upasantā’’</bold>ti.</paragraph>
<paragraph line="11"><bold>Satatasīlā</bold>ti avicchinnasīlā. Sātisayo hi etesaṃ sīlassa akhaṇḍādibhāvo. Suparisuddhasīlatāvasena santatā vutti etesanti <bold>santatavuttino</bold>ti āha <bold>‘‘tasseva vevacana’’</bold>nti. Evaṃ sīlavuttivasena ‘‘santatavuttino’’ti padassa atthaṃ vatvā idāni jīvitavuttivasena dassento <bold>‘‘santatajīvikāvāti attho’’</bold>ti āha. Sāsanassa jīvitavutti sīlasannissitā evāti āha <bold>‘‘tasmi’’</bold>ntiādi.</paragraph>
<paragraph line="12">Nipayati visoseti rāgādisaṃkilesaṃ, tato vā attānaṃ nipātīti <bold>nipako,</bold>paññavā. Tenāha <bold>‘‘paññavanto’’</bold>ti. <bold>Paññāya ṭhatvā jīvikākappanaṃ</bold>nāma buddhapaṭikuṭṭhamicchājīvaṃ pahāya sammājīvena jīvananti taṃ dassento <bold>‘‘yathā ekacco’’</bold>tiādimāha. Tattha yaṃ vattabbaṃ, taṃ <bold>visuddhimagge</bold>(visuddhi. 1.14) <bold>taṃsaṃvaṇṇanāyañca</bold>(visuddhi. mahāṭī. 1.14) vuttanayeneva veditabbaṃ. Rathavinītapaṭipadādayo tesu tesu suttesu vuttanayena veditabbā. Ito aññattha mahāgopālakasuttādīsu (ma. ni. 1.346 ādayo) lokuttarasatipaṭṭhānā kathitāti āha – <bold>‘‘idha pana lokiyalokuttaramissakā satipaṭṭhānā kathitā’’</bold>ti, satipaṭṭhānasuttepi (dī. ni. 2.373-374; ma. ni. 1.106 ādayo) vomissakāva kathitāti. <bold>Ettakenā</bold>ti ettakāya desanāya.</paragraph>
<paragraph line="13" number="3"><bold>Kārakabhāva</bold>nti <pageBreak edition="M" number="2.0004" />paṭipattiyaṃ paṭipajjanakabhāvaṃ. Mayampi nāma gihī bahukiccā samānā kālena kālaṃ satipaṭṭhānesu suppatiṭṭhitacittā viharāma, kimaṅgaṃ pana vivekavāsinoti attano kārakabhāvaṃ pavedento evaṃ <bold>bhikkhusaṅghañca ukkhipati</bold>. Tenāha <bold>‘‘ayañhettha adhippāyo’’</bold>tiādi. Nānārammaṇesu aparāparaṃ uppajjamānānaṃ rāgādikilesānaṃ ghanajaṭitasaṅkhātākārena pavatti kilesagahanena gahanatā, tenāha ‘‘anto jaṭā bahi jaṭā, jaṭāya jaṭitā pajā’’ti (saṃ. ni. 1.23, 192). Manussānaṃ ajjhāsayagahaṇena sāṭheyyampīti dassento āha <bold>‘‘kasaṭasāṭheyyesupi eseva nayo’’</bold>ti. Yathā sappimadhuphāṇitādīsu kacavarabhāvo, <pageBreak edition="V" number="2.0004" />so kasaṭoti vuccati, evaṃ santāne aparisuddho saṃkilesabhāvo kasaṭanti āha <bold>‘‘aparisuddhaṭṭhena kasaṭatā’’</bold>ti. Attani asantaguṇasambhāvanaṃ <bold>kerāṭiyaṭṭho. Jānātī</bold>ti ‘‘idaṃ ahitaṃ na sevitabbaṃ, idaṃ hitaṃ sevitabba’’nti vicāreti deseti. Vicāraṇatthopi hi hoti jānāti-saddo yathā ‘‘āyasmā jānātī’’ti. <bold>Sabbāpi…pe… adhippetā</bold>‘‘pasupālakā’’tiādīsu viya. Idha antara-saddo ‘‘vijjantarikāyā’’tiādīsu (ma. ni. 2.149) viya khaṇatthoti āha <bold>‘‘yattakena khaṇenā’’</bold>ti. <bold>Tenā</bold>ti hatthinā. <bold>Tānī</bold>ti sāṭheyyādīni.</paragraph>
<paragraph line="14">Atthato kāyacittujukatāpaṭipakkhabhūtāva lobhasahagatacittuppādassa pavattiākāravisesāti tāni pavattiākārena dassetuṃ <bold>‘‘tatthā’’</bold>tiādi vuttaṃ. Tattha <bold>yassā</bold>ti pāṇabhūtassa assassa vā hatthino vā. <bold>Ṭhassāmī</bold>ti tattheva sappaṭibhaye ṭhāne gantvā ṭhassāmīti na hoti. Imassa sāṭheyyatāya pākaṭakaraṇaṃ vañcanādhippāyabhāvato. Tathā hi catūsu ṭhānesu <bold>‘‘vañcetvā’’</bold>icceva vuttaṃ, niguhanto pana tattheva gantvā tiṭṭheyya. Esa nayo sesesupi. <bold>Paṭimaggaṃ ārohitukāmassā</bold>ti āgatamaggameva nivattitvā gantukāmassa. Leṇḍavissajjanādīsu kālantarāpekkhābhāvaṃ <bold>‘‘tathā’’</bold>ti iminā upasaṃharati.</paragraph>
<paragraph line="15"><bold>Antojātakā</bold>ti attano dāsiyā kucchimhi jātā. <bold>Dhanakkītā</bold>ti dhanaṃ datvā dāsabhāvena gahitā. <bold>Karamarānītā</bold>ti dāsabhāvena karamaraggāhagahitā. <bold>Dāsabya</bold>nti dāsabhāvaṃ. <bold>Pessā</bold>ti adāsā eva hutvā veyyāvaccakarā. <bold>Imaṃ vissajjetvā</bold>ti imaṃ attano hatthagataṃ vissajjetvā. <bold>Imaṃ</bold><pageBreak edition="M" number="2.0005" /><bold>gaṇhantā</bold>ti imaṃ tassa hatthagataṃ gaṇhantā. Sammukhato aññathā parammukhakāle kāyavācāsamudācāradassaneneva cittassa nesaṃ aññathā ṭhitabhāvo niddiṭṭhoti veditabbo.</paragraph>
<paragraph line="16" number="4"><bold>Ayampi pāṭiyekko anusandhī</bold>ti etthāpi anantare vuttanayeneva anusandhiyojanā veditabbā. Tenevāha <bold>‘‘ayañhī’’</bold>tiādi. Catuttho hitapaṭipadaṃ paṭipannoti yojanā. Puggalasīsena puggalapaṭipattiṃ dassento <bold>‘‘puggale pahāyā’’</bold>ti āha. Paṭipatti hi idha pahātabbā, na puggalā. Yathā assaddhādipuggalaparivajjanena saddhindriyādibhāvanā ijjhanti, evaṃ micchāpaṭipannapuggalaparivajjanena micchāpaṭipadā vajjitabbāti āha – <bold>‘‘purime tayo puggale pahāyā’’</bold>ti. <bold>Catutthapuggalassā</bold>ti imasmiṃ catukke vuttacatutthapuggalassa <bold>hitapaṭipattiyaṃyeva paṭipādemi</bold>pavattemīti <bold>dassento. Santā</bold>ti samaṃ vināsaṃ nirodhaṃ pattāti ayamettha atthoti āha <bold>‘‘niruddhā santāti vuttā’’</bold>ti. Puna <bold>santā</bold>ti bhāvanāvasena kilesapariḷāhavigamato santāti <pageBreak edition="V" number="2.0005" />ayamettha atthoti āha <bold>‘‘nibbutā’’</bold>ti. Santāti ānetvā yojanā. <bold>Santo have</bold>ti ettha samabhāvakarena sādhubhāvassa visesapaccayabhūtena paṇḍiccena samannāgatā ariyā ‘‘santo’’ti vuttāti āha – <bold>‘‘santo have…pe… paṇḍitā’’</bold>ti.</paragraph>
<paragraph line="17">Āhito ahaṃmāno etthāti attā (a. ni. ṭī. 2.4.198) attabhāvo, idha pana yo paro na hoti, so attā, taṃ <bold>attānaṃ. Para</bold>nti attato aññaṃ. <bold>Chātaṃ vuccati taṇhā</bold>jighacchāhetutāya. <bold>Anto tāpanakilesāna</bold>nti attano santāne attapariḷāhajananasantappanakilesānaṃ. <bold>Cittaṃ ārādhetī</bold>ti cittaṃ pasādeti, sampahaṃsetīti attho. Yasmā pana tathābhūto cittaṃ sampādento ajjhāsayaṃ gaṇhanto nāma hoti, tasmā vuttaṃ <bold>‘‘cittaṃ sampādetī’’</bold>tiādi.</paragraph>
<paragraph line="18" number="5">Dukkhaṃ paṭikkūlaṃ jegucchaṃ etassāti dukkhapaṭikkūlo taṃ <bold>dukkhapaṭikkūlaṃ</bold>. Visesanavisesitabbatā hi kāmacārā. Aṭṭhakathāyaṃ pana dukkhassa visesitabbataṃ sandhāya bāhiratthasamāsaṃ anādiyitvā <bold>‘‘dukkhassa paṭikkūla’’</bold>nti attho vutto. Yena hi bhāgena purisassa dukkhaṃ paṭikkūlaṃ, tena dukkhassa purisopīti. Tenāha – <bold>‘‘paccanīkasaṇṭhita’’</bold>nti.</paragraph>
<paragraph line="19" number="6"><bold>Catūhi</bold><pageBreak edition="M" number="2.0006" /><bold>kāraṇehī</bold>ti dhātukusalatādīhi catūhi kāraṇehi. <bold>Kammaṃ karotī</bold>ti yogakammaṃ karoti. Yasmā sambuddhā paresaṃ maggaphalādhigamāya ussāhajātā, tattha nirantaraṃ yuttappayuttā eva honti, te paṭicca tesaṃ antarāyo na hotiyevāti āha <bold>‘‘na pana buddhe paṭiccā’’</bold>ti. <bold>Kiriyaparihāniyā</bold>desakassa tasseva vā puggalassa tajjapayogābhāvato. ‘‘Desakassa vā’’ti idaṃ sāvakānaṃ vasena daṭṭhabbaṃ. <bold>Mahatā atthenā</bold>ti ettha <bold>attha</bold>-saddo ānisaṃsapariyāyoti āha <bold>‘‘dvīhi ānisaṃsehī’’</bold>ti. <bold>Pasādaṃ paṭilabhati</bold>‘‘arahanto’’tiādinā saṅghasuppaṭipattiyā sutattā. <bold>Abhinavo nayo udapādi</bold>santatasīlatādivasena anattantapatādivasena, sopi taṃ sutvā dāsādīsu savisesaṃ lajjī dayāpanno hitānukampī hutvā sekkhapaṭipadaṃ sīlaṃ sādhento anukkamena satipaṭṭhānabhāvanaṃ paribrūheti. Tenāha bhagavā <bold>‘‘mahatā atthena saṃyutto’’</bold>ti.</paragraph>
<paragraph line="20" number="8">Paresaṃ hananaghātanādinā rodāpanato <bold>luddo,</bold>tathā vighātakabhāvena kāyacittānaṃ vidāraṇato <bold>dāruṇo,</bold>viruddhavādatāya <bold>kakkhaḷo,</bold>bandhanāgāre niyutto <bold>bandhanāgāriko</bold>.</paragraph>
<paragraph line="21" number="9"><bold>Khattiyābhisekenā</bold>ti <pageBreak edition="V" number="2.0006" />khattiyānaṃ kattabbaabhisekena. <bold>Santhāgāra</bold>nti santhāravasena kataṃ agāraṃ yaññāvāṭaṃ. <bold>Sappitelenā</bold>ti sappimayena telena, yamakasnehena hi tadā kāyaṃ abbhañjati. Vacchabhāvaṃ taritvā ṭhito vacchataro. <bold>Parikkhepakaraṇatthāyā</bold>ti vanamālāhi saddhiṃ dabbhehi vediyā parikkhepanatthāya. <bold>Yaññabhūmiya</bold>nti avasesayaññaṭṭhāne. Yaṃ panettha atthato avibhattaṃ taṃ suviññeyyameva.</paragraph>
<centered line="22">Kandarakasuttavaṇṇanāya līnatthappakāsanā samattā.</centered>
<subhead line="23">2. Aṭṭhakanāgarasuttavaṇṇanā</subhead>
<paragraph line="24" number="17"><bold>Avidūre</bold>ti <pageBreak edition="M" number="2.0007" /><pageBreak edition="V" number="2.0007" />iminā pāḷiyaṃ ‘‘vesāliya’’nti idaṃ samīpe bhummavacananti dasseti. <bold>Sārappattakulagaṇanāyā</bold>ti (a. ni. ṭī. 3.11.16) mahāsāramahappattakulagaṇanāya. <bold>Dasame ṭhāne</bold>ti aññe aññeti dasagaṇanaṭṭhāne. Aṭṭhakanagare jāto bhavo <bold>aṭṭhakanāgaro. Kukkuṭārāmo</bold>ti pāṭaliputte kukkuṭārāmo, na kosambiyaṃ.</paragraph>
<paragraph line="25" number="18">Pakatatthaniddeso ta-saddoti tassa ‘‘bhagavatā’’tiādīhi padehi samānādhikaraṇabhāvena vuttassa yena abhisambuddhabhāvena bhagavā pakato adhigato supākaṭo ca, taṃ abhisambuddhabhāvaṃ saddhiṃ āgamanīyapaṭipadāya atthabhāvena dassento <bold>‘‘yo so…pe… abhisambuddho’’</bold>ti āha. Satipi ñāṇadassana-saddānaṃ idha paññāvevacanabhāve tena tena visesena tesaṃ visayavisese pavattidassanatthaṃ asādhāraṇañāṇavisesavasena vijjāttayavasena vijjāabhiññānāvaraṇañāṇavasena sabbaññutañāṇamaṃsacakkhuvasena paṭivedhadesanāñāṇavasena ca tadatthaṃ yojetvā dassento <bold>‘‘tesaṃ tesa’’</bold>ntiādimāha. Tattha <bold>āsayānusayaṃ jānatā</bold>āsayānusayañāṇena <bold>sabbaṃ ñeyyadhammaṃ passatā</bold>sabbaññutānāvaraṇañāṇehi. <bold>Pubbenivāsādīhī</bold>ti pubbenivāsāsavakkhayañāṇehi. <bold>Paṭivedhapaññāyā</bold>ti ariyamaggapaññāya. <bold>Desanāpaññāya passatā</bold>ti desetabbadhammānaṃ desetabbappakāraṃ bodhaneyyapuggalānañca āsayānusayacaritādhimuttiādibhedaṃ dhammadesanāpaññāya yāthāvato passatā. <bold>Arīna</bold>nti kilesārīnaṃ, pañcavidhamārānaṃ vā, sāsanassa vā paccatthikānaṃ aññatitthiyānaṃ tesaṃ pana hananaṃ pāṭihāriyehi abhibhavanaṃ appaṭibhānatākaraṇaṃ ajjhupekkhanameva vā, <bold>kesivinayasutta</bold>ñcettha nidassanaṃ.</paragraph>
<paragraph line="26">Tathā ṭhānāṭṭhānādivibhāgaṃ <bold>jānatā</bold>yathākammūpagasatte <bold>passatā,</bold>savāsanānaṃ āsavānaṃ khīṇattā <bold>arahatā,</bold>abhiññeyyādibhede dhamme abhiññeyyādito aviparītāvabodhato <bold>sammāsambuddhena</bold>. Atha vā tīsu kālesu appaṭihatañāṇatāya <bold>jānatā,</bold>kāyakammādivasena tiṇṇaṃ kammānaṃ ñāṇānuparivattito nisammakāritāya <bold>passatā,</bold>davādīnaṃ abhāvasādhikāya <pageBreak edition="M" number="2.0008" />pahānasampadāya <bold>arahatā,</bold>chandādīnaṃ ahānihetubhūtāya akkhayapaṭibhānasādhikāya sabbaññutāya <bold>sammāsambuddhenā</bold>ti evaṃ dasabalaaṭṭhārasaāveṇikabuddhadhammavasenapi yojanā kātabbā.</paragraph>
<paragraph line="27" number="19"><bold>Abhisaṅkhata</bold>nti <pageBreak edition="V" number="2.0008" />attano paccayehi abhisammukhabhāvena samecca sambhūyya kataṃ, svassa katabhāvo uppādanena veditabbo, na uppannassa paṭisaṅkharaṇenāti āha <bold>‘‘uppādita’’</bold>nti. Te cassa paccayā cetanāpadhānāti dassetuṃ pāḷiyaṃ ‘‘abhisaṅkhataṃ abhisañcetayita’’nti vuttanti ‘‘cetayitaṃ pakappita’’nti atthamāha. <bold>Abhisaṅkhataṃ abhisañcetayita</bold>nti ca jhānassa pātubhāvadassanamukhena viddhaṃsanabhāvaṃ ulliṅgeti yañhi ahutvā sambhavati, taṃ hutvā paṭiveti. Tenāha pāḷiyaṃ ‘abhisaṅkhata’ntiādi. <bold>Samathavipassanādhamme ṭhito</bold>ti samathadhamme ṭhitattā samāhito vipassanaṃ paṭṭhapetvā aniccānupassanādīhi niccasaññādayo pajahanto anukkamena taṃ anulomañāṇaṃ pāpetā hutvā vipassanādhamme ṭhito. Samathavipassanāsaṅkhātesu dhammesu rañjanaṭṭhena <bold>rāgo,</bold>nandanaṭṭhena <bold>nandī</bold>ti. Tattha sukhumā apekkhā vuttā, yā ‘‘nikantī’’ti vuccati.</paragraph>
<paragraph line="28"><bold>Evaṃ sante</bold>ti evaṃ yathārutavasena ca imassa suttapadassa atthe gahetabbe sati. <bold>Samathavipassanāsu chandarāgo kattabbo</bold>ti anāgāmiphalaṃ nibbattetvā tadatthāya samathavipassanāpi anibbattetvā kevalaṃ tattha chandarāgo kattabbo bhavissati. Kasmā? Tesu samathavipassanāsaṅkhātesu dhammesu chandarāgamattena anāgāminā laddhabbassa aladdhānāgāmiphalena laddhabbattā tathā sati tena anāgāmiphalampi laddhabbameva nāma hoti. Tenāha – <bold>‘‘anāgāmiphalaṃ paṭividdhaṃ bhavissatī’’</bold>ti. Sabhāvato rasitabbattā aviparīto attho eva <bold>attharaso. Aññāpi kāci sugatiyo</bold>ti vinipātike sandhāyāha. <bold>Aññāpi kāci duggatiyo</bold>ti asurakāyamāha.</paragraph>
<paragraph line="29"><bold>Samathadhurameva dhuraṃ</bold>samathayānikassa vasena desanāya āgatattā. Mahāmālukyovāde ‘‘vivicca akusalehi dhammehi savitakkaṃ savicāra’’nti pādakajjhānaṃ katvā ‘‘so yadeva tattha hoti rūpagataṃ vedanāgata’’ntiādinā vipassanaṃ vitthāretvā ‘‘so tattha ṭhito āsavānaṃ khayaṃ <pageBreak edition="M" number="2.0009" />pāpuṇātī’’ti (ma. ni. 2.133) āgatattā <bold>‘‘mahāmālukyovāde vipassanāva dhura’’</bold>nti āha. <bold>Mahāsatipaṭṭhānasutte</bold>(dī. ni. 2.373 ādayo; ma. ni. 1.106 ādayo) sabbatthakameva tikkhatarāya vipassanāya āgatattā vuttaṃ <bold>‘‘vipassanuttaraṃ kathita’’</bold>nti. <bold>Kāyagatāsatisutte</bold>(ma. ni. 3.153-154) ānāpānajjhānādivasena savisesaṃ samathavipassanāya āgatattā vuttaṃ <bold>‘‘samathuttaraṃ kathita’’</bold>nti.</paragraph>
<paragraph line="30">Appaṃ yācitena bahuṃ dentena uḷārapurisena viya <bold>ekaṃ dhammaṃ pucchitena ‘‘ayampi ekadhammo’’ti</bold><pageBreak edition="V" number="2.0009" /><bold>kathitattā ekādasapi dhammā</bold>pucchāvasena <bold>ekadhammo nāma jāto</bold>paccekaṃ vākyaparisamāpanañāyena. <bold>Ekavīsati pabbāni</bold>tehi bodhiyamānāya paṭipadāya ekarūpattā <bold>paṭipadāvasena ekadhammo nāma jāto</bold>ti. <bold>Idha</bold>imasmiṃ aṭṭhakanāgarasutte. Nevasaññānāsaññāyatanadhammānaṃ saṅkhārāvasesasukhumabhāvappattatāya tattha sāvakānaṃ dukkaranti na catutthāruppavasenettha desanā āgatāti catunnaṃ brahmavihārānaṃ, heṭṭhimānaṃ tiṇṇaṃ āruppānañca vasena <bold>ekādasa. Pucchāvasenā</bold>ti ‘‘atthi nu kho, bhante ānanda, tena…pe… sammāsambuddhena ekadhammo akkhāto’’ti (ma. ni. 2.18) evaṃ pavattapucchāvasena. <bold>Amatuppattiyatthenā</bold>ti amatabhāvassa uppattihetutāya, sabbānipi kammaṭṭhānāni ekarasampi amatādhigamapaṭipattiyāti attho, evamettha aggaphalabhūmi anāgāmiphalabhūmīti dveva bhūmiyo sarūpato āgatā, nānantariyatāya pana heṭṭhimāpi dve bhūmiyo atthato āgatā evāti daṭṭhabbā.</paragraph>
<paragraph line="31" number="21">Pañca satāni aggho etassāti <bold>pañcasataṃ</bold>. Sesaṃ uttānameva.</paragraph>
<centered line="32">Aṭṭhakanāgarasuttavaṇṇanāya līnatthappakāsanā samattā.</centered>
<subhead line="33">3. Sekhasuttavaṇṇanā</subhead>
<paragraph line="34" number="22"><bold>Santhāgāra</bold>nti <pageBreak edition="V" number="2.0010" />atthānusāsanāgāraṃ. Tenāha – <bold>‘‘uyyogakālādīsū’’</bold>tiādi. <bold>Ādi</bold>-saddena maṅgalamahādīnaṃ saṅgaho daṭṭhabbo. <bold>Santhambhantī</bold>ti vissamanti, parissamaṃ vinodentīti attho. <bold>Sahā</bold>ti sannivesavasena <pageBreak edition="M" number="2.0010" />ekajjhaṃ. <bold>Saha atthānusāsanaṃ agāra</bold>nti etasmiṃ atthe ttha-kārassa ntha-kāraṃ katvā santhāgāranti vuttanti daṭṭhabbaṃ. <bold>Santharantī</bold>ti sammantanavasena tiṭṭhanti.</paragraph>
<paragraph line="35"><bold>Tepiṭakaṃ buddhavacanaṃ āgatameva bhavissatī</bold>ti buddhavacanassa āgamanasīsena ariyaphaladhammānampi āgamanaṃ vuttameva, tiyāmarattiṃ tattha vasantānaṃ phalasamāpattivaḷañjanaṃ hotīti. Tasmiñca bhikkhusaṅghe kalyāṇaputhujjanā vipassanaṃ ussukkāpentā hontīti ce? Ariyamaggadhammānaṃ tattha āgamanaṃ hotiyeva.</paragraph>
<paragraph line="36"><bold>Allagomayenā</bold>ti acchena allagomayarasena. <bold>Opuñchāpetvā</bold>ti vilimpitvā. <bold>Catujjātiyagandhehī</bold>ti tagarakuṅkumayavanapupphatamālapattāni pisitvā katagandhehi <bold>nānāvaṇṇe</bold>ti nīlādivasena nānāvaṇṇe, na bhittivisesavasena. Bhittivisesavasena pana nānāsaṇṭhānarūpameva. <bold>Mahāpiṭṭhikakojavake</bold>ti hatthipiṭṭhīsu attharitabbatāya mahāpiṭṭhikāti laddhasamaññe kojaveti vadanti. Kuttake pana sandhāyetaṃ vuttaṃ <bold>hatthattharaṇā</bold>hatthirūpavicittā. <bold>Assattharakasīhattharakā</bold>dayopi assasīharūpādivicittā eva attharakā, <bold>cittattharakaṃ</bold>nānārūpehi ceva nānāvidhamālākammādīhi ca vicittaṃ attharakaṃ.</paragraph>
<paragraph line="37"><bold>Upadhāna</bold>nti apassayanaṃ <bold>upadahitvā</bold>ti apassayayoggabhāvena ṭhapetvā gandhehi katamālā <bold>gandhadāmaṃ,</bold>tamālapattādīhi kataṃ <bold>pattadāmaṃ</bold>. Ādi-saddena hiṅgulatakkolajātiphalajātipupphādīhi katadāmaṃ saṅgaṇhāti. Pallaṅkākārena katapīṭhaṃ <bold>pallaṅkapīṭhaṃ,</bold>tīsu passesu, ekapasse eva vā saupassayaṃ <bold>apassayapīṭhaṃ,</bold>anapassayaṃ <bold>muṇḍapīṭhaṃ yojanāvaṭṭe</bold>ti yojanaparikkhepe.</paragraph>
<paragraph line="38"><bold>Saṃvidhāyā</bold>ti antaravāsakassa koṇapadesañca itarapadesañca samaṃ katvā vidhāya. Tenāha – <bold>‘‘kattariyā padumaṃ kantanto viyā’’</bold>ti <bold>timaṇḍalaṃ paṭicchādento</bold>ti ettha ca yasmā buddhānaṃ rūpasampadā viya ākappasampadāpi paramukkaṃsagatā, tasmā tadā bhagavā evaṃ sobhatīti <pageBreak edition="V" number="2.0011" />dassento <bold>‘‘suvaṇṇapāmaṅgenā’’</bold>tiādimāha, tattha <bold>asamena buddhavesenā</bold>tiādinā <pageBreak edition="M" number="2.0011" />tadā bhagavā buddhānubhāvassa niguhaṇe kāraṇābhāvato tattha sannipatitadevamanussanāgayakkhagandhabbādīnaṃ pasādajananatthaṃ attano sabhāvapakatikiriyāyeva kapilavatthuṃ pāvisīti dasseti. Buddhānaṃ kāyappabhā nāma pakatiyā asītihatthamattameva padesaṃ pharatīti āha – <bold>‘‘asītihatthaṭṭhānaṃ aggahesī’’</bold>ti nīlapītalohitodātamañjiṭṭhapabhassarānaṃ vasena <bold>chabbaṇṇā buddharasmiyo</bold>.</paragraph>
<paragraph line="39"><bold>Sabbapāliphullo</bold>ti mūlato paṭṭhāya yāva aggā phullo vikasito. <bold>Paṭipāṭiyā ṭhapitāna</bold>ntiādi parikappūpamā. <bold>Yathā taṃ…pe… alaṅkataṃ</bold>añño virocati, evaṃ virocittha, samatiṃsāya pāramitāhi abhisaṅkhatattā evaṃ virocitthāti vuttaṃ hoti. <bold>Pañcavīsatiyā nadīna</bold>nti gaṅgādīnaṃ candabhāgāpariyosānānaṃ pañcavīsatiyā mahānadīnaṃ. <bold>Sambhijjā</bold>ti sambhedaṃ missībhāvaṃ patvā <bold>mukhadvāre</bold>ti samuddaṃ paviṭṭhaṭṭhāne.</paragraph>
<paragraph line="40"><bold>Devamanussanāgasupaṇṇagandhabbayakkhādīnaṃ akkhīnī</bold>ti cetaṃ parikappanavasena vuttaṃ. <bold>Sahassenā</bold>ti padasahassena, bhāṇavārappamāṇena ganthenāti attho.</paragraph>
<paragraph line="41"><bold>Kampayanto vasundhara</bold>nti attano guṇavisesehi pathavīkampaṃ uppādento, evaṃbhūtopi <bold>aheṭhayanto pāṇāni</bold>. Sabbadakkhiṇattā buddhānaṃ <bold>dakkhiṇaṃ paṭhamaṃ pādaṃ uddharanto. Samaṃ samphusate bhūmiṃ</bold>suppatiṭṭhitapādatāya. Yadipi bhūmiṃ samaṃ phusati, <bold>rajasānupalippati</bold>sukhumattā chaviyā. <bold>Ninnaṭṭhānaṃ unnamatī</bold>tiādi buddhānaṃ suppatiṭṭhitapādasaṅkhātassa mahāpurisalakkhaṇapaṭilābhassa nissandaphalaṃ. <bold>Nātidūre uddharatī</bold>ti atidūre ṭhapetuṃ na uddharati. <bold>Naccāsanne ca nikkhipa</bold>nti accāsanne ca ṭhāne anikkhipanto niyyāti. <bold>Hāsayanto sadevake</bold>loke tosayanto. Catūhi pādehi caratīti <bold>catucārī</bold>.</paragraph>
<paragraph line="42">Buddhānubhāvassa pakāsanavasena gatattā <bold>vaṇṇakālo nāma kiresa</bold>. Sarīravaṇṇe vā guṇavaṇṇe vā kathiyamāne <bold>dukkathitanti na vattabbaṃ</bold>. Kasmā? <bold>Aparimāṇavaṇṇā hi buddhā</bold>bhagavanto, buddhaguṇasaṃvaṇṇanā jānantassa yathādhammasaṃvaṇṇanaṃyeva anupavisatīti.</paragraph>
<paragraph line="43"><bold>Dukūlacumbaṭakenā</bold>ti <pageBreak edition="M" number="2.0012" />ganthitvā gahitadukūlavatthena, <bold>nāgavikkantacaraṇo</bold>ti hatthināgasadisapadanikkhepo. <bold>Satapuññalakkhaṇo</bold>ti anekasatapuññanimmitamahāpurisalakkhaṇo <bold>maṇiverocano yathā</bold>ti ativiya virocamāno maṇi viya verocano nāma eko maṇivisesoti keci <bold>mahāsālovā</bold>ti <pageBreak edition="V" number="2.0012" />mahanto sālarukkho viya, koviḷārādimahārukkho viya vā <bold>padumo kokanado yathā</bold>ti kokanadasaṅkhātaṃ mahāpadumaṃ viya, vikasamānapadumaṃ viya vā.</paragraph>
<paragraph line="44"><bold>Ākāsagaṅgaṃ otārento viyā</bold>tiādi tassā pakiṇṇakakathāya aññesaṃ dukkarabhāvadassanañceva suṇantānaṃ accantasukhāvahabhāvadassanañca <bold>pathavījaṃ ākaḍḍhento viyā</bold>ti nāḷiyantaṃ yojetvā mahāpathaviyā heṭṭhimatale pappaṭakojaṃ uddhaṃmukhaṃ katvā ākaḍḍhento viya <bold>yojanika</bold>nti yojanappamāṇaṃ <bold>madhubhaṇḍa</bold>nti madhupaṭalaṃ.</paragraph>
<paragraph line="45"><bold>Mahanta</bold>nti uḷāraṃ. <bold>Sabbadānaṃ dinnameva hotī</bold>ti sabbameva paccayajātaṃ āvāsadāyakena dinnameva hoti. Tathāhi dve tayo gāme piṇḍāya caritvā kiñci aladdhā āgatassapi chāyūdakasampannaṃ ārāmaṃ pavisitvā nhāyitvā paṭissaye muhuttaṃ nipajjitvā uṭṭhāya nisinnassa kāye balaṃ āharitvā pakkhittaṃ viya hoti. Bahi vicarantassa ca kāye vaṇṇadhātu vātātapehi kilamati, paṭissayaṃ pavisitvā dvāraṃ pidhāya muhuttaṃ nisinnassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti, bahi vicarantassa ca pāde kaṇṭako vijjhati, khāṇu paharati, sarīsapādiparissayo ceva corabhayañca uppajjati, paṭissayaṃ pavisitvā dvāraṃ pidhāya nipannassa pana sabbe parissayā na honti, ajjhayantassa dhammapītisukhaṃ, kammaṭṭhānaṃ manasikarontassa upasamasukhaṃ uppajjati bahiddhā vikkhepābhāvato, bahi vicarantassa ca kāye sedā muccanti, akkhīni phandanti, senāsanaṃ pavisanakkhaṇe mañcapīṭhādīni na paññāyanti, muhuttaṃ nisinnassa pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti, etasmimpi ca āvāse vasantaṃ disvā manussā catūhi paccayehi sakkaccaṃ upaṭṭhahanti. Tena vuttaṃ – <bold>‘‘āvāsadānasmiṃ dinne sabbaṃ dānaṃ dinnameva hotī’’</bold>ti. <bold>Bhūmaṭṭhaka…pe… na sakkā</bold>ti ayamattho <bold>mahāsudassanavatthunā</bold>(dī. ni. 2.241 ādayo) dīpetabbo.</paragraph>
<paragraph line="46"><bold>Sīta</bold>nti <pageBreak edition="M" number="2.0013" />(sārattha. ṭī. cūḷavagga 3.295; saṃ. ni. ṭī. 2.4.243) ajjhattadhātukkhobhavasena vā bahiddhautuvipariṇāmavasena vā uppajjanakasītaṃ. <bold>Uṇha</bold>nti aggisantāpaṃ. Tassa pana davadāhādīsu sambhavo daṭṭhabbo. <bold>Paṭihantī</bold>ti paṭibāhati. Yathā tadubhayavasena kāyacittānaṃ bādhanāni na honti, evaṃ karoti. Sītuṇhabbhāhate hi sarīre vikkhittacitto bhikkhu yoniso padahituṃ na sakkoti. <bold>Vāḷamigānī</bold>ti sīhabyagghādivāḷamige. Guttasenāsanañhi pavisitvā dvāraṃ pidhāya nisinnassa te parissayā na honti <pageBreak edition="V" number="2.0013" />. <bold>Sarīsape</bold>ti ye keci sarantā gacchante dīghajātike. <bold>Makase</bold>ti nidassanametaṃ, ḍaṃsādīnaṃ eteneva saṅgaho daṭṭhabbo. <bold>Sisire</bold>ti sītakālavasena sattāhavaddalikādivasena ca uppanne sisirasamphasse. <bold>Vuṭṭhiyo</bold>ti yadā tadā uppannā vassavuṭṭhiyo paṭihanatīti yojanā.</paragraph>
<paragraph line="47"><bold>Vātātapo ghoro</bold>ti rukkhagacchādīnaṃ ummūlabhañjanavasena pavattiyā ghoro sarajaarajādibhedo vāto ceva gimhapariḷāhasamayesu uppattiyā ghoro sūriyātapo ca. <bold>Paṭihaññatī</bold>ti paṭibāhīyati. <bold>Leṇattha</bold>nti nānārammaṇato cittaṃ nivattetvā paṭisallānārāmatthaṃ. <bold>Sukhattha</bold>nti vuttaparissayābhāvena phāsuvihāratthaṃ. <bold>Jhāyitu</bold>nti aṭṭhatiṃsārammaṇesu yattha katthaci cittaṃ upanijjhāyituṃ. <bold>Vipassitu</bold>nti aniccādito sabbasaṅkhāre sammasituṃ.</paragraph>
<paragraph line="48"><bold>Vihāre</bold>ti paṭissaye. <bold>Kāraye</bold>ti kārāpeyya. <bold>Ramme</bold>ti manorame nivāsasukhe. <bold>Vāsayettha bahussute</bold>ti kāretvā pana ettha vihāresu bahussute sīlavante kalyāṇadhamme nivāseyya. Te nivāsento pana <bold>tesaṃ</bold>bahussutānaṃ yathā paccayehi kilamatho na hoti, evaṃ <bold>annañca pānañca vatthasenāsanāni ca dadeyya ujubhūtesu</bold>ajjhāsayasampannesu kammaphalānaṃ ratanattayaguṇānañca saddahanena <bold>vippasannena cetasā</bold>.</paragraph>
<paragraph line="49">Idāni gahaṭṭhapabbajitānaṃ aññamaññūpakārataṃ dassetuṃ<bold>‘‘te tassā’’</bold>ti gāthamāha. Tattha <bold>te</bold>ti bahussutā <bold>tassā</bold>ti upāsakassa. <bold>Dhammaṃ desentī</bold>ti sakalavaṭṭadukkhapanudanaṃ dhammaṃ desenti. <bold>Yaṃ so dhammaṃ idhaññāyā</bold>ti so puggalo yaṃ saddhammaṃ imasmiṃ sāsane sammāpaṭipajjanena jānitvā aggamaggādhigamena anāsavo hutvā parinibbāyati.</paragraph>
<paragraph line="50">Pūjāsakkāravaseneva <pageBreak edition="M" number="2.0014" />paṭhamayāmo khepito, bhagavato desanāya appāvaseso majjhimayāmo gatoti pāḷiyaṃ ‘‘bahudeva ratti’’nti vuttanti āha <bold>‘‘atirekataraṃ diyaḍḍhayāma’’</bold>nti. <bold>Sandassesī</bold>ti ānisaṃsaṃ dassesi, āvāsadānapaṭisaṃyuttaṃ dhammiṃ kathaṃ sutvā tato paraṃ, ‘‘mahārāja, itipi sīlaṃ, itipi samādhi, itipi paññā’’ti sīlādiguṇe tesaṃ sammā dassesi, hatthena gahetvā viya paccakkhato pakāsesi. <bold>Samādapesī</bold>ti ‘‘evaṃ sīlaṃ samādātabbaṃ, sīle patiṭṭhitena evaṃ samādhi, evaṃ paññā bhāvetabbā’’ti yathā te sīlādiguṇe ādiyanti, tathā gaṇhāpesi. <bold>Samuttejesī</bold>ti yathā samādinnaṃ sīlaṃ suvisuddhaṃ hoti, samathavipassanā ca bhāviyamānā yathā suṭṭhu visodhitā uparivisesāvahā honti, evaṃ cittaṃ samuttejesi nisāmanavasena vodāpesi. <bold>Sampahaṃsesī</bold>ti yathānusiṭṭhaṃ ṭhitasīlādiguṇehi sampati laddhaguṇānisaṃsehi <pageBreak edition="V" number="2.0014" />ceva upari laddhabbaphalavisesehi ca uparicittaṃ sammā pahaṃsesi, laddhassāsavasena suṭṭhu tosesi. Evametesaṃ padānaṃ attho veditabbo.</paragraph>
<paragraph line="51">Samudāyavacanopi asītimahāthera-saddo tadekadesepi niruḷhoti āha <bold>‘‘asītimahātheresu vijjamānesū’’</bold>ti. Ānandattheropi hi antogadho evāti. <bold>Sākiyamaṇḍale</bold>ti sākiyarājasamūhe.</paragraph>
<paragraph line="52">Paṭipadāya niyuttattā <bold>pāṭipado</bold>. Tenāha – <bold>‘‘paṭipannako’’</bold>ti. Sikkhanasīlatādinā <bold>sekho,</bold>odhiso samitapāpatāya <bold>samaṇo</bold>. Sekho pāṭipado paṭipajjanapuggalādhiṭṭhānena paṭipadādesanaṃ niyamento paṭipadāya puggalaṃ niyameti nāmāti <bold>‘‘paṭipadāya puggalaṃ niyametvā dassetī’’</bold>ti. Sekhappaṭipadā sāsane <bold>maṅgalapaṭipadā</bold>sammadeva asevitabbaparivajjanena sevitabbasamādānena ukkaṃsavatthūsu ca bhāvato asekhadhammapāripūriyā āvahattā ca <bold>vaḍḍhamānakapaṭipadā</bold>. <bold>Akilamantāva sallakkhessantī</bold>ti idaṃ tadā tesaṃ asekhabhūmiadhigamāya ayogyatāya vuttaṃ. <bold>Akilamantāvā</bold>ti iminā paṭisambhidāppattassapi anadhigatamaggasaññāpanā bhāriyāti dasseti. <bold>Osaṭā</bold>ti anuppaviṭṭhā. <bold>Sakalaṃ vinayapiṭakaṃ kathitameva hoti</bold>tassa sīlakathābāhullato sesadvayepi eseva nayo. <bold>Tīhi piṭakehīti</bold>karaṇatthe karaṇavacanaṃ. Tena taṃtaṃpiṭakānaṃ tassā tassā sikkhāya sādhakatamabhāvaṃ dasseti.</paragraph>
<paragraph line="53"><bold>Piṭṭhivāto</bold><pageBreak edition="M" number="2.0015" /><bold>uppajjati</bold>upādinnakasarīrassa tathārūpattā saṅkhārānañca aniccatāya dukkhānubandhattā. <bold>Akāraṇaṃ vā eta</bold>nti yenādhippāyena vuttaṃ, tameva adhippāyaṃ vivarituṃ <bold>‘‘pahotī’’</bold>tiādi vuttaṃ. <bold>Catūhi iriyāpathehi paribhuñjitukāmo ahosi</bold>sakyarājūnaṃ ajjhāsayavasena. Tathā hi vakkhati ‘‘satthāpi tadeva sandhāya tattha saṅghāṭiṃ paññapetvā nipajjītī’’ti. Yadi evaṃ ‘‘piṭṭhi me āgilāyatī’’ti idaṃ kathanti āha <bold>‘‘upādinnakasarīrañca nāmā’’</bold>tiādi.</paragraph>
<paragraph line="54" number="23">‘‘Iminā pātimokkhasaṃvarena…pe… sampanno’’tiādīsu (vibha. 511) samannāgatattho sampanna-saddo, idha pana pāripūriatthoti dassetuṃ <bold>‘‘paripuṇṇasīloti attho’’</bold>ti vuttaṃ. Yo pana sampannasīloyeva, so paripuṇṇasīlo. Parisuddhañhi sīlaṃ ‘‘paripuṇṇa’’nti vuccati, na sabalaṃ kammāsaṃ vā. <bold>Sundaradhammehī</bold>ti sobhanadhammehi. Yasmiṃ santāne uppannā tassa sobhanabhāvato. Tehi sappurisabhāvasādhanato <bold>sappurisānaṃ</bold>dhammehi.</paragraph>
<paragraph line="55" number="24"><bold>Iminā</bold><pageBreak edition="V" number="2.0015" /><bold>ettakena ṭhānenā</bold>ti ‘‘idha, mahānāma, ariyasāvako’’ti ārabhitvā yāva ‘‘akasiralābhī’’ti padaṃ iminā ettakena uddesapadena mātikaṃ ṭhapetvā. <bold>Paṭipāṭiyā</bold>ti uddesapaṭipāṭiyā. <bold>Evamāhā</bold>ti ‘‘evaṃ kathañca, mahānāmā’’tiādinā idāni vuccamānena dassitākārena āha.</paragraph>
<paragraph line="56" number="25"><bold>Hirīyatī</bold>ti lajjīyati pīḷīyati. Yasmā hirī pāpajigucchanalakkhaṇā, tasmā <bold>‘‘jigucchatīti attho’’</bold>ti vuttaṃ. <bold>Ottappatī</bold>ti uttappati. Pāputrāsalakkhaṇañhi ottappaṃ. <bold>Paggahitavīriyo</bold>ti saṅkocaṃ anāpannavīriyo. Tenāha <bold>‘‘anosakkitamānaso’’</bold>ti. <bold>Pahānatthāyā</bold>ti samucchindanatthāya. Kusalānaṃ dhammānaṃ upasampadā nāma adhigamo evāti āha <bold>‘‘paṭilābhatthāyā’’</bold>ti. <bold>Satinepakkenā</bold>ti satiyā nepakkena tikkhavisadasūrabhāvena. <bold>Aṭṭhakathāyaṃ</bold>pana nepakkaṃ nāma paññāti adhippāyena <bold>‘‘satiyā ca nipakabhāvena cā’’</bold>ti attho vutto, evaṃ sati añño niddiṭṭho nāma hoti. <bold>Satimā</bold>ti ca imināva visesā sati gahitā, parato ‘‘cirakatampi <pageBreak edition="M" number="2.0016" />cirabhāsitampi saritā anussaritā’’ti satikiccameva niddiṭṭhaṃ, na paññākiccaṃ, tasmā <bold>satinepakkenā</bold>ti satiyā nepakkabhāvenāti sakkā viññātuṃ. Teneva hi paccayavisesavasena aññadhammanirapekkho satiyā balavabhāvo. Tathā hi ñāṇavippayuttacittenapi ajjhayanasammasanāni sambhavanti.</paragraph>
<paragraph line="57"><bold>Cetiyaṅgaṇavattādī</bold>ti <bold>ādi</bold>-saddena bodhiyaṅgaṇavattādīni saṅgaṇhāti. <bold>Asītimahāvattapaṭipattipūraṇa</bold>nti ettha asītivattapaṭipattipūraṇaṃ mahāvattapaṭipattipūraṇanti vattapaṭipattipūraṇa-saddo paccekaṃ yojetabbo. Tattha <bold>mahāvattāni</bold>(vibha. mūlaṭī. 406) nāma vattakhandhake (cūḷava. 356 ādayo) vuttāni āgantukavattaṃ āvāsikaṃ gamikaṃ anumodanaṃ bhattaggaṃ piṇḍacārikaṃ āraññikaṃ senāsanaṃ jantāgharaṃ vaccakuṭi upajjhāyaṃ saddhivihārikaṃ ācariyaṃ antevāsikavattanti cuddasa. Tato aññāni pana kadāci tajjanīyakammakatādikāle pārivāsikādikāle ca caritabbāni asīti khuddakavattāni sabbāsu avatthāsu na caritabbāni, tasmā mahāvattesu, aggahitāni. Tattha ‘‘pārivāsikānaṃ bhikkhūnaṃ vattaṃ paññapessāmī’’ti ārabhitvā ‘‘na upasampādetabbaṃ…pe… na chamāyaṃ caṅkamante caṅkame caṅkamitabba’’nti (cūḷava. 81) vuttāni pakabhatte caritabbavattāvasānāni chasaṭṭhi, tato paraṃ ‘‘na, bhikkhave, pārivāsikena bhikkhunā pārivāsikavuḍḍhatarena bhikkhunā saddhiṃ mūlāyapaṭikassanārahena mānattārahena mānattacārikena abbhānārahena bhikkhunā saddhiṃ ekacchanne āvāse vattabba’’ntiādīni (cūḷava. 82) pakatatte caritabbehi anaññattā visuṃ visuṃ agaṇetvā pārivāsikavuḍḍhatarādīsu puggalantaresu <pageBreak edition="V" number="2.0016" />caritabbattā tesaṃ vasena sampiṇḍetvā ekekaṃ katvā gaṇitabbāni pañcāti ekasattativattāni, ukkhepaniyakammakatavattesu vattapaññāpanavasena vuttaṃ – ‘‘na pakatattassa bhikkhuno abhivādanaṃ paccuṭṭhānaṃ…pe… nhāne piṭṭhiparikammaṃ sāditabba’’nti (cūḷava. 51) idaṃ abhivādanādīnaṃ asādiyanaṃ ekaṃ, ‘‘na pakatatto bhikkhu sīlavipattiyā anuddhaṃsitabbo’’tiādīni ca dasāti evametāni dvāsīti. Etesveva pana kānici tajjanīyakammādivattāni kānici pārivāsikādivattānīti aggahitaggahaṇena dvāsīti, evaṃ appakaṃ pana ūnamadhikaṃ vā gaṇanupagaṃ na hotīti idha ‘‘asīti’’cceva vuttaṃ. Aññattha pana aṭṭhakathāpadese ‘‘dvāsīti khandhakavattānī’’ti vuccati.</paragraph>
<paragraph line="58"><bold>Sakkaccaṃ</bold><pageBreak edition="M" number="2.0017" /><bold>uddisanaṃ sakkaccaṃ uddisāpana</bold>nti paccekaṃ sakkaccaṃ-saddo yojetabbo. <bold>Uddisanaṃ</bold>uddesaggahaṇaṃ. <bold>Dhammosāraṇaṃ</bold>dhammassa uccāraṇaṃ. <bold>Dhammadesanā</bold>–</paragraph>
<gatha1 line="59">‘‘Ādimhi sīlaṃ deseyya, majjhe jhānaṃ vipassanaṃ;</gatha1>
<gathalast line="60">Pariyosāne ca nibbānaṃ, esā kathikasaṇṭhitī’’ti. (dī. ni. aṭṭha. 1.190; saṃ. ni. aṭṭha. 3.4.246) –</gathalast>
<unindented line="61"><bold>Evaṃ</bold>kathitalakkhaṇā dhammakathā. Upagantvā nisinnassa yassa kassaci gahaṭṭhassa pabbajitassa vā taṅkhaṇānurūpā dhammī kathā <bold>upanisinnakathā</bold>. Bhattānumodanakathā <bold>anumodaniyā. Saritā</bold>ti ettha na kevalaṃ cirakatacirabhāsitānaṃ saraṇamanussaraṇamattaṃ adhippetaṃ, atha kho tathāpavattarūpārūpadhammānaṃ pariggahamukhena pavattavipassanācāre satisambojjhaṅgasamuṭṭhāpananti dassetuṃ <bold>‘‘tasmiṃ kāyena cirakate’’</bold>tiādi vuttaṃ. <bold>Sakimpi saraṇenā</bold>ti ekavāraṃ saraṇena. <bold>Punappunaṃ saraṇenā</bold>ti anu anu saraṇena. Satisambojjhaṅgampi vivekanissitaṃ virāganissitaṃ nirodhanissitaṃ vosaggapariṇāmiñca katvā saranto tattha tattha javanavāre saraṇajavanavāre parittajavanavasena <bold>anussaritāti veditabbā</bold>.</unindented>
<paragraph line="62">Gatiatthā dhātusaddā buddhiatthā hontīti āha –<bold>‘‘udayañca vayañca paṭivijjhituṃ samatthāyā’’</bold>ti. Missakanayenāyaṃ desanā āgatāti āha – <bold>‘‘vikkhambhanavasena ca samucchedavasena cā’’</bold>ti. Tenāha <bold>‘‘vipassanāpaññāya cevā’’</bold>tiādi. Vipassanāpaññāya nibbedhikapariyāyato. Sā ca kho padesikāti nippadesikaṃ katvā dassetuṃ <bold>‘‘maggapaññāya paṭilābhasaṃvattanato cā’’</bold>ti vuttaṃ. Dukkhakkhayagāminibhāvepi eseva nayo. <bold>Sammā</bold>ti yāthāvato. Akuppadhammatāya <pageBreak edition="V" number="2.0017" />hi maggapaññā khepitakhepanāya na puna kiccaṃ atthīti upāyena ñāyena yā pavatti sā evāti āha – <bold>‘‘hetunā nayenā’’</bold>ti.</paragraph>
<paragraph line="63" number="26">Adhikaṃ ceto abhiceto, mahaggatacittaṃ, tassa pana adhikatā kāmacchandādipaṭipakkhavigamena visiṭṭhabhāvappatti, tannissitāni <bold>ābhicetasikāni</bold>. Tenāha <bold>‘‘abhicittaṃ seṭṭhacittaṃ sitāna’’</bold>nti. <bold>Diṭṭhadhammasukhavihārāna</bold>nti imasmiṃyeva attabhāve phāsuvihārabhūtānaṃ. Tehi <pageBreak edition="M" number="2.0018" />pana samaṅgitakkhaṇe yasmā vivekajaṃ pītisukhaṃ samādhijaṃ pītisukhaṃ apītijaṃ satipārisuddhiñāṇasukhañca paṭilabhati vindati, tasmā āha – <bold>‘‘appitappitakkhaṇe sukhapaṭilābhahetūna’’</bold>nti. <bold>Icchiticchitakkhaṇe samāpajjitā</bold>ti iminā tesu jhānesu samāpajjanavasībhāvamāha, ‘‘nikāmalābhī’’ti pana vacanato āvajjanādhiṭṭhānā paccavekkhaṇavasiyo ca vuttā evāti veditabbā. <bold>Nidukkhalābhī</bold>ti iminā tesaṃ jhānānaṃ sukhapaṭipadākhippābhiññataṃ dasseti, <bold>vipulalābhī</bold>ti iminā paguṇataṃ tappamāṇadassitabhāvadīpanato. Tenāha <bold>‘‘paguṇabhāvenā’’</bold>tiādi. <bold>Samāpajjituṃ sakkoti</bold>samāpajjanavasībhāvatāya sādhitattā. <bold>Samādhipāripanthikadhamme</bold>ti vasībhāvassa paccanīkadhamme. Jhānādhigamassa pana paccanīkadhammā pageva vikkhambhitā, aññathā jhānādhigamo eva na siyā. <bold>Akilamanto vikkhambhetuṃ na sakkotī</bold>ti kicchena vikkhambheti visodheti, kāmādīnavapaccavekkhaṇādīhi kāmacchandādīnaṃ aññesaṃ samādhipāripanthikānaṃ dūrasamussāraṇaṃ idha vikkhambhanaṃ visodhananti veditabbaṃ.</paragraph>
<paragraph line="64" number="27">Vipassanāhitāya uparūparivisesāvahattā vaḍḍhamānāya pubbabhāgasīlādi<bold>paṭipadāya</bold>. Sā eva pubbabhāgapaṭipadā yathābhāvitatāya avassaṃ bhāvinaṃ visesaṃ pariggahitattā aṇḍaṃ viyāti aṇḍaṃ, kilesehi adūsitatāya apūti aṇḍaṃ etassāti apuccaṇḍo, vipassanaṃ ussukkāpetvā ṭhitapuggalo, tassa bhāvo <bold>apuccaṇḍatā. Vipassanādiñāṇappabhedāyā</bold>ti pubbenivāsañāṇādiñāṇapabhedāya. <bold>Tatthā</bold>ti cetokhilasutte (ma. ni. 1.185) ‘‘sa kho so, bhikkhave, evaṃ ussoḷhipannarasaṅgasamannāgato bhikkhu bhabbo abhinibbidāyā’’ti āgatattā <bold>ussoḷhipannarasehi aṅgehi samannāgatabhāvoti evaṃ yaṃ opammasaṃsandanaṃ āgataṃ,</bold>taṃ opammasaṃsandanaṃ idha imasmiṃ sekhasutte yojetvā veditabbanti sambandho.</paragraph>
<paragraph line="65" number="28">Mahaggatādibhāvena heṭṭhimānaṃ jhānānaṃ anurūpampi attano visesena te uttaritvā atikkamitvāna ṭhitanti <bold>anuttaraṃ,</bold>tenāha – <bold>‘‘paṭhamādijjhānehi asadisaṃ uttama’’</bold>nti. <bold>Dutiyādīsupi</bold><pageBreak edition="V" number="2.0018" />abhinibbhidāsu. Pubbenivāsañāṇaṃ uppajjamānaṃ yathā attano visayapaṭicchādakaṃ kilesandhakāraṃ vidhamantameva <pageBreak edition="M" number="2.0019" />uppajjati, evaṃ attano visaye kañci visesaṃ karontameva uppajjatīti āha – <bold>‘‘pubbenivāsañāṇena paṭhamaṃ jāyatī’’</bold>ti, sesañāṇadvayepi eseva nayo.</paragraph>
<paragraph line="66" number="29"><bold>Caraṇasmi</bold>nti paccatte bhummavacananti āha <bold>‘‘caraṇaṃ nāma hotīti attho’’</bold>ti. <bold>Tenā</bold>ti karaṇatthe karaṇavacanaṃ agatapubbadisāgamane tesaṃ sādhakatamabhāvato.</paragraph>
<paragraph line="67"><bold>Aṭṭha ñāṇānī</bold>ti idha āgatāni ca anāgatāni ca <bold>ambaṭṭhasuttā</bold>dīsu (dī. ni. 1.254 ādayo) āgatāni gahetvā vadati. <bold>Vinivijjhitvā</bold>ti pubbenivāsapaṭicchādakādikilesatamaṃ bhinditvā padāletvā.</paragraph>
<paragraph line="68" number="30"><bold>Sanaṅkumārenā</bold>ti sanantanakumārena. Tadeva hi tassa sanantanakumārataṃ dassetuṃ <bold>‘‘cirakālato paṭṭhāyā’’</bold>ti vuttaṃ. <bold>So attabhāvo</bold>ti yena attabhāvena manussapathe jhānaṃ nibbattesi, so kumārattabhāvo, tasmā brahmabhūtopi tādisena kumārattabhāvena carati.</paragraph>
<paragraph line="69">Janitasmiṃ-saddo eva i-kārassa e-kāraṃ katvā <bold>‘‘janetasmi’’</bold>nti vutto, <bold>janitasmi</bold>nti ca janasminti attho veditabbo. <bold>Janitasmi</bold>nti sāmaññaggahaṇepi yattha catuvaṇṇasamaññā, tattheva manussaloke. <bold>Khattiyo seṭṭho</bold>ti lokasamaññāpi manussalokeyeva, na devakāye brahmakāye vāti dassetuṃ <bold>‘‘ye gottapaṭisārino’’</bold>ti vuttaṃ. <bold>Paṭisarantī</bold>ti ‘‘ahaṃ gotamo, ahaṃ kassapo’’ti pati pati attano gottaṃ anusaranti paṭijānanti vāti attho.</paragraph>
<paragraph line="70"><bold>Ettāvatā</bold>ti ‘‘sādhu sādhu ānandā’’ti ettakena sādhukāradānena. <bold>Jinabhāsitaṃ nāma jāta</bold>ntiādito paṭṭhāya yāva pariyosānā therabhāsitaṃ buddhabhāsitameva nāma jātaṃ. ‘‘Kimpanidaṃ suttaṃ satthudesanānuvidhānato jinabhāsitaṃ, udāhu sādhukāradānamattenā’’ti evarūpā codanā idha anokāsā therassa desanāya bhagavato desanānuvidhānahetukattā sādhukāradānassāti. Yaṃ panettha atthato avibhattaṃ, taṃ suviññeyyameva.</paragraph>
<centered line="71">Sekhasuttavaṇṇanāya līnatthappakāsanā samattā.</centered>
<subhead line="72">4. Potaliyasuttavaṇṇanā</subhead>
<paragraph line="73" number="31">Aṅgā <pageBreak edition="M" number="2.0020" />nāma <pageBreak edition="V" number="2.0019" />janapadino rājakumārā, tesaṃ nivāso ekopi janapado ruḷhivasena aṅgātveva vuccatīti āha <bold>‘‘aṅgāyeva so janapado’’</bold>ti. <bold>Mahiyā panassa uttarena yā āpo</bold>ti mahiyā nadiyā yā āpo tassa janapadassa uttarena honti. <bold>Tāsaṃ avidūrattā</bold>so janapado <bold>uttarāpoti vuccati</bold>. Sā pana mahī katthaci katthaci bhijjitvā gatāti āha <bold>‘‘kataramahiyā uttarena yā āpo’’</bold>ti. <bold>Tatthā</bold>ti tassā mahiyā āgamanato paṭṭhāya <bold>ayaṃ āvibhāvakathā</bold>. Yasmā (a. ni. ṭī. 3.8.19) lokiyā jambudīpo himavā tattha patiṭṭhitasamuddadahapabbatanadiyoti etesu yaṃ yaṃ na manussagocaraṃ, tattha sayaṃ sammūḷhā aññepi sammohayanti, tattha tattha sammohavidhamanatthaṃ <bold>‘‘ayaṃ kira jambudīpo’’</bold>tiādimāraddhaṃ. <bold>Dasasahassayojanaparimāṇo</bold>āyāmato ca vitthārato cāti adhippāyo. Tenāha <bold>‘‘tatthā’’</bold>tiādi. <bold>Udakena ajjhotthaṭo</bold>tadupabhogisattānaṃ puññakkhayena.</paragraph>
<paragraph line="74">Sundaradassanaṃ kūṭanti <bold>sudassanakūṭaṃ,</bold>yaṃ loke ‘‘hemakūṭa’’nti vuccati. <bold>Mūlagandho</bold>kāḷānusāriyādi. <bold>Sāragandho</bold>candanādi. <bold>Pheggugandho</bold>salalādi. <bold>Tacagandho</bold>lavaṅgādi. <bold>Papaṭikagandho</bold>kabitthādi. <bold>Rasagandho</bold>sajjādi, <bold>pattagandho</bold>tamālahiriverādi. <bold>Pupphagandho</bold>nāgakuṅkumādi. <bold>Phalagandho</bold>jātiphalādi. <bold>Gandhagandho</bold>sabbesaṃ gandhānaṃ gandho. Yassa hi rukkhassa sabbesampi mūlādīnaṃ gandho atthi, so idha gandho nāma. Tassa gandhassa gandho gandhagandho. Sabbāni puthulato paññāsayojanāni, āyāmato pana ubbedhato viya dviyojanasatānevāti vadanti.</paragraph>
<paragraph line="75"><bold>Manoharasilātalānī</bold>ti otaraṇatthāya manuññasopānasilātalāni. <bold>Supaṭiyattānī</bold>ti tadupabhogisattānaṃ sādhāraṇakammānubhāvena suṭṭhu paṭiyattāni suppavattitāni honti. Macchakacchapādayo udakaṃ malinaṃ karonti, tadabhāvato <bold>phalikasadisanimmaludakāni</bold>. Tiriyato dīghaṃ uggatakūṭanti <bold>‘‘tiracchānapabbata’’</bold>nti āha.</paragraph>
<paragraph line="76">Āpaṇāni <pageBreak edition="M" number="2.0021" />eva vohārassa mukhabhūtānīti āha <bold>‘‘āpaṇamukhasahassānī’’</bold>ti. <bold>Vibhattānī</bold>ti <pageBreak edition="V" number="2.0020" />vavatthitāni aññamaññāsambhinnāni. <bold>Vasanaṭṭhāna</bold>nti attano yathāphāsukaṃ vasitabbaṭṭhānaṃ. Āsati etthāti <bold>āsanaṃ,</bold>nisīditabbaṭṭhānāni.</paragraph>
<paragraph line="77">Asāruppaṃ paṭicca uppajjanakassa chādanato channaṃ <bold>anucchavikaṃ,</bold>tadeva ajjhāsayasampattiṃ patirūpeti pakāsetīti <bold>patirūpaṃ</bold>. Tenāha <bold>‘‘nappatirūpa’’</bold>nti. <bold>Kāraṇavevacanānī</bold>ti ñāpakakāraṇavevacanāni. Ñāpakañhi kāraṇaṃ adhippetaṃ. Atthaṃ ākaroti pakāsetīti <bold>ākāro,</bold>tameva līnaṃ guḷhaṃ atthaṃ gametīti <bold>liṅgaṃ,</bold>so tena nimīyatīti <bold>nimitta</bold>nti vuccati. Idāni tamevatthaṃ vivarituṃ <bold>‘‘dīghadasavattha…pe… nimittāti vuttā’’</bold>ti āha. <bold>Te</bold>ti ākārādayo. <bold>Tathā hi pana me</bold>tiādinā potaliyo gahapati ‘‘paribbājakaniyāmena ahaṃ jīvāmi, tasmā gahapati na homīti vadati. <bold>Ovadanto</bold>ti anusāsanto. <bold>Upavadanto</bold>ti paribhāsanto.</paragraph>
<paragraph line="78" number="32"><bold>Gedhabhūto lobho</bold>ti gijjhanasabhāvo lobho. Agijjhanalakkhaṇo na lobho, <bold>anindābhūtaṃ aghaṭṭana</bold>nti nindāya paṭipakkhabhūtaṃ paresaṃ aghaṭṭanaṃ. <bold>Nindāghaṭṭanā</bold>ti nindāvasena paresaṃ ghaṭṭanā akkosanā. <bold>Byavahāravohāropī</bold>ti kayavikkayalakkhaṇo sabyohāropi dānaggahaṇaṃ vohāro. ‘‘Datto tisso’’ tiādinā voharaṇaṃ paññāpananti <bold>paññatti vohāro</bold>. Yathādhippetassa atthassa voharaṇaṃ kathanaṃ bodhananti <bold>vacanaṃ vohāro</bold>. Yāthāvato ayāthāvato ca voharati etenāti <bold>vohāro, cetanā. Ayamidhādhippeto</bold>ti ayaṃ cetanālakkhaṇo vohāro idha imasmiṃ atthe adhippeto, so ca kho sāvajjova samucchedassa icchitattā. Idāni catubbidhassapi vohārassa idha sambhavaṃ dassetuṃ <bold>‘‘yasmā vā’’</bold>tiādi vuttaṃ. <bold>Gihīti cetanā natthī</bold>ti ahaṃ gihīti cetanāpavatti natthi. <bold>Gihīti vacanaṃ natthī</bold>ti gihīti attano paresañca vacanappavatti natthi. <bold>Gihīti paṇṇatti natthī</bold>ti gihīti samaññā natthi. <bold>Gihīti byavahāro natthī</bold>ti samudācāro natthi.</paragraph>
<paragraph line="79" number="33"><bold>Pāṇātipātova saṃyojanaṃ</bold>. Kasmā? Bandhanabhāvena pavattanato nissarituṃ appadānato. Pāṇātipātassa atthitāya so puggalo <pageBreak edition="M" number="2.0022" />‘‘pāṇātipātī’’ti vuccatīti āha – <bold>‘‘pāṇātipātassa…pe… hotī’’</bold>ti. Yañhi yassa atthi, tena so apadissatīti. <bold>Bahutāyā</bold>ti acakkhukādibhedena bahubhāvato. Pāṇātipātassa paṭipakkho <bold>apāṇātipāto</bold>. So pana atthato kāyadvāriko sīlasaṃvaroti āha <bold>‘‘kāyikasīlasaṃvarenā’’</bold>ti. <bold>Attāpi maṃ upavadeyyā</bold>tiādi pāṇātipāte ādīnavadassanaṃ. Ādīnavadassino hi tato oramaṇaṃ. <bold>Desanāvasenā</bold>ti <pageBreak edition="V" number="2.0021" />aññattha sutte abhidhamme ca dasasu saṃyojanesu pañcasu nīvaraṇesu desanāvasena apariyāpannampi <bold>saṃyojanantipi nīvaraṇanti</bold>pi idha <bold>vuttaṃ</bold>. Kasmā? Tadatthasambhavato. Tenāha – <bold>‘‘vaṭṭabandhanaṭṭhena hitappaṭicchādanaṭṭhena cā’’</bold>ti, pāṇātipāto hi apāṇātipātapaccayaṃ hitaṃ paṭicchādentova uppajjatīti. <bold>Eko avijjāsavo</bold>ti idaṃ sahajātavasena vuttaṃ, upanissayavasena pana itaresampi āsavānaṃ yathārahaṃ sambhavo veditabbo. Pāṇātipātī hi puggalo ‘‘tappaccayaṃ atthaṃ karissāmī’’ti kāme pattheti. Diṭṭhiṃ gaṇhāti, bhavavisesaṃ paccāsīsati. Tattha uppannaṃ vihanati bādhatīti <bold>vighāto,</bold>dukkhaṃ, pariḷāhanaṃ anatthuppādavasena upatāpanaṃ <bold>pariḷāho,</bold>ayametesaṃ viseso. <bold>Sabbatthā</bold>ti sabbesu vāresu. <bold>Iminā upāyenā</bold>ti atidesena pana pariggahito attho parato āgamissatīti.</paragraph>
<paragraph line="80" number="34-40"><bold>Imasmiṃ pade</bold>ti etena sattasupi vāresu tathā āgataṃ padaṃ sāmaññato gahitaṃ. Tenāha <bold>‘‘iminā’’</bold>tiādi. Rosanaṃ kāyikaṃ vācasikañcāti tappaṭipakkho arosopi tathā duvidhoti āha <bold>‘‘kāyikavācasikasaṃvarenā’’</bold>ti. Yathā abhijjhā lobho, anabhijjhā alobho, evaṃ <bold>akodhūpāyāso</bold>abyāpādo, saṃvare sukhanti <bold>saṃvaro</bold>ti daṭṭhabbo, anatilobho pana satisaṃvare, anatimāno ñāṇasaṃvare saṅgahaṃ gacchatīti daṭṭhabbaṃ. Imesu pana padesu evaṃ sabbavāresu yojanā kātabbāti sambandho.</paragraph>
<paragraph line="81"><bold>Evaṃ āsavuppatti veditabbā</bold>ti ettha vuttassapi ekajjhaṃ vuccamānattā <bold>‘‘puna ayaṃ saṅkhepavinicchayo’’</bold>ti vuttaṃ. <bold>Asammohatthaṃ</bold>ārammaṇassa. <bold>Purimesu tāva catūsu</bold>vāresu <bold>viramituṃ na sakkomīti vattabbaṃ</bold>. ‘‘Attāpi maṃ upavadeyyā’’ti etassa padassa atthavaṇṇanāyaṃ <bold>‘‘na sakkomī’’</bold>ti, ‘‘anuvijjāpi maṃ viññū garaheyyu’’nti etassa padassa atthavaṇṇanāyaṃ <bold>‘‘na sakkotī’’ti</bold><pageBreak edition="M" number="2.0023" /><bold>vattabbaṃ,</bold>iminā nayena pacchimesupi catūsu yathārahaṃ yojanā veditabbā. <bold>Atimāne bhavāsavaavijjāsavā</bold>ti vuttaṃ mānena saha diṭṭhiyā anuppajjanato, atimāno pana kāmarāgenapi uppajjatevāti ‘‘atimāne kāmāsavaavijjāsavā’’ti vattabbaṃ siyā, svāyaṃ nayo vuttanayattā suviññeyyoti na dassito. <bold>Pātimokkhasaṃvarasīlaṃ kathitaṃ</bold>ādito catūhi chaṭṭhena vāti pañcahi vārehi, sesehi tīhi <bold>pātimokkhasaṃvarasīle ṭhitassa bhikkhuno paṭisaṅkhāpahānaṃ,</bold>sabbehipi pana bhikkhubhāve ṭhitassa <bold>gihivohārasamucchedo kathito</bold>. Tattha sabbattha vattaṃ ‘‘idañcidañca mayhaṃ kātuṃ nappatirūpa’’nti paṭisaṅkhānavasena akaraṇaṃ pajahanañca paṭisaṅkhāpahānaṃ.</paragraph>
<subhead line="82">Kāmādīnavakathāvaṇṇanā</subhead>
<paragraph line="83" number="42"><bold>Upasumbheyyā</bold>ti <pageBreak edition="V" number="2.0022" />ettha <bold>upa</bold>-saddo samīpattho, sumbhanaṃ vikkhepanaṃ. Teneva <bold>tamena</bold>nti bhummatthe upayogavacananti āha – <bold>‘‘tassa samīpe khipeyyā’’</bold>ti, tassa kukkurassa samīpe aṭṭhikaṅkalaṃ khipeyyāti attho. <bold>Nimmaṃsattā kaṅkalanti vuccatī</bold>ti iminā vigatamaṃsāya aṭṭhikaṅkalikāya uraṭṭhimhi vā piṭṭhikaṇṭake vā sīsaṭṭhimhi vā kaṅkala-saddo niruḷhoti dasseti. <bold>Sunikkanta</bold>nti nillikhitaṃ katvāva nibbisesaṃ likhitaṃ.</paragraph>
<paragraph line="84">Ekattupaṭṭhānassa ajjhupekkhanavasena pavattiyā <bold>ekattā</bold>. Tenāha <bold>‘‘catutthajhānupekkhā’’</bold>ti. Yasmā panassa ārammaṇampi ekasabhāvameva, tasmā āha <bold>‘‘sā hī’’</bold>tiādi. <bold>Lokāmisasaṅkhātā</bold>ti apariññātavatthunā lokena āmasitabbato, loke vā āmisoti saṅkhaṃ gatāya vasena kāmaguṇānaṃ kāmabhāvo ca āmisabhāvo ca, so eva nippariyāyato āmisanti vattabbataṃ arahati. <bold>Kāmaguṇāmisā</bold>ti kāmaguṇe chandarāgā. <bold>Gahaṇaṭṭhena</bold>bhusaṃ ādānaṭṭhena.</paragraph>
<paragraph line="85" number="43">Ḍayanaṃ ākāsena gamananti āha <bold>‘‘uppatitvā gaccheyyā’’</bold>ti. Gijjhādīnaṃ vāsipharasu na hotīti āha – <bold>‘‘mukhatuṇḍakena ḍasantā taccheyyu’’</bold>nti. <bold>Vissajjeyyu</bold>nti ettha ‘‘vissajjana’’nti ākaḍḍhanaṃ adhippetaṃ anekatthattā dhātūnaṃ, ākaḍḍhanañca anubandhitvā pātananti āha <bold>‘‘maṃsapesiṃ nakhehi kaḍḍhitvā pāteyyu’’</bold>nti.</paragraph>
<paragraph line="86" number="47">Purisassa <pageBreak edition="M" number="2.0024" />ārohanayogyaṃ <bold>poriseyyaṃ</bold>.</paragraph>
<paragraph line="87" number="48">Sampannaṃ sundaraṃ phalamassāti <bold>sampannaphalaṃ. Phalūpapanna</bold>nti phalehi upetanti āha <bold>‘‘bahuphala’’</bold>nti.</paragraph>
<paragraph line="88" number="50"><bold>Suvidūravidūre</bold>ti ariyassa vinaye vohārasamucchedato suṭṭhu vidūrabhūte eva vidūre <bold>ahaṃ</bold>ṭhito. Kassaci nāma atthassapi ajānanato na ājānantīti <bold>anājānīyā</bold>ti kattusādhanamassa dassento <bold>ajānanake</bold>ti ajānantabhojanasīsena tesaṃ dātabbapaccaye vadati. Sesaṃ suviññeyyameva.</paragraph>
<centered line="89">Potaliyasuttavaṇṇanāya līnatthappakāsanā samattā.</centered>
<subhead line="90">5. Jīvakasuttavaṇṇanā</subhead>
<paragraph line="91" number="51">Kumārena <pageBreak edition="V" number="2.0023" />bhato posāpitoti kumārabhato, kumārabhato eva <bold>komārabhacco</bold>yathā ‘‘bhisakkameva bhesajja’’nti.</paragraph>
<paragraph line="92"><bold>Ārabhantī</bold>ti ettha <bold>ārabha</bold>-saddo kāmaṃ kāmāyūhanayaññuṭṭhāpanaāpattiāpajjanaviññāpanādīsupi āgato, idha pana hiṃsane icchitabboti āha – <bold>‘‘ārabhantīti ghātentī’’</bold>ti. <bold>Uddisitvā kata</bold>nti (a. ni. ṭī. 3.8.12; sārattha. ṭī. mahāvagga 3.294) attānaṃ uddisitvā māraṇavasena kataṃ nibbattitaṃ. <bold>Paṭiccakamma</bold>nti ettha <bold>kamma</bold>-saddo kammasādhano atītakālikoti āha – <bold>‘‘attānaṃ paṭicca kata’’</bold>nti. <bold>Nimittakammassetaṃ adhivacanaṃ</bold>‘‘paṭicca kammaṃ phusatī’’tiādīsu (jā. 1.4.75) viya. <bold>Nimittakammassā</bold>ti nimittabhāvena laddhabbakammassa, na karaṇakārāpanavasena. <bold>Paṭiccakammaṃ ettha atthīti maṃsaṃ paṭiccakammaṃ</bold>yathā ‘‘buddhaṃ etassa atthīti buddho’’ti. <bold>Tesa</bold>nti nigaṇṭhānaṃ. Aññepi brāhmaṇādayo taṃladdhikā attheva.</paragraph>
<paragraph line="93"><bold>Kāraṇa</bold>nti ettha yutti adhippetā, sā eva ca dhammato anapetattā ‘‘dhammo’’ti vuttāti āha – <bold>‘‘kāraṇaṃ nāma tikoṭiparisuddhamacchamaṃsaparibhogo’’</bold>ti. <bold>Anukāraṇaṃ nāma mahājanassa tathā byākaraṇaṃ</bold>yuttiyā dhammassa anurūpabhāvato maṃsaṃ paribhuñjitabbanti anuññātaṃ tatheva kathananti katvā. <bold>Ta</bold>nti ‘‘jānaṃ uddissakataṃ maṃsaṃ paribhuñjatī’’ti evaṃ vuttaṃ paribhuñjanaṃ <bold>neva kāraṇaṃ hoti</bold><pageBreak edition="M" number="2.0025" />sabbena sabbaṃ abhāvato sati ca ayuttiyaṃ adhammoti katvā. <bold>Tathā byākaraṇa</bold>nti ‘‘jānaṃ uddissakataṃ maṃsaṃ paribhuñjatī’’ti kathanaṃ yuttiyā dhammassa ananurūpabhāvato <bold>na anukāraṇaṃ hoti. Parehi vuttakāraṇena sakāraṇo hutvā</bold>ti pare titthiyā ‘jāna’ntiādinā dhammaṃ kathenti vadanti, tena kāraṇabhūtena sakāraṇo hutvā. Tehi tathā vattabbo eva <bold>hutvā tumhākaṃ vādo vā anuvādo vā</bold>‘‘maṃsaṃ paribhuñjitabba’’nti pavattā tumhākaṃ kathā vā parato parehi tathā pavattitā tassā anukathā vā. <bold>Viññūhi garahitabbakāraṇa</bold>nti titthiyā tāva tiṭṭhantu, tato aññehi paṇḍitehi garahitabbakāraṇaṃ. <bold>Koci na āgacchatī</bold>ti garahitabbataṃ na āpajjatīti attho. <bold>Abhibhavitvā ācikkhantī</bold>ti abhibhuyya madditvā kathenti, abhibhūtena akkosantīti attho.</paragraph>
<paragraph line="94" number="52"><bold>Kāraṇehī</bold>ti <pageBreak edition="V" number="2.0024" />paribhogacittassa avisuddhatāhetūhi. Bhikkhū uddissakataṃ diṭṭhaṃ. Tādisamaṃsañhi paribhogānārahattā cittaavisuddhiyā kāraṇaṃ cittasaṃkilesāvahato. Idāni diṭṭhasutaparisaṅkitāni sarūpato dassetuṃ <bold>‘‘diṭṭhādīsū’’</bold>tiādi vuttaṃ. Tattha <bold>tadubhayavimuttaparisaṅkita</bold>nti ‘‘diṭṭhaṃ suta’’nti imaṃ ubhayaṃ anissāya – ‘‘kiṃ nu kho imaṃ bhikkhuṃ uddissa vadhitvā sampādita’’nti kevalameva parisaṅkitaṃ. <bold>Sabbasaṅgāhako</bold>ti sabbesaṃ tiṇṇaṃ parisaṅkitānaṃ saṅgaṇhanako.</paragraph>
<paragraph line="95"><bold>Maṅgalādīna</bold>nti <bold>ādi</bold>-saddena āhunapāhunādikaṃ saṅgaṇhāti. <bold>Nibbematikā hontī</bold>ti sabbena sabbaṃ parisaṅkitābhāvamāha. <bold>Itaresa</bold>nti ajānantānaṃ <bold>vaṭṭati,</bold>jānato evettha āpatti hoti. <bold>Teyevā</bold>ti ye uddissa kataṃ, teyeva.</paragraph>
<paragraph line="96">Uddissakatamaṃsaparibhogato akappiyamaṃsaparibhogassa visesaṃ dassetuṃ <bold>‘‘akappiyamaṃsaṃ panā’’</bold>tiādi vuttaṃ. Purimasmiṃ sacittakā āpatti, itarasmiṃ acittakā. Tenāha – <bold>‘‘akappiyamaṃsaṃ ajānitvā bhuttassapi āpattiyevā’’</bold>ti. <bold>Paribhoga</bold>nti paribhuñjitabbanti vadāmīti attho.</paragraph>
<paragraph line="97" number="53"><bold>Tādisassā</bold>ti tikoṭiparisuddhassa macchamaṃsassa paribhoge. <bold>Mettāvihārinopī</bold>ti <bold>api</bold>-saddena amettāvihārinopi. Mettāvihārino paribhoge sikhāppattā anavajjatāti dassetuṃ <bold>‘‘idha, jīvaka, bhikkhū’’</bold>tiādi <pageBreak edition="M" number="2.0026" />vuttaṃ. <bold>Aniyametvā</bold>ti avisesetvā sāmaññato. Yasmā bhagavatā – ‘‘yato kho, vaccha, bhikkhuno taṇhā pahīnā hotī’’tiādinā mahāvacchagottasutte (ma. ni. 2.194) attā aniyametvā vutto. Tathā hi vacchagotto – ‘‘tiṭṭhatu bhavaṃ gotamo, atthi pana bhoto gotamassa ekabhikkhupi sāvako āsavānaṃ khayā…pe… upasampajja viharatī’’ti āha, ‘‘idha, bhāradvāja, bhikkhu aññataraṃ gāmaṃ vā nigamaṃ vā upanissāya viharatī’’tiādinā caṅkīsutte (ma. ni. 2.430) attā aniyametvā vutto. Tathā hi tattha parato – ‘‘yaṃ kho pana ayamāyasmā dhammaṃ deseti, gambhīro so dhammo duddaso duranubodho santo paṇīto atakkāvacaro nipuṇo paṇḍitavedanīyo, na so dhammo sudesanīyo luddenā’’tiādinā desanā āgatā, tasmā vuttaṃ <bold>‘‘bhagavatā hi mahāvacchagottasutte, caṅkīsutte imasmiṃ sutteti tīsu ṭhānesu attānaṃyeva sandhāya desanā katā’’</bold>ti. <bold>Maṃsūpasecanova adhippeto</bold>macchamaṃsasahitassa āhārassa paribhogabhāvato macchamaṃsassa ca idha adhippetattā.</paragraph>
<paragraph line="98"><bold>Agathito</bold><pageBreak edition="V" number="2.0025" />appaṭibaddho. <bold>Taṇhāmucchanāyā</bold>ti taṇhāyanavasena mucchāpattiyā. <bold>Anajjhopanno</bold>taṇhāya abhibhavitvā na ajjhotthaṭo, gilitvā pariniṭṭhapetvā na saṇṭhitoti attho. Tenāha – <bold>‘‘sabbaṃ ālumpitvā’’</bold>tiādi. Idha ādīnavo āhārassa paṭikūlabhāvoti āha <bold>‘‘ekarattivāsenā’’</bold>tiādi. Ayamattho āhāraparibhogoti atthasaṃyojanaparicchedikā ‘‘yāvadeva imassa kāyassa ṭhitiyā’’tiādinā (dī. ni. 3.182; ma. ni. 1.23; 2.24; 3.75; saṃ. ni. 4.120) pavattā āhārapaṭibaddhachandarāganissaraṇabhūtā paññā assa atthīti <bold>nissaraṇapañño. Idamattha</bold>nti etamatthāya. <bold>Evaṃ sante</bold>ti ‘‘brahmāti ca mettāvihārino samaññā’’ti avatvā ye dhammā mettāvihārassa paṭipakkhabhūtā, tattha sāvasesaṃ pahāsi brahmā, anavasesaṃ pahāsi bhagavāti sace te idaṃ sandhāya bhāsitaṃ, evaṃ sante tava idaṃ yathāvuttavacanaṃ anujānāmi, na mettāvihāritāsāmaññamattatoti attho.</paragraph>
<paragraph line="99" number="55"><bold>‘‘Pāṭiyekko</bold><pageBreak edition="M" number="2.0027" /><bold>anusandhī’’</bold>ti vatvā visuṃ anusandhibhāvaṃ dassetuṃ <bold>‘‘imasmiṃ hī’’</bold>tiādi vuttaṃ. <bold>Dvāraṃ thaketī</bold>ti macchamaṃsaparibhogānuññāya aññesaṃ vacanadvāraṃ pidahati, codanāpathaṃ nirundhati. Kathaṃ <bold>sattānuddayaṃ dasseti</bold>? Sattānuddayamukhena bāhirakānaṃ macchamaṃsaparibhogapaṭikkhepo tayidaṃ micchā, tikoṭiparisuddhasseva macchamaṃsassa paribhogo bhagavatā anuññāto. Tathā hi vuttaṃ – ‘tīhi kho ahaṃ, jīvaka, ṭhānehi maṃsaṃ paribhoganti vadāmī’tiādi (ma. ni. 2.52). <bold>Vinaye</bold>pi (pārā. 409; cūḷava. 343) vuttaṃ – ‘‘tikoṭiparisuddhaṃ, devadatta, macchamaṃsaṃ mayā anuññāta’’nti. Tikoṭiparisuddhañca bhuñjantānaṃ sattesu anuddayā niccalā. <bold>‘‘Sattānuddayaṃ dassetī’’</bold>ti saṅkhepato vuttamatthaṃ vivaranto <bold>‘‘sace hī’’</bold>tiādimāha.</paragraph>
<paragraph line="100"><bold>Paṭhamena kāraṇenā</bold>ti desanāvasenapi payogavasenapi paṭhamena parūpaghātahetunā. <bold>Kaḍḍhito</bold>so pāṇo. <bold>Galena pavedhentenā</bold>ti yottagalena karaṇena asayhamānena. <bold>Bahupuññameva hoti</bold>āsādanāpekkhāya abhāvato, hitajjhāsayattā vāti adhippāyo. <bold>Esāhaṃ, bhante</bold>tiādi kasmā vuttaṃ, saraṇagamanavaseneva gahitasaraṇoti codanaṃ sandhāyāha <bold>‘‘aya’’</bold>ntiādi. <bold>Ogāhanto</bold>tiādito paṭṭhāya yāva pariyosānā suttaṃ anussaranto atthaṃ upadhārento. Sesaṃ suviññeyyameva.</paragraph>
<centered line="101">Jīvakasuttavaṇṇanāya līnatthappakāsanā samattā.</centered>
<subhead line="102">6. Upālisuttavaṇṇanā</subhead>
<paragraph line="103" number="56">Pāvāraṃ <pageBreak edition="V" number="2.0026" />pārupatīti pāvāriko, idaṃ tassa kulasamudāgataṃ nāmaṃ, so pana mahaddhano mahābhogo nagare seṭṭhiṭṭhāne ṭhito. Tenāha <bold>‘‘dussapāvārikaseṭṭhino’’</bold>ti. <bold>Dīghattā</bold>dīghatamattā. So kira pamāṇato upavacchayato diyaḍḍharatanaṃ atikkamma ṭhito. <bold>Evaṃladdhanāmo</bold>ti ‘‘dīghatapassī’’ti laddhasamañño. <bold>Bāhirāyatane</bold>ti titthiyasamaye <bold>piṇḍapātoti vohāro natthi,</bold>tasmā sāsanavohārena <bold>‘‘piṇḍapātappaṭikkanto’’</bold>ti vuttanti adhippāyo.</paragraph>
<paragraph line="104"><bold>Dassetī</bold>ti <pageBreak edition="M" number="2.0028" />deseti. <bold>Ṭhapetī</bold>ti aññamaññasaṅkarato vavatthapeti. <bold>Kiriyāyā</bold>ti karaṇena. <bold>Pavattiyā</bold>ti pavattanena. <bold>Daṇḍāni paññapetī</bold>ti ettha kasmā bhagavatā āditova tathā na pucchitanti? Yasmā sā tasmiṃ atthe sabhāvanirutti na hoti, sāsane loke samayantaresu ca tādiso samudācāro natthi, kevalaṃ pana tasseva nigaṇṭhassāyaṃ koṭṭhālakasadiso samudācāroti imamatthaṃ dassetuṃ <bold>‘‘kammāni paññapeti’’</bold>iccevāha. <bold>Acittaka</bold>nti cittarahitaṃ, cittena asamuṭṭhāpitanti attho. Kathaṃ pana tadubhayassa cittena vinā sambhavoti codanaṃ sandhāya tattha nidassanamāha <bold>‘‘yathā kirā’’</bold>tiādi. <bold>Paṭivibhattāna</bold>nti atthato bhinnānaṃ. <bold>Paṭivisiṭṭhāna</bold>nti visesanapadavasena saddatopi bhinnānaṃ. <bold>Vacanaṃ patiṭṭhapetukāmo</bold>ti dīghatapassino yathāvuttavacanaṃ patiṭṭhapetukāmo. Tasmiñhi patiṭṭhāpite tenappasaṅgena āgato, upāli gahapati tasmiṃ padese dhammaṃ disvā sāsane abhippasīdissati.</paragraph>
<paragraph line="105">Kathā eva upari vādāropanassa vatthubhāvato <bold>kathāvatthu</bold>. <bold>Kathāyaṃ patiṭṭhapesī</bold>ti kathāvatthusmiṃ, tadatthe vā patiṭṭhapesi. Yathā taṃ vādāropanabhayena na avajānāti, evaṃ tassaṃ kathāyaṃ, tasmiṃ vā atthe dīghatapassiṃ yāvatatiyaṃ vāde patiṭṭhapesi. <bold>Vāda</bold>nti dosaṃ.</paragraph>
<paragraph line="106" number="57">Idāni cetanāsampayuttadhammampi gahetvā kāyakammādivasena saṅgahetvā dassetuṃ <bold>‘‘apicā’’</bold>tiādi vuttaṃ. Tattha <bold>tividhaṃ kāyaduccaritaṃ kāyakammaṃ nāmā</bold>tiādi ‘‘kammassa kiriyāyā’’ti pāḷiyaṃ akusalakammassa adhigatattā vuttaṃ, pubbe pana <bold>aṭṭhakāmāvacarakusalacetanā</bold>tiādi sāvajjaṃ anavajjañca sāmaññato ekajjhaṃ katvā dassitaṃ. Kasmā panettha cetanā na gahitāti āha <bold>‘‘imasmiṃ sutte kammaṃ dhura’’</bold>nti. Kāyakammādibhedaṃ kammameva <pageBreak edition="V" number="2.0027" /><bold>dhuraṃ</bold>jeṭṭhakaṃ pubbaṅgamaṃ, na cetanāmattameva. <bold>Evamāgatepī</bold>ti kammānīti evaṃ nāmena āgatepi cetanā dhuraṃ, tattha cetanaṃ jeṭṭhakaṃ pubbaṅgamaṃ katvā vuttanti adhippāyo. Kathaṃ pana tattha kammanti vā kammānīti vā āgate tesaṃ cetanāya dhurabhāvoti āha <bold>‘‘yattha katthaci…pe… labhatī’’</bold>ti. Tattha <bold>yattha katthacī</bold>ti yasmiṃ kismiñci dvāre. <bold>Sā vuttāvā</bold>ti sā cetanā vuttāva, yā kāyasaṅkhārādipariyāyena (yassa kassaci kammassa kāyadvārādīsu pavattāpanacetanā) sampayuttadhammāpi <pageBreak edition="M" number="2.0029" />tadaggena lokiyāpi lokuttarāpi kammameva, abhijjhādayo pana cetanāpakkhikāti daṭṭhabbaṃ.</paragraph>
<paragraph line="107"><bold>Mahanta</bold>nti kaṭukaphalaṃ. <bold>Na kilamati</bold>sappāṭihāriyattā paṭiññāya. Idāni tesaṃ sappāṭihāriyataṃ dassetuṃ <bold>‘‘tathā hī’’</bold>tiādi vuttaṃ. Yadi akusalaṃ patvā kāyakammaṃ vacīkammaṃ mahantanti vadanto na kilamati, atha kasmā bhagavā idha akusalaṃ manokammaṃ mahāsāvajjaṃ kathesīti āha <bold>‘‘imasmiṃ pana ṭhāne’’</bold>tiādi. Yāvatatiyaṃ patiṭṭhāpanamattena <bold>gatamaggaṃ paṭipajjanto</bold>. Tenāha <bold>‘‘kiñci atthanipphattiṃ apassantopī’’</bold>ti.</paragraph>
<paragraph line="108" number="58">Nivāsaṭṭhānabhūto bālako etissā atthīti <bold>bālakinī</bold>. Satthupaṭiññātatāya nigaṇṭhānaṃ mahāti sambhāvitattā <bold>mahānigaṇṭho</bold>.</paragraph>
<paragraph line="109" number="60">Āvaṭṭeti purimākārato nivatteti attano vase vatteti etāyāti <bold>āvaṭṭanī,</bold>māyā. Tenāha <bold>‘‘āvaṭṭetvā gahaṇamāya’’</bold>nti. Satthupaṭiññānaṃ buddhadassane cittameva na uppajjati, ayamettha dhammatā. Sace pana so taṃ paṭiññaṃ appahāya buddhānaṃ sammukhībhāvaṃ upagaccheyya, sattadhā muddhā phaleyya, tasmā bhagavā ‘‘mā ayaṃ bālo vinassī’’tiāditova yathā sammukhībhāvaṃ na labhati, tathā karoti. Svāyamattho <bold>pāthikaputtasamāgamena</bold>dīpetabbo. Dassanasampattiniyāmamāha <bold>‘‘tathāgataṃ hī’’</bold>tiādi. <bold>Āgamā nu kho idha</bold>tumhākaṃ santikaṃ.</paragraph>
<paragraph line="110" number="61"><bold>Vacīsacce patiṭṭhahitvā</bold>ti yathāpaṭiññātāya paṭiññāya ṭhatvā.</paragraph>
<paragraph line="111" number="62">Sītodake amatā pāṇā pānakāle pana maranti, tepi tena sītodakaparibhogena māritā honti, tasmā tapassinā nāma sabbena sabbaṃ sītodakaṃ na paribhuñjitabbanti tesaṃ laddhi. Pākatikaṃ vā udakaṃ sattoti purātanānaṃ nigaṇṭhānaṃ laddhi. Tenāha <bold>‘‘sattasaññāya sītodakaṃ paṭikkhipantī’’</bold>ti. Tesaṃ taṃ adhunātananigaṇṭhānaṃ vādena virujjhati. Te hi pathavīādinavapadatthato <pageBreak edition="V" number="2.0028" />aññameva jīvitaṃ paṭijānanti. Cittena sītodakaṃ pātukāmo paribhuñjitukāmo hoti roge ṭhatvāpi sattānaṃ cittassa tathā na vitatatā. Tenāha – <bold>‘‘tenassa manodaṇḍo tattheva bhijjatī’’</bold>ti. <bold>Tenā</bold>ti sītodakaṃ pātuṃ paribhuñjituñca icchanena. <bold>Assā</bold>ti yathāvuttassa nigaṇṭhassa. <bold>Tatthevā</bold>ti tathācittuppādane eva. <bold>Bhijjati</bold>saṃvarassa vikopitattā. Tathābhūto so nigaṇṭho sītodakaṃ <pageBreak edition="M" number="2.0030" />ce labheyya, katipayaṃ kālaṃ jīveyya, alābhena pana parisussamānakaṇṭhoṭṭhatālujivhāādiko sabbaso paridāhābhibhūto mareyya. Tenāha – <bold>‘‘sītodakaṃ alabhamāno kālaṃ kareyyā’’</bold>ti. Kasmā? Yasmā sītodakaṃ pivāya sannissitacittassa maraṇaṃ hoti, tasmā vuttaṃ <bold>‘‘manodaṇḍo pana bhinnopi cutimpi ākaḍḍhatī’’</bold>ti. Yasmā pana tathābhūtacittassa nigaṇṭhassa manosattesu nāma devesu upapatti hotīti titthiyānaṃ laddhi, tasmā vuttaṃ <bold>‘‘manodaṇḍo pana bhinnopi paṭisandhimpi ākaḍḍhatī’’</bold>ti. <bold>Itī</bold>ti evaṃ ‘‘idhāssa nigaṇṭho’’tiādiākārena. <bold>Na</bold>nti upāliṃ gahapatiṃ. <bold>Mahantoti vadāpesi</bold>‘‘manopaṭibaddho kālaṅkarotī’’ti vadantoti adhippāyo.</paragraph>
<paragraph line="112"><bold>Upāsakassā</bold>ti upālissa gahapatissa. <bold>Mucchāvasenā</bold>tiādinā anvayato byatirekato ca manodaṇḍassa mahantataṃ vibhāveti. <bold>Cittasantatippavattimattenevā</bold>ti vinā kāyadaṇḍena vacīdaṇḍena ca kevalaṃ cittasantatippavattimattena. <bold>Bhijjitvāpī</bold>ti ettha <bold>pi</bold>-saddena abhijjitvāpi. <bold>Aniyyānikā</bold>ti appāṭihīrā, ayuttāti attho. <bold>Sallakkhesi</bold>upāsakoti vibhattiṃ vipariṇāmetvā yojanā. <bold>Pañhapaṭibhānānī</bold>ti ñātuṃ icchite atthe uppajjanakapaṭibhānāni.</paragraph>
<paragraph line="113">‘‘Manopaṭibaddho kālaṃ karotī’’ti vadantena atthato manodaṇḍassa taduttarabhāvo paṭiññāto hotīti āha <bold>‘‘idāni manodaṇḍo mahantoti idaṃ vacana’’</bold>nti. Tathā ceva vuttaṃ – ‘‘manodaṇḍova balavā mahantoti vadāpesī’’ti.</paragraph>
<paragraph line="114" number="63">Pāṇātipātādito yamanaṃ yāmo, catubbidho yāmo catuyāmo, catuyāmasaṅkhātena saṃvarena saṃvuto <bold>cātuyāmasaṃvarasaṃvuto</bold>. Aṭṭhakathāyaṃ pana yāma-saddo koṭṭhāsapariyāyoti <bold>‘‘iminā catukoṭṭhāsenā’’</bold>ti vuttaṃ. Piyajātikaṃ rūpādiārammaṇaṃ rāgavasena bālehi bhāvanīyattā ‘‘bhāvita’’nti vuccatīti āha <bold>‘‘bhāvitanti pañca kāmaguṇā’’</bold>ti.</paragraph>
<paragraph line="115">Yo sabbaṃ pāpaṃ āsavañca vāretīti sabbavārī, tassa navasu padatthesu sattamo padattho, tena sabbavārinā pāpaṃ vāritvā ṭhitoti <bold>sabbavārivārito</bold><pageBreak edition="M" number="2.0031" />. Tenāha <bold>‘‘sabbena pāpavāraṇena vāritapāpo’’</bold>ti. <pageBreak edition="V" number="2.0029" />Tato eva sabbassa vāritabbassa āsavassa dhunanato <bold>sabbavāridhuto</bold>. Vāritabbassa nivāraṇavasena sabbavārino phuṭo phusitoti <bold>sabbavāriphuṭo. Saṅghāta</bold>nti sahasā hananaṃ, asañcetanikavadhanti attho. <bold>Katarasmiṃ koṭṭhāse</bold>ti tīsu daṇḍakoṭṭhāsesu katarakoṭṭhāse.</paragraph>
<paragraph line="116" number="64">Khaliyati samādiyatīti <bold>khalaṃ,</bold>rāsīti āha – <bold>‘‘ekaṃ maṃsakhalanti ekaṃ maṃsarāsi’’</bold>nti. Vijjādharaiddhiyā <bold>iddhimā</bold>. Sā pana iddhi yasmā ānubhāvasampannasseva ijjhati, na yassa kassaci. Tasmā āha <bold>‘‘ānubhāvasampanno’’</bold>ti. Vijjānubhāvavaseneva <bold>ānubhāvasampanno. Citte vasībhāvappatto</bold>ānubhāvāya eva vijjāya paguṇabhāvāpādanena. Etena vasībhāvaṃ lokiyasamaññāvasena bhagavā upāliṃ gahapatiṃ paññapetukāmo evamāha. Lokikā hi ‘‘bhāvanāmayaiddhiyā iddhimā cetovasībhāvappatto parūpaghātaṃ karotī’’ti maññanti. Tathā hi te isayo paresaṃ saṃvaṇṇenti, isīnaṃ ānubhāvaṃ kittenti. Yaṃ panettha vattabbaṃ, taṃ parato āgamissatīti.</paragraph>
<paragraph line="117" number="65"><bold>Araññameva hutvā</bold>ti sabbaso araññameva hutvā. Araññabhāvena <bold>araññaṃ jātaṃ,</bold>na nāmamattena. <bold>Isīnaṃ atthāyā</bold>ti isīnaṃ āsādanatthāya.</paragraph>
<paragraph line="118"><bold>Godhāvarītīrato</bold>nātidūre. <bold>Usūyamāno</bold>ti ‘‘na maṃ esa jano parivāretī’’ti usūyaṃ karonto. <bold>Kiliṭṭho vatā</bold>ti paṅkadantarajasiratādīhi kiliṭṭhasarīro. <bold>Anañjitamaṇḍito</bold>ti anañjitakkhiko sabbena, sabbaṃ amaṇḍito ca. Tasmiṃ kāle ‘‘kālasseva akkhīnaṃ añjanaṃ maṅgala’’nti manussānaṃ laddhi, tasmā anañjanaṃ visuṃ gahitaṃ.</paragraph>
<paragraph line="119"><bold>Rājā tassa vacanaṃ gahetvā</bold>ti ‘‘vedesu īdisaṃ āgataṃ bhavissatīti evaṃ, bhante’’ti rājā tassa purohitassa vacanaṃ gahetvā. <bold>Usumajātahadayo</bold>ti uttattahadayo. Nāsikānaṃ appahonte <bold>mukhena assasanto</bold>.</paragraph>
<paragraph line="120">Vijitajayehi āgantvā nakkhattayuttaṃ āgamentehi nisīditabbaṭṭhānaṃ <bold>jayakhandhāvāraṭṭhānaṃ</bold>. Udakavuṭṭhipātanādi tasmiṃ pāpakamme asamaṅgibhūtānampi samanuññatāya <pageBreak edition="M" number="2.0032" />antokaraṇatthaṃ kataṃ. <bold>Katabhaṇḍavuṭṭhī</bold>ti ābharaṇavassaṃ. Mahājano samanuñño jātoti yojanā. <bold>Mātuposakarāmo</bold>ti mātari sammāpaṭipanno rāmo nāma eko puriso. <bold>Asamaṅgibhūtāna</bold>nti asamanuññānaṃ.</paragraph>
<paragraph line="121"><bold>Avakiriyā</bold>ti <pageBreak edition="V" number="2.0030" />asussūsataṃ paṭicca. <bold>Phuliṅgānī</bold>ti aggikaṇāni. <bold>Patanti kāye</bold>ti kāye ito cito nipatanti. Ete kira nirayaṃ vivaritvā mahājanassa dassenti.</paragraph>
<paragraph line="122"><bold>Yathāphāsukaṭṭhāna</bold>nti mayaṃ kañcipi desaṃ uddissa na gacchāma, yattha pana vasantassa pabbajitassa phāsu hoti, taṃ yathāphāsukaṭṭhānaṃ gacchāmāti adhippāyo. <bold>Saṅghā</bold>ti saṃhatā. <bold>Gaṇā</bold>ti taṃtaṃseṇibhāvena gaṇitabbatāya gaṇā. <bold>Gaṇībhūtā</bold>ti ekajjhāsayā hutvā rāsibhūtā. <bold>Adinnādāna</bold>ntiādīsupi niraye paccitvā manussalokaṃ āgatassa vipākāvasesenāti ānetvā yojetabbaṃ.</paragraph>
<paragraph line="123"><bold>Paggaṇhissāmī</bold>ti sambhāvanaṃ uppādessāmi. <bold>Nesaṃ kattabba</bold>nti cintesīti yojanā. Kiṃ cintesi? Āghātaṃ uppādetvā anatthakaraṇūpāyaṃ. Tenāha <bold>‘‘so dhammakathāpariyosāne’’</bold>tiādi. <bold>Nāgabalapicchillādīna</bold>nti nāgabalasāsapaaṅkolatelakaṇikāraniyyāsādīnaṃ cikkhallānaṃ. <bold>Viheṭhayiṃsu</bold>nirayādikathāhi ghaṭṭentā. <bold>Chadvārārammaṇe</bold>ti cakkhādīnaṃ channaṃ dvārānaṃ ārammaṇabhūte rūpādivisaye.</paragraph>
<paragraph line="124"><bold>Nava vuṭṭhiyo</bold>ti udakavuṭṭhi sumanapupphavuṭṭhi māsakavuṭṭhi kahāpaṇavuṭṭhi ābharaṇavuṭṭhi āvudhavuṭṭhi aṅgāravuṭṭhi pāsāṇavuṭṭhi vālikāvuṭṭhīti imā nava vuṭṭhiyo. <bold>Avañcayī</bold>ti sakkāraṃ karonto viya hutvā asakkāraṃ karonto anatthacaraṇena vañcayi. <bold>Adūsake</bold>ti anaparādhe.</paragraph>
<paragraph line="125">‘‘Diṭṭhamaṅgalikā brāhmaṇakaññā’’ti jātakaṭṭhakathādīsu (jā. aṭṭha. 4.15.mātaṅgajātakavaṇṇanā) āgataṃ, idha pana ‘‘seṭṭhidhītā’’ti. <bold>Vāreyyatthāyā</bold>ti āvāhatthāya, <bold>assā</bold>ti pesitapuggalassa. Tādisena nīcakulasaṃvattaniyena kammunā laddhokāsena <bold>caṇḍālayoniyaṃ nibbatto</bold>.</paragraph>
<paragraph line="126"><bold>Cammagehe</bold>ti <pageBreak edition="M" number="2.0033" />cammena chādite gehe. <bold>Mātaṅgotvevassa nāmaṃ ahosi</bold>jātisamudāgataṃ. <bold>Ta</bold>nti ghaṇṭaṃ. <bold>Vādento</bold>tālanena saddaṃ karonto. <bold>Mahāpathaṃ paṭipajji</bold>diṭṭhamaṅgalikāya gehadvārasamīpena.</paragraph>
<paragraph line="127">Tassā veyyāvaccakarā ceva <bold>upaṭṭhākamanussā</bold>paṭibaddhā ca <bold>surāsoṇḍādayo</bold>jāṇukapparādīhi sukoṭṭitaṃ koṭṭitabhāvena mucchaṃ āpannattā <bold>matoti saññāya chaḍḍesuṃ</bold>.</paragraph>
<paragraph line="128">Atha bodhisatto <pageBreak edition="V" number="2.0031" />āyuavasesassa atthitāya mandamande vāte vāyante cirena saññaṃ paṭilabhati. Tenāha <bold>‘‘mahāpuriso’’</bold>tiādi. <bold>Gehaṅgaṇe</bold>ti gehassa mahādvārato bahi vivaṭaṅgaṇe. <bold>Patito</bold>ti pātaṃ katvā icchitatthanipphattiṃ antaraṃ katvā anuppavesena nipanno. <bold>Diṭṭhamaṅgalikāyā</bold>ti diṭṭhamaṅgalikākāraṇena.</paragraph>
<paragraph line="129"><bold>Yasa</bold>nti vibhavaṃ kittisaddañca. <bold>Canda</bold>nti candamaṇḍalaṃ, candavimānanti attho. <bold>Ucchiṭṭhagehe</bold>ti parehi paribhuttagehe. <bold>Maṇḍape</bold>ti nagaramajjhe mahāmaṇḍape.</paragraph>
<paragraph line="130"><bold>Khīramaṇimūla</bold>nti khīramūlaṃ, pādesu baddhamaṇimūlañca. <bold>Yāvatā vācuggatā pariyattī</bold>ti yattako manussavacīdvārato uggato nikkhanto pavatto, yaṃkiñci vacīmayanti attho. <bold>Ākāsaṅgaṇe</bold>ti vivaṭaṅgaṇe.</paragraph>
<paragraph line="131"><bold>Dummavāsī</bold>ti dhūmo dhūsaro, anañjitāmaṇḍitoti adhippāyo. <bold>Otallako</bold>ti nihīnajjhāsayo, appānubhāvoti attho. <bold>Paṭimuñca kaṇṭhe</bold>ti yāva galavāṭakā pārupitvā. <bold>Ko re tuva</bold>nti are ko nāma tvaṃ.</paragraph>
<paragraph line="132"><bold>Pakata</bold>nti paṭiyattaṃ nānappakārato abhisaṅkhataṃ. <bold>Uttiṭṭhapiṇḍa</bold>nti antaragharaṃ upagamma ṭhatvā laddhabbapiṇḍaṃ, bhikkhāhāranti attho. <bold>Labhata</bold>nti lacchatu. <bold>Sapāko</bold>ti mahāsatto jātivasena yathābhūtaṃ attānaṃ āvikaroti.</paragraph>
<paragraph line="133"><bold>Atthatthitaṃ saddahato</bold>ti samparāyikassa atthassa atthibhāvaṃ saddahantassa. <bold>Apehī</bold>ti apagaccha. <bold>Etto</bold>ti imasmā ṭhānā. <bold>Jammā</bold>ti lāmaka.</paragraph>
<paragraph line="134"><bold>Anūpakhette</bold>ti <pageBreak edition="M" number="2.0034" />ajaṅgale udakasampanne khette phalavisesaṃ paccāsīsantā. <bold>Etāya saddhāya dadāhi dāna</bold>nti ninnaṃ thalañca pūrento megho viya guṇavante nigguṇe ca dānaṃ dehi, evaṃ dento ca <bold>appeva ārādhaye dakkhiṇeyyeti. Dakkhiṇeyye</bold>ti sīlādiguṇasamannāgate.</paragraph>
<paragraph line="135"><bold>Tānī</bold>ti te brāhmaṇā. <bold>Veṇupadarenā</bold>ti veḷuvilīvena.</paragraph>
<paragraph line="136"><bold>Giriṃ nakhena</bold><pageBreak edition="V" number="2.0032" /><bold>khaṇasī</bold>ti pabbataṃ attano nakhena khaṇanto viya ahosi. <bold>Ayo</bold>ti kālalohaṃ. <bold>Padahasī</bold>ti abhibhavasi, attano sarīrena abhibhavanto viya ahosi.</paragraph>
<paragraph line="137"><bold>Āvedhita</bold>nti calitaṃ viparivattetvā ṭhitaṃ. <bold>Piṭṭhito</bold>ti piṭṭhipassena. <bold>Bāhuṃ pasāreti akammaneyya</bold>nti akammakkhamaṃ bāhudvayaṃ thaddhaṃ sukkhadaṇḍakaṃ viya kevalaṃ pasāreti, na samiñjeti, <bold>setāni akkhīni</bold>parivattanena kaṇhamaṇḍalassa adissanato.</paragraph>
<paragraph line="138"><bold>Jīvita</bold>nti jīvanaṃ.</paragraph>
<paragraph line="139"><bold>Vehāyasa</bold>nti ākāse. <bold>Pathaddhuno</bold>ti pathabhūtaddhuno viya.</paragraph>
<paragraph line="140"><bold>Saññampi na karotī</bold>ti ‘‘ime kulappasutā’’ti saññāmattampi na karoti. <bold>Dantakaṭṭhakucchiṭṭhaka</bold>nti khāditadantakaṭṭhattā vuttaṃ. <bold>Etasseva upari patissati</bold>appaduṭṭhapadosabhāvato, mahāsattassa tadā ukkaṃsagatakhettabhāvato. <bold>Iddhivisayo nāma acinteyyo,</bold>tasmā kathaṃ sūriyassa uggantuṃ nādāsīti na cintetabbaṃ. <bold>Aruṇuggaṃ na paññāyatī</bold>ti tasmiṃ padese aruṇapabhā na paññāyati, andhakāro eva hoti.</paragraph>
<paragraph line="141"><bold>Yakkhāvaṭṭo nu kho ayaṃ</bold>kālavipariyāyo. <bold>Mahāpañña</bold>nti mahantānaṃ paññānaṃ adhiṭṭhānabhūtaṃ. <bold>Janapadassa mukhaṃ passathā</bold>ti imassa janapadavāsino janassa upaddavena maṅkubhūtaṃ mukhaṃ passatha.</paragraph>
<paragraph line="142"><bold>Etassa kathā etasseva upari patissatī</bold>ti yāhi tena pāramitāparibhāvanasamiddhāhi nānāsamāpattivihāraparipūritāhi sīladiṭṭhisampadāhi susaṅkhatasantāne mahākaruṇādhivāse mahāsatte ariyūpavādakammaabhisapasaṅkhātā pharusavācā pavattitā, sā abhisapi tassa khettavisesabhāvato tassa ca ajjhāsayapharusatāya diṭṭhadhammavedaniyakammaṃ hutvā <pageBreak edition="M" number="2.0035" />sace so mahāsattaṃ na khamāpeti, sattame divase vipaccanasabhāvaṃ jātaṃ, khamāpite pana mahāsatte payogasampatti paṭibāhitattā avipākadhammataṃ āpajjati ahosikammabhāvato. Ayañhi ariyūpavādapāpassa diṭṭhadhammavedaniyassa dhammatā, tena vuttaṃ ‘etassa kathā etasseva upari patissatī’tiādi. Mahāsatto pana taṃ tassa upari patituṃ na adāsi, upāyena mocesi. Tena vuttaṃ <bold>cariyāpiṭake</bold>(cariyā. 2.64) –</paragraph>
<gatha1 line="143">‘‘Yaṃ so <pageBreak edition="V" number="2.0033" />tadā maṃ abhisapi, kupito duṭṭhamānaso;</gatha1>
<gathalast line="144">Tasseva matthake nipati, yogena taṃ pamocayi’’nti.</gathalast>
<paragraph line="145">Yañhi tattha sattame divase bodhisattena sūriyuggamananivāraṇaṃ kataṃ, ayamettha yogoti adhippeto. Yogena hi ubbaḷhā sarājikā parisā nagaravāsino negamā ceva jānapadā ca bodhisattassa santikaṃ tāpasaṃ ānetvā khamāpesuṃ. So ca bodhisattassa guṇe jānitvā tasmiṃ cittaṃ pasādesi. Yaṃ panassa matthake mattikāpiṇḍassa ṭhapanaṃ, tassa ca sattadhā phālanaṃ kataṃ, taṃ manussānaṃ cittānurakkhaṇatthaṃ. Aññathā hi – ‘‘ime pabbajitā samānā cittassa vase vattanti, na pana cittaṃ attano vase vattāpentī’’ti mahāsattampi tena sadisaṃ katvā gaṇheyyuṃ, tadassa tesaṃ dīgharattaṃ ahitāya dukkhāyāti. Tenāha <bold>‘‘athassā’’</bold>tiādi.</paragraph>
<paragraph line="146"><bold>Lohakūṭavassa</bold>nti ayaguḷavassaṃ. Tadā hi ratanamattāni diyaḍḍharatanamattānipi tikhiṇaṃsāni ayaguḷamaṇḍalāni ito cito ca nipatantā manussānaṃ sarīrāni khaṇḍakhaṇḍakāni akaṃsu. <bold>Kalalavassa</bold>nti tanukakaddamapaṭalakaddamaṃ. <bold>Upahaccā</bold>ti āghāṭetvā. <bold>Tadeva</bold>majjhāraññaṃ.</paragraph>
<paragraph line="147" number="67"><bold>Anuviccakāra</bold>nti anuviccakaraṇaṃ. Kāraṇehi dvīhi aniyyānikasāsane ṭhitānaṃ attano sāvakattaṃ upagate paggahaniggahāni dassetuṃ <bold>‘‘kasmā’’</bold>tiādi vuttaṃ.</paragraph>
<paragraph line="148" number="69"><bold>Anupubbiṃ katha</bold>nti (dī. ni. ṭī. 2.75-76; a. ni. ṭī. 3.8.12) anupubbiyā anupubbaṃ kathetabbakathaṃ, kā pana sā? Dānādikathā. <bold>Dānakathā</bold>tāva pacurajanesupi pavattiyā sabbasādhāraṇattā sukarattā sīle patiṭṭhānassa upāyabhāvato ca āditova kathitā <pageBreak edition="M" number="2.0036" />. Pariccāgasīlo hi puggalo pariggahavatthūsu nissaṅgabhāvato sukheneva sīlāni samādiyati, tattha ca suppatiṭṭhito hoti. Sīlena dāyakapaṭiggahaṇavisuddhito parānuggahaṃ vatvā parapīḷānivattivacanato, kiriyadhammaṃ vatvā akiriyadhammavacanato, bhogayasasampattihetuṃ vatvā bhavasampattihetuvacanato ca dānakathānantaraṃ <bold>sīlakathā</bold>kathitā. Tañca sīlaṃ vaṭṭanissitaṃ, ayaṃ bhavasampatti tassa phalanti dassanatthaṃ, imehi ca dānasīlamayehi paṇītacariyabhedabhinnehi puññakiriyavatthūhi etā cātumahārājikādīsu paṇītatarādibhedabhinnā aparimeyyā bhogabhavasampattiyoti dassanatthaṃ tadanantaraṃ <bold>saggakathā</bold>. Svāyaṃ saggo rāgādīhi upakkiliṭṭho sabbadā anupakkiliṭṭho ariyamaggoti dassanatthaṃ saggānantaraṃ <bold>maggo,</bold>maggañca kathentena <pageBreak edition="V" number="2.0034" />tadadhigamūpāyasandassanatthaṃ saggapariyāpannāpi pageva itare sabbepi kāmā nāma bahvādīnavā aniccā addhuvā vipariṇāmadhammāti kāmānaṃ <bold>ādīnavo.</bold>Hīnā gammā pothujjanikā anariyā anatthasañhitāti tesaṃ <bold>okāro</bold>lāmakabhāvo, sabbepi bhavā kilesānaṃ vatthubhūtāti tattha <bold>saṃkileso</bold>. Sabbaso kilesavippamuttaṃ nibbānanti <bold>nekkhamme ānisaṃso</bold>ca kathetabboti ayamattho <bold>maggantī</bold>ti ettha <bold>iti</bold>-saddena dassitoti veditabbaṃ.</paragraph>
<paragraph line="149"><bold>Sukhānaṃ nidāna</bold>nti diṭṭhadhammikānaṃ samparāyikānaṃ nibbānasañhitānañcāti sabbesampi sukhānaṃ kāraṇaṃ. Yañhi kiñci loke bhogasukhaṃ nāma, taṃ sabbaṃ dānanidānanti pākaṭo ayamattho. Yaṃ pana jhānavipassanāmaggaphalanibbānapaṭisaṃyuttaṃ sukhaṃ, tassapi dānaṃ upanissayapaccayo hotiyeva. <bold>Sampattīnaṃ mūla</bold>nti yā imā loke padesarajjasirissariyasattaratanasamujjalacakkavattisampadāti evaṃpabhedā mānusikā sampattiyo, yā ca cātumahārājādigatā dibbā sampattiyo, yā vā panaññāpi sampattiyo, tāsaṃ sabbāsaṃ idaṃ mūlakāraṇaṃ. <bold>Bhogāna</bold>nti bhuñjitabbaṭṭhena ‘‘bhogo’’nti laddhanāmānaṃ manāpiyarūpādīnaṃ, tannissayānaṃ vā upabhogasukhānaṃ, <bold>patiṭṭhā</bold>niccalādhiṭṭhānatāya. <bold>Visamagatassā</bold>ti byasanappattassa. <bold>Tāṇa</bold>nti rakkhā tato paripālanato. <bold>Leṇa</bold>nti byasanehi paripātiyamānassa olīyanapadeso. <bold>Gatī</bold>ti gantabbaṭṭhānaṃ. <bold>Parāyaṇa</bold>nti paṭisaraṇaṃ. <bold>Avassayo</bold>ti vinipatituṃ adento nissayo. <bold>Ārammaṇa</bold>nti olubbhārammaṇaṃ.</paragraph>
<paragraph line="150"><bold>Ratanamayasīhāsanasadisa</bold>nti <pageBreak edition="M" number="2.0037" />sabbaratanamayasattaṅgamahāsīhāsanasadisaṃ, mahagghaṃ hutvā sabbaso vinipatituṃ appadānato. <bold>Mahāpathavisadisaṃ</bold>gatagataṭṭhāne patiṭṭhāsambhavato. Yathā dubbalassa purisassa ālambanarajju uttiṭṭhato tiṭṭhato ca upatthambho, evaṃ dānaṃ sattānaṃ sampattibhave upapattiyā ṭhitiyā ca paccayo hotīti āha <bold>‘‘ālambanaṭṭhena ālambanarajjusadisa’’</bold>nti. <bold>Dukkhanittharaṇaṭṭhenā</bold>ti duggatidukkhanittharaṇaṭṭhena. <bold>Samassāsanaṭṭhenā</bold>ti lobhamacchariyādipaṭisattupaddavato sammadeva assāsanaṭṭhena. <bold>Bhayaparittāṇaṭṭhenā</bold>ti dāliddiyabhayato paripālanaṭṭhena. <bold>Maccheramalādīhī</bold>ti maccheralobhadosaissāmicchādiṭṭhivicikicchādi cittamalehi. <bold>Anupalittaṭṭhenā</bold>ti anupakkiliṭṭhatāya. <bold>Tesa</bold>nti maccheramalādīnaṃ. Etesaṃ eva <bold>durāsadaṭṭhena. Asantāsanaṭṭhenā</bold>ti asantāsahetubhāvena. Yo hi dāyako dānapati, so sampatipi na kutoci santasati, pageva āyatiṃ. <bold>Balavantaṭṭhenā</bold>ti mahābalavatāya. Dāyako hi dānapati sampati pakkhabalena balavā hoti, āyatiṃ pana kāyabalādīhi. <bold>Abhimaṅgalasammataṭṭhenā</bold>ti ‘‘vuḍḍhikāraṇa’’nti abhisammatabhāvena. Vipattito sampattiyā nayanaṃ <bold>khemantabhūmisampāpanaṃ</bold>.</paragraph>
<paragraph line="151">Idāni <pageBreak edition="V" number="2.0035" />mahābodhicariyabhāvenapi dānaguṇaṃ dassetuṃ <bold>dānaṃ nāmeta</bold>ntiādi vuttaṃ. Tattha <bold>attānaṃ niyyādentenā</bold>ti etena dānaphalaṃ sammadeva passantā mahāpurisā attano jīvitampi pariccajanti, tasmā ko nāma viññujātiko bāhire vatthumhi saṅgaṃ kareyyāti ovādaṃ deti. Idāni yā lokiyā lokuttarā ca ukkaṃsagatā sampattiyo, tā sabbā dānatoyeva pavattantīti dassento <bold>‘‘dānañhī’’</bold>tiādimāha. Tattha sakkamārabrahmasampattiyo attahitāya eva, cakkavattisampatti pana attahitāya ca parahitāya cāti dassetuṃ sā tāsaṃ parato vuttā. Etā lokiyā, imā pana lokuttarāti dassetuṃ <bold>‘‘sāvakapāramīñāṇa’’</bold>ntiādi vuttaṃ. Tāsupi ukkaṭṭhukkaṭṭhatarukkaṭṭhatamameva dassetuṃ kamena ñāṇattayaṃ vuttaṃ. Tesaṃ pana dānassa paccayabhāvo heṭṭhā vuttoyeva. Eteneva tassa brahmasampattiyāpi paccayabhāvo dīpitoti veditabbo.</paragraph>
<paragraph line="152">Dānañca nāma hitajjhāsayena, pūjāvasena vā attano santakassa paresaṃ pariccajanaṃ, tasmā dāyako purisapuggalo paresaṃ santakaṃ harissatīti <pageBreak edition="M" number="2.0038" />aṭṭhānametanti āha – <bold>‘‘dānaṃ dadanto sīlaṃ samādātuṃ sakkotī’’</bold>ti. <bold>Sīlālaṅkārasadiso alaṅkāro natthi</bold>sobhāvisesāvahattā sīlassa. <bold>Sīlapupphasadisaṃ pupphaṃ natthī</bold>ti etthāpi eseva nayo. <bold>Sīlagandhasadiso gandho natthī</bold>ti ettha ‘‘candanaṃ tagaraṃ vāpī’’tiādikā (dha. pa. 55; mi. pa. 4.1.1) gāthā – ‘‘gandho isīnaṃ ciradikkhitānaṃ, kāyā cuto gacchati mālutenā’’tiādikā (jā. 2.17.55) jātakagāthāyo ca āharitvā vattabbā, sīlañhi sattānaṃ ābharaṇañceva alaṅkāro ca gandhavilepanañca dassanīyabhāvāvahañca. Tenāha <bold>‘‘sīlālaṅkārena hī’’</bold>tiādi.</paragraph>
<paragraph line="153"><bold>Ayaṃ saggo labbhatī</bold>ti idaṃ majjhimehi chandādīhi samādānasīlaṃ sandhāyāha. Tenāha sakko devarājā –</paragraph>
<gatha1 line="154">‘‘Hīnena brahmacariyena, khattiye upapajjati;</gatha1>
<gathalast line="155">Majjhimena ca devattaṃ, uttamena visujjhatī’’ti. (jā. 1.8.75; 2.22.429; dī. ni. ṭī. 2.75-76);</gathalast>
<paragraph line="156"><bold>Iṭṭho</bold>ti sukho. <bold>Kanto</bold>ti kamanīyo. <bold>Manāpo</bold>ti manavaḍḍhanako. Taṃ pana tassa iṭṭhādibhāvaṃ dassetuṃ <bold>‘‘niccamettha kīḷā’’</bold>tiādi vuttaṃ.</paragraph>
<paragraph line="157"><bold>Doso</bold>ti aniccatādinā appassādādinā ca dūsitabhāvo, yato te viññūnaṃ cittaṃ nārādhenti <pageBreak edition="V" number="2.0036" />. Atha vā ādīnaṃ vāti pavattetīti <bold>ādīnavo,</bold>paramakapaṇatā. Tathā ca kāmā yathābhūtaṃ paccavekkhantānaṃ paccupatiṭṭhanti. <bold>Lāmakabhāvo</bold>ti aseṭṭhehi sevitabbo, seṭṭhehi na sevitabbo nihīnabhāvo. <bold>Saṃkilissana</bold>nti vibādhakatā upatāpatā ca.</paragraph>
<paragraph line="158"><bold>Nekkhamme ānisaṃsa</bold>nti ettha yattakā kāmesu ādīnavā, tappaṭipakkhato tattakā nekkhamme ānisaṃsā. Apica – ‘‘nekkhammaṃ nāmetaṃ asambādhaṃ asaṃkiliṭṭhaṃ nikkhantaṃ kāmehi, nikkhantaṃ kāmasaññāya, nikkhantaṃ kāmavitakkehi, nikkhantaṃ kāmapariḷāhehi, nikkhantaṃ byāpādasaññāyā’’tiādinā (sārattha. ṭī. mahāvagga 3.26; dī. ni. ṭī. 2.75-76) nayena <bold>nekkhamme ānisaṃse pakāsesi,</bold>pabbajjāya jhānādīsu ca guṇe vibhāvesi vaṇṇesi. <bold>Kallacitta</bold>nti heṭṭhā pavattitadesanāya assaddhiyādīnaṃ cittadosānaṃ vigatattā uparidesanāya bhājanabhāvūpagamanena kammakkhamacittaṃ. Aṭṭhakathāyaṃ pana yasmā assaddhiyādayo cittassa rogabhūtā <pageBreak edition="M" number="2.0039" />, tadā te vigatā, tasmā āha <bold>‘‘arogacitta’’</bold>nti. Diṭṭhimānādikilesavigamena <bold>muducittaṃ</bold>. Kāmacchandādivigamena <bold>vinīvaraṇacittaṃ</bold>. Sammāpaṭipattiyaṃ uḷārapītipāmojjayogena <bold>udaggacittaṃ</bold>. Tattha saddhāsampattiyā <bold>pasannacittaṃ</bold>. Yadā bhagavā aññāsīti sambandho. Atha vā <bold>kallacitta</bold>nti kāmacchandavigamena arogacittaṃ. <bold>Muducitta</bold>nti byāpādavigamena mettāvasena akathinacittaṃ. <bold>Vinīvaraṇacitta</bold>nti uddhaccakukkuccavigamena vikkhepassa vigatattā tena apihitacittaṃ. <bold>Udaggacitta</bold>nti thinamiddhavigamena sampaggahitavasena alīnacittaṃ. <bold>Pasannacitta</bold>nti vicikicchāvigamena sammāpaṭipattiyaṃ adhimuttacittanti evamettha sesapadānaṃ attho veditabbo.</paragraph>
<paragraph line="159"><bold>Seyyathāpī</bold>tiādinā upamāvasena upālissa saṃkilesappahānaṃ ariyamagganipphādanañca dasseti. <bold>Apagatakāḷaka</bold>nti vigatakāḷakaṃ. <bold>Sammadevā</bold>ti suṭṭhu eva. <bold>Rajana</bold>nti nīlapītādiraṅgajātaṃ. Paṭiggaṇheyyāti gaṇheyya pabhassaraṃ bhaveyya. <bold>Tasmiṃyeva āsane</bold>ti tissaṃ eva nisajjāyaṃ. Etenassa lahuvipassakatā tikkhapaññatā sukhapaṭipadākhippābhiññatā ca dassitā hoti. <bold>Viraja</bold>nti apāyagamanīyarāgarajādīnaṃ vigamena virajaṃ. Anavasesadiṭṭhivicikicchāmalāpagamena <bold>vītamalaṃ. Tiṇṇaṃ maggāna</bold>nti heṭṭhimānaṃ tiṇṇaṃ maggānaṃ. <bold>Tassa uppattiākāradassana</bold>nti kasmā vuttaṃ? Nanu maggañāṇaṃ asaṅkhatadhammārammaṇanti codanaṃ sandhāyāha <bold>‘‘taṃ hī’’</bold>tiādi. Tattha <bold>paṭivijjhanta</bold>nti asammohapaṭivedhavasena paṭivijjhantaṃ. Tenāha <bold>‘‘kiccavasenā’’</bold>ti.</paragraph>
<paragraph line="160">Tatridaṃ <pageBreak edition="V" number="2.0037" />upamāsaṃsandanaṃ – vatthaṃ viya cittaṃ, vatthassa āgantukamalehi kiliṭṭhabhāvo viya cittassa rāgādimalehi saṃkiliṭṭhabhāvo, dhovanasilā viya anupubbīkathā, udakaṃ viya saddhā, udake temetvā ūsagomayachārikābharehi kāḷakapadese sammadditvā vatthassa dhovanapayogo viya saddhāsinehena temetvā satisamādhipaññāhi dose sithile katvā sutādividhinā cittassa sodhane vīriyārambho. Tena payogena vatthe kāḷakāpagamo viya vīriyārambhena kilesavikkhambhanaṃ, raṅgajātaṃ viya ariyamaggo, tena suddhassa vatthassa pabhassarabhāvo viya vikkhambhitakilesassa cittassa maggena pariyodapananti.</paragraph>
<paragraph line="161"><bold>Diṭṭhadhammo</bold>ti vatvā dassanaṃ nāma ñāṇadassanato aññampi atthīti tannivattanatthaṃ <bold>‘‘pattadhammo’’</bold>ti vuttaṃ. Patti ca ñāṇasampattito aññāpi vijjatīti <pageBreak edition="M" number="2.0040" />tato visesanatthaṃ <bold>‘‘viditadhammo’’</bold>ti vuttaṃ. Sā panesā viditadhammatā dhammesu ekadesanāpi hotīti nippadesato viditabhāvaṃ dassetuṃ <bold>‘‘pariyogāḷhadhammo’’</bold>ti vuttaṃ. Tenassa saccābhisambodhaṃyeva dīpeti. Maggañāṇañhi ekābhisamayavasena pariññādikiccaṃ sādhentaṃ nippadesena catusaccadhammaṃ samantato ogāhantaṃ nāma hoti. Tenāha – <bold>‘‘diṭṭho ariyasaccadhammo etenāti diṭṭhadhammo’’</bold>ti. <bold>Tiṇṇā vicikicchā</bold>ti sappaṭibhayakantārasadisā soḷasavatthukā aṭṭhavatthukā ca tiṇṇā vicikicchā <bold>tiṇṇavicikicchā. Vigatakathaṃkatho</bold>ti pavattiādīsu ‘‘evaṃ nu kho, kiṃ nu kho’’ti evaṃ pavattikā <bold>vigatā</bold>samucchinnā <bold>kathaṃkathā</bold>. Sārajjakarānaṃ pāpadhammānaṃ pahīnattā tappaṭipakkhesu sīlādiguṇesu suppatiṭṭhitattā <bold>vesārajjaṃ</bold>visāradabhāvaṃ veyyattiyaṃ <bold>patto</bold>. Attanā eva paccakkhato diṭṭhattā na tassa paro paccetabbo atthīti <bold>aparappaccayo</bold>.</paragraph>
<paragraph line="162" number="71"><bold>Paṇḍito</bold>ti paññavā.</paragraph>
<paragraph line="163" number="72"><bold>Tena hi sammā</bold>ti dovārikena saddhiṃ sallapatiyeva, <bold>‘‘etthevā’’</bold>ti tena vuttavacanaṃ sutvāpi tassa atthaṃ asallakkhento. Kasmā? Paridevatāya. Tenāha <bold>‘‘balavasokena abhibhūto’’</bold>ti.</paragraph>
<paragraph line="164" number="73"><bold>Tenevā</bold>ti yena uttarāsaṅgena āsanaṃ sammajjati, <bold>teneva udare parikkhipanto</bold>‘‘māhaṃ satthāraṃ mama sarīrena phusi’’nti antaraṃ karonto uttarāsaṅgena taṃ udare parikkhipanto pariggahetvā. ‘‘Dattapaññatta’’ntiādīsu (dī. ni. 1.171) viya datta-saddo ettha bālapariyāyoti <pageBreak edition="V" number="2.0038" />āha <bold>‘‘jaḷosi jāto’’</bold>ti. <bold>Upaṭṭhākassa aññathābhāvenā</bold>ti pubbe attano upaṭṭhākassa idāni anupaṭṭhākabhāvena.</paragraph>
<paragraph line="165" number="75"><bold>Aviññāṇakaṃ</bold>dārusākhādimayaṃ. <bold>Bahalabahalaṃ pītāvalepanaṃ raṅgajāta</bold>nti ativiya bahalaṃ pītavaṇṇamañjiṭṭhaādiavalepanarajanaṃ. <bold>Ghaṭṭetvā uppāditacchaviṃ,</bold>yā <bold>raṅgaṃ pivati. Nillomata</bold>nti punappunaṃ anulimpanena. <bold>Khaṇḍakhaṇḍita</bold>nti khaṇḍakhaṇḍitabhāvaṃ. <bold>Raṅgakkhamo</bold>rajaniyo. Tenāha <bold>‘‘rāgamattaṃ janetī’’</bold>ti. <bold>Anuyoga</bold>nti codanaṃ. <bold>Vīmaṃsa</bold>nti vicāraṇaṃ. <bold>Thuse koṭṭetvā taṇḍulapariyesanaṃ <pageBreak edition="M" number="2.0041" />viya kadaliyaṃ sārapariyesanaṃ viya ca</bold>nigaṇṭhavāde sāravīmaṃsanaṃ. Tato eva ca taṃ vīmaṃsanto <bold>rittako tucchakova hotī</bold>ti. Sabbampi buddhavacanaṃ catusaccavinimuttaṃ natthi, tañca vīmaṃsiyamānaṃ viññūnaṃ pītisomanassameva janeti, atappakañca asecanābhāvenāti āha <bold>‘‘catusaccakathā hī’’</bold>tiādi. <bold>Yathā yathā</bold>ti yadi khandhamukhena yadi dhātāyatanādīsu aññataramukhena buddhavacanaṃ ogāhissati, tathā tathā gambhīrañāṇānaṃyeva gocarabhāvato gambhīrameva hoti. Yo cettha paṇḍito nipuṇo kataparappavādo paṇidhāya sabbathāmena codanaṃ ārambhati tassa codanā kesaggamattampi cāletuṃ na sakkoti. Puna sucirampi kālaṃ vicārentesupi vimaddakkhamato, evaṃ tathāgatavādo svākhyātabhāvatoti āha <bold>‘‘anuyogakkhamo vimajjanakkhamo cā’’</bold>ti.</paragraph>
<paragraph line="166" number="76">Visayapariññāṇena dahati paṭipakkhe sodhetīti <bold>dhīro,</bold>svāyamassa dhīrabhāvo sabbaso sammohaviddhaṃsanatāyāti āha – <bold>‘‘yā paññā…pe… tena samannāgatassā’’</bold>ti. <bold>Pabhinnakhīlassā</bold>ti samucchinnasabbacetokhīlassa, kilesamaccumāravijayeneva abhisaṅkhārakhandhamārā jitāva hontīti tesaṃ dvinnaṃ idha aggahaṇaṃ. Īgha-saddo dukkhapariyāyoti āha <bold>‘‘niddukkhassā’’</bold>ti. Tattha saupādisesanibbānappattiyā kilesena niddukkhatā, anupādisesanibbānappattiyā vipākadukkhena niddukkhatā. Rajjanadussanamuyhanādivasena vividhaṃ īsanato vīsaṃ, vīsameva vesaṃ, rāgādīti āha – <bold>‘‘vesantarassāti rāgādivīsaṃ taritvā vitaritvā ṭhitassā’’</bold>ti.</paragraph>
<paragraph line="167"><bold>Tusitassā</bold>ti karuṇāyanavasena tusiyā itassa saṃvattassa. Evaṃ sati <bold>‘‘muditassā’’</bold>ti idaṃ punaruttameva hoti. <bold>Manujassā</bold>ti paṭhamāya jātiyā bhagavā manussajātiyo hutvā vuttānaṃ vakkhamānānañca vasena sadevakaṃ abhibhavitvā ṭhito acchariyo bhagavāti dasseti. Sadevakaṃ lokaṃ saṃsārato nibbānasukhaṃ narati neti pāpetīti naro, nāyakoti attho, tassa <bold>narassa,</bold>tenāha <pageBreak edition="V" number="2.0039" /><bold>‘‘punarutta’’</bold>nti. ‘‘Manujassā’’ti vatvā ‘‘narassā’’ti punaruttaṃ padaṃ. Atthavasena <bold>aññathā vuccamāne ekekagāthāya dasaguṇā nappahonti,</bold>na pūrentīti attho.</paragraph>
<paragraph line="168">Vinetīti vinayo, vinayo eva veneyikoti āha <bold>‘‘sattānaṃ vināyakassā’’</bold>ti. Viññūnaṃ ruciṃ rāti, īretīti vā <bold>ruciro,</bold>svāyamassa rucirabhāvo <pageBreak edition="M" number="2.0042" />kusalatāyāti āha <bold>‘‘sucidhammassā’’</bold>ti. Pabhāsakassāti ñāṇālokena pabhassarabhāvakarassa. <bold>Nissaṅgassā</bold>ti aṭṭhasupi parisāsu, sadeve vā sabbasmiṃ loke aggaṇhāpanapariccāgena nissaṭassa. <bold>Gambhīraguṇassā</bold>ti paresaṃ ñāṇena appatiṭṭhabhāvā gambhīraguṇassa. Tenāha bhagavā – ‘‘atthi, bhikkhave, aññeva dhammā gambhīrā’’tiādi (dī. ni. 1.28). Ariyāya vā tuṇhībhāvena <bold>monappattassa. Dhamme ṭhitassā</bold>ti dhammakāye suppatiṭṭhitassa. <bold>Saṃvutattassā</bold>ti arakkhiyakāyasamācārāditāya saṃvutasabhāvassa.</paragraph>
<paragraph line="169">Āguṃ na karotītiādīhi <bold>catūhi kāraṇehi, pantasenāsanassā</bold>ti vivittasenāsanassa. <bold>Paṭimantanapaññāyā</bold>ti sabbaparappavādānaṃ viparāvattamantanapaññāya. <bold>Monaṃ vuccati ñāṇaṃ</bold>sabbato kilesānaṃ nidhunanato.</paragraph>
<paragraph line="170"><bold>Isisattamassā</bold>ti sabbaisīsu jeṭṭhassa sādhutamassa. <bold>Seṭṭhappattassā</bold>ti seṭṭhaṃ uttamaṃ sammāsambodhiṃ pattassa. <bold>Akkharādīnī</bold>ti akkharapadabyañjanākāra-niruttiniddesa-saṃkāsanapakāsana-vivaraṇa-vibhajanuttānīkaraṇānīti byañjanatthapadāni. <bold>Samodhānetvā</bold>vineyyajjhāsayānurūpaṃ pakāsanato kathanato padakassa. Puri-saddo ‘‘pubbe’’ti iminā samānatthoti āha – <bold>‘‘purindadassāti sabbapaṭhamaṃ dhammadānadāyakassā’’</bold>ti. Bhagavā asayhaṃ sahituṃ samatthoti āha <bold>‘‘samatthassā’’</bold>ti. Tenāha – ‘‘tathāgataṃ buddhamasayhasāhina’’nti (itivu. 38). <bold>Te pattassā</bold>ti te guṇe anavasesato pattassa. Vitthāretvā saṃkilesavodānadhammaṃ byākarotīti byākaraṇo, byākaraṇo eva <bold>veyyākaraṇo. Tantipada</bold>nti tantiṃ āropetvā ṭhapitaṃ padaṃ.</paragraph>
<paragraph line="171">Taṇhābandhanena sabbena vā kilesabandhanena <bold>abaddhassa. Mahāpaññāyā</bold>ti mahānubhāvāya paññāya, mahāvisayāya vā paññāya. Sabbā hi bhagavato paññā mahānubhāvā, yathāsakaṃ visaye mahāvisayā ca ekādivasena anavasesato mahāvisayā nāma sabbaññutāva. <bold>Ānubhāvadassanaṭṭhenā</bold>ti acchariyācinteyyāparimeyyassa attano ānubhāvassa lokassa dassanaṭṭhena <pageBreak edition="V" number="2.0040" />. <bold>Yakkhassā</bold>ti vā lokena pūjanīyassa <pageBreak edition="M" number="2.0043" />. Ayaṃ upāsako khujjuttarā viya upāsikā sekhapaṭisambhidāppattoti āha <bold>‘‘sotāpattimaggeneva paṭisambhidā āgatā’’</bold>ti. <bold>Kilesappahānavaṇṇaṃ kathento</bold>ti kilesappahānaṃ visayaṃ nimittaṃ katvā vaṇṇaṃ kathento.</paragraph>
<paragraph line="172" number="77"><bold>Sampiṇḍitā</bold>ti sannicitā, ganthitāti attho. <bold>Ime sattā</bold>ti yaṃ yadeva paribbhamantā sattā. <bold>Attanova cintayantī</bold>ti avītataṇhatāya sakaṃyeva payojanaṃ cintenti. Tathā hi mate ñātake anusocantāpi tehi sādhetabbassa attano payojanasseva vasena anusocanti. <bold>Uṇhaṃ ahosī</bold>ti balavatā cittassa santāpena santattaṃ abbhantaraṃ hadayaṭṭhānaṃ khadiraṅgārasantāpitaṃ viya uṇhaṃ ahosi. Tenāha <bold>‘‘lohitaṃ vilīyitthā’’</bold>ti. <bold>Pattamatta</bold>nti ekapattapūramattaṃ. Abhisamayasādhikāya catusaccadesanāya saṅkhepeneva desitattā āha – <bold>‘ugghaṭitaññupuggalassa vasena dhammadesanā pariniṭṭhitā’’</bold>ti.</paragraph>
<centered line="173">Upālisuttavaṇṇanāya līnatthappakāsanā samattā.</centered>
<subhead line="174">7. Kukkuravatikasuttavaṇṇanā</subhead>
<paragraph line="175" number="78"><bold>Koliyesū</bold>ti <pageBreak edition="V" number="2.0041" />bahuvacanavasenāyaṃ pāḷi āgatā. <bold>Evaṃnāmake janapade</bold>ti atthavacanaṃ kasmā vuttanti āha <bold>‘‘so hī’’</bold>tiādi. Na niyamitoti ‘‘asukamhi nāma vihāre’’ti na niyametvā vutto. <bold>Senāsaneyevā</bold>ti āvāseyeva, na rukkhamūlādike. Vesakiriyā ghāsaggahaṇādinā samādātabbaṭṭhena govataṃ, tasmiṃ niyutto <bold>govatiko</bold>. Tenāha <bold>‘‘samādinnagovato’’</bold>ti. Yaṃ sandhāyāhu vedavedino – ‘‘gacchaṃ bhakkheti, tiṭṭhaṃ mutteti, upāhā udakaṃ dhūpeti, tiṇāni chindatī’’tiādi. <bold>Ayaṃ acelo</bold>ti acelakapabbajjāvasena <bold>acelo,</bold>purimo pana govatiko <bold>kukkuravatiko</bold>ti ettha vuttanayānusārena attho vattabbo. <bold>Palikuṇṭhitvā</bold>ti ubho hatthe ubho pāde ca samiñjitvā. ‘‘Ukkuṭiko hutvā’’tipi vadanti. Gamanaṃ nipphajjanaṃ gatīti āha – <bold>‘‘kā</bold><pageBreak edition="M" number="2.0044" /><bold>gatīti kā nipphattī’’</bold>ti. Nipphattipariyosānā hi vipākadhammappavatti. Katūpacitakammavasena abhisampareti etthāti <bold>abhisamparāyo,</bold>paraloko. Tatthassa ca nipphattiṃ pucchatīti āha – <bold>‘‘abhisamparāyamhi kattha nibbattī’’</bold>ti. <bold>Kukkuravatasamādāna</bold>nti kukkurabhāvasamādānaṃ, ‘‘ajja paṭṭhāya ahaṃ kukkuro’’ti kukkurabhāvādhiṭṭhānaṃ.</paragraph>
<paragraph line="176" number="79"><bold>Paripuṇṇa</bold>nti yattakā kukkuravikārā, tehi paripuṇṇaṃ. Tenāha <bold>‘‘anūna’’</bold>nti. <bold>Abbokiṇṇa</bold>nti tehi avomissaṃ. <bold>Kukkurācāra</bold>nti kukkurānaṃ gamanākārotiādiācārena kukkurabhāvādhiṭṭhānacittamāha. Tathā tathā ākappetabbato <bold>ākappo,</bold>pavattiākāro. So panettha gamanādikoti āha <bold>‘‘kukkurānaṃ gamanākāro’’</bold>tiādi. <bold>Ācārenā</bold>ti kukkurasīlācārena. <bold>Vatasamādānenā</bold>ti kukkuravatādhiṭṭhānena. Kukkuracariyādiyeva <bold>dukkaratapacaraṇaṃ</bold>. Tena gativipariyesākārena pavattā laddhi. <bold>Assa</bold>kukkuravatikassa <bold>aññā gati natthī</bold>ti itaragatiṃ paṭikkhipati, itarāsaṃ pana sambhavo eva natthīti. <bold>Nipajjamāna</bold>nti vatasīlādīnaṃ saṃgopanavasena sijjhamānaṃ. Yathā sakammakadhātusaddā atthavisesavasena akammakā honti ‘‘vibuddho puriso vibuddho kamalasaṇḍo’’ti, evaṃ atthavisesavasena akammakāpi sakammakā hontīti dassento <bold>‘‘na paridevāmi na anutthunāmī’’</bold>tiādimāha. <bold>Anutthuna</bold>saddo ca sakammakavasena payujjati ‘‘purāṇāni anutthuna’’ntiādīsu. <bold>Ayañcettha payogo</bold>ti iminā gāthāyañca anutthunanarodanaṃ adhippetanti dasseti.</paragraph>
<paragraph line="177" number="80"><bold>Vuttanayenevā</bold>ti <pageBreak edition="V" number="2.0042" />iminā <bold>govata</bold>nti govatasamādānaṃ. <bold>Gosīla</bold>nti gavācāraṃ. <bold>Gocitta</bold>nti ‘‘ajja paṭṭhāya gohi kātabbaṃ karissāmī’’ti uppannacittanti imamatthaṃ atidisati. Gvākappe pana vattabbaṃ avasiṭṭhaṃ <bold>‘‘kukkurākappe vuttasadisamevā’’</bold>ti imināva atidiṭṭhaṃ, visiṭṭhañca <bold>yathā pana tatthā</bold>tiādinā vuttameva. Yaṃ panettha vattabbaṃ, taṃ kukkuravatādīsu vuttanayameva.</paragraph>
<paragraph line="178" number="81"><bold>Ekaccakammakiriyāvasenā</bold>ti ekaccassa akusalakammassa kusalakammassa karaṇappasaṅgena. <bold>Imesa</bold>nti govatikakukkuravatikānaṃ. <bold>Kiriyā</bold>ti govatabhāvanādivasena pavattā kiriyā. <bold>Pākaṭā bhavissatī</bold>ti ‘‘imasmiṃ kammacatukke idaṃ nāma kammaṃ bhajatī’’ti pākaṭā bhavissati.</paragraph>
<paragraph line="179"><bold>Kāḷaka</bold>nti <pageBreak edition="M" number="2.0045" />(a. ni. ṭī. 2.4.232) malīnaṃ, cittassa apabhassarabhāvakaraṇanti attho. Taṃ panettha kammapathasampattameva adhippetanti āha <bold>‘‘dasaakusalakammapatha’’</bold>nti. <bold>Kaṇha</bold>nti kaṇhābhijātihetuto vā kaṇhaṃ. Tenāha <bold>‘‘kaṇhavipāka’’</bold>nti. Apāyūpapatti manussesu ca dobhaggiyaṃ kaṇhavipāko, yathā tamabhāvo vutto, ekattaniddesena pana <bold>‘‘apāye nibbattanato’’</bold>ti vuttaṃ, nibbattāpanatoti attho. <bold>Sukka</bold>nti odātaṃ, cittassa pabhassarabhāvakaraṇanti attho, sukkābhijātihetuto vā sukkaṃ. Tenāha <bold>‘‘sukkavipāka’’</bold>nti. Saggūpapatti manussaloke sobhaggiyañca sukkavipāko, yathā ca jotibhāvo vutto, ekattaniddesena pana <bold>‘‘sagge nibbattanato’’</bold>ti vuttaṃ, nibbattāpanatoti attho, <bold>vomissakakamma</bold>nti kālena kaṇhaṃ, kālena sukkanti evaṃ missakavasena katakammaṃ. <bold>‘‘Sukhadukkhavipāka’’</bold>nti vatvā sukhadukkhānaṃ pavattiākāraṃ dassetuṃ <bold>‘‘missakakammañhī’’</bold>tiādi vuttaṃ. Kammassa kaṇhasukkasamaññā kaṇhasukkābhijātihetutāyāti, apaccayagāmitāya tadubhayavinimuttassa kammakkhayakarakammassa idha sukkapariyāyopi na icchitoti āha – <bold>‘‘ubhaya…pe… asukkanti vutta’’</bold>nti. Tattha <bold>ubhayavipākassā</bold>ti yathādhigatassa vipākassa. Sampattibhavapariyāpanno hi vipāko idha ‘‘sukkavipāko’’ti adhippeto, na accantaparisuddho.</paragraph>
<paragraph line="180"><bold>Sadukkha</bold>nti attanā uppādetabbena dukkhena sadukkhaṃ, dukkhasaṃvattanikanti attho. ‘‘Imasmiṃ sutte cetanā dhuraṃ, upālisutte (ma. ni. 2.56) kamma’’nti heṭṭhā vuttampi atthaṃ idha sādhayati vijānanatthaṃ. <bold>Abhisaṅkharitvā</bold>ti āyūhitvā. Taṃ pana paccayasamavāyasiddhito saṃkaḍḍhanaṃ piṇḍanaṃ viya hotīti āha – <bold>‘‘saṅkaḍḍhitvā, piṇḍaṃ katvāti attho’’</bold>ti, <bold>sadukkhaṃ loka</bold>nti <pageBreak edition="V" number="2.0043" />apāyalokamāha. <bold>Vipākaphassā</bold>ti phassasīsena tattha vipākapavattamāha. <bold>Bhūtakammato</bold>ti nibbattakammato attanā katūpacitakammato. <bold>Yathābhūta</bold>nti yādisaṃ. <bold>Kammasabhāgavasenā</bold>ti kammasarikkhakavasena. <bold>Upapatti hotī</bold>ti apadādibhedā upapatti. <bold>Kammena viya vuttā</bold>ti yaṃ karoti, tena upapajjatīti ekakammeneva jāyamānā viya vuttā apadādibhedā. <bold>Upapatti ca nāma vipākena hoti</bold>vipāke sambhavante ekaṃsena te upapattivisesā sambhavanti. Yadi evaṃ kasmā ‘‘tena upapajjatī’’ti upapattikammahetukā vuttāti āha <bold>‘‘yasmā panā’’</bold>tiādi. <bold>Yena kammavipākena nibbatto</bold>ti <pageBreak edition="M" number="2.0046" />yena kammavipākena vipaccamānena ayaṃ satto nibbattoti vuccati. <bold>Taṃkammavipākaphassā</bold>ti tassa tassa kammassa vipākabhūtā phassā. Kammena dātabbaṃ dāyaṃ tabbipākaṃ ādiyantīti <bold>kammadāyādā,</bold>phassā. Kammassa dāyajjatā kammaphalassa dāyajjaṃ, tasmā vuttaṃ <bold>‘‘kammadāyajjā’’</bold>ti. Tenāha <bold>‘‘kammameva nesaṃ dāyajjaṃ santaka’’</bold>nti.</paragraph>
<paragraph line="181"><bold>Tisso ca heṭṭhimajjhānacetanā</bold>ti idaṃ abyābajjhavedanaṃ vediyanaekantasukhuppattiyā hetubhāvasādhanaṃ. Yadi evaṃ yathāvuttā <bold>jhānacetanā tāva hotu</bold>ekantasukhuppattihetubhāvato. <bold>Kāmāvacarā kintī</bold>ti kāmāvacarā pana kusalacetanā taṃsabhāvābhāvato kinti kena pakārena <bold>abyābajjhamanosaṅkhāro nāma jāto</bold>ti codeti, itaro pana na sabbā kāmāvacarakusalacetanā tathā gahitā, atha kho ekaccā jhānacetanānukūlāti dassento <bold>‘‘kasiṇasajjanakāle kasiṇāsevanakāle labbhantī’’</bold>ti āha. Tattha kasiṇāsevanacetanā gahetabbā, sā upacārajjhānassa sādhikā. Tena <bold>kāmāvacaracetanā paṭhamajjhānacetanāya ghaṭitā</bold>ti kasiṇasajjanacetanāpi kadāci tādisā hotīti gahitā. Parikammādivasena hi pavattā bhāvanāmayā kāmāvacarakusalacetanā paṭhamajjhānassa āsannatāya vuttā. <bold>Catutthajjhānacetanā tatiyajjhānacetanāya ghaṭitā</bold>ti idaṃ ekattakāyaekattasaññīsattāvāsavatāya taṃsarikkhakā upekkhāpi īdisesu ṭhānesu sukhasarikkhatā, evaṃ santasabhāvatā ñāṇasahitatā ca. Keci pana catutthajjhānacetanānuguṇāti nidassentā kasiṇasajjanakāle kasiṇajjhānakāle kasiṇāsevanakāle labbhatīti tatiyajjhānacetanāya āsannaghaṭitatā vuttāti vadanti, taṃ tesaṃ matimattaṃ, vuttanayeneva tāsaṃ ghaṭitatā veditabbā. <bold>Ubhayamissakavasenā</bold>ti ubhayesaṃ kusalākusalasaṅkhārānaṃ sukhadukkhānañca missakabhāvavasena. <bold>Vemānikapetāna</bold>nti idaṃ bāhullato vuttaṃ, itaresampi vinipātikānaṃ kālena dukkhaṃ hotiyeva.</paragraph>
<paragraph line="182"><bold>Tassa</bold><pageBreak edition="V" number="2.0044" /><bold>pahānāyā</bold>ti tassa yathāvuttassa kammassa anuppattidhammatāpādanāya. <bold>Yā cetanā</bold>ti yā apacayagāminicetanā. <bold>Kammaṃ patvā</bold>ti sukhakammanti vuccamāne <bold>maggacetanāya añño paṇḍarataro dhammo nāma natthi</bold><pageBreak edition="M" number="2.0047" />accantapārisuddhibhāvato. <bold>Akaṇhā asukkāti āgatā</bold>ti ettha sukkabhāvapaṭikkhepakāraṇaṃ heṭṭhā vuttanayameva. Tenāha <bold>‘‘idaṃ pana kammacatukkaṃ patvā’’</bold>tiādi.</paragraph>
<paragraph line="183" number="82"><bold>Aniyyānikapakkhe</bold>ti aceḷakapabbajjāya kukkuravate ca. <bold>Yoge</bold>ti ñāyadhammapaṭipattiyanti attho. <bold>Yonenā</bold>ti yo titthiyaparivāso tena bhagavatā <bold>paññatto</bold>. Yaṃ titthiyaparivāsaṃ samādiyitvāti ayamettha yojanā. <bold>Ghaṃsitvā</bold>suvaṇṇaṃ viya nighaṃsoppale. <bold>Koṭṭetvā</bold>hatthena viya kulālabhājanaṃ.</paragraph>
<paragraph line="184"><bold>Vūpakaṭṭho</bold>ti vivitto ekībhūto. <bold>Pesitatto</bold>ti nibbānaṃ pati pesitatto. Kāmaṃ <bold>tadanuttaraṃ brahmacariyapariyosānaṃ…pe… vihāsīti</bold>imināva arahattanikūṭena desanā niṭṭhāpitā hoti, āyasmato pana seniyassa paṭipattikittanaparametaṃ ujukaṃ āpannaarahattabhāvadīpanaṃ, yadidaṃ ‘‘aññataro kho panā’’tiādivacananti āha <bold>‘‘arahattanikūṭenevā’’</bold>ti. Arahattādhigamoyeva tassa tesaṃ <bold>abbhantaratā</bold>. Sesaṃ sabbaṃ suviññeyyameva.</paragraph>
<centered line="185">Kukkuravatikasuttavaṇṇanāya līnatthappakāsanā samattā.</centered>
<subhead line="186">8. Abhayarājakumārasuttavaṇṇanā</subhead>
<paragraph line="187" number="83">Jātiyā <pageBreak edition="V" number="2.0045" />asamāno nihīnācariyo paradattūpajīvikāya mātuyā kucchiyaṃ jāto pādasikaputto. Nindāvasena vadati etenāti vādo aguṇoti āha – <bold>‘‘vādaṃ āropehīti dosaṃ āropehī’’</bold>ti. Nibbattavasena nirayaṃ arahati, nirayasaṃvattaniyena vā kammena niraye niyutto <bold>nerayiko. Āpāyiko</bold>ti etthāpi eseva nayo. Avīcimhi uppajjitvā tattha āyukappasaññitaṃ antarakappaṃ tiṭṭhatīti <bold>kappaṭṭho</bold>. Nirayūpapattipariharaṇavasena tikicchituṃ sakkuṇeyyoti tekiccho, na tekiccho <bold>atekiccho. Dve ante mocetvā</bold>ti pharusaṃ vā appiyaṃ vā kappeyyāti dve koṭṭhāse muñcitvā <pageBreak edition="M" number="2.0048" />te anāmasitvā pucchitaṃ atthaṃ tato bahi karonto uggilati nāma. Taṃ pana evaṃ kātuṃ na sakkotīti āha – <bold>‘‘uggilituṃ bahi nīharituṃ na sakkhitī’’</bold>ti. Evamevāyaṃ pucchā na gahetabbā, ayamettha dosoti taṃ apucchaṃ karonto apanayanto ogilati nāma, tathā pana asakkonto patiṭṭhāpento na ogilati nāma, bhagavā pana tamatthaṃ okāsampi akaronto ubhayathāpi asakkhīti veditabbo. Kathaṃ? Bhagavā hi <bold>‘‘na khvettha rājakumāra ekaṃsenā’’</bold>ti vadanto nigaṇṭhassa adhippāyaṃ viparivatteti, ubho ante mocetvā pañhaṃ vissajjesi, evaṃ tāva uggilituṃ asakkhi. ‘‘Na tatra rājakumāra ekaṃsenā’’ti vadanto eva ca ‘‘nāyaṃ pucchā evaṃ avibhāgena pucchitabbā, vibhajitvā pana pucchitabbā’’ti pucchāya dosaṃ dīpento taṃ hārento ogilitumpi sakkhatīti.</paragraph>
<paragraph line="188"><bold>Uṭṭhātuṃ na sakkhissati</bold>cittassa aññathā pavattiyā. Abhayo dve magge kataparicayo cheko nipuṇo vādasīlo ca hutvā vicarati. Tenāha – <bold>‘‘so vādajjhāsayatāya tassa vacanaṃ sampaṭicchanto ‘evaṃ, bhante’ti āhā’’</bold>ti.</paragraph>
<paragraph line="189" number="85"><bold>Evarūpa</bold>nti yā paresaṃ appiyā amanāpā duruttavācā, evarūpā vācā, na pana pharusavācā. Pharusavācāya hi setughāto tathāgatānaṃ. Cetanāpharusatāya hi pharusavācā icchitā, na paresaṃ appiyatāmattena. <bold>Naṭṭhā nigaṇṭhā</bold>ogilikādisammatassa pañhassa ekavacanena viddhaṃsitattā.</paragraph>
<paragraph line="190" number="86">Dārakassa aṅke nisīdanassa kāraṇaṃ dassetuṃ <bold>‘‘lesavādino’’</bold>tiādi vuttaṃ. Tattha <bold>lesavādino</bold>ti <pageBreak edition="V" number="2.0046" />chalavādino, vādamagge vā aparipuṇṇatāya lesamatteneva vādasīlā. <bold>Osaṭasaṅgāmo</bold>ti anekavāraṃ paravādamaddanavasena otiṇṇavādasaṅgāmo. <bold>Vijjhitvā</bold>ti nakhena vijjhitvā. <bold>Imamevā</bold>ti yvāyaṃ dārako attano vādabhaṅgapariharaṇatthaṃ iminā aṅke nisīdāpito, imameva <bold>assa dārakaṃ</bold>upamaṃ nissayaṃ katvā <bold>vādaṃ bhindissāmi</bold>. ‘‘Assa vādaṃ appaṭitatāya upamāya bhañjissāmī’’ti <bold>cintetvā</bold>.</paragraph>
<paragraph line="191"><bold>Apaneyyaṃ</bold><pageBreak edition="M" number="2.0049" /><bold>assa aha</bold>nti assa dārakassa mukhato ahaṃ taṃ apaneyyaṃ. Abhūtatthova abhūtaṃ uttarapadalopenāti āha <bold>‘‘abhūtanti abhūtattha’’</bold>nti. Atacchanti tasseva vevacananti āha <bold>‘‘atacchanti na taccha’’</bold>nti. <bold>Abhūta</bold>nti vā asantaṃ avijjamānaṃ. <bold>Ataccha</bold>nti atathākāraṃ. <bold>Anatthasaṃhita</bold>nti diṭṭhadhammikena, samparāyikena vā anatthena saṃhitaṃ, anatthe vā saṃhitaṃ, na atthoti vā anattho, atthassa paṭipakkho sabhāvo, tena saṃhitanti <bold>anatthasaṃhitaṃ,</bold>pisuṇavācaṃ samphappalāpañcāti attho. Evamettha catubbidhassapi vacīduccaritassa gahitatā daṭṭhabbā.</paragraph>
<paragraph line="192"><bold>Duppayutto</bold>ti duppaṭipanno. <bold>Na taṃ tathāgato bhāsati</bold>abhūtatādidosaduṭṭhattā. <bold>Tampi tathāgato na bhāsati</bold>bhūtatthepi anatthasaṃhitatādidosaduṭṭhattā.</paragraph>
<paragraph line="193">Ṭhānaṃ kāraṇaṃ etissā atthīti ṭhāniyā ka-kārassa ya-kāraṃ katvā, na ṭhāniyāti aṭṭhāniyā, nikkāraṇā ayuttiyuttā, sā eva kathāti <bold>aṭṭhāniyakathā. Attapaccakkhakathaṃ kathemā</bold>ti attanā eva paccakkhaṃ katvā pavattiyamānaṃ chalakathaṃ kathema.</paragraph>
<paragraph line="194">Gāmikamahallako ‘‘ime maṃ vañcetukāmā, ahameva dāni ime vañcessāmī’’ti cintetvā <bold>‘‘evaṃ bhavissatī’’</bold>tiādimāha. <bold>‘‘Na mayaṃ dāsā’’tipi vattuṃ nāsakkhiṃsu</bold>pubbe tathākatikāya katattā.</paragraph>
<paragraph line="195"><bold>Tatiyaṃ tatiyamevā</bold>ti dvīsupi pakkhesu tatiyaṃ tatiyameva vācaṃ. <bold>Bhāsitabbakālaṃ anatikkamitvā</bold>ti yassa yadā yathā bhāsitabbaṃ, tassa tadā tatheva ca bhāsanato bhāsitabbaṃ kāraṇaṃ bhāsitabbakālañca anatikkamitvāva bhāsati.</paragraph>
<paragraph line="196" number="87"><bold>Ṭhānuppattikañāṇenā</bold>ti <pageBreak edition="V" number="2.0047" />ṭhāne eva uppajjanakañāṇena. Tasmiṃ tasmiṃ kāraṇe tassa taṃ taṃ avatthāya uppajjanakañāṇena, dhammānaṃ yathāsabhāvato avabujjhanasabhāvoti <bold>dhammasabhāvo</bold>. Dhamme sabhāvadhamme anavasese vā yāthāvato upadhāretīti <bold>dhammadhātu,</bold>sabbaññutā. Tenāha <bold>‘‘sabbaññutaññāṇassetaṃ adhivacana’’</bold>nti. <bold>Suppaṭividdha</bold>nti sabbaṃ ñeyyadhammaṃ suṭṭhu paṭivijjhanavasena, suṭṭhu paṭividdhanti attho. Tenāha <bold>‘‘hatthagataṃ bhagavato’’</bold>ti. <bold>Neyyapuggalavasena pariniṭṭhitā</bold>ti kathāparivibhāgena ayameva <pageBreak edition="M" number="2.0050" />desanā cattāri ariyasaccāni dassento arahattaṃ paccakkhāsīti.</paragraph>
<centered line="197">Abhayarājakumārasuttavaṇṇanāya līnatthappakāsanā samattā.</centered>
<subhead line="198">9. Bahuvedaniyasuttavaṇṇanā</subhead>
<paragraph line="199" number="88"><bold>Pañcakaṅgo</bold>ti <pageBreak edition="V" number="2.0048" />vaḍḍhakīkiccasādhane vāsiādipañcakaṃ aṅgaṃ saṃdhanaṃ etasminti pañcakaṅgo. Thambhādivatthūnaṃ thapanaṭṭhena <bold>thapati. Paṇḍitaudāyitthero,</bold>na kāḷudāyī thero.</paragraph>
<paragraph line="200" number="89">Pariyāyati attano phalaṃ vattetīti <bold>pariyāyo,</bold>kāraṇaṃ. Vedanāsannissito ca kāyikacetasikabhāvo <bold>kāraṇaṃ</bold>. Tenāha – <bold>‘‘kāyikacetasikavasena dve veditabbā’’</bold>ti. Tattha pasādakāyasannissitā kāyikā, cetosannissitā cetasikā. <bold>Sukhādivasena tisso</bold>ti ettha sukhanadukkhanupekkhanāni sukhādivedanāya kāraṇaṃ. Tāni hi pavattinimittāni katvā tattha sukhādisaddappavatti, iminā nayena sesesupi yathārahaṃ kāraṇaṃ niddhāretvā vattabbaṃ. <bold>Upavicāravasenā</bold>ti ārammaṇaṃ upecca savisesapavattivasena. Yasmiñhi ārammaṇe somanassavedanā pavattati, ārammaṇatāya taṃ upagantvā itaravedanāhi visiṭṭhatāya savisesaṃ tattha pavatti. Tenāha <bold>‘‘somanassaṭṭhāniyaṃ rūpaṃ upavicaratī’’</bold>ti. Esa nayo sesavedanāsu <bold>gehassitānī</bold>ti gehanissitāni.</paragraph>
<paragraph line="201" number="90"><bold>Pariyāyenā</bold>ti ‘‘idamettha dukkhasminti vadāmī’’ti vuttaṭṭhānaṃ sandhāya vadati. <bold>Taṃ dassento</bold>ti kāmañcettha sutte – ‘‘dvepānanda, vedanā vuttā’’ti dve ādiṃ katvā vedanā dassitā, ekāpi pana dassitā evāti dassento. <bold>Upatthambhetu</bold>nti ekāpi vedanā vuttā mayā pariyāyena, evaṃ sati dvepi vattabbāti evaṃ tassa vādaṃ upatthambhetuṃ. Kathaṃ pana ekā vedanā vuttāti? Yaṃ kiñci vedayitaṃ sukhaṃ vā dukkhaṃ vā adukkhamasukhaṃ vā, idamettha dukkhasminti vadāmīti. Yaṃ panettha vattabbaṃ, taṃ <bold>itivuttakavaṇṇanāyaṃ</bold>(itivu. aṭṭha. 52 ādayo) paramatthadīpaniyaṃ vuttanayena veditabbaṃ.</paragraph>
<paragraph line="202">Kathaṃ <pageBreak edition="M" number="2.0051" />panettha rūpāvacaracatutthe arūpesu saññāvedayitanirodhe sukhaṃ uddhatanti āha <bold>‘‘ettha cā’’</bold>tiādi. <bold>Santaṭṭhenā</bold>ti paṭipakkhadhammānaṃ vūpasantabhāvena. <bold>Paṇītaṭṭhenā</bold>ti bhāvanāvisesavisiṭṭhena atappakabhāveneva seṭṭhabhāvena ca, paccayavisesena padhānabhāvaṃ nītantipi paṇītaṃ. <bold>Vedayitasukhaṃ</bold>nāma vedanābhūtaṃ sukhanti katvā. <bold>Avedayitasukhaṃ nāma yāvatā niddukkhatā, tāvatā sukhanti vuccatīti.</bold>Atha vā<bold>nirodho</bold>suṭṭhu khādati khanati kāyikacetasikābādhanti <pageBreak edition="V" number="2.0049" />vattabbataṃ arahati sattāhampi tattha dukkhassa nirujjhanato. Tenāha <bold>‘‘niddukkhabhāvasaṅkhātena sukhaṭṭhenā’’</bold>ti.</paragraph>
<paragraph line="203" number="91"><bold>Yasmiṃ yasmiṃ</bold>bhave, cittuppāde, avatthāya vā niddukkhabhāvo, dukkhassa paṭipakkhatā anupalabbhanena dukkhavivittaṃ, taṃ sukhasmiṃyeva paññapeti. Sesaṃ suviññeyyameva.</paragraph>
<centered line="204">Bahuvedanīyasuttavaṇṇanāya līnatthappakāsanā samattā.</centered>
<subhead line="205">10. Apaṇṇakasuttavaṇṇanā</subhead>
<paragraph line="206" number="93"><bold>Nānāvidhā</bold>ti <pageBreak edition="V" number="2.0050" />nānāvidhadiṭṭhikā <bold>samaṇabrāhmaṇā</bold>ti pabbajjāmattena samaṇā, jātimattena brāhmaṇā ca. <bold>Dassana</bold>nti diṭṭhi. <bold>Gahita</bold>nti abhinivissa gahitaṃ. Iti te attano dassanaṃ gahetukāmā pucchanti. <bold>Vinā dassanena loko na niyyātī</bold>ti vimokkhabhāvanāya ekena dassanena vinā loko saṃsāradukkhato na nigacchati. <bold>Ekadiṭṭhiyampi patiṭṭhātuṃ nāsakkhiṃsu</bold>saddhākārābhāvato. Tathā hi te imāya desanāya saraṇesu patiṭṭhahiṃsu. Yasmā aviparīte saddheyyavatthusmiṃ uppannasaddhā ‘‘ākāravatī’’ti adhippetā, tasmā yo loke aviparītadhammadesanā, ayamevesāti pavattā maggasādhanagatāya saddhāya kāraṇabhāvato tannissayā saddhā, sā <bold>ākāravatī</bold>ti vuttā. Avatthusmiñhi saddhā ayuttakāraṇatāya na ākāravatī. <bold>Ākāravatī</bold>ti ettha <bold>vatī</bold>-saddo na kevalaṃ atthitāmattadīpako, atha kho atisayatthadīpako pāsaṃsatthadīpako vā daṭṭhabbo. Tena <bold>ākāravatī</bold>ti saddheyyavatthuvasena atisayakāraṇavatīti vā pāsaṃsakāraṇavatīti vā <pageBreak edition="M" number="2.0052" />ayamettha attho. <bold>Apaṇṇako</bold>ti ettha yathā kañci atthaṃ sādhetuṃ āraddhassa payogo viraddho, tattha akārako viya hoti punapi ārabhitabbatāya. <bold>Aviraddho</bold>pana atthassa sādhanato apaṇṇako, evaṃ ayampi dhammo abhibhavitvā pavattanato ekaṃsato ‘‘apaṇṇako’’ti vutto. Tenāha <bold>‘‘aviraddho advejjhagāmī ekaṃsagāhiko’’</bold>ti.</paragraph>
<paragraph line="207" number="94"><bold>Tabbipaccanīkabhūtā</bold>ti tassā micchādiṭṭhiyā paccanīkabhūtā.</paragraph>
<paragraph line="208" number="95"><bold>Nesa</bold>nti kusalānaṃ dhammānaṃ. <bold>Akusalato nikkhantabhāve</bold>ti asaṃkiliṭṭhabhāve. <bold>Ānisaṃso</bold>ti suddhavipākatā. <bold>Visuddhipakkho</bold>ti visuddhibhāvo pariyodātatā. Abhūtadhammassa diṭṭhibhāvassa saññāpanā ācikkhanā <bold>abhūtadhammasaññāpanā</bold>. Sāvajjesu paramavajje micchādassane paggahaṇanti kuto susīlyassa paggahoti āha – <bold>‘‘micchādassanaṃ gaṇhantasseva susīlyaṃ pahīnaṃ hotī’’</bold>ti. <bold>Micchādiṭṭhiādayo</bold>ti ettha micchāsaṅkappo paralokābhāvacintā, micchāvācā paralokābhāvavādabhūto musāvādo, ariyānaṃ paccanīkatādayo. <bold>Aparāparaṃ uppajjanavasenā</bold>ti punappunaṃ citte uppajjanavasena. <bold>Pāpakā akusalā dhammā</bold>ti paccavekkhaṇasaññāpanādikāle uppajjanakā tathāpavattā akusalakhandhā.</paragraph>
<paragraph line="209"><bold>Kaliggaho</bold>ti <pageBreak edition="V" number="2.0051" />anatthapariggaho. So pana yasmā diṭṭheva dhamme abhisamparāyañca parājayo hotīti āha <bold>‘‘parājayaggāho’’</bold>ti. <bold>Dussamatto</bold>ti ettha <bold>du</bold>-saddo ‘‘samādinno’’ti etthāpi ānetvā yojetabboti āha <bold>‘‘dupparāmaṭṭho’’</bold>ti. Yathā dupparāmaṭṭho hoti, evaṃ samādinno dussamatto dusamādinno vutto. <bold>Sakavādameva pharitvā</bold>ti attano natthikavādameva ‘‘idameva saccaṃ moghamañña’’nti (ma. ni. 2.187; 3.27-28) avadhārento aññassa okāsaadānavasena pharitvā. Tenāha <bold>‘‘adhimuccitvā’’</bold>ti. ‘‘Sambuddho’’tiādi adhimuccanākāradassanaṃ. <bold>Riñcatī</bold>ti viveceti apaneti. Tenāha <bold>‘‘vajjetī’’</bold>ti.</paragraph>
<paragraph line="210" number="96"><bold>Kaṭaggaho</bold>ti kataṃ sabbaso siddhimeva katvā gahaṇaṃ. So pana jayalābho hotīti vuttaṃ <bold>‘‘jayaggāho’’</bold>ti. <bold>Suggahito</bold>ti suṭṭhukaraṇavasena gahito. <bold>Suparāmaṭṭho</bold>ti suṭṭhu parāparaṃ āsevanavasena āmaṭṭho <pageBreak edition="M" number="2.0053" />. Ubhayenapi tassa kammassa katūpacitabhāvaṃ dasseti, <bold>sotthibhāvāvahattañca</bold>saggupapattisaṃvattanato pāpasabhāvapahānato ca.</paragraph>
<paragraph line="211" number="97"><bold>Sahatthā karontassā</bold>ti (dī. ni. ṭī. 1.166; saṃ. ni. ṭī. 2.3.211) sahattheneva karontassa. Nissaggiyathāvarādayopi idha sahatthakaraṇeneva saṅgahitā. <bold>Pacanaṃ</bold>dahanaṃ vibādhananti āha <bold>‘‘daṇḍena pīḷentassā’’</bold>ti. <bold>Sokaṃ sayaṃ karontassā</bold>ti parassa sokakāraṇaṃ sayaṃ karontassa, sokaṃ vā uppādentassa. <bold>Parehi</bold>attano vacanakarehi. <bold>Sayampi phandato</bold>ti parassa vibādhanapayogena sayampi phandato. <bold>Atipātayato</bold>ti padaṃ suddhakattuatthe hetukattuatthe ca vattatīti āha <bold>‘‘hanantassapi hanāpentassāpī’’</bold>ti.</paragraph>
<paragraph line="212">Gharassa bhitti anto bahi ca sandhitā hutvā ṭhitā <bold>gharasandhi</bold>. Kiñcipi asesetvā niravasesameva lopoti <bold>nillopo</bold>. Ekāgāre niyutto vilopo <bold>ekāgāriko</bold>. Parito sabbaso panthe hananaṃ <bold>paripantho</bold>. <bold>Pāpaṃ na karīyati</bold>pubbe asato uppādetuṃ asakkuṇeyyattā, tasmā <bold>natthi pāpaṃ</bold>. Yadi evaṃ kathaṃ sattā pāpaṃ paṭipajjantīti āha – <bold>‘‘sattā pana karomāti evaṃsaññino hontī’’</bold>ti. Evaṃ kirassa hoti ‘‘imesañhi sattānaṃ hiṃsādikiriyā na attānaṃ phusati tassa niccatāya nibbikārattā, sarīraṃ pana acetanaṃ kaṭṭhakaliṅgarūpamaṃ, tasmiṃ vikopitepi na kiñci pāpa’’nti. <bold>Khuraneminā</bold>ti nisitakhuramayaneminā. Gaṅgāya dakkhiṇadisā appatirūpadeso, uttaradisā patirūpadesoti adhippāyena ‘‘dakkhiṇañce’’tiādi vuttanti <bold>‘‘dakkhiṇatīre manussā kakkhaḷā’’</bold>tiādimāha.</paragraph>
<paragraph line="213"><bold>Mahāyāga</bold>nti <pageBreak edition="V" number="2.0052" />mahāvijitayaññasadisaṃ mahāyāgaṃ. <bold>Sīlasaṃyamenā</bold>ti kāyikavācasikasaṃvarena. <bold>Saccavacanenā</bold>ti saccavācāya. Tassa visuṃ vacanaṃ loke garutarapuññasammatabhāvato. Yathā hi pāpadhammesu musāvādo garu, evaṃ puññadhammesu saccavācā. Tenāha bhagavā – ‘‘ekaṃ dhammamatītassā’’tiādi (dha. pa. 176). <bold>Vuttanayenevā</bold>ti kaṇhapakkhe vuttanayena. Tattha hi – ‘‘natthi pāpaṃ, natthi pāpassa āgamo’’ti āgataṃ, idha ‘‘atthi puññaṃ, atthi puññassa āgamo’’ti āgataṃ, ayameva viseso. <bold>Sesaṃ vuttasadisamevā</bold>ti <pageBreak edition="M" number="2.0054" />‘‘tesametaṃ pāṭikaṅkha’’nti evamādiṃ sandhāya vadati, taṃ heṭṭhā purimavārasadisaṃ.</paragraph>
<paragraph line="214" number="100"><bold>Ubhayenā</bold>ti hetupaccayapaṭisedhavacanena. <bold>Saṃkilesapaccaya</bold>nti saṃsāre paribbhamanena kilinnassa malinabhāvassa kāraṇaṃ. Vuttavipariyāyena <bold>visuddhipaccaya</bold>nti saddattho veditabbo. <bold>Bala</bold>ntiādīsu sattānaṃ saṃkilesāvahaṃ vodānāvahañca ussāhasaṅkhātaṃ <bold>balaṃ vā,</bold>sūravīrabhāvasaṅkhātaṃ <bold>vīriyaṃ vā,</bold>purisena kattabbo <bold>purisathāmo vā,</bold>so eva paraṃ paraṃ ṭhānaṃ akkamanappattiyā <bold>purisaparakkamo vā natthi na</bold>upalabbhati.</paragraph>
<paragraph line="215">Satvayogato, rūpādīsu sattavisattatāya ca <bold>sattā</bold>. Pāṇanato assāsapassāsavasena pavattiyā <bold>pāṇā</bold>. Te pana so ekindriyādivasena vibhajitvā vadatīti āha <bold>‘‘ekindriyo’’</bold>tiādi. Aṇḍakosādīsu bhavanato <bold>bhūtā</bold>ti vuccantīti āha <bold>‘‘aṇḍakosa…pe… vadantī’’</bold>ti. Jīvanato pāṇaṃ dhārento viya vaḍḍhanato <bold>jīvā</bold>ti evaṃ sattapāṇabhūtajīvesu saddattho veditabbo. Natthi etesaṃ saṃkilesavisuddhīsu vasoti <bold>avasā</bold>. Natthi nesaṃ balaṃ vīriyañcāti <bold>abalā avīriyā. Niyatatā</bold>ti acchejjasuttāvutābhejjamaṇi viya niyatapavattanatāya gatijātibandhapajahavasena niyāmo. <bold>Tattha tattha gamana</bold>nti channaṃ abhijātīnaṃ tāsu tāsu gatīsu upagamanaṃ samavāyena samāgamo. <bold>Sabhāvoyevā</bold>ti yathā kaṇṭakassa tikkhatā, kabiṭṭhaphalānaṃ parimaṇḍalatā, migapakkhīnaṃ vicittākāratā, evaṃ sabbassapi lokassa hetupaccayena vinā tathā tathā pariṇāmo, ayaṃ sabhāvoyeva akittimoyeva. Tenāha <bold>‘‘yena hī’’</bold>tiādi.</paragraph>
<paragraph line="216">Sakuṇe hanatīti <bold>sākuṇiko,</bold>tathā <bold>sūkariko. Luddo</bold>ti aññopi yo koci māgaviko nesādo. Pāpakammapasutatāya <bold>kaṇhābhijāti nāma. Bhikkhū</bold>ti sākiyā bhikkhū, macchamaṃsakhādanato <bold>nīlābhijātīti vadanti</bold>. Ñāyaladdhepi paccaye bhuñjamānā ājīvakasamayassa vilomagāhitāya <bold>‘‘paccayesu kaṇṭake pakkhipitvā khādantī’’</bold>ti vadanti. <bold>Eke pabbajitā</bold><pageBreak edition="V" number="2.0053" />, ye savisesaṃ attakilamathānuyogamanuyuttā. Tathā <pageBreak edition="M" number="2.0055" />hi te kaṇṭake vattentā viya hontīti <bold>kaṇṭakavuttikā</bold>ti vuttā. Ṭhatvā bhuñjanadānapaṭikkhepādivatasamāyogena <bold>paṇḍaratarā. Acelakasāvakā</bold>ti ājīvakasāvake vadati. <bold>Te kira</bold>ājīvakaladdhiyā visuddhacittatāya nigaṇṭhehipi <bold>paṇḍaratarā</bold>. Nandādayo hi tathārūpāya paṭipattiyā pattabbā, tasmā nandādayo nigaṇṭhehi ājīvakasāvakehi ca paṇḍaratarāti vuttā <bold>‘‘sukkābhijātī’’</bold>ti.</paragraph>
<paragraph line="217"><bold>Ayametesaṃ laddhī</bold>ti sākuṇikādibhāvūpagamanena kaṇhābhijātiādīsu dukkhaṃ sukhañca paṭisaṃvedentā anukkamena mahākappānaṃ cullāsītisahassāni khepetvā ājīvakabhāvūpagamanena paramasukkābhijātiyaṃ ṭhatvā saṃsārato sujjhantīti ayaṃ tesaṃ niyati ājīvakānaṃ laddhi.</paragraph>
<paragraph line="218">‘‘Natthi dinna’’nti vadanto natthiko dānassa phalaṃ paṭikkhipatīti āha – <bold>‘‘natthikadiṭṭhi vipākaṃ paṭibāhatī’’</bold>ti. Tathā ceva heṭṭhā saṃvaṇṇitaṃ ‘‘natthikadiṭṭhi hi natthitamāhā’’ti. <bold>Ahetukadiṭṭhi ubhaya</bold>nti kammaṃ vipākañca ubhayaṃ. So hi ‘‘ahetū apaccayā sattā saṃkilissanti visujjhantī’’ti vadanto kammassa viya vipākassapi saṃkilesavisuddhīnaṃ paccayattābhāvavacanato tadubhayaṃ paṭibāhati nāma. <bold>Vipāko paṭibāhito hoti</bold>asati kamme vipākābhāvato. <bold>Kammaṃ paṭibāhitaṃ hoti</bold>asati vipāke kammassa niratthakabhāvāpattito. <bold>Atthato</bold>ti sarūpena. <bold>Ubhayapaṭibāhakā</bold>ti visuṃ visuṃ taṃtaṃdiṭṭhitā vuttāpi sabbe te natthikādayo natthikadiṭṭhiādivasena paccekaṃ tividhadiṭṭhikā eva ubhayapaṭibāhakattā. ‘‘Ubhayapaṭibāhakā’’ti hi hetuvacanaṃ. <bold>Ahetukavādā cā</bold>tiādi paṭiññāvacanaṃ. Yo hi vipākapaṭibāhanena natthikadiṭṭhiko, so atthato kammapaṭibāhanena akiriyadiṭṭhiko, ubhayapaṭibāhanena ahetukadiṭṭhiko ca hoti. Sesadvayepi eseva nayo.</paragraph>
<paragraph line="219"><bold>Sajjhāyantī</bold>ti taṃ diṭṭhidīpakaṃ ganthaṃ uggahetvā paṭhanti. <bold>Vīmaṃsantī</bold>ti tassa atthaṃ vicārenti. <bold>Tesa</bold>ntiādi vīmaṃsanākāradassanaṃ. <bold>Tasmiṃ ārammaṇe</bold>ti yathāparikappitakammaphalābhāvadīpake ‘‘natthi dinna’’ntiādinayappavattāya laddhiyā ārammaṇe. <bold>Micchāsati santiṭṭhatī</bold>ti ‘‘natthi dinna’’ntiādivasena <pageBreak edition="M" number="2.0056" />anussavūpaladdhe atthe tadākāraparivitakkanehi saviggahe viya sarūpato cittassa paccupaṭṭhite cirakālaparicayena ‘‘evameta’’nti nijjhānakkhamabhāvūpagamanena nijjhānakkhantiyā tathā gahite punappunaṃ tatheva āsevantassa bahulīkarontassa micchāvitakkena samādiyamānā micchāvāyāmupatthambhitā ataṃsabhāvaṃ ‘‘taṃsabhāva’’nti gaṇhantī micchāsatīti laddhanāmā taṃladdhisahagatā taṇhā santiṭṭhati <pageBreak edition="V" number="2.0054" />. <bold>Cittaṃ ekaggaṃ hotī</bold>ti yathāvuttavitakkādipaccayalābhena tasmiṃ ārammaṇe avaṭṭhitatāya anekaggaṃ pahāya ekaggaṃ appitaṃ viya hoti. Micchāsamādhipi hi paccayavisesehi laddhabhāvanābalehi kadāci samādhānapatirūpakiccakaro hotiyeva vālavijjhanādīsu viyāti daṭṭhabbaṃ. <bold>Javanāni javantī</bold>ti anekakkhattuṃ tenākārena pubbabhāgiyesu javanavāresu pavattesu sabbapacchime javanavāre satta javanāni javanti. <bold>Paṭhamajavane pana satekicchā honti, tathā dutiyādīsū</bold>ti dhammasabhāvadassanametaṃ, na pana tasmiṃ khaṇe tesaṃ satekicchabhāvāpādanaṃ kenaci sakkā kātuṃ.</paragraph>
<paragraph line="220"><bold>Tatthā</bold>ti tesu tīsu micchādassanesu. <bold>Koci ekaṃ dassanaṃ okkamatī</bold>ti yassa ekasmiṃyeva abhiniveso āsevanā ca pavattā, so ekaṃyeva dassanaṃ okkamati. Yassa pana dvīsu, tīsupi vā abhinivesanā pavattā, so <bold>dve tīṇi okkamati</bold>. Etena yā pubbe ubhayapaṭibāhanatāmukhena vuttā atthasiddhā sabbadiṭṭhikatā, sā pubbabhāgiyā. Yā pana micchattaniyāmokkanti bhūtā, sā yathāsakaṃ paccayasamudāgamasiddhito bhinnārammaṇānaṃ viya visesādhigamānaṃ aññamaññaṃ ekajjhaṃ anuppattiyā asaṃkiṇṇā evāti dasseti. <bold>Ekasmiṃ okkantepī</bold>tiādinā tissannampi diṭṭhīnaṃ samānabalataṃ samānaphalatañca dasseti, tasmā tissopi cetā ekassa uppannā aññamaññaṃ abbokiṇṇā eva, ekāya vipāke dinne itarā anubalappadāyikā honti. <bold>Vaṭṭakhāṇu nāmā</bold>ti idaṃ vacanaṃ neyyatthaṃ, na nītatthanti taṃ vivaritvā dassetuṃ <bold>kiṃ panesā</bold>tiādi vuttaṃ, akusalaṃ nāmetaṃ abalaṃ dubbalaṃ, na kusalaṃ viya mahābalanti āha – <bold>‘‘ekasmiṃyeva attabhāve niyato’’</bold>ti. Aññathā sammattaniyāmo viya micchattaniyāmopi accantiko siyā. Yadi evaṃ vaṭṭakhāṇukajotanā kathanti āha <bold>‘‘āsevanavasena panā’’</bold>tiādi, tasmā yathā ‘‘sakiṃ nimuggo <pageBreak edition="M" number="2.0057" />nimuggova hotī’’ti (a. ni. 7.15) vuttaṃ, evaṃ vaṭṭakhāṇukajotanā. Yādise hi paccaye paṭicca ayaṃ taṃtaṃdassanaṃ okkanto puna kadāci tappaṭipakkhe paccaye paṭicca tato sīsukkhipanamassa na hotīti na vattabbaṃ. Tena vuttaṃ <bold>‘‘yebhuyyenā’’</bold>ti.</paragraph>
<paragraph line="221"><bold>Tasmā</bold>ti yasmā evaṃ saṃsārakhāṇubhāvassapi paccayo akalyāṇajano, tasmā. <bold>Bhūtikāmo</bold>ti diṭṭhadhammikasamparāyikaparamatthānaṃ vasena attano guṇehi vaḍḍhikāmo. Yaṃ panettha keci vadanti ‘‘yathā cirakālabhāvanāya paripākūpagamaladdhabalattā upanissayakusalā akusale sabbaso samucchindanti, evaṃ akusaladhammā tatopi cirakālabhāvanāsambhavato laddhabalā hutvā kadāci kusaladhammepi samucchindanti. Evañca katvā daḷhamicchābhinivesassa micchādiṭṭhikassa vaṭṭakhāṇukabhāvajotanāpi <pageBreak edition="V" number="2.0055" />samatthitā hotī’’ti yathā taṃ ‘‘vassabhaññānaṃ diṭṭhī’’ti, taṃ na, micchattaniyatadhammānaṃ cirakālabhāvanāmattena na paṭipakkhassa pajahanasamatthatā, atha kho dhammatāsiddhena paccayavisesāhitasāmatthiyena attano pahāyakasabhāvena pahāyakabhāvo bhāvanākusalānaṃyeva vutto, akusalānaṃyeva ca pahātabbabhāvo ‘‘dassanena pahātabbā’’tiādinā nayena, akusalānaṃyeva dubbalabhāvo ‘‘abalānaṃ balīyantī’’tiādinā (su. ni. 776; mahāni. 5) (yuttināpi nāmato vā adhigamaniyo āloko ālokabhāvato bāhirāraṇekā viya na cettha paṭiññatte bhāvesatā sotuno āsaṃkitabbā visesavassa sādhetabbato sāmaññassa ca sotubhāvena adhippetattā veda-saddassa lopo dīpe sabhāve sādhane yathā taṃ saddayabhāvassa nāpi visuddhakaanumānādivirodhasambhāvato. Na hi sakkā antarālokassa bāhirālokassa viya rūpakāyaṃ upādāya rūpatā cakkhuviññeyyattādike patiṭṭhāpetuṃ sakkāti vuttaṃ, nanupi antarāloko aviggahattā vedanā viyāti saddheva ñāṇālokassa avijjandhakārā viya vidhamaniyabhāve sabbesampi kusaladhammānaṃ kenacipi akusaladhammena samucchindaniyatā siddhāva hoti). Vaṭṭakhāṇukacodanāya yaṃ vattabbaṃ, taṃ heṭṭhā vuttamevāti tiṭṭhatesā bālajanavikatthanā.</paragraph>
<paragraph line="222" number="103"><bold>Jhānacittamayā</bold>ti <pageBreak edition="M" number="2.0058" />rūpāvacarajjhānacittena nibbattā. Tathā hi tesaṃ visesena jhānamanasā nibbattattā ‘‘manomayā’’ti vuttā, avisesena pana abhisaṅkhāramanasā sabbepi sattā manomayā eva. <bold>Saññāmayā</bold>ti etthāpi eseva nayo. Tenāha <bold>‘‘arūpajjhānasaññāyā’’</bold>ti. <bold>Aya</bold>nti rūpitābhāvapaṭipajjanakapuggalo. <bold>Appaṭiladdhajjhāno</bold>ti anadhigatarūpajjhāno. <bold>Tassapī</bold>ti takkinopi. <bold>Rūpajjhāne kaṅkhā natthi</bold>anussavavasena laddhavinicchayattā.</paragraph>
<paragraph line="223" number="104"><bold>Sārāgāyā</bold>ti sarāgabhāvāya. <bold>Santike</bold>ti samīpe, na thāmagatā diṭṭhinātidūrattā sarāgā, na sampayuttattā. Sā hi na thāmagatā vaṭṭapariyāpannesu dhammesu rajjatīti viññāyatīti āha – <bold>‘‘rāgavasena vaṭṭe rajjanassā’’</bold>ti. Sabbepi saṃyojanā taṇhāvaseneva sambhavantīti āha – <bold>‘‘taṇhāvasena saṃyojanatthāyā’’</bold>ti. <bold>Āruppe panassa kaṅkhā natthī</bold>ti anussavavasena laddhanicchayaṃ sandhāya vuttaṃ. Kāmaṃ duggatidukkhānaṃ ekantasaṃvattanena natthikadiṭṭhiādīnaṃ apaṇṇakatā pākaṭā eva, nippariyāyena pana anavajjassa atthassa ekantasādhakaṃ apaṇṇakanti katvā codanā, sāvajjassapi atthassa sādhane ekaṃsikabhāvaṃ gahetvā parihāro. Tenāha <bold>‘‘gahaṇavasenā’’</bold>tiādi. Tena ruḷhīvasena ‘‘natthi dinna’’ntiādīni apaṇṇakaṅgāni jātānīti dasseti.</paragraph>
<paragraph line="224" number="105"><bold>Heṭṭhā</bold><pageBreak edition="V" number="2.0056" /><bold>tayo puggalāva hontī</bold>ti attantapo parantapoti imasmiṃ catukke heṭṭhā tayo puggalā honti. Yathāvuttā pañcapi puggalā duppaṭipannāva, tato <bold>atthikavādādayo pañca</bold>puggalā sammāpaṭipannatāya imasmiṃ catukke <bold>eko catutthapuggalova hoti. Etamatthaṃ dassetu</bold>nti idha heṭṭhā vuttapuggalapañcakadvayaṃ imasmiṃ catukke eva saṅgahaṃ gacchatīti vibhāgena duppaṭipattisuppaṭipattiyo dassetuṃ <bold>bhagavā imaṃ desanaṃ ārabhī</bold>ti. Yaṃ panettha atthato avibhattaṃ, taṃ suviññeyyameva.</paragraph>
<centered line="225">Apaṇṇakasuttavaṇṇanāya līnatthappakāsanā samattā.</centered>
<centered line="226">Niṭṭhitā ca gahapativaggavaṇṇanā.</centered>
</body>
</document>