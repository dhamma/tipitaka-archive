<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0203t.tik2.xml</normativeSource>
    <archivePath>roman/tika/suttapitaka (tika)/majjhimanikaya (tika)/uparipannasa-tika/3. sunnatavaggo.xml</archivePath>
    <baseFileName>3. sunnatavaggo</baseFileName>
    <titlePath>3. Suññatavaggo - Uparipaṇṇāsa-ṭīkā - Majjhimanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Suññatavaggo</chapter>
    <subhead line="2">1. Cūḷasuññatasuttavaṇṇanā</subhead>
    <paragraph line="3" number="176"><bold>Kālaparicchedaṃ</bold><pageBreak edition="V" number="2.0104" /><pageBreak edition="M" number="2.0321" /><bold>katvā</bold>ti samāpajjantehi nāma kālaparicchedo kātabbo. Thero pana bhagavato vattakaraṇatthaṃ kālaparicchedaṃ karoti, ‘‘ettake kāle vītivatte idaṃ nāma bhagavato kātabba’’nti. So tatthakaṃyeva samāpattiṃ samāpajjitvā vuṭṭhāti, taṃ sandhāya vuttaṃ ‘‘kālaparicchedaṃ katvā’’ti. <bold>Suññatāphalasamāpattiṃ appetvā</bold>ti etena itare, ‘‘na sotāpannasakadāgāmī phalasamāpattiṃ samāpajjantī’’ti vadanti, taṃ vādaṃ paṭisedheti. <bold>Suññato</bold>ti attasuññato ca niccasuññato ca saṅkhārā upaṭṭhahiṃsu. Sekkhānañhi suññatāpaṭivedho pādesiko subhasukhasaññānaṃ appahīnattā, tasmā so thero suññatākathaṃ sotukāmo jāto. <bold>Dhurena dhuraṃ paharantena viyā</bold>ti rathadhurena rathadhuraṃ paharantena viya katvā ujukameva suññatā…pe… vatthuṃ na sakkāti yojanā. <bold>Ekaṃ pada</bold>nti ekaṃ suññatāpadaṃ.</paragraph>
    <paragraph line="4"><bold>Pubbepāha</bold>ntiādinā bhagavā paṭhamabodhiyampi attano suññatāvihārabāhullaṃ pakāsetīti dassento <bold>‘‘paṭhamabodhiyampī’’</bold>ti āha. <bold>Eko</bold>tiādi therassa suññatākathāya bhājanabhāvadassanatthaṃ. <bold>Sotu</bold>nti aṭṭhiṃ katvā manasi katvā sabbacetasā samannāharitvā sotumpi. <bold>Uggahetumpi</bold>ti yathābhūtaṃ dhammaṃ dhāraṇaparipucchāparicayavasena hadayena uggahitaṃ suvaṇṇabhājane pakkhittasīhavasā viya avinaṭṭhe kātumpi. <bold>Kathetumpī</bold>ti vitthārena paresaṃ dassetumpi sakkā. <bold>Tatthā</bold>ti migāramātupāsāde. <bold>Kaṭṭharūpapotthakarūpacittarūpavasena katā</bold>ti thambhādīsu uttiritvā katānaṃ kaṭṭharūpānaṃ, niyyūhādīsu paṭimāvasena racitānaṃ potthakarūpānaṃ, sittipasse cittakammavasena viracitānaṃ cittarūpānañca katā niṭṭhapitā. <bold>Vessavaṇamandhātādīna</bold>nti paṭimārūpena katānaṃ vessavaṇamandhātusakkādīnaṃ. <bold>Cittakammavasenā</bold>ti ārāmādicittakammavasena. <bold>Saṇṭhitampī</bold>ti avayavabhāvena saṇṭhitaṃ hutvā ṭhitampi. <bold>Jiṇṇapaṭisaṅkharaṇattha</bold>nti jiṇṇānaṃ niyyūhakūṭāgārapāsādāvayavānaṃ abhisaṅkharaṇatthāya tasmiṃ tasmiṃ ṭhāne <pageBreak edition="V" number="2.0105" /> rahassasaññāṇena ṭhapitaṃ. ‘‘Paribhuñjissāmī’’ti tasmiṃ <pageBreak edition="M" number="2.0322" /> tasmiṃ kicce viniyuñjanavasena <bold>paribhuñjitabbassa. Etaṃ vutta</bold>nti, ‘‘ayaṃ migāramātupāsādo suñño’’tiādikaṃ vuttaṃ.</paragraph>
    <paragraph line="5"><bold>Nicca</bold>nti sabbakālaṃ rattiñca divā ca. <bold>Ekabhāvaṃ ekaṃ asuññata</bold>nti paccatte upayogavacanaṃ, ekattaṃ eko asuññatoti attho. <bold>Gāmoti pavattanavasenā</bold>ti gehasannivesavīthicaccarasiṅghāṭakādike upādāya gāmoti lokuppattivasena. <bold>Kilesavasenā</bold>ti tattha anunayapaṭighavasena. <bold>Eseva nayo</bold>ti iminā ‘‘pavattavasena vā kilesavasena vā uppannaṃ manussasañña’’nti imamatthaṃ atidisati. Ettha ca yathā gāmaggahaṇena gharādisaññā saṅgahitā, evaṃ manussaggahaṇena itthipurisādisaññā saṅgahitā. Yasmā rukkhādike paṭicca araññasaññā tattha pabbatavanasaṇḍādayo antogadhā, tasmā tattha vijjamānampi taṃ vibhāgaṃ aggahetvā ekaṃ araññaṃyeva paṭicca araññasaññaṃ manasi karoti. <bold>Otaratī</bold>ti anuppavisati. <bold>Adhimuccatī</bold>ti nicchinoti. <bold>Pavattadarathā</bold>ti tathārūpāya passaddhiyā abhāvato oḷārikadhammappavattisiddhā darathā. <bold>Kilesadarathā</bold>ti anunayapaṭighasambhavā kilesadarathā. <bold>Dutiyapade</bold>ti ‘‘ye assu darathā manussasaññaṃ paṭiccā’’ti imasmiṃ pade. Manasikārasantatāya, – ‘‘nāyaṃ pubbe viya oḷārikā, dhammappavattī’’ti saṅkhāradassanadarathānaṃ sukhumatā sallahukatā ca caritatthāti āha <bold>‘‘pavattadarathamattā atthī’’</bold>ti.</paragraph>
    <paragraph line="6">Yaṃ kilesadarathajātaṃ, taṃ imissā darathasaññāya na hotīti yojanā. Pavattadarathamattaṃ avasiṭṭhaṃ hoti, vijjamānameva atthi idanti pajānātīti yojanā. <bold>Suññatā nibbattī</bold>ti suññatanti pavatti. Suññatā sahacaritañhi suññaṃ, idha suññatāti vuttā.</paragraph>
    <paragraph line="7" number="177"><bold>Assā</bold>ti bhagavato <bold>evaṃ</bold> idāni vuccamānākārena cittappavatti ahosi. <bold>Accantasuññata</bold>nti ‘‘paramānuttara’’nti vuttaṃ arahattaṃ desessāmīti. <bold>Araññasaññāya visesānadhigamanato</bold>ti, ‘‘araññaṃ arañña’’nti manasikārena jhānādivisesassa adhigamābhāvato, ‘‘pathavī’’ti manasikārena visesādhigamanato. Idāni tamevatthaṃ upamāya vibhāvetuṃ <bold>‘‘yathā hī’’</bold>tiādi vuttaṃ. <bold>Evaṃ sante</bold>ti evaṃ vapite sāliādayo <bold>sampajjanti. Dhuvasevana</bold>nti niyatasevanaṃ pārihāriyakammaṭṭhānaṃ. <bold>Paṭiccā</bold>ti ettha ‘‘sambhūta’’nti vacanaseso icchitoti āha <bold>‘‘paṭicca sambhūta’’</bold>nti. Pathaviṃ paṭicca sambhūtā hi saññāti.</paragraph>
    <paragraph line="8"><bold>Pathavīkasiṇe</bold><pageBreak edition="M" number="2.0323" /><bold>so pathavīsaññī hoti,</bold> na pakatipathaviyaṃ. <bold>Tassā</bold>ti pathavīkasiṇassa. <bold>Tehī</bold>ti <pageBreak edition="V" number="2.0106" /> gaṇḍādīhi. <bold>Suṭṭhu vihata</bold>nti yathā valīnaṃ lesopi na hoti, evaṃ sammadeva ākoṭitaṃ. Nadītaḷākādīnaṃ tīrappadeso udakassa ākaraṭṭhena kūlaṃ, unnatabhāvato uggataṃ kūlaṃ viyāti <bold>ukkūlaṃ,</bold> bhūmiyā uccaṭṭhānaṃ. Vigataṃ kūlanti <bold>vikkūlaṃ,</bold> nīcaṭṭhānaṃ. Tenāha <bold>‘‘uccanīca’’</bold>nti. <bold>Ekaṃ sañña</bold>nti ekaṃ pathavītisaññaṃyeva.</paragraph>
    <paragraph line="9" number="182"> Satipi saṅkhāranimittavirahe yādisānaṃ nimittānaṃ abhāvena ‘‘animitta’’nti vuccati, tāni dassetuṃ, <bold>‘‘niccanimittādivirahito’’</bold>ti vuttaṃ. <bold>Catumahābhūtikaṃ</bold> catumahābhūtanissitaṃ. <bold>Saḷāyatanapaṭisaṃyuttaṃ</bold> cakkhāyatanādisaḷāyatanasahitaṃ.</paragraph>
    <paragraph line="10" number="183"><bold>Vipassanāya paṭivipassana</bold>nti dhammānañca puna vipassanaṃ. <bold>Idhā</bold>ti attano paccakkhabhūtayathādhigatamaggaphalaṃ vadatīti āha – <bold>‘‘ariyamagge ceva ariyaphale cā’’</bold>ti. <bold>Upādisesadarathadassanattha</bold>nti sabbaso kilesupadhiyā pahīnāya khandhopadhi avisiṭṭhā, tappaccayā darathā upādisesadarathā, taṃ dassanatthaṃ. Yasmā visayato gāmasaññā oḷārikā, manussasaññā sukhumā, tasmā <bold>manussasaññāya gāmasaññaṃ nivattetvā</bold>. Yasmā pana manussasaññāpi sabhāgavatthupariggahato oḷārikā, sabhāgavatthuto araññasaññā sukhumā, tasmā <bold>araññasaññāya manussasaññaṃ nivattetvā</bold>. Pathavīsaññādinivattane kāraṇaṃ heṭṭhā suttantaresu ca vuttameva. <bold>Anupubbenā</bold>ti maggappaṭipāṭiyā. Niccasārādīnaṃ sabbaso avatthutāya accantameva suññattā <bold>accantasuññatā</bold>.</paragraph>
    <paragraph line="11" number="184"><bold>Suññataphalasamāpatti</bold>nti suññatavimokkhassa phalabhūtattā, suññatānupassanāya vasena samāpajjitabbattā ca suññataphalasamāpattinti laddhanāmaṃ arahattaphalasamāpattiṃ. Yasmā atīte paccekasambuddhā ahesuṃ, anāgate bhavissanti, idāni pana buddhasāsanassa dharamānattā paccekabuddhā na vattanti, tasmā paccekabuddhaggahaṇaṃ akatvā, <bold>‘‘etarahipi buddhabuddhasāvakasaṅkhātā’’</bold>icceva vuttaṃ. Na hi buddhasāsane dharante paccekabuddhā bhavanti. Sesaṃ suviññeyyameva.</paragraph>
    <centered line="12">Cūḷasuññatasuttavaṇṇanāya līnatthappakāsanā samattā.</centered>
    <subhead line="13">2. Mahāsuññatasuttavaṇṇanā</subhead>
    <paragraph line="14" number="185"><bold>Chavivaṇṇena</bold><pageBreak edition="M" number="2.0324" /><pageBreak edition="V" number="2.0107" /><bold>so kāḷo,</bold> na nāmena. <bold>Palālasanthāroti ādīnī</bold>ti <bold>ādi</bold>-saddena kocchacimilikākaṭasārādīnaṃ gahaṇaṃ. <bold>Gaṇabhikkhūna</bold>nti gaṇabandhanavasena bhikkhūnaṃ.</paragraph>
    <paragraph line="15">Yadi saṃsayo nāma natthi, ‘‘sambahulā nu kho’’ti idaṃ kathanti āha <bold>‘‘vitakkapubbabhāgā’’</bold>tiādi. Tattha vitakko pubbabhāgo etissāti <bold>vitakkapubbabhāgā, pucchā</bold>. Sā ‘‘sambahulā no ettha bhikkhūviharantī’’ti vacanaṃ, vitakko pana ‘‘sambahulā nu kho idha bhikkhū viharantī’’ti iminā ākārena tadā bhagavato uppanno cittasaṅkappo, tassa parivitakkassa tabbhāvajotanoyaṃ nu-kāro vuttoti dassento āha – <bold>‘‘vitakkapubbabhāge cāyaṃ nu-kāro nipātamatto’’</bold>ti. Kiñcāpi gacchanto disvā, ‘‘sambahulā no ettha bhikkhū viharantī’’ti pucchāvasena bhagavatā vutto, atha kho ‘‘na kho, ānanda, bhikkhu sobhati saṅgaṇikārāmo’’tiādi (ma. ni. 3.185) uparidesanāvasena matthakaṃ gacchante avinicchito nāma na hoti, atha kho visuṃ vinicchito eva hoti, disvā nicchinitvāva kathāsamuṭṭhāpanatthaṃ tathā pucchati. Tathā hi vuttaṃ – ‘‘jānantāpi tathāgatā pucchantī’’ti (pārā. 16). Tenāha <bold>‘‘ito kirā’’</bold>tiādi.</paragraph>
    <paragraph line="16">Yathā nadīotiṇṇaṃ udakaṃ yathāninnaṃ pakkhandati, evaṃ sattā dhātuso saṃsandanti, tasmā <bold>‘‘gaṇavāso nadīotiṇṇaudakasadiso’’</bold>ti vuttaṃ. Idāni tamatthaṃ vitthārato dassetuṃ – <bold>‘‘nirayatiracchānayonī’’</bold>tiādi vuttaṃ. Kuruvindādinhānīyacuṇṇāni saṇhasukhumabhāvato nāḷiyaṃ pakkhittāni nirantarāneva tiṭṭhantīti āha – <bold>‘‘cuṇṇabharitā nāḷi viyā’’</bold>ti. <bold>Sattapaṇṇāsa kulasatasahassānī</bold>ti sattasatasahassādhikāni paññāsa kulānaṃyeva satasahassāni, manussānaṃ pana vasena satta koṭiyo tadā tattha vasiṃsu.</paragraph>
    <paragraph line="17"><bold>Tato cintesi,</bold> kathaṃ? Kāmañcāyaṃ lokapakati, mayhaṃ pana sāsane ayuttova soti āha – <bold>‘‘mayā’’</bold>tiādi. <bold>Dhamma</bold>nti sabhāvasiddhaṃ. <bold>Saṃvego</bold>ti sahottappañāṇaṃ vuccati. <bold>Na kho panetaṃ sakkā</bold> gilānupaṭṭhānaovādānusāsaniādivasena samāgamassa icchitabbattā. <bold>Gaṇabhedana</bold>nti gaṇasaṅgaṇikāya vivecanaṃ.</paragraph>
    <paragraph line="18" number="186"><bold>Kataparibhaṇḍa</bold>nti <pageBreak edition="V" number="2.0108" /><pageBreak edition="M" number="2.0325" /> pubbe katasaṃvidhānassa cīvarassa vuttākārena paṭisaṅkharaṇaṃ. <bold>No</bold>ti amhākaṃ. <bold>Anattamano</bold>ti anārādhitacitto.</paragraph>
    <paragraph line="19">Sakagaṇena sahabhāvato <bold>saṅgaṇikā</bold>ti āha <bold>‘‘sakaparisasamodhāna’’</bold>nti. <bold>Gaṇo</bold>ti pana idha janasamūhoti vuttaṃ <bold>‘‘nānājanasamodhāna’’</bold>nti. <bold>Sobhati</bold> yathānusiṭṭhaṃ paṭipajjamānato. Kāmato nikkhamatīti <bold>nikkhamo,</bold> evaṃ nikkhamavasena uppannaṃ <bold>sukhaṃ</bold>. Gaṇasaṅgaṇikākilesasaṅgaṇikāhi pavivitti <bold>paviveko</bold>. Pavivekavasena uppannaṃ <bold>sukhaṃ</bold>. Rāgādīnaṃ upasamāvahaṃ sukhaṃ <bold>upasamasukhaṃ</bold>. Maggasambodhāvahaṃ sukhaṃ <bold>sambodhisukhaṃ</bold>. Nikāmetabbassa, nikāmaṃ vā lābhī <bold>nikāmalābhī</bold>. Nidukkhaṃ sukheneva labhatīti <bold>adukkhalābhī</bold>. Kasiraṃ vuccati appakanti āha – <bold>‘‘akasiralābhīti vipulalābhī’’</bold>ti.</paragraph>
    <paragraph line="20"><bold>Sāmāyika</bold>nti samaye kilesavimuccanaṃ accantamevāti sāmāyikaṃ ma-kāre a-kārassa dīghaṃ katvā. Tenāha – <bold>‘‘appitappitasamaye kilesehi vimutta’’</bold>nti. <bold>Kanta</bold>nti aṅgasantatāya ārammaṇasantatāya ca kamanīyaṃ manorammaṃ. <bold>Asāmāyikaṃ</bold> accantavimuttaṃ.</paragraph>
    <paragraph line="21"><bold>Ettāvatā</bold>tiādinā saṅgaṇikārāmassa visesādhigamassa antarāyikabhāvaṃ anvayato byatirekato ca saha nidassanena dasseti. Tattha sā duvidhā antarāyikatā vodānadhammānaṃ anuppattihetukā, saṃkilesadhammānaṃ uppattihetukā ca.</paragraph>
    <paragraph line="22">Te paṭhamaṃ ‘‘saṅgaṇikārāmo’’tiādinā vibhāvetvā itaraṃ vibhāvetuṃ, <bold>‘‘idāni dosuppattiṃ dassento’’</bold>tiādi vuttaṃ. ‘‘Aṭṭhiñca paṭicca nhāruñca paṭicca cammañca paṭicca maṃsañca paṭicca ākāso parivārito rūpantveva saṅkhaṃ gacchatī’’tiādīsu (ma. ni. 1.306) viya idha <bold>rūpa</bold>saddo karajakāyapariyāyoti <bold>‘‘rūpanti sarīra’’</bold>nti āha. ‘‘Nāhaṃ, ānanda…pe… domanassupāyāsā’’ti kasmā vuttaṃ? Nanu kāye ca jīvite ca anapekkhacittānaṃ āraddhavipassakānampi asappāyavajjanasappāyasevanavasena kāyassa pariharaṇaṃ hotīti? Saccaṃ, taṃ pana yo kallasarīraṃ nissāya dhammasādhanāya anuyuñjitukāmo hoti, tasseva dhammasādhanatāvasena. Dhammasādhanabhāvañhi apekkhitvā asappāyaṃ vajjetvā sappāyavasena posetvā suṭṭhutaraṃ hutvā <pageBreak edition="M" number="2.0326" /> anuyuñjanato kāyassa pariharaṇaṃ, na so kāye abhirato nāma hoti paccavekkhaṇāyattattā apekkhāya vinoditabbo tādisoti. <bold>Upāligahapatino</bold>ti etthāpi ‘‘dasabalasāvakattupagamanasaṅkhātenā’’ti ānetvā yojetabbaṃ.</paragraph>
    <paragraph line="23" number="187"> Mahākaruṇāvasena <pageBreak edition="V" number="2.0109" /> parivutāya <bold>parisāya majjhe nisinnopi</bold> ekantavivekajjhāsayattā <bold>ekakova</bold>. Etena satthuno pavivittassa pavivekattena vivittataṃ dasseti. Rūpārūpapaṭibhāganimittehi nivattanatthaṃ <bold>‘‘rūpādīnaṃ saṅkhatanimittāna’’</bold>nti vuttaṃ. Ativiya santatarapaṇītatamabhāvena visesato sinoti bandhatīti <bold>visayo,</bold> so eva sasantatipariyāpannatāya <bold>ajjhattaṃ</bold>. Kiṃ pana tanti āha – <bold>‘‘suññatanti suññataphalasamāpatti’’</bold>nti. Upadhivivekatāya asaṅkhatā dhātu idha vivekoti adhippetoti āha – <bold>‘‘vivekaninnenā’’</bold>tiādi. Bhaṅgamattampi asesetvā āsavaṭṭhāniyānañca dhammānaṃ tattha vigatattā tesaṃ vasena <bold>vigatantena,</bold> evaṃbhūtaṃ tesaṃ byantibhāvaṃ pattanti pāḷiyaṃ ‘‘byantibhūtenā’’ti vuttaṃ. Uyyojanaṃ vissajjanaṃ, taṃ etassa atthi, uyyojeti vissajjetīti vā uyyojanikaṃ. Yasmā na sabbakathā uyyojanavaseneva pavattati, tasmā vuttaṃ <bold>‘‘uyyojanikapaṭisaṃyutta’’</bold>nti.</paragraph>
    <paragraph line="24"><bold>Telapākaṃ gaṇhanto viyā</bold>ti yathā telapāko nāma paricchinnakālo na atikkamitabbo, evaṃ attano samāpattikālaṃ anatikkamitvā. Yathā hi kusalo vejjo telaṃ pacanto taṃ taṃ telakiccaṃ cintetvā yadi vā patthinnapāko, yadi vā majjhimapāko, yadi vā kharapāko icchitabbo, tassa kālaṃ upadhāretvā pacati, evaṃ bhagavā dhammaṃ desento veneyyānaṃ ñāṇaparipākaṃ upadhāretvā taṃ taṃ kālaṃ anatikkamitvā dhammaṃ desetvā parisaṃ uyyojento ca <bold>vivekaninneneva cittena uyyojeti. Dve pañcaviññāṇānipi</bold> tadabhinīhatamanoviññāṇavasena <bold>nibbānaninnāneva</bold>. Buddhānañhi saṅkhārānaṃ suṭṭhu pariññātatāya paṇītānampi rūpādīnaṃ āpāthagamane pageva itaresaṃ paṭikūlatāva supākaṭā hutvā upaṭṭhāti, tasmā ghammābhitattassa viya sītajalaṭṭhānaninnatā nibbānaninnameva cittaṃ hoti, tassa ativiya santapaṇītabhāvato.</paragraph>
    <paragraph line="25" number="188"><bold>Ajjhattamevā</bold>ti <pageBreak edition="M" number="2.0327" /> idha jhānārammaṇaṃ adhippetanti āha <bold>‘‘gocarajjhattamevā’’</bold>ti. <bold>Idha niyakajjhattaṃ</bold> suññataṃ. Apaguṇapādakajjhānañhi ettha ‘‘niyakajjhatta’’nti adhippetaṃ vipassanāvisesassa adhippetattā, <bold>niyakajjhattaṃ</bold> nijjīvanissattataṃ, anattatanti attho. <bold>Asampajjanabhāvajānanenā</bold>ti idāni me kammaṭṭhānaṃ vīthipaṭipannaṃ na hoti, uppathameva pavattatīti jānanena.</paragraph>
    <paragraph line="26">Kasmā panettha bhagavatā vipassanāya eva pādake jhāne avatvā pādakajjhānaṃ gahitanti āha – <bold>‘‘appaguṇapādakajjhānato’’</bold>tiādi. <bold>Na pakkhandati</bold> sammā na samāhitattā. So pana ‘‘ajjhattadhammā <pageBreak edition="V" number="2.0110" /> mayhaṃ nijjaṭā nigumbā hutvā na upaṭṭhahanti, handāhaṃ bahiddhādhamme manasi kareyyaṃ ekaccesu saṅkhāresu upaṭṭhitesu itarepi upaṭṭhaheyyumevā’’ti <bold>parassa…pe… manasi karoti</bold>. Pādakajjhānavasena viya sammasitajjhānavasenapi ubhatobhāgavimutto hotiyevāti āha – <bold>‘‘arūpasamāpattiyaṃ nu kho kathanti āneñjaṃ manasi karotī’’</bold>ti. <bold>Na me cittaṃ pakkhandatī</bold>ti mayhaṃ vipassanācittaṃ vīthipaṭipannaṃ hutvā na vahatīti. <bold>Pādakajjhānamevā</bold>ti vipassanāya pādakabhūtameva jhānaṃ. <bold>Punappunaṃ manasi kātabba</bold>nti punappunaṃ samāpajjitabbaṃ vipassanāya tikkhavisadatāpādanāya. <bold>Avahante</bold> nipuṇābhāvena chedanakiriyāya appavattante. Samāpajjitvā vipassanāya tikkhakammakaraṇaṃ samathavipassanāvihārenāti āha – <bold>‘‘kammaṭṭhāne manasikāro vahatī’’</bold>ti.</paragraph>
    <paragraph line="27" number="189"><bold>Sampajjati me</bold>ti vīthipaṭipattiyā pubbenāparaṃ visesābhāvato sampajjati me kammaṭṭhānanti jānanena. <bold>Iriyāpathaṃ ahāpetvā</bold>ti yathā parissamo nāgacchati, evaṃ attano balānurūpaṃ tassa kālaṃ netvā pamāṇameva pavattanena iriyāpathaṃ ahopetvā. <bold>Sabbavāresū</bold>ti ṭhānanisajjāsayanavāresu. Kathāvāresu pana visesaṃ tattha tattha vadanti. <bold>Idaṃ vutta</bold>nti idaṃ, ‘‘iminā vihārenā’’tiādivacanaṃ vuttaṃ.</paragraph>
    <paragraph line="28" number="190"> Kāmavitakkādayo oḷārikakāmarāgabyāpādasabhāgāti āha – <bold>‘‘vitakkapahānena dve magge kathetvā’’</bold>ti. <bold>Kāmaguṇesū</bold>ti niddhāraṇe bhummaṃ. <bold>Kismiñcideva kilesuppattikāraṇe</bold>ti tassa puggalassa kilesuppattikāraṇaṃ <pageBreak edition="M" number="2.0328" /> sandhāya vuttaṃ, aññathā sabbepi pañca kāmaguṇā kilesuppattikāraṇameva. Samudācaratīti <bold>samudācāro</bold>ti āha <bold>‘‘samudācaraṇato’’</bold>ti. So pana yasmā cittassa, na sattassa, tasmā vuttaṃ pāḷiyaṃ ‘‘cetaso’’ti. Ma-kāro padasandhikaro e-kārassa ca akāro katoti āha <bold>‘‘evaṃ sante eta</bold>nti.</paragraph>
    <paragraph line="29" number="191"><bold>Anusayo</bold>ti mānānusayo bhavarāgānusayo avijjānusayoti tividhopi anusayo <bold>pahīyati</bold> arahattamaggena. <bold>Vuttanayenevā</bold>ti, ‘‘tato maggānantaraṃ phalaṃ, phalato vuṭṭhāya paccavekkhamāno pahīnabhāvaṃ jānāti, tassa jānanena sampajāno hotī’’ti vuttanayena.</paragraph>
    <paragraph line="30">Kusalato āyātīti āyato, so etesanti <bold>kusalāyatikā</bold>. Tenāha <bold>‘‘kusalato āgatā’’</bold>ti. Taṃ pana nesaṃ kusalāyatikattaṃ upanissayavasena hoti sahajātavasenapīti tadubhayaṃ dassetuṃ, <bold>‘‘seyyathida’’</bold>ntiādi vuttaṃ.</paragraph>
    <paragraph line="31">Yasmā <pageBreak edition="V" number="2.0111" /> pana yathāvuttadhammesu keci lokiyā, keci lokuttarā; atha kasmā visesena ‘‘lokuttarā’’ti vuttanti āha – <bold>‘‘loke uttarā visiṭṭhā’’</bold>ti. Tena lokiyadhammesu uttamabhāvena jhānādayo lokuttarā vuttā, na lokassa uttaraṇatoti dasseti. Yaṃ kiñci mahaggatacittaṃ mārassa avisayo akāmāvacarattā, pageva taṃ vipassanāya pādakabhūtaṃ suvikkhālitamalanti āha – <bold>‘‘jānituṃ na sakkotī’’</bold>ti. <bold>Eko ānisaṃso atthi</bold> bhāvanānuyogassa sappāyadhammakathāpaṭilābho.</paragraph>
    <paragraph line="32" number="192"><bold>Etadattha</bold>nti kevalassa sutassa atthāya. <bold>Sappāyāsappāyavasenā</bold>ti kasmā vuttaṃ? Nanu sappāyavasena dasakathāvatthūni āgatānīti? Saccametaṃ, asappāyakathāvajjanapubbikāya sappāya kathāya vasena āgatattā <bold>‘‘sappāyāsappāyavasena āgatānī’’</bold>ti vuttaṃ. <bold>Sutapariyattivasenā</bold>ti sarūpena tattha anāgatānipi dasakathāvatthūni suttageyyādiantogadhattā, <bold>‘‘sutapariyattivasena āgatānī’’</bold>ti vuttaṃ. Paripūraṇavasena sarūpato āgatattā <bold>imasmiṃ ṭhāne ṭhatvā kathetabbāni. Attho</bold>ti sāmaññattho.</paragraph>
    <paragraph line="33" number="193"><bold>Anuāvattantī</bold>ti <pageBreak edition="M" number="2.0329" /> anuanu abhimukhā hutvā vattanti, payirupāsanādivasena anukūlayanti. <bold>Mucchanataṇha</bold>nti paccayesu mucchanākāraṃ. Taṇhāya patthanā nāma tenākārena pavattīti āha – <bold>‘‘pattheti pavattetī’’</bold>ti. <bold>Kilesūpaddavenā</bold>ti kilesasaṅkhātena upaddavena. Kilesā hi sattānaṃ mahānatthakaraṇato ‘‘upaddavo’’ti vuccanti. Attano abbhantare uppannena kilesūpaddavena antevāsino, upaddavo <bold>antevāsūpaddavo,</bold> brahmacariyassa upaddavo <bold>brahmacārupaddavo</bold>ti imamatthaṃ <bold>‘‘sesupaddavesupi eseva nayo’’</bold>ti iminā atidisati. <bold>Guṇamaraṇaṃ kathitaṃ,</bold> na jīvitamaraṇaṃ.</paragraph>
    <paragraph line="34"><bold>Appalābhā</bold>ti appamattakalābhī visesānaṃ. <bold>Evaṃ vutto</bold>ti yathāvuttabrahmacārupaddavo dukkhavipākataro ceva kaṭukavipākataro cāti evaṃ vutto. Ācariyantevāsikūpaddavo hi bāhirakasamayavasena vutto, brahmacārupaddavo pana sāsanavasena. Durakkhāte hi dhammavinaye duppaṭipatti na mahāsāvajjā micchābhinivesassa sithilavāyāmabhāvato; svākhyāte pana dhammavinaye duppaṭipatti mahāsāvajjā mahato atthassa bāhirabhāvakaraṇato. Tenāha <bold>‘‘sāsane panā’’</bold>tiādi.</paragraph>
    <paragraph line="35" number="196"><bold>Tasmā</bold>ti idaṃ pubbaparāpekkhaṃ purimassa ca atthassa kāraṇabhāvena paccāmasananti āha <pageBreak edition="V" number="2.0112" /><bold>‘‘yasmā’’</bold>tiādi. Mittaṃ etassa atthīti mittavā, tassa bhāvo <bold>mittavatā,</bold> tāya. Mittavasena paṭipajjananti āha <bold>‘‘mittapaṭipattiyā’’</bold>ti. <bold>Sapattavatāyā</bold>ti etthāpi eseva nayo.</paragraph>
    <paragraph line="36"><bold>Dukkaṭadubbhāsitamattampī</bold>ti iminā pageva itaraṃ vītikkamantoti dasseti. Sāvakesu hitaparakkamanaṃ ovādānusāsanīhi paṭipajjananti āha – <bold>‘‘tathā na paṭipajjissāmī’’</bold>ti. <bold>Āmakamatta</bold>nti kulālabhājanaṃ vuccati. <bold>Nāhaṃ tumhesu tathā paṭipajjissāmī</bold>ti kumbhakāro viya āmakabhājanesu ahaṃ tumhesu kevalaṃ jānāpento na paṭipajjissāmi. <bold>Niggaṇhitvā</bold>ti nīharitvā. <bold>Lokiyaguṇāpi idha sārotveva adhippetā</bold> lokuttaraguṇānaṃ adhiṭṭhānabhāvato. Sesaṃ suviññeyyameva.</paragraph>
    <centered line="37">Mahāsuññatasuttavaṇṇanāya līnatthappakāsanā samattā.</centered>
    <subhead line="38">3. Acchariyabbhutasuttavaṇṇanā</subhead>
    <paragraph line="39" number="197"> Vibhattipatirūpakā <pageBreak edition="V" number="2.0113" /><pageBreak edition="M" number="2.0330" /> ca nipātā hontīti yathārahaṃ taṃtaṃvibhattiatthadīpakā, idha paccattavacano <bold>yatra</bold>saddo, <bold>hi</bold>saddo hetuattho, <bold>nāma</bold>saddo acchariyattho, padattayassa pana acchariyatthaniddiṭṭhatāya <bold>‘‘acchariyatthe nipāto’’</bold>ti vuttaṃ. Ekaṃsato panetaṃ padattayaṃ. Tathā hi vakkhati, ‘‘yatrāti nipātavasena anāgatavacana’’nti. <bold>Papañca</bold>saddo heṭṭhā vutto. <bold>Chinnavaṭume</bold>ti iminā sabbakilesavaṭṭassa akusalakammavaṭṭassa ca chinnattā vipākavaṭṭassa ca upari vakkhamānattā āha – <bold>‘‘vaṭumanti kusalākusalakammavaṭṭaṃ vuccatī’’</bold>ti. <bold>Nipātavasena</bold> yatrasaddayogena. <bold>Anāgatavacana</bold>nti idaṃ anāgatavacanasadisattā vuttaṃ. Anāgatatthavācī hi anāgatavacanaṃ, attho cettha atītoti. <bold>Anussarī</bold>ti idaṃ anussaritabhāvaṃ sandhāya vuttaṃ – ‘‘na anussarissatī’’ti saddapayogassa atītavisayattā. Yadā pana tehi bhikkhūhi yā kathā pavattitā, tato pacchāpi bhagavato tesaṃ buddhānaṃ anussaraṇaṃ hotiyeva.</paragraph>
    <paragraph line="40"><bold>Khattiyajaccā</bold>tiādikālato paṭṭhāya asambhinnāya khattiyajātiyā uditoditāya. <bold>Brahmajaccā</bold>ti brāhmaṇajaccā. <bold>Evaṃgotte</bold>pi eseva nayo. <bold>Lokiyalokuttarasīlenā</bold>ti pāramitāsambhūtena buddhāveṇikattā anaññasādhāraṇena lokiyena lokuttarena ca sīlena. <bold>Evaṃsīlā</bold>ti anavasesasīlānaṃ visuṃ paccavekkhaṇakaraṇena evaṃsīlāti anussarissati. Esa nayo sesesu. Yathā vijjābhāgiyā vijjāsampayuttadhammā, evaṃ samādhipakkhā samādhisampayuttadhammāpi sativīriyādayoti āha – <bold>‘‘heṭṭhā samādhipakkhānaṃ dhammānaṃ gahitattā vihāro gahitovā’’</bold>ti. Tasmā samādhipakkhadhammavinimutto eva idha vihāro adhippetoti vuttaṃ <bold>‘‘idaṃ hī’’</bold>tiādi.</paragraph>
    <paragraph line="41">Yathā vā aṭṭhasamāpattivipassanāmaggaphalasaṅgahitā lokiyalokuttarā samādhipaññā ‘‘evaṃdhammā evaṃpaññā’’ti padehi heṭṭhā gahitāpi yathāsakaṃ paṭipakkhato muccanassa pavattivisesaṃ upādāya ‘‘evaṃvimuttā’’ti ettha puna gahitā, tathā ‘‘evaṃdhammā’’ti ettha gahitāpi samādhipakkhadhammā dibbabrahmaāneñjaariyavihārasaṅkhātaṃ attano pavattivisesaṃ upādāya, ‘‘evaṃvihārī’’ti ettha puna gahitāti vuccamāne na koci virodho. Phaladhammānaṃ pavattikālepi <pageBreak edition="M" number="2.0331" /> kilesānaṃ paṭippassaddhi na taṃānubhāvajātā, atha kho ariyamaggena kilesānaṃ samucchinnattāti <pageBreak edition="V" number="2.0114" /> āha – <bold>‘‘maggānubhāvena kilesānaṃ paṭipassaddhante uppannattā’’</bold>ti. Yo yaṃ pajahati, so pahāyako pahātabbato vimuttoti vuccati visaṃsaṭṭhabhāvatoti pahānavibhāgena vuccamāne apahāyakassa nibbānassa kathaṃ vimuttatā? Visaṃsaṭṭhābhāvato eva. Tañhi pakatiyāva sabbaso kilesehi visaṃsaṭṭhaṃ vinissaṭaṃ suvidūravidūre ṭhitaṃ, tasmāssa tato nissaṭattā nissaraṇavimutti nissaraṇapahānanti vuccatīti āha <bold>‘‘nibbāna’’</bold>ntiādi.</paragraph>
    <paragraph line="42" number="199"> Ime <bold>tathāgatassa acchariyaabbhutadhammā,</bold> na sāvakavisayā, mama pana desanā tayā sutā evāti te therasseva bhāraṃ karonto, <bold>‘‘taṃ bhiyyosomattāya paṭibhantū’’</bold>ti āha. <bold>Sato sampajāno</bold>ti ettha kālabhedavasena labbhamānampi sampajānabhāvaṃ anāmasitvā gativibhāgena taṃ dassetuṃ, <bold>‘‘dve sampajaññānī’’</bold>tiādi vuttaṃ – <bold>aṭṭha vare gaṇhanto</bold>ti ettha kathaṃ varaṃ devatā deti, parassa dīyamānañca taṃ kathaṃ parassa samijjhatīti? Kammabaleneva. Yadi hi taṃ kammaṃ katokāsaṃ yassa tadapadesena phalaṃ vipaccati, evaṃ devatāya tassa varaṃ dinnaṃ, itarena ca laddhanti vohāro hotīti. Apica parassa patthitavarāni nāma vipaccamānassa kammassa paccayabhūto payogavisesoti daṭṭhabbaṃ. Tāni vipaccane ekantikānipi appesakkhā devatā – ‘‘ayamassa patthanā samijjhissati, no’’ti na jānanti, sakko pana paññavā tāni ekaccaṃ jānātiyeva. Tena vuttaṃ – <bold>‘‘sakkena pasīditvā dinne aṭṭha vare gaṇhanto’’</bold>tiādi.</paragraph>
    <paragraph line="43"><bold>Paṭhamajavanavāre</bold>ti uppannassa sabbapaṭhamajavanavāre. So hi paṭisandhiyā āsannabhāvato avisado hoti, devabhāve nikantivasena uppajjanato na jānāti. <bold>Aññāhi</bold> devatāhi <bold>asādhāraṇajānanaṃ hoti</bold> dutiyajavanavārato paṭṭhāya pavattanato.</paragraph>
    <paragraph line="44"><bold>Aññepi devā</bold>tiādinā bodhisattassa tattha sampajaññeneva ṭhitabhāvaṃ byatirekamukhena vibhāveti. <bold>Āhārūpacchedena kālaṅkarontī</bold>ti idaṃ khiḍḍāpadosikavasena vuttaṃ. Itaresampi dibbabhogehi mucchitataṃ ajjhāpannānaṃ tiṭṭhantānaṃ sampajaññābhāvo hotiyeva. <bold>Kiṃ tathārūpaṃ ārammaṇaṃ</bold><pageBreak edition="M" number="2.0332" /><bold>natthī</bold>ti yathārūpaṃ uḷāraṃ paṇītañca ārammaṇaṃ paṭicca te devā saṃmucchitā āhārūpacchedampi karonti, kiṃ tathārūpaṃ uḷāraṃ paṇītañca ārammaṇaṃ bodhisattassa natthīti bodhisattassa sampajaññānubhāvaṃ vibhāvetuṃ codanaṃ samuṭṭhāpeti? Bodhisatto hi yattha yattha nibbattati, tattha tattha aññe satte dasahi visesehi adhiggaṇhāti, pageva tattha devabhūto, tathāpi ‘‘sato sampajāno’’ti ayamettha acchariyadhammo vutto.</paragraph>
    <paragraph line="45" number="200"> Sampattibhave <pageBreak edition="V" number="2.0115" /> dīghāyukatā nāma paññābalena hoti, bodhisatto ca mahāpañño, tasmā tattha tattha bhave tena dīghāyukena bhavitabbanti adhippāyena, <bold>‘‘sesattabhāvesu kiṃ yāvatāyukaṃ na tiṭṭhatī’’</bold>ti codeti. Itaro <bold>‘‘āma na tiṭṭhatī’’</bold>ti paṭijānitvā, <bold>‘‘aññadā hī’’</bold>tiādinā tattha kāraṇamāha. ‘‘Idha na bhavissāmī’’ti adhimuccanavasena kālakiriyā <bold>adhimuttikālakiriyā</bold>. Pāramidhammānañhi ukkaṃsappattiyā tasmiṃ tasmiṃ attabhāve abhiññāsamāpattīhi santānassa visesitattā attasinehassa tanubhāvena sattesu ca mahākaruṇāya uḷārabhāvena adhiṭṭhānassa tikkhavisadabhāvāpattiyā bodhisattānaṃ adhippāyā samijjhanti, citte viya kammesu ca tesaṃ vasibhāvo, tasmā yatthupapannānaṃ pāramiyo sammadeva paribrūhenti, vuttanayena kālaṃ katvā tattha upapajjanti. Tathā hi ayaṃ mahāsatto imasmiṃyeva kappe nānājātīsu aparihīnajjhāno kālaṃ katvā brahmaloke nibbatto appakameva kālaṃ tattha ṭhatvā tato cavitvā idha nibbatto. Tenāha – <bold>‘‘ayaṃ kālakiriyā aññesaṃ na hotī’’</bold>ti. <bold>Sabbapāramīnaṃ pūritattā</bold>ti iminā payojanābhāvato tattha ṭhatvā adhimuttikālakiriyā nāma na hotīti dasseti. Apica carimabhave catumahānidhisamuṭṭhānapubbikāya dibbasampattisadisāya mahāsampattiyā nibbatti viya buddhabhūtassa asadisadānādivasena anaññasādhāraṇalābhuppatti viya ca ito paraṃ mahāpurisassa dibbasampattianubhavanaṃ nāma natthīti yāvatāyukaṭṭhānaṃ ussāhajātassa puññasambhārassa vasenāti daṭṭhabbaṃ. Ayañhettha dhammatā.</paragraph>
    <paragraph line="46"><bold>Manussagaṇanāvasena,</bold> na devagaṇanāvasena. <bold>Pubbanimittānī</bold>ti cutiyā pubbanimittāni. <bold>Amilāyitvā</bold>ti ettha <bold>amilāta</bold>ggahaṇeneva tāsaṃ mālānaṃ vaṇṇasampadāpi gandhasampadāpi sobhāsampadāpi dassitāti daṭṭhabbaṃ. Bāhirabbhantarānaṃ <pageBreak edition="M" number="2.0333" /> rajojallānaṃ lesassapi abhāvato devānaṃ sarīragatāni vatthāni sabbakālaṃ parisuddhapabhassarāneva hutvā tiṭṭhantīti āha <bold>‘‘vatthesupi eseva nayo’’</bold>ti. <bold>Neva sītaṃ na uṇha</bold>nti yassa sītassa patīkāravasena adhikaṃ seviyamānaṃ uṇhaṃ, sayameva vā kharataraṃ hutvā adhibhavantaṃ sarīre sedaṃ uppādeyya, tādisaṃ neva sītaṃ na uṇhaṃ hoti. <bold>Tasmiṃ kāle</bold>ti yathāvutte maraṇāsannakāle. <bold>Bindubinduvasenā</bold>ti muttaguḷikā viya bindu bindu hutvā sedā muccanti. Dantānaṃ khaṇḍitabhāvo <bold>khaṇḍiccaṃ</bold>. Kesānaṃ palitabhāvo <bold>pāliccaṃ. Ādi</bold>-saddena valittacataṃ saṅgaṇhāti. <bold>Kilantarūpo attabhāvo hoti,</bold> na pana khaṇḍiccapāliccādīhīti adhippāyo. <bold>Ukkaṇṭhitā</bold>ti anabhirati, sā natthi uparūpari uḷāruḷārānameva bhogānaṃ visesato rucijanakānaṃ upatiṭṭhanato.</paragraph>
    <paragraph line="47"><bold>Paṇḍitā evā</bold>ti buddhisampannā eva devatā. Yathā devatā ‘‘sampati jātā kīdisena puññakammena <pageBreak edition="V" number="2.0116" /> idha nibbattā’’ti cintetvā, ‘‘iminā nāma puññakammena idha nibbattā’’ti jānanti, evaṃ atītabhave attanā kataṃ ekaccaṃ aññampi puññaṃ jānantiyeva mahāpuññāti āha – <bold>‘‘ye mahāpuññā’’</bold>tiādi.</paragraph>
    <paragraph line="48"><bold>Na paññāyanti</bold> ciratarakālattā paramāyuno. <bold>Aniyyānika</bold>nti na niyyānāvahaṃ sattānaṃ abhājanabhāvato. Sattā na paramāyuno honti nāma pāpussannatāyāti āha – <bold>‘‘tadā hi sattā ussannakilesā hontī’’</bold>ti. Etthāha – ‘‘kasmā sambuddhā manussaloke eva uppajjanti, na devabrahmalokesū’’ti. Devaloke tāva nuppajjanti brahmacariyavāsassa anokāsabhāvato tathā anacchariyabhāvato. Acchariyadhammā hi buddhā bhagavanto, tesaṃ sā acchariyadhammatā devattabhāve ṭhitānaṃ na pākaṭā hoti yathā manussabhūtānaṃ. Devabhūte hi sammāsambuddhe dissamānaṃ buddhānubhāvaṃ devānubhāvatova loko dahati, na buddhānubhāvato, tathā sati sammāsambuddhe nādhimuccati na sampasīdati issarakuttaggāhaṃ na vissajjeti, devattabhāvassa ca cirakālapavattanato ekaccasassatavādato na parimuccati. ‘‘Brahmaloke nuppajjantī’’ti etthāpi eseva <pageBreak edition="M" number="2.0334" /> nayo. Sattānaṃ tādisagāhavimocanatthañhi buddhā bhagavanto manussasugatiyaṃyeva uppajjanti; na devasugatiyaṃ, manussasugatiyaṃ uppajjantāpi opapātikā na honti, sati ca opapātikūpapattiyaṃ vuttadosānativattanato. Dhammaveneyyānaṃ atthāya dhammatantiyā ṭhapanassa viya dhātuveneyyānaṃ atthāya dhātūnaṃ ṭhapanassa icchitabbattā ca. Na hi opapātikānaṃ parinibbānato uddhaṃ sarīradhātuyo tiṭṭhanti, tasmā na opapātikā honti, carimabhave ca mahābodhisattā, manussabhāvassa pākaṭakaraṇāya dārapariggahampi karontā yāva puttamukhadassanā agāramajjhe tiṭṭhanti. Paripākagatasīlanekkhammapaññādipāramikāpi na abhinikkhamanti, kiṃ vā etāya kāraṇacintāya? Sabbabuddhehi āciṇṇasamāciṇṇā, yadidaṃ manussabhūtānaṃyeva abhisambujjhanā, na devabhūtānanti ayamettha dhammatā. Tathā hi tadattho mahābhinīhāropi manussabhūtānaṃyeva ijjhati, na itaresaṃ.</paragraph>
    <paragraph line="49">Kasmā pana sammāsambuddhā jambudīpeyeva uppajjanti, na sesadīpesūti? Keci tāva āhu – ‘‘yasmā pathaviyā nābhibhūtā buddhānubhāvasahitā acalaṭṭhānabhūtā bodhimaṇḍabhūmi jambudīpeyeva uppajjati, tasmā jambudīpeyeva uppajjantī’’ti; ‘‘tathā itaresampi avijahitaṭṭhānānaṃ tattheva labbhamānato’’ti. Ayaṃ panettha amhākaṃ khanti – yasmā purimabuddhānaṃ mahābodhisattānaṃ paccekabuddhānañca nibbattiyā sāvakabodhisattānaṃ sāvakabodhiyā abhinīhāro sāvakapāramīnaṃ sambharaṇaṃ paripācanañca buddhakhettabhūte imasmiṃ cakkavāḷe jambudīpeyeva <pageBreak edition="V" number="2.0117" /> ijjhati, na aññattha. Veneyyānaṃ vinayanattho ca buddhuppādoti aggasāvakādiveneyyavisesāpekkhāya ekasmiṃ jambudīpeyeva buddhā nibbattanti, na sesadīpesu. Ayañca nayo sabbabuddhānaṃ āciṇṇasamāciṇṇoti tesaṃ uttamapurisānaṃ tattheva uppatti sampatticakkānaṃ viya aññamaññupanissayato aparāparaṃ vattatīti daṭṭhabbaṃ. Tenāha – <bold>‘‘tīsu dīpesu buddhā na nibbattanti, jambudīpeyeva nibbattantīti dīpaṃ passatī’’</bold>ti. Iminā nayena desaniyamepi kāraṇaṃ vattabbaṃ.</paragraph>
    <paragraph line="50"><bold>Idāni ca khattiyakulaṃ lokasammataṃ</bold> brāhmaṇānampi pūjanīyabhāvato. <bold>Rājā me pitā bhavissatīti kulaṃ passi</bold> pituvasena kulassa niddisitabbato <pageBreak edition="M" number="2.0335" />. <bold>Dasannaṃ māsānaṃ upari satta divasānīti passi</bold> tena attano antarāyābhāvaṃ aññāsi, tassā ca tusitabhave dibbasampattipaccanubhavanaṃ.</paragraph>
    <paragraph line="51"><bold>Tā devatā</bold>ti dasasahassicakkavāḷadevatā. Kathaṃ pana tā bodhisattassa pūritapāramibhāvaṃ bhāvinañca sambuddhabhāvaṃ jānantīti? Mahesakkhānaṃ devatānaṃ vasena, yebhuyyena ca tā devatā abhisamayabhāgino. Tathā hi bhagavato ca dhammadānasaṃvibhāge anekavāraṃ dasasahassacakkavāḷavāsidevatāsannipāto ahosi.</paragraph>
    <paragraph line="52"><bold>Cavāmīti pajānāti</bold> cutiāsannajavanehi ñāṇasahitehi cutiyā upaṭṭhitabhāvassa paṭisaṃviditattā. <bold>Cuticittaṃ na jānāti</bold> cuticittakkhaṇassa ittarabhāvato. Tathā hi taṃ cutūpapātañāṇassapi avisayo eva. <bold>Paṭisandhicittepi</bold> eseva nayo. <bold>Āvajjanapariyāyo</bold>ti āvajjanakkamo. Yasmā ekavāraṃ āvajjitamattena ārammaṇaṃ nicchinituṃ na sakkā, tasmā tamevārammaṇaṃ dutiyaṃ tatiyañca āvajjitvā nicchīyati, āvajjanasīsena cettha javanavāro gahito. Tenāha – <bold>‘‘dutiyatatiyacittavāreyeva jānissatī’’</bold>ti. Cutiyā puretaraṃ katipayacittavārato paṭṭhāya maraṇaṃ me āsannanti jānanato, <bold>‘‘cutikkhaṇepi cavāmīti pajānātī’’</bold>ti vuttaṃ. Paṭisandhiyā pana apubbabhāvato <bold>paṭisandhicittaṃ na jānāti</bold>. Nikantiyā uppattito parato <bold>asukasmiṃ ṭhāne mayā paṭisandhi gahitāti pajānāti,</bold> dutiyajavanato paṭṭhāya jānātīti vuttovāyamattho. <bold>Tasmiṃ kāle</bold>ti paṭisandhiggahaṇakāle. <bold>Dasasahassī kampatī</bold>ti ettha kampanakāraṇaṃ heṭṭhā vuttameva. Mahākāruṇikā buddhā bhagavanto sattānaṃ hitasukhavidhānatapparatāya bahulaṃ somanassikāva hontīti tesaṃ paṭhamamahāvipākacittena paṭisandhiggahaṇaṃ aṭṭhakathāyaṃ (dī. ni. aṭṭha. 2.17; dha. sa. 498; ma. ni. aṭṭha. 3.199) vuttaṃ. <bold>Mahāsīvatthero pana</bold><pageBreak edition="V" number="2.0118" /> yadipi mahākāruṇikā buddhā bhagavanto sattānaṃ hitasukhavidhānatapparā, vivekajjhāsayā pana visaṅkhāraninnā sabbasaṅkhāresu ajjhupekkhaṇabahulāti pañcamena mahāvipākacittena paṭisandhiggahaṇamāha.</paragraph>
    <paragraph line="53"><bold>Pure puṇṇamāya sattamadivasato paṭṭhāyā</bold>ti puṇṇamāya pure sattamadivasato paṭṭhāya, sukkapakkhe navamito paṭṭhāyāti attho. <bold>Sattame divase</bold>ti <pageBreak edition="M" number="2.0336" /> āsāḷhīpuṇṇamāya. <bold>Idaṃ supina</bold>nti idāni vuccamānākāraṃ supinaṃ. <bold>Nesaṃ deviyo</bold>ti mahārājūnaṃ deviyo.</paragraph>
    <paragraph line="54"><bold>So ca kho purisagabbho, na itthigabbho, putto te bhavissatī</bold>ti ettakameva te brāhmaṇā attano supinasatthanayena kathesuṃ. <bold>Sace agāraṃ ajjhāvasissatī</bold>tiādi pana devatāviggahena bhāvinamatthaṃ yāthāvato pavedesuṃ.</paragraph>
    <paragraph line="55"><bold>Gabbhāvakkantiyo</bold>ti ettha gabbho vuccati mātukucchi, tattha uppatti avakkanti, tāva gabbhāvakkanti, yāva na nikkhamati. <bold>Ṭhitakāva nikkhamanti</bold> dhammāsanato otaranto dhammakathiko viya.</paragraph>
    <paragraph line="56" number="201"> Vattamānasamīpe vattamāne viya voharīyatīti <bold>okkamatī</bold>ti vuttanti āha – <bold>‘‘okkanto hotīti attho’’</bold>ti. <bold>Evaṃ hotī</bold>ti evaṃ vuttappakārenassa sampajānanā hoti. <bold>Na okkamamāne</bold> paṭisandhikkhaṇassa duviññeyyattā. Tathā ca vuttaṃ – ‘‘paṭisandhicittaṃ na jānātī’’ti. Dasasahassacakkavāḷapattharaṇena vā <bold>appamāṇo</bold>. Ativiya samujjalabhāvena <bold>uḷāro. Devānubhāva</bold>nti devānaṃ pabhānubhāvaṃ. Devānañhi pabhaṃso obhāso adhibhavati, na tesaṃ ādhipaccaṃ. Tenāha <bold>‘‘devāna’’</bold>ntiādi.</paragraph>
    <paragraph line="57">Rukkhagacchādinā kenaci na haññatīti <bold>aghā,</bold> abādhā. Tenāha <bold>‘‘niccavivaṭā’’</bold>ti. <bold>Asaṃvutā</bold>ti heṭṭhā upari ca kena ci na pihitā. Tenāha <bold>‘‘heṭṭhāpi appatiṭṭhā’’</bold>ti. Tattha <bold>pi</bold>-saddena yathā heṭṭhā udakassa pidhāyikā pathavī natthīti asaṃvutā lokantarikā, evaṃ uparipi cakkavāḷesu viya devavimānānaṃ abhāvato asaṃvutā appatiṭṭhāti dasseti. Andhakāro ettha atthīti <bold>andhakārā. Cakkhuviññāṇaṃ na jāyati</bold> ālokassābhāvato, na cakkhuno. Tathā hi ‘‘tena obhāsena aññamaññaṃ sañjānantī’’ti vuttaṃ. Jambudīpe ṭhitamajjhanhikavelāyaṃ pubbavidehavāsīnaṃ atthaṅgamanavasena upaḍḍhaṃ sūriyamaṇḍalaṃ paññāyati, aparagoyānavāsīnaṃ <pageBreak edition="V" number="2.0119" /> uggamanavasena, evaṃ sesadīpesupīti āha – <bold>‘‘ekappahāreneva tīsu dīpesu paññāyantī’’</bold>ti. Ito aññathā pana dvīsu eva dīpesu ekappahāreneva paññāyatīti. <bold>Ekekāya disāya nava nava yojanasatasahassāni andhakāravidhamanampi</bold> iminā nayena daṭṭhabbaṃ. <bold>Pabhāya nappahontī</bold>ti <pageBreak edition="M" number="2.0337" /> attano pabhāya obhāsituṃ na abhisambhuṇanti. Yugandharapabbatamatthakappamāṇe ākāse vicaraṇato, <bold>‘‘cakkavāḷapabbatassa vemajjhena carantī’’</bold>ti vuttaṃ.</paragraph>
    <paragraph line="58"><bold>Vāvaṭā</bold>ti khādanatthaṃ gaṇhituṃ upakkamantā. <bold>Viparivattitvā</bold>ti vivaṭṭitvā. <bold>Chijjitvā</bold>ti mucchāpattiyā ṭhitaṭṭhānato muccitvā, aṅgapaccaṅgacchedanavasena vā <bold>chijjitvā. Accantakhāre</bold>ti ātapasantāpābhāvena atisītabhāvaṃ sandhāya accantakhāratā vuttā siyā. Na hi taṃ kappasaṇṭhānaudakaṃ sampattikaramahāmeghavuṭṭhaṃ pathavīsandhārakaṃ kappavināsakaudakaṃ viya khāraṃ bhavitumarahati. Tathā hi sati pathavīpi vilīyeyya. Tesaṃ vā pāpakammabalena petānaṃ pakatiudakassa pubbakheḷabhāvāpatti viya tassa udakassa tadā khārabhāvāpatti hotīti vuttaṃ <bold>‘‘accantakhāre udake’’</bold>ti. <bold>Samantato</bold>ti sabbabhāgato chappakārampi.</paragraph>
    <paragraph line="59" number="202"><bold>Catunnaṃ mahārājūnaṃ vasenā</bold>ti vessavaṇādicatumahārājabhāvasāmaññena.</paragraph>
    <paragraph line="60" number="203"><bold>Sabhāvenevā</bold>ti parassa santike gahaṇena vinā attano sabhāveneva sayameva adhiṭṭhahitvā sīlasampannā.</paragraph>
    <paragraph line="61"><bold>Manussesū</bold>ti idaṃ pakaticārittavasena vuttaṃ – ‘‘manussitthiyā nāma manussapurisesu purisādhippāyacittaṃ uppajjeyyā’’ti, bodhisattamātu pana devesūpi tādisaṃ cittaṃ nuppajjateva. Yathā bodhisattassa ānubhāvena bodhisattassa mātu purisādhippāyacittaṃ nuppajjati, evaṃ tassa ānubhāveneva sā kenaci purisena anatikkamanīyāti āha – <bold>‘‘pādā na vahanti, dibbasaṅkhalikā viya bajjhantī’’</bold>ti.</paragraph>
    <paragraph line="62">Pubbe ‘‘kāmaguṇūpasaṃhitaṃ cittaṃ nuppajjatī’’ti vuttaṃ, puna ‘‘pañcahi kāmaguṇehi samappitā samaṅgībhūtā paricāretī’’ti vuttaṃ, kathamidaṃ aññamaññaṃ na virujjhatīti āha <bold>‘‘pubbe’’</bold>tiādi. <bold>Vatthupaṭikkhepo</bold>ti abrahmacariyavatthupaṭisedho. Tenāha <bold>‘‘purisādhippāyavasenā’’</bold>ti. <bold>Ārammaṇapaṭilābho</bold>ti rūpādipañcakāmaguṇārammaṇasseva paṭilābho.</paragraph>
    <paragraph line="63" number="204"><bold>Kilamatho</bold>ti <pageBreak edition="V" number="2.0120" /> khedo. Kāyassa hi garubhāvakaṭhinabhāvādayopi tassā tadā na honti eva. <bold>‘‘Tirokucchigataṃ passatī’’</bold>ti vuttaṃ, kadā <pageBreak edition="M" number="2.0338" /> paṭṭhāya passatīti āha – <bold>‘‘kalalādikālaṃ atikkamitvā’’</bold>tiādi. Dassane payojanaṃ sayameva vadati, tassa abhāvato kalalādikāle na passati. <bold>Puttenā</bold>ti daharena mandena uttānaseyyakena. <bold>Yaṃ taṃ mātū</bold>tiādi pakaticārittavasena vuttaṃ. Cakkavattigabbhatopi hi savisesaṃ bodhisattagabbho parihāraṃ labhati puññasambhārassa sātisayattā, tasmā bodhisattamātā ativiya sappāyāhārācārā ca hutvā sakkaccaṃ pariharati. <bold>Puratthābhimukho</bold>ti mātu puratthābhimukho. Idāni tirokucchigatassa dissamānatāya abbhantaraṃ bāhirañca kāraṇaṃ dassetuṃ, <bold>‘‘pubbe katakamma’’</bold>ntiādi vuttaṃ. <bold>Assā</bold>ti deviyā. <bold>Vatthu</bold>nti kucchiṃ. Phalikaabbhapaṭalādino viya bodhisattamātukucchitacassa paṭalabhāvena ālokassa vibandhābhāvato yathā bodhisattamātā kucchigataṃ bodhisattaṃ passati, kimevaṃ bodhisattopi mātaraṃ aññañca purato rūpagataṃ passati, noti āha, <bold>‘‘bodhisatto panā’’</bold>tiādi. Kasmā pana sati cakkhumhi āloke ca na passatīti āha – <bold>‘‘na hi antokucchiyaṃ cakkhuviññāṇaṃ uppajjatī’’</bold>ti. Assāsapassāsā viya hi tattha cakkhuviññāṇampi na uppajjati tajjāsamannāhārassābhāvato.</paragraph>
    <paragraph line="64" number="205"> Yathā aññā itthiyo vijātapaccayā tādisena rogena abhibhūtāpi hutvā maranti, bodhisattamātu pana bodhisatte kucchigate na koci rogo uppajjati; kevalaṃ āyuparikkhayeneva kālaṃ karoti, svāyamattho heṭṭhā vuttoyeva. <bold>Bodhisattena vasitaṭṭhānaṃ hī</bold>tiādinā tattha kāraṇamāha. <bold>Apanetvā</bold>ti aggamahesiṭṭhānato nīharitvā. <bold>Anurakkhituṃ na sakkotī</bold>ti sammā gabbhaparihāraṃ nānuyuñjati, tena <bold>gabbho bahvābādho hoti. Vatthuvisadaṃ hotī</bold>ti gabbhāsayo parisuddho hoti. Mātu <bold>majjhimavayassa tatiyakoṭṭhāse</bold> bodhisattassa gabbhokkamanampi tassā āyuparimāṇavilokaneneva saṅgahitaṃ vayovasena uppajjanakavikārassa parivajjanato, itthisabhāvena uppajjanakavikāro pana bodhisattassa ānubhāveneva vūpasammati.</paragraph>
    <paragraph line="65"><bold>Sattamāsajāto</bold>ti paṭisandhiggahaṇato sattame māse jāto. So <bold>sītuṇhakkhamo na hoti</bold> ativiya sukhumālatāya. Aṭṭhamāsajāto kāmaṃ sattamāsajātato buddhiavayavo, ekacce pana cammapadesā <pageBreak edition="M" number="2.0339" /> buddhiṃ pāpuṇantā ghaṭṭanaṃ na sahanti, tena <bold>so na jīvati</bold>. Sattamāsajātassa pana na tāva te jātāti vadanti.</paragraph>
    <paragraph line="66"><bold>Ṭhitāva hutvā</bold>ti niddukkhatāya ṭhitā eva hutvā. Dukkhassa hi balavabhāvato taṃ dukkhaṃ asahamānā <pageBreak edition="V" number="2.0121" /> aññā itthiyo nisinnā vā nipannā vā vijāyanti. <bold>Upavijaññā</bold>ti upagatavijāyanakālā. <bold>Sakalanagaravāsino</bold>ti kapilavatthuṃ parivāretvā ṭhitesu devadahādīsu chasu nagaresu vasantā.</paragraph>
    <paragraph line="67"><bold>Devā naṃ paṭhamaṃ paṭiggaṇhantī</bold>ti lokanāthaṃ mahāpurisaṃ mayameva paṭhamaṃ paṭiggaṇhāmāti sañjātagāravabahumānā attano pītiṃ pavedentā <bold>khīṇāsavā suddhāvāsabrahmāno</bold> ādito paṭiggaṇhanti. <bold>Sūtivesa</bold>nti sūtijagganadhātivesaṃ. <bold>Eke</bold>ti uttaravihāravāsino. <bold>Macchakkhisadisaṃ</bold> chavivasena.</paragraph>
    <paragraph line="68" number="206"><bold>Ajinappaveṇiyā</bold>ti ajinacammehi sibbetvā katapaveṇiyā. <bold>Mahātejo</bold>ti mahānubhāvo. <bold>Mahāyaso</bold>ti mahāparivāro vipulakittighoso ca.</paragraph>
    <paragraph line="69"><bold>Bhaggavibhaggā</bold>ti sambādhaṭṭhānato nikkhamanena vibhāvitattā bhaggā vibhaggā viya ca hutvā. Tena nesaṃ avisadabhāvameva dasseti. <bold>Alaggo hutvā</bold>ti gabbhāsaye yonipadese ca katthaci alaggo asatto hutvā. <bold>Udakenā</bold>ti gabbhāsayagatena udakena <bold>amakkhito nikkhamati</bold> sammakkhitassa tādisassa udakasemhādikasseva tattha abhāvato. Bodhisattassa hi puññānubhāvena paṭisandhiggahaṇato paṭṭhāya taṃ ṭhānaṃ visuddhaṃ paramasugandhagandhakuṭi viya candanagandhaṃ vāyantaṃ tiṭṭhati. <bold>Udakavaṭṭiyo</bold>ti udakakkhandhā.</paragraph>
    <paragraph line="70" number="207"><bold>Muhuttajāto</bold>ti muhuttena jāto hutvā muhuttamattova. <bold>Anudhāriyamāne</bold>ti anukūlavasena nīyamāne. <bold>Āgatānevā</bold>ti taṃ ṭhānaṃ upagatāni eva.</paragraph>
    <paragraph line="71"><bold>Anekasākha</bold>nti ratanamayānekasatapatiṭṭhānahīrakaṃ. <bold>Sahassamaṇḍala</bold>nti tesaṃ upari patiṭṭhitaṃ anekasahassamaṇḍalahīrakaṃ. <bold>Marū</bold>ti devā.</paragraph>
    <paragraph line="72"><bold>Na</bold><pageBreak edition="M" number="2.0340" /><bold>kho panevaṃ daṭṭhabba</bold>nti sattapadavītihārato pageva disāvilokanassa katattā. Tenāha <bold>‘‘mahāsatto hī’’</bold>tiādi. <bold>Ekaṅgaṇānī</bold>ti vivaṭabhāvena vihāraṅgaṇapariveṇaṅgaṇāni viya ekaṅgaṇasadisāni ahesuṃ. <bold>Sadisopi natthī</bold>ti tumhākaṃ idaṃ vilokanaṃ visiṭṭhe passituṃ idha tumhehi sadisopi natthi, kuto uttaritaroti āhaṃsu. <bold>Sabbapaṭhamo</bold>ti sabbappadhāno. Padhānapariyāyo hi idha paṭhamasaddo. Tenāha <bold>‘‘itarānī’’</bold>tiādi. Ettha ca mahesakkhā tāva devā <pageBreak edition="V" number="2.0122" /> tathā vadanti, itare pana kathanti? Mahāsattassa ānubhāvadassaneneva. Mahesakkhānañhi devānaṃ mahāsattassa ānubhāvo viya tena sadisānampi ānubhāvo paccakkho ahosi. Itare pana tesaṃ vacanaṃ sutvā saddahantā anuminantā tathā āhaṃsu.</paragraph>
    <paragraph line="73">Jātamattasseva bodhisattassa ṭhānādīni yesaṃ visesādhigamānaṃ pubbanimittabhūtānīti te niddhāretvā dassento, <bold>‘‘ettha cā’’</bold>tiādimāha. Tattha <bold>patiṭṭhānaṃ catuiddhipādapaṭilābhassa pubbanimittaṃ</bold> iddhipādavasena lokuttaradhammesu suppatiṭṭhitabhāvasamijjhanato. <bold>Uttarābhimukhabhāvo</bold> lokassa uttaraṇavasena <bold>gamanassa pubbanimittaṃ. Sattapadagamanaṃ</bold> sattabojjhaṅgādigamanassa <bold>pubbanimittaṃ,</bold> visuddhachattadhāraṇaṃ suvisuddhavimuttichattadhāraṇassa <bold>pubbanimittaṃ, pañcarājakakudhabhaṇḍāni</bold> pañcavidhavimuttiguṇaparivāratāya <bold>pubbanimittaṃ, anāvaṭadisānuvilokanaṃ</bold> anāvaṭañāṇatāya <bold>pubbanimittaṃ,</bold> ‘‘aggohamasmī’’tiādivacanaṃ <bold>appaṭivattiyadhammacakkapavattanassa pubbanimittaṃ; ayamantimā jātī</bold>ti āyatiṃ jātiyā abhāvakittanā <bold>anupādi…pe… pubbanimittanti veditabbaṃ;</bold> tassa tassa anāgate laddhabbavisesassa taṃ taṃ nimittaṃ abyabhicārīnimittanti daṭṭhabbaṃ. <bold>Na āgato</bold>ti imasmiṃ sutte aññattha ca vakkhamānāya anupubbiyā anāgatataṃ sandhāya vuttaṃ. <bold>Āharitvā</bold>ti tasmiṃ tasmiṃ sutte aṭṭhakathāsu ca āgatanayena āharitvā dīpetabbo.</paragraph>
    <paragraph line="74"><bold>Dasasahassilokadhātu kampī</bold>ti pana idaṃ satipi idha pāḷiyaṃ āgatatte vakkhamānānamacchariyānaṃ mūlabhūtaṃ dassetuṃ vuttaṃ, evaṃ aññampīdisaṃ daṭṭhabbaṃ. <bold>Tanti baddhā vīṇā, cammabaddhā bheriyo</bold>ti pañcaṅgikatūriyassa nidassanamattaṃ, ca-saddena vā itaresampi saṅgaho daṭṭhabbo. <bold>Bhijjiṃsū</bold>ti pādesu baddhaṭṭhānesuyeva <pageBreak edition="M" number="2.0341" /> bhijjiṃsu. <bold>Vigacchiṃsū</bold>ti vūpasamiṃsu. <bold>Sakatejobhāsitānī</bold>ti ativiya samujjalāya attano pabhāya obhāsitāni ahesuṃ. <bold>Na pavattī</bold>ti na sandī. <bold>Vāto na vāyī</bold>ti kharo vāto na vāyi, mudusukho pana sattānaṃ sukhāvaho vāyi. <bold>Pathavīgatā ahesuṃ</bold> uccaṭṭhāne ṭhātuṃ avisahantā. <bold>Utusampanno</bold>ti anuṇhāsītatāsaṅkhātena utunā sampanno. Vāmahatthaṃ ure ṭhapetvā dakkhiṇena puthupāṇinā hatthatāḷanena saddakaraṇaṃ <bold>apphoṭanaṃ</bold>. Mukhena usseḷanaṃ saddamuñcanaṃ <bold>seḷanaṃ. Ekaddhajamālā ahosī</bold>ti ettha <bold>iti</bold>-saddo ādiattho. Tena vicittapupphasugandhapupphavassadevā vassiṃsu, sūriye dibbamāne eva tārakā obhāsiṃsu, acchaṃ vippasannaṃ udakaṃ pathavito ubbhijji, bilāsayā darisayā tiracchānā āsayato nikkhamiṃsu; rāgadosamohāpi tanu bhaviṃsu, pathaviyaṃ rajo vūpasami, aniṭṭhagandho vigacchi, dibbagandho vāyi, rūpino devā sarūpeneva manussānaṃ āpāthamagamaṃsu <pageBreak edition="V" number="2.0123" />, sattānaṃ cutupapātā nāhesunti imesaṃ saṅgaho daṭṭhabbo. Yāni mahābhinīhārasamaye uppannāni dvattiṃsa pubbanimittāni, tāni anavasesāni tadā ahesunti.</paragraph>
    <paragraph line="75"><bold>Tatrāpī</bold>ti tesupi pathavikampādīsu evaṃ pubbanimittabhāvo veditabbo, na kevalaṃ sampatijātassa ṭhānādīsu evāti adhippāyo. <bold>Sabbaññutaññāṇapaṭilābhassa pubbanimittaṃ</bold> sabbassa ñeyyassa titthakaramatassa ca cālanato. Kenaci anussāhitānaṃyeva imasmiṃyeva ekacakkavāḷe sannipāto, kenaci anussāhitānaṃyeva ekappahāreneva sannipatitvā <bold>dhammapaṭiggaṇhanassa pubbanimittaṃ, paṭhamaṃ devatānaṃ paṭiggahaṇaṃ</bold> dibbavihārapaṭilābhassa, pacchā manussānaṃ paṭiggahaṇaṃ tattheva ṭhānassa niccalasabhāvato <bold>āneñjavihārapaṭilābhassa pubbanimittaṃ</bold>. Vīṇānaṃ sayaṃ vajjanaṃ parūpadesena vinā sayameva <bold>anupubbavihārapaṭilābhassa pubbanimittaṃ</bold>. Bherīnaṃ vajjanaṃ cakkavāḷapariyantāya parisāya pavedanasamatthassa <bold>dhammabheriyā anusāvanassa</bold> amatadundubhighosanassa <bold>pubbanimittaṃ. Andubandhanādīnaṃ chedo</bold> mānavinibandhachedanassa <bold>pubbanimittaṃ; supaṭṭanasampāpuṇanaṃ</bold> atthādi anurūpaṃ atthādīsu ñāṇassa bhedādhigamassa <bold>pubbanimittaṃ</bold>.</paragraph>
    <paragraph line="76"><bold>Nibbānarasenā</bold>ti kilesānaṃ nibbāyanarasena. <bold>Ekarasabhāvassā</bold>ti sāsanassa sabbattha ekarasabhāvassa. Vātassa avāyanaṃ kissa pubbanimittanti āha <bold>‘‘dvāsaṭṭhidiṭṭhigatabhindanassā’’</bold>ti. Ākāsādiappatiṭṭhavisamacañcalaṭṭhānaṃ pahāya <pageBreak edition="M" number="2.0342" /><bold>sakuṇānaṃ pathavīgamanaṃ</bold> tādisaṃ micchāgāhaṃ pahāya sattānaṃ <bold>pāṇehi</bold> ratanattaya<bold>saraṇagamanassa pubbanimittaṃ. Devatānaṃ apphoṭanādīhi kīḷanaṃ</bold> pamodanuppatti<bold>udānassa</bold> bhavavantagamanena dhammasabhāvabodhanena ca pamodavibhāvanassa <bold>pubbanimittaṃ. Dhammavegavassanassā</bold>ti desanāñāṇavegena dhammāmatassa vassanassa <bold>pubbanimittaṃ</bold>. Kāyagatāsativasena laddhajjhānaṃ pādakaṃ katvā uppāditamaggaphalasukhānubhavo <bold>kāyagatāsatiamatapaṭilābho,</bold> tassa pana kāyassapi atappakasukhāvahattā <bold>khudāpipāsāpīḷanābhāvo</bold> pubbanimittaṃ vutto. <bold>Ariyaddhajamālāmālitāyā</bold>ti sadevakassa lokassa ariyamaggabojjhaṅgadhajamālāhi mālitabhāvassa <bold>pubbanimittaṃ</bold>. Yaṃ panettha anuddhaṭaṃ, taṃ suviññeyyameva.</paragraph>
    <paragraph line="77"><bold>Etthā</bold>ti ‘‘sampatijāto’’tiādinā āgate imasmiṃ ṭhāne. <bold>Vissajjitova,</bold> tasmā amhehi idha apubbaṃ vattabbaṃ natthīti adhippāyo. Tadā pathaviyaṃ gacchantopi mahāsatto ākāsena gacchanto viya mahājanassa upaṭṭhāsīti ayamettha niyati dhammaniyāmo bodhisattānaṃ dhammatāti idaṃ <bold>niyativādavasena</bold> kathanaṃ. ‘‘Pubbe purimajātīsu tādisassa puññasambhārakammassa katattā <pageBreak edition="V" number="2.0124" /> upacitattā mahājanassa tathā upaṭṭhāsī’’ti idaṃ <bold>pubbekatakammavādavasena</bold> kathanaṃ. Imesaṃ sattānaṃ upari īsanasīlatāya yathāsakaṃ kammameva issaro nāma, tassa nimmānaṃ attano phalassa nibbattanaṃ, mahāpurisopi sadevakaṃ lokaṃ abhibhavituṃ samatthena uḷārena puññakammunā nibbattito tena issarena nimmito nāma, tassa cāyaṃ nimmānaviseso, yadidaṃ mahānubhāvatā. Yāya mahājanassa tathā upaṭṭhāsīti idaṃ <bold>issaranimmānavādavasena</bold> kathanaṃ. <bold>Evaṃ taṃ taṃ bahuṃ vatvā</bold> kiṃ imāya pariyāyakathāyāti <bold>avasāne</bold> ujukameva evaṃ <bold>byākāsi</bold>. Sampatijāto pathaviyaṃ kathaṃ padasā gacchati, evaṃmahānubhāvo ākāsena maññe gacchatīti parikappanassa vasena <bold>ākāsena gacchanto viya ahosi</bold>. Sīghataraṃ pana sattapadavītihārena gatattā dissamānarūpopi <bold>mahājanassa adissamāno viya ahosi</bold>. Acelakabhāvo khuddakasarīratā ca tādisassa iriyāpathassa ananucchavikāti kammānubhāvasañjanitapāṭihāriyavasena <bold>alaṅkārapaṭiyatto viya; soḷasavassuddesiko viya ca mahājanassa upaṭṭhāsī</bold>ti veditabbaṃ; buddhabhāvānucchavikassa <pageBreak edition="M" number="2.0343" /> bodhisattānubhāvassa yāthāvato paveditattā <bold>buddhena viya…pe… attamanā ahosi</bold>.</paragraph>
    <paragraph line="78"><bold>Pākaṭā hutvā</bold>ti vibhūtā hutvā. Buddhānaṃ ye ye saṅkhāre vavatthapetukāmā, te te uppādakkhaṇepi sabbaso suppaṭividitā supākaṭā hatthatale āmalakaṃ viya suṭṭhu vibhūtā eva hutvā upaṭṭhahanti. Tenāha <bold>‘‘yathā hī’’</bold>tiādi. <bold>Anokāsagate</bold>ti pariggahassa anokāsakāle pavatte. <bold>Nippadese</bold>ti niravasese. <bold>Okāsappatte</bold>ti ṭhānagamanādikāle uppanne, te hi sammasanassa yogyakāle uppattiyā okāsappattāti adhippāyo. <bold>Sattadivasabbhantare</bold>ti idaṃ buddhānaṃ pākatikasammasanavasena vuttaṃ, ākaṅkhantā pana te yadā kadāci uppannasaṅkhāre sammasantiyeva. Sesaṃ suviññeyyameva.</paragraph>
    <centered line="79">Acchariyabbhutasuttavaṇṇanāya līnatthappakāsanā samattā.</centered>
    <subhead line="80">4. Bākulasuttavaṇṇanā</subhead>
    <paragraph line="81" number="209"> Yathā <pageBreak edition="V" number="2.0125" /> ‘‘dvattiṃsā’’ti vattabbe dvi-saddassa bā-ādesaṃ katvā <bold>bāttiṃsā</bold>ti vuccati, evaṃ ettha bā-kārādesaṃ katvā bākuloti samaññā ahosi, sāyaṃ tassa anvatthasaññāti dassetuṃ, <bold>‘‘tassa hī’’</bold>tiādi vuttaṃ. <bold>Sīsaṃ nhāpetvā</bold>ti maṅgalatthaṃ mahāgaṅgāya sīsaṃ nhāpetvā. <bold>Nimujjanavasenā</bold>ti jaṇṇupamāṇe udake thokaṃyeva nimujjanavasena. <bold>Chaḍḍetvā palātā</bold> maraṇabhayatajjitā. <bold>Pahariyamānā maranti,</bold> na jālena bandhitamattena. <bold>Dārakassa tejenā</bold>ti dārakassa puññatejena. <bold>Nīhaṭamattova mato,</bold> tassa maraṇatthaṃ upakkamo na kato, yena upakkamena dārakassa bādho siyā. <bold>Ta</bold>nti macchaṃ. <bold>Sakalamevā</bold>ti paripuṇṇāvayavameva.</paragraph>
    <paragraph line="82"><bold>Na kelāyatī</bold>ti na mamāyati kismiñci na maññati. Dārakassa puññatejena <bold>piṭṭhito phālentī. Dārakaṃ labhatī</bold>ti ugghosanavasena bheriṃ carāpetvā. <bold>Pavattiṃ ācikkhi,</bold> attano puttabhāvaṃ kathesi. <bold>Kucchiyā dhāritattā amātā kātuṃ na sakkā</bold> jananībhāvato. <bold>Macchaṃ gaṇhantāpī</bold>ti macchaṃ kiṇitvā gaṇhantāpi. Tathā gaṇhantā ca tappariyāpannaṃ sabbaṃ gaṇhāti nāmāti <pageBreak edition="M" number="2.0344" /> āha – <bold>‘‘vakkayakanādīni bahi katvā gaṇhantā nāma natthī’’</bold>ti. <bold>Ayampi amātā kātuṃ na sakkā</bold> sāmikabhāvato. <bold>Dārako ubhinnampi kulānaṃ dāyādo hotu</bold> dvinnaṃ puttabhāvato.</paragraph>
    <paragraph line="83"><bold>Asītime</bold>ti jātiyā asītime vasse. Pabbajjāmattena kilesānaṃ asamucchijjanato vītikkamituṃ kāmasaññā uppannapubbāti pucchā pana pucchitabbā. Tenāha – ‘‘evañca kho maṃ, āvuso kassapa, pucchitabba’’nti.</paragraph>
    <paragraph line="84" number="210"><bold>Niyametvā</bold>ti taṃ taṃvāre sesavārena niyametvā. <bold>Kammapathabhedako</bold>ti kammapathavisesakaro. Tattha kāmavitakko yathā kāyavacīdvāresu copanappatto kammapathappatto nāma hoti; manodvāre parabhaṇḍassa attano pariṇāmanavasena pavattaabhijjhāsahagato; evaṃ kāmasaññāti, tathā byāpādavihiṃsāvitakkasaññāti <bold>thero, ‘‘ubhayampetaṃ kammapathabhedakamevā’’ti āha</bold>. Kammapathaṃ appattaṃ saññaṃ sandhāya, ‘‘saññā uppannamattāvā’’ti vuccamāne vitakkitampi samānaṃ kammapathaṃ appattameva, ubhayassa pana vasena suttapadaṃ pavattanti therassa adhippāyo.</paragraph>
    <paragraph line="85" number="211"><bold>Āyūhanakamma</bold>nti <pageBreak edition="V" number="2.0126" /> attanā āyūhitabbakammaṃ. <bold>Lomakiliṭṭhānī</bold>ti kiliṭṭhalomāni, kiliṭṭhaṃsūnīti attho. Kimevaṃ bhogesu paranimmitabhave vasavattidevānaṃ viya sabbaso āyūhanakammena vinā aññassapi pabbajitassa paccayalābho diṭṭhapubbo sutapubboti āha <bold>‘‘anacchariyañceta’’</bold>nti. Kulūpakatherānametaṃ kammaṃ, thero pana kadācipi kulūpako nāhosi.</paragraph>
    <paragraph line="86"><bold>Gadduhanamatta</bold>nti goduhanamattakālaṃ. Idha pana sakalo goduhano adhippetoti dassento, <bold>‘‘gāviṃ…pe… kālamattampī’’</bold>ti āha. <bold>Nibandhī</bold>ti nibaddhadātabbaṃ katvā ṭhapesi.</paragraph>
    <paragraph line="87">Sakilesapuggalassa aseribhāvakaraṇena raṇena sadisatāya <bold>raṇo,</bold> saṃkileso. <bold>Aññā udapādīti panāha,</bold> tasmā arahattaṃ na paṭiññātanti dasseti. Nanu tathā vacanaṃ paṭijānanaṃ viya hotīti āha <bold>‘‘apicā’’</bold>tiādi.</paragraph>
    <paragraph line="88" number="212"> Avāpurati <pageBreak edition="M" number="2.0345" /> dvāraṃ etenāti <bold>avāpuraṇaṃ</bold>. Paṭhamasaṅgahato pacchā desitattā <bold>dutiyasaṅgahe saṅgitaṃ</bold>. Sesaṃ suviññeyyameva.</paragraph>
    <centered line="89">Bākulasuttavaṇṇanāya līnatthappakāsanā samattā.</centered>
    <subhead line="90">5. Dantabhūmisuttavaṇṇanā</subhead>
    <paragraph line="91" number="213"><bold>Phuseyyā</bold>ti <pageBreak edition="V" number="2.0127" /> ñāṇaphusanā nāma adhippetā, tasmā <bold>labheyyā</bold>ti adhigaccheyya. <bold>Evaṃ paṭipanno</bold>ti, ‘‘appamatto ātāpī pahitatto’’ti vuttappakārena paṭipanno. <bold>Ajānanakoṭṭhāseyevā</bold>ti avadhāraṇena attani kataṃ dosāropanaṃ nivatteti.</paragraph>
    <paragraph line="92" number="214"><bold>Appanāupacāra</bold>nti appanañceva upacārañca pāpetvā kathesīti atthaṃ vadanti, appanāsahito pana upacāro appanāupacāro, taṃ pāpetvā kathesīti attho.</paragraph>
    <paragraph line="93">Nikkhamatīti nikkhamo, avaggāhakāmato nikkhamanaṃ nikkhamo eva <bold>nekkhammo,</bold> paṭhamajjhānādi. Sati kilesakāme attano upahāraṃ upacāretvā assādetvā paribhuñjati nāmāti āha – <bold>‘‘duvidhepi kāme paribhuñjamāno’’</bold>ti. <bold>Duvidhepī</bold>ti hīnapaṇītādivasena duvidhe.</paragraph>
    <paragraph line="94" number="215"><bold>Kūṭākāra</bold>nti gāḷhasāṭheyyaṃ appatirūpe ṭhāne khandhagatapātanādi. <bold>Dantagamana</bold>nti dantehi nibbisevanehi gandhabbagatiṃ. <bold>Pattabbaṃ bhūmi</bold>nti sammākiriyāya laddhabbasampattiṃ.</paragraph>
    <paragraph line="95" number="216"> Byatiharaṇavasena laṅghakaṃ <bold>vilaṅghakaṃ,</bold> aññamaññahatthaggahaṇaṃ. Tenāha – <bold>‘‘hatthena hatthaṃ gahetvā’’</bold>ti.</paragraph>
    <paragraph line="96" number="217"><bold>Gahetuṃ samattho</bold>ti gaṇikārahatthinīhi upalāpetvā araññahatthiṃ vacanavasena gahetuṃ samattho. <bold>Atipassitvā</bold> atiṭṭhānavasena passitvā. <bold>Etthagedhā</bold>ti etasmiṃ araññe nāgavane pavattagedhā. <bold>Sukhāyatī</bold>ti sukhaṃ ayati pavatteti, ‘‘sukhaṃ haratī’’ti vā pāṭho. <bold>Ḍiṇḍimo</bold> ānako. <bold>Nihitasabbavaṅkadoso</bold>ti apagatasabbasāṭheyyadoso. <bold>Apanītakasāvo</bold>ti apetasārambhakasāvo.</paragraph>
    <paragraph line="97" number="219"><bold>Pañcakāmaguṇanissitasīlāna</bold>nti <pageBreak edition="M" number="2.0346" /> akusalānaṃ. <bold>Gehassitasīlāna</bold>nti vā vaṭṭasannissitasīlānaṃ.</paragraph>
    <paragraph line="98" number="222"><bold>Esa</bold><pageBreak edition="V" number="2.0128" /><bold>nayo sabbatthā</bold>ti, ‘‘majjhimo, daharo’’ti āgatesu upamāvāresu, ‘‘thero’’tiādinā āgatesu upameyyavāresūti pañcasu saṃkilesapakkhiyesu vāresu esa yathāvuttova nayoti veditabbo. Sesaṃ suviññeyyameva.</paragraph>
    <centered line="99">Dantabhūmisuttavaṇṇanāya līnatthappakāsanā samattā.</centered>
    <subhead line="100">6. Bhūmijasuttavaṇṇanā</subhead>
    <paragraph line="101" number="223"><bold>Āsañcepi</bold><pageBreak edition="V" number="2.0129" /><bold>karitvā</bold>ti, ‘‘imināhaṃ brahmacariyena devo vā bhaveyyaṃ devaññataro vā, dukkhato vā mucceyya’’nti patthanaṃ katvā cepi caranti, <bold>abhabbā phalassa adhigamāya</bold> taṇhāya brahmacariyassa vidūsitattāti adhippāyo. <bold>Anāsañcepi karitvā</bold>ti vuttanayena patthanaṃ akatvā. <bold>Abhabbā phalassa adhigamāya</bold> aniyamitabhāvato. Paṇidhānavasena hi puññaphalaṃ niyataṃ nāma hoti, tadabhāvato kataṃ puññaṃ na labhatīti adhippāyo. Tatiyapakkhe ubhayaṭṭhānehi vuttaṃ, catutthapakkho sammāvatāro iti catukoṭiko pañho jālavasena āhaṭo, tattha āsā nāma patthanā, micchāgāhasmiṃ sati na vipaccati, sammāgāhasmiṃ sati vipaccati, ubhayathāpi ubhayāpekkhānāma, yo micchattadhamme purakkhatvā brahmacariyaṃ carati, tassa yathādhippāyaphalaṃ samijjhatīti na vattabbaṃ ayoniso brahmacariyassa ciṇṇattā; yo pana sammattaṃ purakkhatvā brahmacariyaṃ carati, tassa yathādhippāyaṃ brahmacariyaphalaṃ na samijjhatīti na vattabbaṃ yoniso brahmacariyassa ciṇṇattā. Tena vuttaṃ – <bold>‘‘āsañcepi karitvā ayoniso brahmacariyaṃ carantī’’</bold>tiādi. Sesaṃ suviññeyyameva.</paragraph>
    <centered line="102">Bhūmijasuttavaṇṇanāya līnatthappakāsanā samattā.</centered>
    <subhead line="103">7. Anuruddhasuttavaṇṇanā</subhead>
    <paragraph line="104" number="230"><bold>Upasaṅkamitvā</bold><pageBreak edition="V" number="2.0130" /><pageBreak edition="M" number="2.0347" /><bold>evamāhaṃsū</bold>ti vuttaṃ upasaṅkamanakāraṇaṃ dassento, <bold>‘‘tassa upāsakassa aphāsukakālo ahosī’’</bold>ti āha. <bold>Avirādhita</bold>nti avirajjhanakaṃ. Yadi vā te dhammā nānatthā, yadi vā ekatthā, yaṃ tattha avirajjhanakaṃ, taṃ taṃyeva paṭibhātūti yojanā. <bold>Jhānamevā</bold>ti appamāṇajjhānameva, ‘‘cetovimuttī’’ti pana vuttattā <bold>cittekaggatāyeva evaṃ vuccatī</bold>ti upāsakassa adhippāyo.</paragraph>
    <paragraph line="105" number="231"> Yāvatā majjhanhike kāle chāyā pharati, nivāte paṇṇāni patanti, ettāvatā <bold>‘‘rukkhamūla’’</bold>nti vuccatīti evaṃ vuttaṃ <bold>ekarukkhamūlappamāṇaṭṭhānaṃ. Kasiṇanimittena ottharitvā</bold>ti kasiṇārammaṇaṃ jhānaṃ samāpajjanto <bold>tasmiṃ kasiṇa…pe… viharatī</bold>ti vutto. <bold>Ābhogo natthi</bold> jhānakkhaṇe. Kāmaṃ samāpattikkhaṇe ābhogo natthi tato pana pubbe vā siyā so ābhogo, tampi sandhāya mahaggatanti keci. Idāni tāsaṃ cetovimuttīnaṃ satipi kenaci visesena abhede visayādito labbhamānabhedaṃ dassetuṃ, <bold>‘‘etthā’’</bold>tiādi vuttaṃ. <bold>Nimittaṃ na vaḍḍhati</bold> vaḍḍhetabbassa nimittasseva abhāvato. Pathavīkasiṇādīnaṃ viya ākāsabhāvanāya <bold>ugghāṭanaṃ na jāyati. Tāni jhānānī</bold>ti brahmavihārajjhānāni. Cuddasavidhena paridamanābhāvato <bold>abhiññānaṃ pādakāni na honti</bold>. Nimittugghāṭasseva abhāvato arūpajjhānānaṃ anadhiṭṭhānatāya <bold>nirodhassa pādakāni na hontī</bold>ti. Kammavaṭṭabhāvena kilesavaṭṭavipākavaṭṭānaṃ tiṇṇaṃ vaṭṭānaṃ paccayabhāvo <bold>vaṭṭapādakatā</bold>. Upapajjanavaseneva taṃ taṃ bhavaṃ okkamati etehīti <bold>bhavokkamanāni</bold>. Dutiyanayassa vuttavipariyāyena attho veditabbo. Ugghāṭanassa labbhanato arūpajjhānopari samatikkamo hotīti ayameva viseso. <bold>Eva</bold>nti yathāvuttena nimittāvaḍḍhananimittavaḍḍhanādippakārena. <bold>Nānatthā</bold>ti nānāsabhāvā. <bold>Eva</bold>nti appamāṇamahaggatasaddavacanīyatāya <bold>nānābyañjanā</bold>. Kāmañcettha appamāṇasamāpattitopi nīharitvā vakkhamānabhavūpapattikāraṇaṃ dassetuṃ sakkā, aṭṭhakathāyaṃ pana kasiṇajhānatova nīharitvā yojanā katāti tathā vuttaṃ. Atha vā mahaggatagahaṇenettha appamāṇāti vuttabrahmavihārānampi saṅgaho veditabbo tassā samaññāya ubhayesampi sādhāraṇabhāvato.</paragraph>
    <paragraph line="106" number="232"><bold>Evaṃ</bold><pageBreak edition="M" number="2.0348" /><bold>vutto</bold>ti asatipi tathārūpe ābhoge ‘‘parittābhāti pharitvā adhimuccitvā viharatī’’ti <pageBreak edition="V" number="2.0131" /> vutto. Appamāṇaṃ katvā kasiṇaṃ vaḍḍhentassa kasiṇavaḍḍhanavasena bahulīkārasambhavato siyā jhānassa balavataratā, tadabhāve ca dubbalatā, āciṇṇavasitāya pana paccanīkadhammānaṃ sammā aparisodhane vattabbameva natthīti pañcahākārehi jhānassa appaguṇataṃ dassento, <bold>‘‘suppamatte vā’’</bold>tiādimāha. Jhānassa appānubhāvatāya eva tannimittā pabhāpi appatarā aparisuddhāva hotīti āha – <bold>‘‘vaṇṇo…pe… saṃkiliṭṭho cā’’</bold>ti. Dutiyanayo vuttavipariyāyena veditabbo. Tatthāpi kasiṇassa parittabhāvena vaṇṇassa parittatā, parittārammaṇāya anurūpatāya vā nimittaṃ pabhāmaṇḍalakampi parittameva siyāti adhippāyo. <bold>Vipulaparikamma</bold>nti vipulabhāvena parikammaṃ. Sesaṃ tatiyacatutthanayesu vattabbaṃ paṭhamadutiyanayesu vuttasadisameva.</paragraph>
    <paragraph line="107"><bold>Vaṇṇanānatta</bold>nti yadi pītaṃ yadi lohitaṃ yadi vā odātanti sarīravaṇṇanānattaṃ. <bold>Ābhānānatta</bold>nti parittavipulatāvasena pabhāya nānattaṃ. <bold>Accinānatta</bold>nti tejodhātussa dīghādivasena vemattatā. <bold>Abhinivisantī</bold>ti abhirativasena nivisanti nisīdanti tiṭṭhanti. Tenāha <bold>‘‘vasantī’’</bold>ti.</paragraph>
    <paragraph line="108" number="234"> Ābhanti dibbantīti <bold>ābhā</bold>ti āha <bold>‘‘ābhāsampannā’’</bold>ti. <bold>Tadaṅgenā</bold>ti vā tassā parittatāya appamāṇatāya ca ābhākāraṇaṃ, taṃ pana atthato bhavūpapattikāraṇamevāti āha – <bold>‘‘tassā bhavūpapattiyā aṅgenā’’</bold>ti. <bold>Kāyālasiyabhāvo</bold> tandīādīnaṃ hetubhūtā kāyassa vitthāyitatā.</paragraph>
    <paragraph line="109" number="235"><bold>Pāramiyo</bold>ti mahāsāvakasaṃvattanikā sāvakapāramiyo pūrento. <bold>Brahmaloke</bold>ti brahmattabhāve, brahmaloke vā uppattiṃ paṭilabhi, <bold>vuttampi cetaṃ</bold> theragāthāsu. <bold>Avokiṇṇa</bold>nti aññehi asammissanti attho. <bold>Pubbe sañcarita</bold>nti atītabhavesu jātivasena sañcaraṇaṃ mama, sañcaritanti taṃ mamassāti attho. Sesaṃ suviññeyyameva.</paragraph>
    <centered line="110">Anuruddhasuttavaṇṇanāya līnatthappakāsanā samattā.</centered>
    <subhead line="111">8. Upakkilesasuttavaṇṇanā</subhead>
    <paragraph line="112" number="236"><bold>Tasmā</bold>ti <pageBreak edition="V" number="2.0132" /><pageBreak edition="M" number="2.0349" /> atthakāmattā evamāha, na bhagavato vacanaṃ anādiyanto. Ye pana tadā satthuvacanaṃ na gaṇhiṃsu, te kiñci avatvā tuṇhībhūtā maṅkubhūtā aṭṭhaṃsu, tasmā ubhayesampi satthari agāravapaṭipatti nāhosi.</paragraph>
    <paragraph line="113"><bold>Yenapi janena na diṭṭho</bold>ti yena ubhayajanena aññavihitatāya kuḍḍakavāṭādiantarikatāya vā na diṭṭho. <bold>Damanattha</bold>nti tehi upāsakehi nimmadabhāvaṃ āpāditānaṃ tesaṃ bhikkhūnaṃ damanatthaṃ. <bold>Ṭhapayiṃsū</bold>ti yo imesaṃ bhikkhūnaṃ deti, tassa sataṃ daṇḍoti, sahassanti ca vadanti.</paragraph>
    <paragraph line="114" number="237"> Vaggabhāveneva (sārattha. ṭī. mahāvaggo 3.464) nānāsaddo assāti <bold>puthusaddo. Samajano</bold>ti bhaṇḍane samajjhāsayo jano. Bālalakkhaṇe ṭhitopi ‘‘ahaṃ bālo’’ti na maññati. Bhiyyo cāti attano bālabhāvassa ajānanatopi bhiyyo ca bhaṇḍanassa upari phoṭo viya saṅghabhedassa attano kāraṇabhāvampi uppajjamānaṃ <bold>na maññi</bold> naññāsi.</paragraph>
    <paragraph line="115">Kalahavasena pavattavācāyeva gocaro etesanti <bold>vācāgocarā</bold> hutvā. <bold>Mukhāyāma</bold>nti vivādavasena mukhaṃ āyametvā bhāṇino. <bold>Na taṃ jānantī</bold>ti taṃ kalahaṃ na jānanti. Kalahaṃ karonto ca taṃ na jānanto nāma natthi. Yathā pana na jānanti, taṃ dassetuṃ āha – <bold>‘‘evaṃ sādīnavo aya’’</bold>nti. Ayaṃ kalaho nāma attano paresañca atthajāpanato anatthuppādanato diṭṭheva dhamme samparāye ca <bold>sādīnavo,</bold> sadosoti attho.</paragraph>
    <paragraph line="116"><bold>Upanayhantī</bold>ti upanāhavasena anubandhanti. <bold>Porāṇo</bold>ti purimehi buddhādīhi āciṇṇasamāciṇṇatāya purātano.</paragraph>
    <paragraph line="117"><bold>Na jānantī</bold>ti aniccasaññaṃ na paccupaṭṭhāpenti.</paragraph>
    <paragraph line="118"><bold>Tathā pavattaverāna</bold>nti aṭṭhichinnādibhāvaṃ nissāya upanayavasena cirakālaṃ pavattaverānaṃ.</paragraph>
    <paragraph line="119">Bālasahāyatāya <pageBreak edition="V" number="2.0133" /><pageBreak edition="M" number="2.0350" /> ime bhikkhū kalahapasutā, paṇḍitasahāyānaṃ pana idaṃ na siyāti <bold>paṇḍitasahāyassa bālasahāyassa ca vaṇṇāvaṇṇadīpanatthaṃ</bold> vuttā. Sīhabyagghādike <bold>pākaṭaparissaye</bold> rāgadosādike <bold>paṭicchannaparissaye ca abhibhavitvā</bold>.</paragraph>
    <paragraph line="120">Mātaṅgo araññe <bold>mātaṅgaraññe</bold>ti saralopena sandhi. Mātaṅgasaddeneva hatthibhāvassa vuttattā nāgavacanaṃ tassa mahattavibhāvanatthanti āha – <bold>‘‘nāgoti mahantādhivacanameta’’</bold>nti. Mahantapariyāyopi hi nāga-saddo hoti ‘‘evaṃ nāgassa nāgena, īsādantassa hatthino’’tiādīsu (udā. 25; mahāva. 467).</paragraph>
    <paragraph line="121" number="238"><bold>Kira</bold>saddo anussavasūcanattho nipāto. Tena ayamettha sutiparamparāti dasseti. Bhagavatā hi so ādīnavo pageva pariññāto, na tena satthā nibbiṇṇo hoti; tasmiṃ pana antovasse keci buddhaveneyyā nāhesuṃ; tena aññattha gamanaṃ tesaṃ bhikkhūnaṃ damanupāyoti pālileyyakaṃ uddissa gacchanto ekavihāriṃ āyasmantaṃ bhaguṃ, samaggavāsaṃ vasante ca anuruddhattherādike sampahaṃsetuṃ anuruddhattherassa ca. Imaṃ upakkilesovādaṃ dātuṃ tattha gato, tasmā <bold>kalahakārake kirassā</bold>ti etthāpi <bold>kira</bold>saddaggahaṇe eseva nayo. <bold>Vuttanayameva</bold> gosiṅgasālasutte (ma. ni. 1.325 ādayo).</paragraph>
    <paragraph line="122" number="241"> ‘‘Yathā kathaṃ panā’’ti vuttapucchānaṃ pacchimabhāvato <bold>‘‘atthi pana voti pacchimapucchāyā’’</bold>ti vuttaṃ, na puna ‘‘atthi pana vo’’ti pavattanassa pucchanassa atthibhāvato. <bold>So pana</bold> lokuttaradhammo. <bold>Therāna</bold>nti anuruddhattherādīnaṃ natthi. <bold>Parikammobhāsaṃ pucchatī</bold>ti dibbacakkhuñāṇe katādhikārattā tassa uppādanatthaṃ parikammobhāsaṃ pucchati. <bold>Parikammobhāsa</bold>nti parikammasamādhinibbattaṃ obhāsaṃ, upacārajjhānasañjanitaṃ obhāsanti attho. Catutthajjhānalābhī hi dibbacakkhuparikammatthaṃ obhāsakasiṇaṃ bhāvetvā upacāre ṭhapito samādhi parikammasamādhi, tattha obhāso parikammobhāsoti vutto. Taṃ sandhāyāha – <bold>‘‘obhāsañceva sañjānāmāti parikammobhāsaṃ sañjānāmā’’</bold>ti. Yattake hi ṭhāne dibbacakkhunā rūpagataṃ daṭṭhukāmo, tattakaṃ ṭhānaṃ obhāsakasiṇaṃ pharitvā ṭhito. Taṃ <pageBreak edition="M" number="2.0351" /> obhāsaṃ tattha ca rūpagataṃ dibbacakkhuñāṇena passati, therā ca tathā paṭipajjiṃsu. Tena vuttaṃ – <bold>‘‘obhāsañceva sañjānāma dassanañca rūpāna’’</bold>nti. Yasmā pana tesaṃ rūpagataṃ passantānaṃ parikammavāro atikkami, tato obhāso antaradhāyi, tasmiṃ antarahite rūpagatampi na paññāyati. Parikammanti hi yathāvuttakasiṇārammaṇaṃ upacārajjhānaṃ, rūpagataṃ passantānaṃ kasiṇobhāsavasena rūpagatadassanaṃ, kasiṇobhāso <pageBreak edition="V" number="2.0134" /> ca parikammavasenāti tadubhayampi parikammassa appavattiyā nāhosi, tayidaṃ kāraṇaṃ ādikammikabhāvato therā na maññiṃsu, tasmā vuttaṃ <bold>‘‘nappaṭivijjhāmā’’</bold>ti.</paragraph>
    <paragraph line="123"><bold>Nimittaṃ paṭivijjhitabba</bold>nti kāraṇaṃ paccakkhato dassetvā suvisuddhadibbacakkhuñāṇe theraṃ patiṭṭhāpetukāmo satthā vadati. <bold>Kiṃ na āḷulessantī</bold>ti kiṃ na byāmohessanti, byāmohessanti evāti attho. <bold>Vicikicchā udapādī</bold>ti dibbacakkhuno yathāupaṭṭhitesu rūpagatesu apubbatāya, ‘‘idaṃ nu kho rūpagataṃ kiṃ, idaṃ nu kho ki’’nti maggena asamucchinnattā vicikicchā saṃsayo uppajji. <bold>Samādhi cavī</bold>ti vicikicchāya uppannattā parikammasamādhi vigacchi. Tato eva hi parikammobhāsopi antaradhāyi, dibbacakkhunāpi rūpaṃ na passi. <bold>Na manasi karissāmī</bold>ti manasikāravasena me rūpāni upaṭṭhahiṃsu, rūpāni passato vicikicchā uppajjati, tasmā idāni kiñci na manasi karissāmīti tuṇhī ahosi taṃ pana tuṇhībhāvappattiṃ sandhāyāha <bold>‘‘amanasikāro udapādī’’</bold>ti.</paragraph>
    <paragraph line="124">Tathābhūtassa amanasikārassa abhāvaṃ āgamma <bold>uppilaṃ udapādi. Vīriyaṃ gāḷhaṃ paggahita</bold>nti thinamiddhachambhitattānaṃ vūpasamanatthaṃ accāraddhavīriyaṃ ahosi, tena citte samādhidūsikā gehassitā balavapīti uppannā. Tenāha <bold>‘‘uppilaṃ uppanna’’</bold>nti. <bold>Tato</bold>ti sithilavīriyattā. <bold>Patameyyā</bold>ti ativiya khinnaṃ bhaveyya. Taṃ mamāti patthanāabhibhavanīyamanasīsena jappetīti <bold>abhijappā,</bold> taṇhā. Nānattā nānāsabhāvā saññā <bold>nānattasaññā</bold>. Ativiya upari katvā nijjhānaṃ pekkhanaṃ <bold>atinijjhāyitattaṃ</bold>.</paragraph>
    <paragraph line="125" number="243"><bold>Parikammobhāsamevā</bold>ti parikammasamuṭṭhitaṃ obhāsameva. <bold>Na ca rūpāni passāmī</bold>ti obhāsamanasikārapasutatāya dibbacakkhunā rūpāni na passāmi. <bold>Visayarūpamevā</bold>ti tena pharitvā ṭhitaṭṭhāneva dibbacakkhuno visayabhūtaṃ rūpagatameva manasi karomi.</paragraph>
    <paragraph line="126">Kasiṇarūpānaṃ <pageBreak edition="M" number="2.0352" /> vasenettha obhāsassa parittatāti āha <bold>‘‘parittaṭṭhāne obhāsa’’</bold>nti. <bold>Parittāni rūpānī</bold>ti katipayāni, sā ca nesaṃ parittatā ṭhānavasenevāti āha <bold>‘‘parittakaṭṭhāne rūpānī’’</bold>ti. ‘‘Appamāṇañcevā’’tiādinā vutto <bold>dutiyavāro</bold>. Obhāsaparittataṃ sandhāya parikammasamādhi ‘‘paritto’’ti vutto tasseva obhāsassa appamāṇatāya appamāṇasamādhīti vacanato. <bold>Tasmiṃ samaye</bold>ti tasmiṃ parittasamādhino uppannasamaye. <bold>Dibbacakkhupi parittakaṃ hoti</bold> parittarūpagatadassanato.</paragraph>
    <paragraph line="127" number="245"><bold>Dukatikajjhānasamādhi</bold>nti <pageBreak edition="V" number="2.0135" /> catukkanaye dukajjhānasamādhiṃ, pañcakanaye tikajjhānasamādhinti yojanā. <bold>Dukajjhānasamādhi</bold>nti catukkanaye tatiyacatutthavasena dukajjhānasamādhiṃ, pañcakanaye catutthapañcamavasena dukajjhānasamādhiṃ. <bold>Tikacatukkajjhānasamādhi</bold>nti catukkanaye tikajjhānasamādhiṃ, pañcakanaye catukkajjhānasamādhinti yojanā.</paragraph>
    <paragraph line="128"><bold>Tividha</bold>nti sappītikavasena tippakāraṃ samādhiṃ. <bold>Tadantogadhā</bold>ti sappītikādisabhāvā. Kāmaṃ bhagavā purimayāme pubbenivāsānussatiñāṇaṃ, pacchimayāme dibbacakkhuñāṇaṃ nibbattentopi imāni ñāṇāni bhāvesiyeva. Vipassanāpādakāni pana ñāṇāni sandhāya, <bold>‘‘pacchimayāme’’</bold>ti vuttaṃ, tenāha <bold>‘‘bhagavato hī’’</bold>tiādi. <bold>Pañcamajjhānassā</bold>ti pañcamajjhānikassa vasena paṭhamajjhāniko <bold>maggo natthi. So</bold>ti pañcakanayo bhagavato lokiyo ahosi. <bold>Eta</bold>nti etaṃ, ‘‘savitakkampi savicāraṃ samādhiṃ bhāvemī’’tiādivacanaṃ. <bold>Lokiyalokuttaramissakaṃ sandhāya vuttaṃ,</bold> na ‘‘lokiyaṃ vā lokuttarameva vā’’ti. Sesaṃ suviññeyyamevāti.</paragraph>
    <centered line="129">Upakkilesasuttavaṇṇanāya līnatthappakāsanā samattā.</centered>
    <subhead line="130">9. Bālapaṇḍitasuttavaṇṇanā</subhead>
    <paragraph line="131" number="246"><bold>Etehī</bold>ti <pageBreak edition="V" number="2.0136" /> ducintitādīhi. Etena lakkhaṇasaddassa karaṇatthatamāha. <bold>Tānevā</bold>ti lakkhaṇāni eva. <bold>Tassā</bold>ti bālassa. ‘‘Ayaṃ bālo’’ti nimīyati sañcānīyati etehīti <bold>bālanimittāni. Apadānaṃ</bold> vuccati vikhyātaṃ kammaṃ. <bold>Ducintitādīni</bold> ca bāle vikhyātāni, avadhāraṇabhāve vā, tasmā bālassa apadānānīti <bold>bālāpadānāni</bold>. Abhijjhādīhi <pageBreak edition="M" number="2.0353" /> duṭṭhaṃ dūsitaṃ cintetīti <bold>ducintitacintī</bold>. Lobhādīhi duṭṭhaṃ bhāsitaṃ musāvādādiṃ bhāsatīti <bold>dubbhāsitabhāsī</bold>. Tesaṃ tesaṃyeva vasena kattabbato dukkaṭakammaṃ pāṇātipātādiṃ karotīti <bold>dukkaṭakammakārī</bold>. Tenāha <bold>‘‘cintayanto’’</bold>tiādi. Tāni upanissāya jātanti tajjaṃ. Tato eva tesaṃ sāruppaṃ anurūpanti <bold>tassāruppaṃ</bold>. Tenāha <bold>‘‘tajjātika’’</bold>ntiādi. <bold>Kacchamānāyā</bold>ti kathiyamānāya.</paragraph>
    <paragraph line="132" number="248"> Yasmā sattānaṃ yathūpacitāni kammāni katokāsāni tadupaṭṭhāpitāni kammanimittagatinimittāni maraṇassa āsannakāle cittassa āpāthaṃ āgacchantāni, tadā olambantāni viya abhibhavantāni viya ajjhottharantāni viya upaṭṭhahanti, tasmā vuttaṃ – <bold>‘‘olambanādiākārena hi tāni upaṭṭhahantī’’</bold>ti. Upaṭṭhānākāro eva tadā cittassa gocarabhāvaṃ gacchatīti āha – <bold>‘‘tasmiṃ upaṭṭhānākāre āpāthagate’’</bold>ti.</paragraph>
    <paragraph line="133" number="249"><bold>Na sakkāti na vadatī</bold>ti etena dvepi paṭisedhā pakatiatthāti ayamattho vutto hoti. <bold>Na sukarā</bold>ti pana iminā dukkarabhāvo dīpito, dukkarañca tāva upāyena sakkā kātunti dassento āha – <bold>‘‘na sukaraṃ panā’’</bold>tiādi. <bold>Tenā</bold>ti vinivijjhitvā gamanena aññamaññaṃ saṃvijjhanena. <bold>Assā</bold>ti corassa. <bold>Ito uttaripī</bold>ti majjhanhikasamayaṃ sāyanhasamayañca sattisatena.</paragraph>
    <paragraph line="134" number="250"><bold>Saṅkhampi na upetī</bold>ti iminā saṅkhātabbamattaṃ natthīti dīpitaṃ hotīti āha – <bold>‘‘gaṇanāmattampi na gacchatī’’</bold>ti. <bold>Upanikkhepanamattampī</bold>ti etthāpi eseva nayo. <bold>Kalabhāga</bold>nti kalānaṃ saṅgaṇanakoṭṭhāsaṃ. Tenāha <bold>‘‘satimaṃ kala’’</bold>ntiādi. <bold>Olokitamattampī</bold>ti upanikkhepanavasena olokanamattakampi. <bold>Taṃ kammakāraṇa</bold>nti taṃ pañcavidhabandhanakammakāraṇaṃ catunnampi passānaṃ vasena samparivattetvā karontiyeva, pāḷiyaṃ pana ekapassavasena āgatā. <bold>Gehassā</bold>ti <pageBreak edition="V" number="2.0137" /> mahato gehassa. <bold>Sabbato</bold>ti sabbāvayavato. <bold>Sampajjalite</bold> ekajālībhūte. <bold>Supakkuthitāyā</bold>ti suṭṭhu nipakkāya.</paragraph>
    <paragraph line="135"><bold>Vibhatto</bold>ti tattha nibbattakasattānaṃ sādhāraṇakammunā vibhatto viya nibbatto. Ayopākārena parito atto gahitoti <bold>ayopākārapariyatto</bold> parikkhitto.</paragraph>
    <paragraph line="136"><bold>Yamakagoḷakā</bold>ti <pageBreak edition="M" number="2.0354" /> dārakānaṃ kīḷanayugaḷā. <bold>Evampi dukkho</bold>ti yathāvuttaussadanirayavasenapi sota-ghāna-jivhā-kāya-mano-gocaratāvasenapi iminā ākārena dukkhoti.</paragraph>
    <paragraph line="137" number="251"><bold>Dantehi ullehitvā</bold>ti uttaradantehi añchitvā. Rasavasena atitto assādo <bold>rasādo</bold>. Tenāha <bold>‘‘rasagedhena paribhuttaraso’’</bold>ti.</paragraph>
    <paragraph line="138" number="252"><bold>Durūpo</bold>ti virūpo. <bold>Duddaso</bold>ti teneva virūpabhāvena aniṭṭhadassano. <bold>Lakuṇṭhako</bold>ti rasso. <bold>Paviṭṭhagīvo</bold>ti khandhantaraṃ anupaviṭṭhagīvo. <bold>Mahodaro</bold>ti vipulakucchi. Yebhuyyena hi lakuṇṭakā sattā rassagīvā puthulakucchikāva hontīti tathā vuttaṃ. Kāṇo nāma cakkhuvikaloti vuttaṃ – <bold>‘‘ekakkhikāṇo vā ubhayakkhikāṇo vā’’</bold>ti. <bold>Kuṇī</bold>ti hatthavikalo vuccatīti āha – <bold>‘‘ekahatthakuṇī vā ubhayahatthakuṇī vā’’</bold>ti. Vātādinā upahatakāyapakkho idha pakkhahatoti adhippeto, na pakkhihatoti āha – <bold>‘‘pakkhahatoti pīṭhasappī’’</bold>ti. <bold>Dukkhānupabandhadassanattha</bold>nti aparāparajātīsu vipākadukkhassa anupabandhavasena pavattidassanatthaṃ.</paragraph>
    <paragraph line="139">Kalīyati khalīyati appahīyati sāsanaṃ etenāti <bold>kali,</bold> jutaparājayo. So eva gahasadisatāya <bold>‘‘kaliggaho’’</bold>ti vutto. <bold>Adhibandha</bold>nti kuṭumbassa adhivutthassa mūlabhūtassa attano bandhitabbataṃ. Tenāha <bold>‘‘attanāpi bandhaṃ nigaccheyyā’’</bold>ti. Bālabhūmiyā bālabhāvassa matthakappatti nirayagāmikammakāritāti <bold>‘‘niraye nibbattati’’</bold>cceva vuttaṃ. Taggahaṇeneva pana tato mudumudutarādikammavasena sesāpāyesu aparāparanibbattādibālabhūmi vibhāvitā hotīti.</paragraph>
    <paragraph line="140" number="253"><bold>Vuttānusārenā</bold>ti ‘‘bālo aya’’ntiādinā vuttassa atthavacanassa ‘‘paṇḍito aya’’nti etehi lakkhīyatītiādinā anusārena. <bold>Manosucaritādīnaṃ vasenā</bold>ti cintento anabhijjhā-abyāpāda-sammādassanaṃ sucintitameva cintetītiādinā manosucaritānaṃ tiṇṇaṃ sucaritānaṃ vasena yojetabbāni.</paragraph>
    <subhead line="141">Cakkaratanavaṇṇanā</subhead>
    <paragraph line="142" number="256"> Uposathaṃ <pageBreak edition="V" number="2.0138" /><pageBreak edition="M" number="2.0355" /> (dī. ni. ṭī. 2.243) vuccati aṭṭhaṅgasamannāgataṃ sabbadivasesu gahaṭṭhehi rakkhitabbasīlaṃ, samādānavasena taṃ etassa atthīti <bold>uposathiko,</bold> tassa. Tenāha <bold>‘‘samādinnauposathaṅgassā’’</bold>ti. <bold>Tadā</bold>ti tasmiṃ kāle, yasmiṃ pana kāle cakkavattibhāvasaṃvattaniya-dāna-sīlādi-puññasambhārasamudāgamasampanno pūritacakkavattivatto kādīpadesavisesapaccājātiyā ceva kularūpabhogādhipateyyādiguṇavisesasampattiyā ca tadanurūpe attabhāve ṭhito hoti, tasmiṃ kāle. Tādise hi kāle cakkavattibhāvī purisuttamo yathāvuttaguṇasamannāgato rājā khattiyo hutvā muddhāvasitto visuddhasīlo anuposathaṃ satasahassavissajjanādinā sammāpaṭipattiṃ paṭipajjati, na yadā cakkaratanaṃ uppajjati, tadā eva. Tenāha – <bold>‘‘pāto…pe… dhammatā’’</bold>ti. (Tattha <bold>damo</bold> indriyasaṃvaro, <bold>saṃyamo</bold> sīlasaṃvaro.)</paragraph>
    <paragraph line="143"><bold>Vuttappakārapuññakammapaccaya</bold>nti cakkavattibhāvāvahadānadamasaṃyamādipuññakammahetukaṃ. <bold>Nīlamaṇisaṅghāṭasadisa</bold>nti indanīlamaṇisañcayasamānaṃ. <bold>Dibbānubhāvayuttattā</bold>ti dassanīyatā manuññaghosatā ākāsagāmitā obhāsavissajjanā appaṭighātatā rañño icchitatthanipphattikāraṇatāti evamādīhi dibbasadisehi ānubhāvehi samannāgatattā. <bold>Sabbehi ākārehī</bold>ti sabbehi sundarehi ākārehi. <bold>Paripūra</bold>nti paripuṇṇaṃ. Sā cassa pāripūri idāneva vitthārīyati.</paragraph>
    <paragraph line="144"><bold>Panāḷī</bold>ti chiddaṃ. <bold>Suddhasiniddhadantapantiyā</bold> nibbivarāyāti adhippāyo. <bold>Nābhipanāḷi parikkhepapaṭṭesū</bold>ti nābhiparikkhepapaṭṭe ceva nābhiyā panāḷiparikkhepapaṭṭe ca. <bold>Suvibhattāvā</bold>ti aññamaññaṃ asaṃkiṇṇattā suṭṭhu vibhattā. Paricchedalekhantaresu maṇikā suvibhattā hutvā paññāyantīti vadanti.</paragraph>
    <paragraph line="145"><bold>Paricchedalekhādīnī</bold>ti <bold>ādi</bold>-saddena mālākammādiṃ saṅgaṇhāti. <bold>Surattā</bold>tiādīsu <bold>suratta</bold>ggahaṇena mahānāmavaṇṇataṃ paṭikkhipati, <bold>suddha</bold>ggahaṇena saṃkiliṭṭhataṃ, <bold>siniddha</bold>ggahaṇena lūkhataṃ. Kāmaṃ tassa cakkaratanassa nemimaṇḍalaṃ asandhikaṃva nibbattaṃ, sabbatthakameva pana kevalaṃ pavāḷavaṇṇova <pageBreak edition="M" number="2.0356" /> na sobhatīti pakaticakkassa sandhiyuttesu ṭhānesu rattajambunadaparikkhataṃ ahosi, taṃ sandhāya vuttaṃ <bold>‘‘sandhīsu panassā’’</bold>tiādi.</paragraph>
    <paragraph line="146"><bold>Nemimaṇḍalapiṭṭhiya</bold>nti <pageBreak edition="V" number="2.0139" /> nemimaṇḍalassa piṭṭhipadese. <bold>Dasannaṃ dasannaṃ arānamantare</bold>ti dasannaṃ dasannaṃ arānaṃ antarasamīpe padese. <bold>Chiddamaṇḍalacitto</bold>ti maṇḍalasaṇṭhānachiddavicitto. <bold>Sukusalasamannāhatassā</bold>ti suṭṭhu kusalena sippinā pahatassa, vāditassāti attho. <bold>Vaggū</bold>ti manoramo <bold>rajanīyo</bold>ti suṇantānaṃ rāguppādako. <bold>Kamanīyo</bold>ti kanto. <bold>Samosaritakusumadāmā</bold>ti olambitasugandhakusumadāmā. <bold>Nemiparikkhepassā</bold>ti nemipariyantaparikkhepassa. Nābhipanāḷiyā dvinnaṃ passānaṃ vasena <bold>‘‘dvinnampi nābhipanāḷīna’’</bold>nti vuttaṃ. Ekā eva hi sā panāḷi. <bold>Yehī</bold>ti yehi dvīhi sīhamukhehi. Puna <bold>yehī</bold>ti muttākalāpehi.</paragraph>
    <paragraph line="147"><bold>Odhāpayamāna</bold>nti sotuṃ avahitāni kurumānaṃ. Cando purato, cakkaratanaṃ pacchāti evaṃ <bold>pubbāpariyena</bold> pubbāparabhāgena.</paragraph>
    <paragraph line="148"><bold>Ante purassā</bold>ti anurādhapure rañño antepurassa <bold>uttarasīhapañjaraāsanne</bold> tadā rañño pāsāde tādisassa uttaradisāya sīhapañjarassa labbhamānattā vuttaṃ. <bold>Sukhena sakkā</bold>ti kiñci anāruhitvā sarīrañca anullaṅghitvā yathāṭhiteneva hatthena pupphamuṭṭhiyo khipitvā sukhena sakkā hoti pūjetuṃ.</paragraph>
    <paragraph line="149"><bold>Nānāvirāgaratanappabhāsamujjala</bold>nti nānāvidhacittavaṇṇaratanobhāsapabhassaraṃ. <bold>Ākāsaṃ abbhuggantvā pavatte</bold>ti. Āgantvā ṭhitaṭṭhānato upari ākāsaṃ abbhuggantvā pavatte.</paragraph>
    <paragraph line="150"><bold>Sannivesakkhamo</bold>ti khandhavārasannivesayogyo. <bold>Sulabhāhārūpakaraṇo</bold>ti sukheneva laddhabbadhaññagorasadārutiṇādibhojanasādhano. <bold>Paracakka</bold>nti parassa rañño senā, āṇā vā.</paragraph>
    <paragraph line="151"><bold>Āgatanandano</bold>ti āgato hutvā nandijanano. Āgataṃ vā āgamanaṃ, tena nandatīti <bold>āgatanandano</bold>. Gamanena socetīti <bold>gamanasocano. Upakappethā</bold>ti uparūpari kappetha saṃvidahatha, upanethāti <pageBreak edition="M" number="2.0357" /> attho. <bold>Upaparikkhitvā</bold>ti hetutopi sabhāvatopi phalatopi diṭṭhadhammikasamparāyikaādīnavatopi vīmaṃsitvā.</paragraph>
    <paragraph line="152">Vibhāventi paññāya atthaṃ vibhūtaṃ karontīti <bold>vibhāvino,</bold> paññavanto. <bold>Anuyantā</bold>ti anuvattakā. <bold>Ogacchamāna</bold>nti osīdantaṃ. <bold>Yojanamatta</bold>nti vitthārato yojanamattaṃ padesaṃ. Gambhīrabhāvena <pageBreak edition="V" number="2.0140" /> pana yathā bhūmi dissati, evaṃ ogacchati. Tenāha <bold>‘‘mahāsamuddatala’’</bold>ntiādi. <bold>Ante cakkaratanaṃ</bold> udakena senāya anajjhottharaṇatthaṃ.</paragraph>
    <paragraph line="153" number="257"> Puratthimo samuddo pariyanto assāti <bold>puratthimasamuddapariyanto,</bold> puratthimasamuddaṃ pariyantaṃ katvā. <bold>Cāturantāyā</bold>ti cātusamuddantāya pubbavidehādicatukoṭṭhāsantāya.</paragraph>
    <subhead line="154">Hatthiratanavaṇṇanā</subhead>
    <paragraph line="155" number="258"><bold>Haricandanādīhī</bold>ti <bold>ādi</bold>-saddena catujjātiyagandhādiṃ saṅgaṇhāti. <bold>Āgamanaṃ cintethāti vadanti</bold> cakkavattivattassa pūritatāya paricitattā. Bhūmiphusanakehi vāladhi, varaṅgaṃ hatthoti imehi ca tīhi, catūhi pādehi cāti sattahi avayavehi ṭhitattā <bold>sattapatiṭṭho. Itaresaṃ</bold> amaccādīnaṃ cintayantānaṃ <bold>na āgacchati. Apanetvā</bold>ti attano ānubhāvena apanetvā. Gandhameva hi tassa itare hatthino na sahanti.</paragraph>
    <subhead line="156">Assaratanavaṇṇanā</subhead>
    <paragraph line="157"><bold>Sindhavakulato</bold>ti sindhavassājānīyakulato.</paragraph>
    <subhead line="158">Maṇiratanavaṇṇanā</subhead>
    <paragraph line="159"><bold>Sakaṭanābhisamappamāṇa</bold>nti pariṇāhato mahāsakaṭassa nābhiyā samappamāṇaṃ. <bold>Ubhosu antesū</bold>ti heṭṭhā upari cāti dvīsu antesu. <bold>Kaṇṇikapariyantato</bold>ti dvinnaṃ kañcanapadumānaṃ kaṇṇikāya pariyantato. <bold>Muttājālake ṭhapetvā</bold>ti suvisuddhe muttāmaye jālake patiṭṭhapetvā.</paragraph>
    <subhead line="160">Itthiratanavaṇṇanā</subhead>
    <paragraph line="161"><bold>‘‘Itthiratanaṃ</bold><pageBreak edition="M" number="2.0358" /><bold>pātubhavatī’’</bold>ti vatvā assa pātubhavanākāraṃ dassetuṃ, <bold>‘‘maddarājakulato vā’’</bold>tiādi vuttaṃ. Maddaraṭṭhaṃ kira abhirūpānaṃ itthīnaṃ uppattiṭṭhānaṃ. <bold>Saṇṭhānapāripūriyā</bold>ti hatthapādādisarīrāvayavānaṃ susaṇṭhitatāya. Avayavapāripūriyā hi samudāyapāripūrisiddhi. <bold>Rūpa</bold>nti sarīraṃ. <bold>Dassanīyā</bold>ti surūpabhāvena passitabbayuttā. <bold>Somanassavasena cittaṃ pasādeti</bold> yoniso <pageBreak edition="V" number="2.0141" /> cintentānaṃ kammaphalasaddhāya vasena. <bold>Pasādāvahattā</bold>ti kāraṇavacanena yathā pāsādikatāya vaṇṇapokkharatāsiddhi vuttā, evaṃ dassanīyatāya pāsādikatāsiddhi, abhirūpatāya ca dassanīyatāsiddhi vattabbāti nayaṃ dasseti. Paṭilomato vā vaṇṇapokkharatāya pāsādikatāsiddhi, pāsādikatāya dassanīyatāsiddhi, dassanīyatāya abhirūpatāsiddhi yojetabbā. Evaṃ sarīrasampattivasena abhirūpatādike dassetvā idāni sarīre dosābhāvavasenapi te dassetuṃ, <bold>‘‘abhirūpā vā’’</bold>tiādi vuttaṃ. Tattha yathā pamāṇayuttā, evaṃ ārohapariṇāhayogato ca pāsādikā nātidīghatādayo. Evaṃ manussānaṃ dibbarūpatāsampattipīti <bold>‘‘appattā dibbavaṇṇa’’</bold>nti vuttaṃ. <bold>Kāyavipattiyā</bold>ti sarīradosassa. <bold>Abhāvo</bold>ti accantameva dūrībhāvo.</paragraph>
    <paragraph line="162"><bold>Satavihatassā</bold>ti satakkhattuṃ vihatassa. <bold>Satavihatassā</bold>ti ca idaṃ kappāsapicuvasena vuttaṃ, tūlapicuno pana vihananameva natthi. Kuṅkumatagaraturukkhayavanapupphāni <bold>catujjāti</bold>. Tamālatagaraturukkhayavanapupphānīti apare.</paragraph>
    <paragraph line="163"><bold>Aggidaḍḍhā viyā</bold>ti āsanagatena agginā daḍḍhā viya. <bold>Paṭhamamevā</bold>ti aññakiccato paṭhamameva, dassanasamakālamevāti attho. Taṃ taṃ attanā rañño kātabbakiccaṃ kiṃ karomīti pucchitabbatāya kiṃ karaṇanti paṭissāvetīti <bold>kiṅkārapaṭissāvinī</bold>.</paragraph>
    <paragraph line="164">Mātugāmo nāma yebhuyyena saṭhajātiko, itthiratanassa pana taṃ natthīti dassetuṃ, <bold>‘‘svāssā’’</bold>tiādi vuttaṃ. <bold>Guṇā</bold>ti rūpaguṇā ceva ācāraguṇā ca. <bold>Purimakammānubhāvenā</bold>ti tassā purimakammānubhāvena. Itthiratanassa tabbhāvasaṃvattaniyapurimakammassa ānubhāvena, cakkavattinopi parivārasaṃvattaniyaṃ puññakammaṃ tādisassa phalavisesassa upanissayo hotiyeva. Tenāha <bold>‘‘cakkavattino puññaṃ upanissāyā’’</bold>ti. Etena sesaratanesupi <pageBreak edition="M" number="2.0359" /> tesaṃ visesānaṃ tadupanissayatā vibhāvitā evāti daṭṭhabbaṃ. Pubbe ekadesavasena labbhamānapāripūrī rañño <bold>cakkavattibhāvūpagamanato paṭṭhāya sabbākārapāripūrā jātā</bold>.</paragraph>
    <subhead line="165">Gahapatiratanavaṇṇanā</subhead>
    <paragraph line="166"><bold>Pakatiyāvā</bold>ti sabhāveneva, cakkaratanapātubhāvato pubbepi.</paragraph>
    <subhead line="167">Pariṇāyakaratanavaṇṇanā</subhead>
    <paragraph line="168"><bold>Nissāyā</bold>ti upanissāya.</paragraph>
    <paragraph line="169" number="260"><bold>Kaṭaggaho</bold><pageBreak edition="V" number="2.0142" /> vuccati jayaggaho sakānaṃ paṇānaṃ kaṭabhāvena atthasiddhivasena saṅgaṇhananti katvā. Tenāha <bold>‘‘jayaggāhenā’’</bold>ti. <bold>Ekappahārenevā</bold>ti ekappayogeneva satasahassāni adhigaccheyyāti yojanā. Sesaṃ vuttanayattā suviññeyyameva.</paragraph>
    <centered line="170">Bālapaṇḍitasuttavaṇṇanāya līnatthappakāsanā samattā.</centered>
    <subhead line="171">10. Devadūtasuttavaṇṇanā</subhead>
    <paragraph line="172" number="261"><bold>Dve</bold><pageBreak edition="V" number="2.0143" /><bold>agārātiādī</bold>ti <bold>ādi</bold>-saddena ‘‘sadvārā…pe… anuvicarantepī’’ti etamatthaṃ saṅgaṇhāti. Ettakameva hi assapurasutte (ma. ni. 1.432; ma. ni. aṭṭha. 1.432) vitthāritaṃ veditabbaṃ. ‘‘Dibbena cakkhunā’’tiādi pana visuddhimagge (visuddhi. 2.397) tathā vitthāritampi suttasaṃvaṇṇanā hotīti katvā, <bold>‘‘assapurasutte vitthāritamevā’’</bold>ti vuttaṃ.</paragraph>
    <paragraph line="173" number="262"><bold>Nirayato paṭṭhāya desanaṃ devalokena osāpetī</bold>ti saṃkilesadhammehi saṃvejetvā vodānadhammehi niṭṭhāpento. Dutiyaṃ pana vuttavipariyāyena veditabbaṃ, tadidaṃ veneyyajjhāsayavisiṭṭhanti daṭṭhabbaṃ. Idāni saṅkhipitvā vuttamatthaṃ vivarituṃ, <bold>‘‘sace’’</bold>tiādi vuttaṃ. <bold>So</bold>ti bhagavā.</paragraph>
    <paragraph line="174"><bold>Ekacce</bold><pageBreak edition="M" number="2.0360" /><bold>therā</bold>ti (kathā. anuṭī. 866-868; a. ni. ṭī. 2.3.36) andhakādike, viññāṇavādino ca sandhāya vadati. Nerayike niraye pālenti tato niggantumappadānavasena rakkhantīti <bold>nirayapālā</bold>. Nerayikānaṃ narakadukkhena pariyonaddhāya alaṃ samatthāti vā <bold>nirayapālā. Ta</bold>nti ‘‘natthi nirayapālā’’tivacanaṃ. <bold>Paṭisedhitamevā</bold>ti ‘‘atthi niraye nirayapālā, atthi ca kāraṇikā’’tiādinā nayena <bold>abhidhamme</bold> (kathā. 866) paṭisedhitameva. Yadi nirayapālā nāma na siyuṃ, kammakāraṇāpi na bhaveyya. Sati hi kāraṇike kammakāraṇāya bhavitabbanti adhippāyo. Tenāha <bold>‘‘yathā hī’’</bold>tiādi. Etthāha – ‘‘kiṃ panete nirayapālā nerayikā, udāhu anerayikā’’ti. Kiñcettha – yadi tāva nerayikā, ime nirayasaṃvattaniyena kammunā nibbattāti sayampi nirayadukkhaṃ anubhaveyyuṃ, tathā sati aññesaṃ nerayikānaṃ yātanāya asamatthā siyuṃ, ‘‘ime nerayikā, ime nirayapālā’’ti vavatthānañca na siyā, ye ca ye yātenti, tehi samānarūpabalappamāṇehi itaresaṃ bhayasantāsā na siyuṃ. Atha anerayikā, nesaṃ tattha kathaṃ sambhavoti vuccate – anerayikā nirayapālā anirayagatisaṃvattaniyakammanibbattito. Nirayūpapattisaṃvattaniyakammato hi aññeneva kammunā te nibbattanti rakkhasajātikattā. Tathā hi vadanti sabbatthivādino –</paragraph>
    <gatha1 line="175">‘‘Kodhanā <pageBreak edition="V" number="2.0144" /> kurūrakammantā, pāpābhirucino sadā;</gatha1>
    <gathalast line="176">Dukkhitesu ca nandanti, jāyanti yamarakkhasā’’ti. (kathā. anuṭī. 866-868; a. ni. ṭī. 2.3.36);</gathalast>
    <paragraph line="177">Tattha yadeke vadanti ‘‘yātanādukkhaṃ paṭisaṃvedeyyuṃ, atha vā aññamaññaṃ yāteyyu’’ntiādi, tayidaṃ asāraṃ nirayapālānaṃ nerayikabhāvasseva abhāvato. Yadipi anerayikā nirayapālā, ayomayāya pana ādittāya sampajjalitāya sajotibhūtāya nirayabhūmiyā parikkamamānā kathaṃ dāhadukkhaṃ nānubhavantīti? Kammānubhāvato. Yathā hi iddhimanto cetovasippattā mahāmoggallānādayo nerayike anukampantā iddhibalena nirayabhūmiṃ upagatā dāhadukkhena na bādhīyanti, evaṃsampadamidaṃ daṭṭhabbaṃ.</paragraph>
    <paragraph line="178">Iddhivisayassa <pageBreak edition="M" number="2.0361" /> acinteyyabhāvatoti ce? Idampi taṃsamānaṃ kammavipākassa acinteyyabhāvato. Tathārūpena hi kammunā te nibbattā. Yathā nirayadukkhena abādhitā eva hutvā nerayike yātenti, na cettakena bāhiravisayābhāvo yujjati iṭṭhāniṭṭhatāya paccekaṃ dvārapurisesu vibhattasabhāvattā. Tathā hi ekaccassa dvārassa purisassa ca iṭṭhaṃ ekaccassa aniṭṭhaṃ, ekaccassa ca aniṭṭhaṃ ekaccassa iṭṭhaṃ hoti. Evañca katvā yadeke vadanti – ‘‘natthi kammavasena tejasā parūpatāpana’’ntiādi, tadapāhataṃ hoti. Yaṃ pana vadanti – ‘‘anerayikānaṃ nesaṃ kathaṃ tattha sambhavo’’ti niraye nerayikānaṃ yātanāsabbhāvato. Nerayikasattayātanāyogyañhi attabhāvaṃ nibbattentaṃ kammaṃ tādisanikantivināmitaṃ nirayaṭṭhāneyeva nibbatteti. Te ca nerayikehi adhikatarabalārohapariṇāhā ativiya bhayānakadassanā kurūratarapayogā ca honti. Eteneva tattha nerayikānaṃ vibādhakakākasunakhādīnampi nibbatti saṃvaṇṇitāti daṭṭhabbaṃ.</paragraph>
    <paragraph line="179">Kathaṃ aññagatikehi aññagatikabādhananti ca na vattabbaṃ aññatthāpi tathā dassanato. Yaṃ paneke vadanti – ‘‘asattasabhāvā eva nirayapālā nirayasunakhādayo cā’’ti tampi tesaṃ matimattaṃ aññattha tathā adassanato. Na hi kāci atthi tādisī dhammappavatti, yā asattasabhāvā, sampatisattehi appayojitā ca sattakiccaṃ sādhentī diṭṭhapubbā. Petānaṃ pānīyanivārakānaṃ daṇḍādihatthapurisānampi sabbhāve, asattabhāve ca visesakāraṇaṃ natthi. Supinopaghātopi atthi, kiccasamatthatā pana appamāṇaṃ dassanādimattenapi tadatthasiddhito. Tathā hi supine āhārūpabhogādinā na atthasiddhi, iddhinimmānarūpaṃ panettha laddhaparihāraṃ iddhivisayassa <pageBreak edition="V" number="2.0145" /> acinteyyabhāvato. Idhāpi kammavipākassa acinteyyabhāvatoti ce? Taṃ na, asiddhattā. Nerayikānaṃ kammavipākato nirayapālāti asiddhametaṃ, vuttanayena pana pāḷito ca tesaṃ sattabhāvo eva siddhoti. Sakkā hi vattuṃ, ‘‘sattasaṅkhātā nirayapālasaññitā dhammappavatti sābhisandhikaparūpaghātī atthi kiccasabbhāvato ojāhārādirakkhasasantati <pageBreak edition="M" number="2.0362" /> viyā’’ti. Abhisandhipubbakatā cettha na sakkā paṭikkhipituṃ tathā tathā abhisandhiyā yātanato, tato eva na saṅghātapabbatādīhi anekantikatā. Ye pana vadanti – ‘‘bhūtavisesā eva ete vaṇṇasaṇṭhānādivisesavanto bheravākārā ‘narakapālā’ti samaññaṃ labhantī’’ti. Tadasiddhaṃ ujukameva pāḷiyaṃ, – ‘‘atthi nirayesu nirayapālā’’ti (kathā. 866) vādassa patiṭṭhāpitattā.</paragraph>
    <paragraph line="180">Apica yathā ariyavinaye narakapālānaṃ bhūtamattatā asiddhā, tathā paññattimattavādinopi tesaṃ bhūtamattatā asiddhāva sabbaso rūpadhammānaṃ atthi bhāvasseva appaṭijānanato. Na hi tassa bhūtāni nāma paramatthato santi. Yadi paramatthaṃ gahetvā voharati, atha kasmā cakkhurūpādīni paṭikkhipatīti? Tiṭṭhatesā anavaṭṭhitatakkānaṃ appahīnasammohavipallāsānaṃ vādavīmaṃsā, evaṃ, ‘‘attheva niraye nirayapālā’’ti niṭṭhamettha gantabbaṃ. Sati ca nesaṃ sabbhāve, asatipi bāhire visaye narake viya desādiniyamo hotīti vādo na sijjhati, sati eva pana bāhire visaye desādiniyamoti daṭṭhabbaṃ.</paragraph>
    <paragraph line="181">Devadūtasarāpanavasena satte yathūpacite puññakamme yameti niyametīti yamo, tassa yamassa vemānikapetānaṃ rājabhāvato rañño. Tenāha – <bold>‘‘yamarājā nāma vemānikapetarājā’’</bold>ti. <bold>Kammavipāka</bold>nti akusalakammavipākaṃ. <bold>Vemānikapetā</bold>ti kaṇhasukkavasena missakakammaṃ katvā vinipātikadevatā viya sukkena kammunā paṭisandhiṃ gaṇhanti. Tathā hi te maggaphalabhāginopi honti, pavattiyaṃ pana kammānurūpaṃ kadāci puññaphalaṃ, kadāci apuññaphalaṃ paccanubhavanti. Yesaṃ pana ariyamaggo uppajjati, tesaṃ maggādhigamato paṭṭhāya puññaphalameva uppajjatīti daṭṭhabbaṃ. Apuññaphalaṃ pubbe viya kaṭukaṃ na hoti. Manussattabhāve ṭhitānaṃ mudukameva hotīti apare. <bold>Dhammiko rājā</bold>ti ettha tassa dhammikabhāvo dhammadevaputtassa viya uppattiniyamitadhammavaseneva veditabbo. <bold>Dvāresū</bold>ti avīcimahānarakassa catūsu dvāresu.</paragraph>
    <paragraph line="182"><bold>Jātidhammo</bold>ti kammakilesavasena jātipakatiko. Tenāha <bold>‘‘jātisabhāvo’’</bold>ti. Sabhāvo ca <pageBreak edition="V" number="2.0146" /> nāma tejodhātuyā uṇhatā viya na kadācipi vigacchatīti āha <bold>‘‘aparimutto jātiyā’’</bold>tiādi.</paragraph>
    <paragraph line="183" number="263"> Idāni <pageBreak edition="M" number="2.0363" /> jātiyā devadūtabhāvaṃ niddhāretvā dassetuṃ, <bold>‘‘daharakumāro’’</bold>tiādi vuttaṃ. <bold>Atthato evaṃ vadati nāmā</bold>ti vācāya avadantopi atthāpattito evaṃ vadanto viya hoti viññūnanti attho. <bold>Evaṃ tumhākampi jāti āgamissatī</bold>ti evaṃ saṃkiliṭṭhajegucchaasamatthadaharāvatthā jāti tumhākaṃ āgamissati. Kāmañcāyaṃ āgatā eva, sā pana atītānāgatāya uparipi āgamanāya payogo icchitabbo, anāgatāya na icchitabboti āha <bold>‘‘jāti āgamissatī’’</bold>ti. Tenevāha – <bold>‘‘iti tassā…pe… karothā’’</bold>ti. <bold>Tenā</bold>ti tena kāraṇena viññūnaṃ vedavatthubhāvenāti attho.</paragraph>
    <paragraph line="184"><bold>Ūrubala</bold>nti ūrubalī. Tena dūrepi gamanāgamanalaṅghanādisamatthataṃ dasseti, <bold>bāhubala</bold>nti pana iminā hatthehi kātabbakiccasamatthataṃ, javaggahaṇena vegassa pavattisamatthataṃ. <bold>Antarahitā</bold> naṭṭhā. Sesaṃ paṭhamadevadūte vuttanayameva.</paragraph>
    <paragraph line="185">Vividhaṃ dukkhaṃ ādahatīti byādhi, visesena vā ādhīyati etenāti byādhi, tena <bold>byādhinā. Abhihato</bold>ti bādhito, upaddutoti attho.</paragraph>
    <paragraph line="186" number="265"> Kāraṇā nāma ‘‘hatthacchedādibhedā adhikapīḷā karīyati etāyā’’ti katvā yātanā, sā eva kāraṇikehi kātabbaṭṭhena kammanti <bold>kammakāraṇā</bold> yātanākammanti attho.</paragraph>
    <paragraph line="187" number="266"><bold>Bahuṃ pāpaṃ kata</bold>nti bahuso pāpaṃ kataṃ. Tena pāpassa bahulīkaraṇamāha. <bold>Bahū</bold>ti vā mahantaṃ. Mahatthopi hi bahusaddo dissati, ‘‘bahu vata kataṃ assā’’tiādīsu, garukanti vuttaṃ hoti. <bold>So</bold>ti garukaṃ bahulaṃ vā pāpaṃ katvā ṭhito <bold>niraye nibbattatiyeva,</bold> na yamapurisehi yamassa santikaṃ nīyati. <bold>Paritta</bold>nti pamāṇaparittatāya kālaparittatāya ca parittaṃ, purimasmiṃ pakkhe agarunti attho, dutiyasmiṃ abahulanti. Yathāvuttamatthaṃ upamāya vibhāvetuṃ, <bold>‘‘yathā hī’’</bold>tiādi vuttaṃ. <bold>Kattabbamevā</bold>ti daṇḍameva. <bold>Anuvijjitvā</bold> vīmaṃsitvā. <bold>Vinicchayaṭṭhāna</bold>nti aṭṭakaraṇaṭṭhānaṃ. <bold>Parittapāpakammā</bold>ti dubbalapāpakammā. Te hi pāpakammassa dubbalabhāvato katūpacitassa ca okāsārahakusalakammassa balavabhāvato attano dhammatāyapi saranti.</paragraph>
    <paragraph line="188"><bold>Ākāsacetiya</bold>nti <pageBreak edition="V" number="2.0147" /><pageBreak edition="M" number="2.0364" /> girisikhare vivaṭaṅgaṇe katacetiyaṃ. <bold>Aggijālasadda</bold>nti ‘‘paṭapaṭā’’ti pavattamānaṃ aggijālāya saddaṃ sutvā, ‘‘mayā tadā ākāsacetiye pūjitarattapaṭā viyā’’ti <bold>attano pūjitapaṭaṃ anussari. Pañcahipi na saratī</bold>ti balavatā pāpakammena byāmohito pañca saññāṇāni na gaṇhāti. <bold>Tuṇhī hoti</bold> kammāraho ayanti tattha patīkāraṃ apassanto.</paragraph>
    <paragraph line="189" number="267"> Avīcimahānirayo ubbedhenapi yojanasatamevāti vadanti. <bold>Navanavayojanikā hoti</bold> puthulato. Mahānirayassa mahantattā tathāpi bhittisataṃ yojanasahassaṃ hotīti ussadassa sabbassa parikkhepato <bold>‘‘dasayojanasahassaṃ hotī’’</bold>ti vuttaṃ.</paragraph>
    <paragraph line="190" number="268"><bold>Jhāyatī</bold>ti paṭipākatikaṃ hoti. <bold>Tādisamevā</bold>ti purimasadisattā ‘‘ubbhataṃ sadisameva hotī’’ti evaṃ vuttaṃ. <bold>Bahusampatto</bold>ti vā bahuṭṭhānaṃ atikkamitvā puratthimadvāraṃ sampatto hoti.</paragraph>
    <paragraph line="191"><bold>Channaṃ jālāna</bold>nti catūhi disāhi heṭṭhā upari ca ubbhatānaṃ channaṃ jālānaṃ. Sattānaṃ nirantaratā nirayasaṃvattaniyakammakatānañca bahubhāvato jālānaṃ tāva sattānañca nirantarattā avīci hotu; dukkhassa pana kathaṃ nirantaratāti taṃ dassento, <bold>‘‘kāyadvāre…pe… ekaṃ dukkhasahagata’’</bold>ntiādimāha. Tattha āvajjanaṃ sampaṭicchanaṃ santīraṇaṃ voṭṭhabbanaṃ dve tadārammaṇacittānīti <bold>cha upekkhāsahagatāni. Evaṃ santepī</bold>ti yadipi tattha upekkhāsahagatacittānipi pavattanti upekkhāvedanāpi laddhāvasarā; dukkhavedanā pana balavatarā nisitanisitena tikhiṇena satthena nirantaraṃ sarīraṃ chindantī viya dukkhaṃ upanentī viya tā vedanā abhibhavantī ajjhottharantī uppajjantī nirantarā viya hoti. Tenāha <bold>‘‘anudahanabalavatāyā’’</bold>tiādi. <bold>Upekkhāvedanā</bold>ti vā tattha ativiya aniṭṭhaphalatāya aniṭṭhārammaṇā upekkhāvedanā dukkhāti vuccati, yathā iṭṭhaphalabahutāya iṭṭhārammaṇā jhānādipariyāpanne ca sugatibhave ca upekkhāvedanā sukhāti vuccati, evaṃ dukkhassa nirantaratāya <bold>avīcī</bold>ti veditabbaṃ.</paragraph>
    <paragraph line="192" number="269"><bold>Eko</bold><pageBreak edition="M" number="2.0365" /><bold>pādo mahāniraye hoti, eko gūthaniraye nipatati,</bold> kammavegukkhitto antarā padamāvahati sesārambhatāya. <bold>Hatthigīvappamāṇā</bold> pariṇāhena. <bold>Ekadoṇikanāvāppamāṇā</bold> āyāmena.</paragraph>
    <paragraph line="193"><bold>Pokkharapattānī</bold>ti <pageBreak edition="V" number="2.0148" /> khuradhārāsadisāni tikhiṇaggāni ayosūlamayāneva padumapattāni. <bold>Heṭṭhā khuradhārā</bold>ti heṭṭhābhūmiyaṃ nikkhittā, vettalatāyo ca tikhiṇadhārakaṇṭakā ayomayā eva. Tenāha – <bold>‘‘so tattha dukkhā’’</bold>tiādi. <bold>Kusatiṇānī</bold>ti kusatiṇajātitāya tathā vuttāni. <bold>Kharavālikā</bold>ti kharā tikhiṇakoṭikā siṅghāṭakasaṇṭhānā vālikā.</paragraph>
    <paragraph line="194" number="270"><bold>Dante samphusetī</bold>ti heṭṭhimadante yathā kiñci mukhe pakkhipituṃ na sakkā, evaṃ suphusite karoti. <bold>Tambalohapānato paṭṭhāyā</bold>ti vuttakāraṇato paṭilomatopi evaṃ kammakāraṇānaṃ kāraṇamāha. <bold>Dutiyenā</bold>ti kuṭhārīhi tacchanena. <bold>Tatiyenā</bold>ti vāsīhi tacchanena. <bold>Avijahitameva</bold> saṃvegahetutāya lokassa mahato atthassa saṃvattanato.</paragraph>
    <paragraph line="195" number="271"><bold>Hīnakāyaṃ</bold> hīnaṃ vā attabhāvaṃ upagatā. <bold>Upādāne</bold>ti catubbidhepi upādāne. Taṃ atthato taṇhādiṭṭhiggāhoti āha <bold>‘‘taṇhādiṭṭhigahaṇe’’</bold>ti. Sambhavati jarāmaraṇaṃ etenāti <bold>sambhavo,</bold> upādānanti āha – <bold>‘‘jātiyā maraṇassa ca kāraṇabhūte’’</bold>ti. <bold>Anupādā</bold>ti anupādāya. Tenāha <bold>‘‘anupādiyitvā’’</bold>ti.</paragraph>
    <paragraph line="196"><bold>Sabbadukkhātikkantā nāmā</bold>ti sakalampi vaṭṭadukkhaṃ atikkantā eva honti carimacittanirodhena vaṭṭadukkhalesassapi asambhavato.</paragraph>
    <centered line="197">Devadūtasuttavaṇṇanāya līnatthappakāsanā samattā.</centered>
    <centered line="198">Niṭṭhitā ca suññatavaggavaṇṇanā.</centered>
  </content>
</document>