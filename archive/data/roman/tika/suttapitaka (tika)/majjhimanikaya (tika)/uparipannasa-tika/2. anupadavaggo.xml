<?xml version="1.0"?>
<document>
<metadata>
<normativeSource>http://tipitaka.org/romn/cscd/s0203t.tik1.xml</normativeSource>
<archivePath>roman/tika/suttapitaka (tika)/majjhimanikaya (tika)/uparipannasa-tika/2. anupadavaggo.xml</archivePath>
<titlePath>2. Anupadavaggo - Uparipaṇṇāsa-ṭīkā - Majjhimanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">2. Anupadavaggo</chapter>
<subhead line="2">1. Anupadasuttavaṇṇanā</subhead>
<paragraph line="3" number="93"><bold>Iddhimāti</bold><pageBreak edition="V" number="2.0056" /><pageBreak edition="M" number="2.0270" /><bold>guṇo pākaṭo</bold> paratoghosena vinā pāsādakampanadevacārikādīhi sayameva pakāsabhāvato; dhutavādādiguṇānampi tathābhāve eteneva nayena tesaṃ guṇānaṃ pākaṭayogato ca paresaṃ nicchitabhāvato ca. <bold>Paññavato guṇā</bold>ti paññāpabhedapabhāvite guṇavisese sandhāya vadati. Te hi yebhuyyena paresaṃ avisayā. Tenāha – <bold>‘‘na sakkā akathitā jānitu’’</bold>nti. Visabhāgā sabhāgā nāma ayonisomanasikārabahulesu puthujjanesu, te pana appahīnarāgadosatāya parassa vijjamānampi guṇaṃ makkhetvā avijjamānaṃ avaṇṇameva ghosentīti āha – <bold>‘‘visabhāga…pe… kathentī’’</bold>ti.</paragraph>
<paragraph line="4">Yā aṭṭhārasannaṃ dhātūnaṃ samudayato atthaṅgamato assādato ādīnavato yathābhūtaṃ pajānanā, ayaṃ <bold>dhātukusalatā. Āyatanakusalatāya</bold>pi eseva nayo. Avijjādīsu dvādasasu paṭiccasamuppādaṅgesu kosallaṃ <bold>paṭiccasamuppādakusalatā</bold>. Idaṃ imassa phalassa ṭhānaṃ kāraṇaṃ, idaṃ aṭṭhānaṃ akāraṇanti evaṃ ṭhānañca ṭhānato, aṭṭhānañca aṭṭhānato yathābhūtaṃ pajānanā, ayaṃ <bold>ṭhānāṭṭhānakusalatā</bold>. Yo pana imesu dhātuādīsu pariññābhisamayādivasena nissaṅgagatiyā paṇḍāti laddhanāmena ñāṇena ito gato pavatto, ayaṃ <bold>paṇḍito</bold> nāmāti āha – <bold>‘‘imehi catūhi kāraṇehi paṇḍito’’</bold>ti. Mahantānaṃ atthānaṃ pariggaṇhanato mahatī paññā etassāti <bold>mahāpañño</bold>. Sesapadesupi eseva nayoti āha – <bold>‘‘mahāpaññādīhi samannāgatoti attho’’</bold>ti.</paragraph>
<paragraph line="5"><bold>Nānatta</bold>nti yāhi mahāpaññādīhi samannāgatattā thero ‘‘mahāpañño’’tiādinā kittīyati, tāsaṃ mahāpaññādīnaṃ idaṃ nānattaṃ ayaṃ vemattatā. Yassa kassaci (dī. ni. ṭī. 3.216; saṃ. ni. ṭī. 1.1.110; a. ni. ṭī. 1.1.584) visesato arūpadhammassa mahattaṃ nāma kiccasiddhiyā veditabbanti tadassa kiccasiddhiyā dassento, <bold>‘‘mahante</bold><pageBreak edition="V" number="2.0057" /><bold>sīlakkhandhe pariggaṇhātīti mahāpaññā’’</bold>tiādimāha. Tattha hetumahantatāya paccayamahantatāya nissayamahantatāya pabhedamahantatāya kiccamahantatāya <pageBreak edition="M" number="2.0271" /> phalamahantatāya ānisaṃsamahantatāya ca sīlakkhandhassa mahantabhāvo veditabbo. Tattha <bold>hetū</bold> alobhādayo, <bold>paccayā</bold> hirottappasaddhāsativīriyādayo. <bold>Nissayā</bold> sāvakabodhipaccekabodhisammāsambodhiniyatatā taṃsamaṅgino ca purisavisesā. <bold>Pabhedo</bold> cārittādivibhāgo. <bold>Kiccaṃ</bold> tadaṅgādivasena paṭipakkhassa vidhamanaṃ. <bold>Phalaṃ</bold> saggasampadā nibbānasampadā ca. <bold>Ānisaṃso</bold> piyamanāpatādi. Ayamettha saṅkhepo, vitthāro pana visuddhimagge (visuddhi. 1.9) ākaṅkheyyasuttādīsu (ma. ni. 1.64 ādayo) ca āgatanayena veditabbo. Iminā nayena <bold>samādhikkhandhā</bold>dīnampi mahantatā yathārahaṃ niddhāretvā veditabbā, <bold>ṭhānāṭṭhānā</bold>dīnaṃ pana mahantabhāvo mahāvisayatāya veditabbo. Tattha ṭhānāṭṭhānānaṃ mahāvisayatā bahudhātukasutte (ma. ni. 3.124 ādayo) sayameva āgamissati. <bold>Vihārasamāpattīnaṃ</bold> samādhikkhandhe niddhāritanayena veditabbā, <bold>ariyasaccānaṃ</bold> sakalasāsanasaṅgahaṇato saccavibhaṅge (vibha. 189 ādayo) taṃsaṃvaṇṇanāsu (vibha. aṭṭha. 189 ādayo) āgatanayena. <bold>Satipaṭṭhānā</bold>dīnaṃ vibhaṅgādīsu (vibha. 355 ādayo) taṃsaṃvaṇṇanādīsu (vibha. aṭṭha. 355 ādayo) ca āgatanayena. <bold>Sāmaññaphalānaṃ</bold> mahato hitassa mahato sukhassa mahato atthassa mahato yogakkhemassa nipphattibhāvato santapaṇītanipuṇaatakkāvacarapaṇḍitavedanīyabhāvato ca. <bold>Abhiññānaṃ</bold> mahāsambhārato mahāvisayato mahākiccato mahānubhāvato mahānipphattito ca. <bold>Nibbānassa</bold> madanimmadanādimahatthasiddhito mahantatā veditabbā.</paragraph>
<paragraph line="6"><bold>Puthupaññā</bold>ti etthāpi vuttanayānusārena attho veditabbo. Ayaṃ pana viseso – <bold>nānākhandhesu ñāṇaṃ pavattatī</bold>ti, ‘‘ayaṃ rūpakkhandho nāma…pe… ayaṃ viññāṇakkhandho nāmā’’ti, evaṃ pañcannaṃ khandhānaṃ nānākaraṇaṃ paṭicca ñāṇaṃ pavattati. Tesupi ‘‘ekavidhena rūpakkhandho, ekādasavidhena rūpakkhandho, ekavidhena vedanākkhandho, bahuvidhena vedanākkhandho, ekavidhena saññākkhandho…pe… ekavidhena viññāṇakkhandho, bahuvidhena viññāṇakkhandho’’ti evaṃ ekekassa khandhassa ekavidhādivasena atītādibhedavasenapi nānākaraṇaṃ paṭicca ñāṇaṃ pavattati. Tathā ‘‘idaṃ cakkhāyatanaṃ nāma…pe… idaṃ dhammāyatanaṃ nāma. Tattha dasāyatanā kāmāvacarā, dve catubhūmakā’’ti evaṃ āyatananānattaṃ paṭicca ñāṇaṃ pavattati.</paragraph>
<paragraph line="7"><bold>Nānādhātūsū</bold>ti <pageBreak edition="M" number="2.0272" /> ‘‘ayaṃ cakkhudhātu nāma…pe… ayaṃ manoviññāṇadhātu nāma. Tattha soḷasa dhātuyo kāmāvacarā, dve catubhūmakā’’ti evaṃ nānādhātūsu paṭicca ñāṇaṃ pavattati. Tayidaṃ <pageBreak edition="V" number="2.0058" /> upādiṇṇakadhātuvasena vuttanti veditabbaṃ. Paccekabuddhānañhi dvinnañca aggasāvakānaṃ upādiṇṇakadhātūsuyeva nānākaraṇaṃ paṭicca ñāṇaṃ pavattati. Tañca kho ekadesatova, no nippadesato, anupādiṇṇakadhātūnaṃ pana nānākaraṇaṃ na jānantiyeva. Sabbaññubuddhānaṃyeva pana, ‘‘imāya nāma dhātuyā ussannattā imassa rukkhassa khandho seto hoti, imassa kaṇho, imassa bahalattaco, imassa tanuttaco, imassa pattaṃ vaṇṇasaṇṭhānādivasena evarūpaṃ, imassa pupphaṃ nīlaṃ pītaṃ lohitaṃ odātaṃ sugandhaṃ duggandhaṃ, phalaṃ khuddakaṃ mahantaṃ dīghaṃ vaṭṭaṃ susaṇṭhānaṃ maṭṭhaṃ pharusaṃ sugandhaṃ madhuraṃ tittakaṃ ambilaṃ kaṭukaṃ kasāvaṃ, kaṇṭako tikhiṇo atikhiṇo ujuko kuṭilo lohito odāto hotī’’ti dhātunānattaṃ paṭicca ñāṇaṃ pavattati.</paragraph>
<paragraph line="8"><bold>Atthesū</bold>ti rūpādīsu ārammaṇesu. <bold>Nānāpaṭiccasamuppādesū</bold>ti ajjhattabahiddhābhedato santānabhedato ca nānappabhedesu paṭiccasamuppādaṅgesu. Avijjādiaṅgānañhi paccekaṃ paṭiccasamuppādasaññitāti. Tenāha – saṅkhārapiṭake ‘‘dvādasa paccayā dvādasa paṭiccasamuppādā’’ti. <bold>Nānāsuññatamanupalabbhesū</bold>ti nānāsabhāvesu niccasārādivirahato suññasabhāvesu, tato eva itthipurisaattaattaniyādivasena anupalabbhesu sabhāvesu. Ma-kāro hettha padasandhikaro. <bold>Nānāatthesū</bold>ti atthapaṭisambhidāvisayesu paccayuppannādinānāatthesu. <bold>Dhammesū</bold>ti dhammapaṭisambhidāvisayesu paccayādinānādhammesu. <bold>Niruttīsū</bold>ti tesaṃyeva atthadhammānaṃ niddhāraṇavacanasaṅkhātāsu nānāniruttīsu. <bold>Paṭibhānesū</bold>ti ettha atthapaṭisambhidādīsu visayabhūtesu, ‘‘imāni idamatthajotakānī’’ti (vibha. 725-745) tathā tathā paṭibhānato paṭibhānānīti laddhanāmesu ñāṇesu. <bold>Puthu nānāsīlakkhandhesū</bold>tiādīsu sīlassa puthuttaṃ nānattañca vuttameva. Itaresaṃ pana vuttanayānusārena suviññeyyattā pākaṭameva. Yaṃ pana abhinnaṃ ekameva nibbānaṃ, tattha upacāravasena puthuttaṃ gahetabbanti āha – <bold>‘‘puthu nānājanasādhāraṇe dhamme samatikkammā’’</bold>ti. Tenassa madanimmadanādipariyāyena puthuttaṃ paridīpitaṃ hoti.</paragraph>
<paragraph line="9">Evaṃ <pageBreak edition="M" number="2.0273" /> visayavasena paññāya mahattaṃ puthuttañca dassetvā idāni sampayuttadhammavasena hāsabhāvaṃ, pavattiākāravasena javanabhāvaṃ, kiccavasena tikkhādibhāvañca dassetuṃ, <bold>‘‘katamā hāsapaññā’’</bold>tiādi vuttaṃ. Tattha <bold>hāsabahulo</bold>ti pītibahulo. Sesapadāni tasseva vevacanāni. <bold>Sīlaṃ paripūretī</bold>ti haṭṭhapahaṭṭho udaggudaggo hutvā pītisahagatāya paññāya. Pītisomanassasahagatā hi paññā abhirativasena ārammaṇe phullā vikasitā viya pavattati; na upekkhāsahagatāti pātimokkhasīlaṃ ṭhapetvā hāsanīyaṃ paraṃ tividhampi sīlaṃ paripūretīti attho. Visuṃ vuttattā puna <bold>sīlakkhandha</bold>māha. <bold>Samādhikkhandha</bold>ntiādīsupi eseva nayo.</paragraph>
<paragraph line="10"><bold>Rūpaṃ</bold><pageBreak edition="V" number="2.0059" /><bold>aniccato khippaṃ javatī</bold>ti rūpakkhandhaṃ aniccanti sīghaṃ vegena pavattiyā paṭipakkhadūrībhāvena pubbābhisaṅkhārassa sātisayattā indena vissaṭṭhavajiraṃ viya lakkhaṇaṃ paṭivijjhantī adandhāyantī rūpakkhandhe aniccalakkhaṇaṃ vegasā paṭivijjhati, tasmā sā <bold>javanapaññā</bold> nāmāti attho. Sesapadesupi eseva nayo. Evaṃ lakkhaṇārammaṇikavipassanāvasena javanapaññaṃ dassetvā balavavipassanāvasena dassetuṃ, <bold>‘‘rūpa’’</bold>ntiādi vuttaṃ. Tattha <bold>khayaṭṭhenā</bold>ti yattha yattha uppajjati, tattha tattheva bhijjanato khayasabhāvattā. <bold>Bhayaṭṭhenā</bold>ti bhayānakabhāvato. <bold>Asārakaṭṭhenā</bold>ti attasāravirahato niccasārādivirahato ca. <bold>Tulayitvā</bold>ti tulābhūtāya vipassanāpaññāya tuletvā. <bold>Tīrayitvā</bold>ti tāya eva tīraṇabhūtāya tīretvā. <bold>Vibhāvayitvā</bold>ti yāthāvato pakāsetvā pañcakkhandhaṃ <bold>vibhūtaṃ katvā. Rūpanirodhe</bold>ti rūpakkhandhassa nirodhabhūte <bold>nibbāne</bold> ninnapoṇapabbhāravasena. Idāni sikhāppattavipassanāvasena javanapaññaṃ dassetuṃ, puna <bold>‘‘rūpa’’</bold>ntiādi vuttaṃ. Vuṭṭhānagāminivipassanāvasenāti keci.</paragraph>
<paragraph line="11">Ñāṇassa tikkhabhāvo nāma savisesaṃ paṭipakkhasamucchindanena veditabboti, <bold>‘‘khippaṃ kilese chindatīti tikkhapaññā’’</bold>ti vatvā te pana kilese vibhāgena dassento, <bold>‘‘uppannaṃ kāmavitakka’’</bold>ntiādimāha. Tikkhapañño hi khippābhiñño hoti, paṭipadā cassa na calatīti āha – <bold>‘‘ekasmiṃ āsane cattāro ariyamaggā adhigatā hontī’’</bold>tiādi.</paragraph>
<paragraph line="12">‘‘Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā vayadhammā nirodhadhammā’’ti yāthāvato dassanena saccasampaṭivedho ijjhati, na aññathāti kāraṇamukhena nibbedhikapaññaṃ dassetuṃ, <bold>‘‘sabbasaṅkhāresu</bold><pageBreak edition="M" number="2.0274" /><bold>ubbegabahulo hotī’’</bold>tiādi vuttaṃ. Tattha <bold>ubbegabahulo</bold>ti vuttanayena sabbasaṅkhāresu abhiṇhaṃ pavattasaṃvego. <bold>Uttāsabahulo</bold>ti ñāṇutrāsavasena sabbasaṅkhāresu bahuso utrastamānaso. Tena ādīnavānupassanamāha. <bold>Ukkaṇṭhanabahulo</bold>ti pana iminā nibbidānupassanaṃ āha – <bold>aratibahulo</bold>tiādinā tassā eva aparāparuppattiṃ. <bold>Bahimukho</bold>ti sabbasaṅkhārato bahibhūtaṃ nibbānaṃ uddissa pavattañāṇamukho, tathā vā pavattitavimokkhamukho. Nibbijjhanaṃ nibbedho, so etissā atthi, nibbijjhatīti vā nibbedhā, sāva paññā <bold>nibbedhikā</bold>. Yaṃ panettha atthato avibhattaṃ, taṃ heṭṭhā vuttanayattā suviññeyyameva.</paragraph>
<paragraph line="13">Pajjati etena vipassanādikoti <bold>padaṃ,</bold> samāpatti, tasmā <bold>anupada</bold>nti anusamāpattiyoti attho. <bold>Padaṃ</bold> vā sammasanupagā dhammā vipassanāya pavattiṭṭhānabhāvato. Tenāha <bold>‘‘samāpattivasena vā’’</bold>ti <pageBreak edition="V" number="2.0060" />. <bold>Jhānaṅgavasena vā</bold>ti jhānaṅgavasenāti ca attho. Aṭṭhakathāyaṃ pana kamattho idha padasaddo, tasmā anupadaṃ anukkamenāti ayamettha atthoti āha <bold>‘‘anupaṭipāṭiyā’’</bold>ti. <bold>Dhammavipassana</bold>nti taṃtaṃsamāpatticittuppādapariyāpannānaṃ dhammānaṃ vipassanaṃ. <bold>Vipassatī</bold>ti samāpattiyo jhānamukhena te te dhamme yāthāvato pariggahetvā, ‘‘itipi dukkhā’’tiādinā sammasati. <bold>Addhamāsena arahattaṃ patto</bold> ukkaṃsagatassa sāvakānaṃ sammasanacārassa nippadesena pavattiyamānattā, sāvakapāramīñāṇassa ca tathā paṭipādetabbattā. <bold>Evaṃ santepī</bold>ti yadipi mahāmoggallānatthero na cirasseva arahattaṃ patto; dhammasenāpati pana tato cirena, evaṃ santepi yasmā moggallānattheropi mahāpaññova, tasmā sāriputtattherova mahāpaññataroti. Idāni tamatthaṃ pākaṭataraṃ kātuṃ, <bold>‘‘mahāmoggallānatthero hī’’</bold>tiādi vuttaṃ. Sammasanaṃ carati etthāti sammasanacāro, vipassanābhūmi, taṃ <bold>sammasanacāraṃ. Ekadesamevā</bold>ti sakaattabhāve saṅkhāre anavasesato pariggahetuñca sammasituñca asakkontaṃ attano abhinīhārasamudāgatañāṇabalānurūpaṃ ekadesameva pariggahetvā sammasanto. Nanu ca ‘‘sabbaṃ, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāyā’’ti (saṃ. ni. 4.26) vacanato vaṭṭadukkhato muccitukāmena sabbaṃ pariññeyyaṃ parijānitabbameva? Saccametaṃ, tañca kho sammasanupagadhammavasena vuttaṃ. Tasmā sasantānagate sabbadhamme <pageBreak edition="M" number="2.0275" />, parasantānagate ca tesaṃ santānavibhāgaṃ akatvā bahiddhābhāvasāmaññato sammasanaṃ, ayaṃ sāvakānaṃ sammasanacāro. Thero pana bahiddhādhammepi santānavibhāgena keci keci uddharitvā sammasi, tañca kho ñāṇena phuṭṭhamattaṃ katvā. Tena vuttaṃ – <bold>‘‘yaṭṭhikoṭiyā uppīḷento viya ekadesameva sammasanto’’</bold>ti. Tattha ñāṇena nāma yāvatā neyyaṃ pavattitabbaṃ, tathā apavattanato <bold>‘‘yaṭṭhikoṭiyā uppīḷento viyā’’</bold>tiādi vuttaṃ. Anupadadhammavipassanāya abhāvato <bold>‘‘ekadesameva sammasanto’’</bold>ti vuttaṃ.</paragraph>
<paragraph line="14">Buddhānaṃ sammasanacāro dasasahassilokadhātuyaṃ sattasantānagatā, anindriyabaddhā ca saṅkhārāti vadanti, koṭisatasahassacakkavāḷesūti apare. Tathā hi addhattayavasena paṭiccasamuppādanayaṃ osaritvā chattiṃsakoṭisatasahassamukhena buddhānaṃ mahāvajirañāṇaṃ pavattaṃ. Paccekabuddhānaṃ sasantānagatehi saddhiṃ majjhimadesavāsisattasantānagatā anindriyabaddhā ca sammasanacāroti vadanti, jambudīpavāsisattasantānagatāti keci. Dhammasenāpatinopi yathāvuttasāvakānaṃ vipassanābhūmiyeva sammasanacāro. Tattha pana thero sātisayaṃ niravasesaṃ anupadadhammaṃ vipassi. Tena vuttaṃ – <bold>‘‘sāvakānaṃ sammasanacāraṃ nippadesaṃ sammasī’’</bold>ti.</paragraph>
<paragraph line="15">Tattha ‘‘sāvakānaṃ vipassanābhūmī’’ti ettha sukkhavipassakā lokiyābhiññappattā pakatisāvakā <pageBreak edition="V" number="2.0061" /> aggasāvakā paccekabuddhā sammāsambuddhāti chasu janesu sukkhavipassakānaṃ jhānābhiññāhi anadhigatapaññānepuññattā andhānaṃ viya icchitapadesokkamanaṃ vipassanākāle icchikicchitadhammavipassanā natthi. Te yathāpariggahitadhammamatteyeva ṭhatvā vipassanaṃ vaḍḍhenti. Lokiyābhiññappattā pana pakatisāvakā yena mukhena vipassanaṃ ārabhanti; tato aññena vipassanaṃ vitthārikaṃ kātuṃ sakkonti vipulañāṇattā. Mahāsāvakā abhinīhārasampannattā tato sātisayaṃ vipassanaṃ vitthārikaṃ kātuṃ sakkonti. Aggasāvakesu dutiyo abhinīhārasampattiyā samādhānassa sātisayattā vipassanaṃ tatopi vitthārikaṃ karoti. Paṭhamo pana tato mahāpaññatāya sāvakehi asādhāraṇaṃ vitthārikaṃ karoti. Paccekabuddho tehipi mahābhinīhāratāya attano abhinīhārānurūpaṃ tatopi vitthārikavipassanaṃ karonti. Buddhānaṃ, sammadeva, paripūritapaññāpāramipabhāvita-sabbaññutaññāṇādhigamanassa anurūpāyāti. Yathā <pageBreak edition="M" number="2.0276" /> nāma katavālavedhaparicayena sarabhaṅgasadisena dhanuggahena khitto saro antarā rukkhalatādīsu asajjamāno lakkhaṇeyeva patati; na sajjati na virajjhati, evaṃ antarā asajjamānā avirajjhamānā vipassanā sammasanīyadhammesu yāthāvato nānānayehi pavattati. Yaṃ mahāñāṇanti vuccati, tassa pavattiākārabhedo gaṇato vuttoyeva.</paragraph>
<paragraph line="16">Etesu ca sukkhavipassakānaṃ vipassanācāro khajjotapabhāsadiso, abhiññappattapakatisāvakānaṃ dīpapabhāsadiso, mahāsāvakānaṃ okkāpabhāsadiso, aggasāvakānaṃ osadhitārakāpabhāsadiso, paccekabuddhānaṃ candapabhāsadiso, sammāsambuddhānaṃ rasmisahassapaṭimaṇḍitasaradasūriyamaṇḍalasadiso upaṭṭhāsi. Tathā sukkhavipassakānaṃ vipassanācāro andhānaṃ yaṭṭhikoṭiyā gamanasadiso, lokiyābhiññappattapakatisāvakānaṃ daṇḍakasetugamanasadiso, mahāsāvakānaṃ jaṅghasetugamanasadiso, aggasāvakānaṃ sakaṭasetugamanasadiso, paccekabuddhānaṃ mahājaṅghamaggagamanasadiso, sammāsambuddhānaṃ mahāsakamaggagamanasadisoti veditabbo.</paragraph>
<paragraph line="17"><bold>Arahattañca kira patvā</bold>ti ettha <bold>kira</bold>-saddo anussavaladdhoyamatthoti dīpetuṃ vutto. <bold>Patvā aññāsi</bold> attano vipassanācārassa mahāvisayattā tikkhavisadasūrabhāvassa ca sallakkhaṇena. Kathaṃ panāyaṃ mahāthero dandhaṃ arahattaṃ pāpuṇanto sīghaṃ arahattaṃ pattato paññāya attānaṃ sātisayaṃ katvā aññāsīti āha – <bold>‘‘yathā hī’’</bold>tiādi. <bold>Mahājaṭa</bold>nti mahājālasākhaṃ ativiya sibbitajālaṃ. <bold>Yaṭṭhiṃ pana sāraṃ vā ujuṃ vā na labhati</bold> veṇuggahaṇe anuccinitvā veṇussa gahitattā. <bold>Evaṃsampada</bold>nti yathā tesu purisesu eko veḷuggahaṇe anuccinitvā veḷuyaṭṭhiṃ gaṇhāti, eko uccinitvā, evaṃ nipphattikaṃ. <bold>Padhāna</bold>nti bhāvanānuyuñjanaṃ.</paragraph>
<paragraph line="18"><bold>Sattasaṭṭhi</bold><pageBreak edition="V" number="2.0062" /><bold>ñāṇānī</bold>ti paṭisambhidāmagge (paṭi. ma. 1.73 mātikā) āgatesu tesattatiyā ñāṇesu ṭhapetvā cha asādhāraṇañāṇāni sutamayañāṇādīni paṭibhānapaṭisambhidāñāṇapariyosānāni sattasaṭṭhi ñāṇāni. Tāni hi sāvakehi pavicitabbāni, na itarāni. <bold>Soḷasavidhaṃ pañña</bold>nti (saṃ. ni. aṭṭha. 3.5.379; saṃ. ni. ṭī. 3.5.379) mahāpaññādikā, navānupubbavihārasamāpattipaññāti idaṃ soḷasavidhaṃ paññaṃ.</paragraph>
<paragraph line="19"><bold>Tatrā</bold>ti <pageBreak edition="M" number="2.0277" /> tassa. <bold>Idaṃ hotī</bold>ti idaṃ dāni vuccamānaṃ anupubbasammasanaṃ hoti. <bold>Vipassanākoṭṭhāsa</bold>nti vitakkādisammasitabbadhammavibhāgena vibhattavipassanābhāgaṃ.</paragraph>
<paragraph line="20" number="94"><bold>Paṭhame jhāne</bold>ti upasilese bhummaṃ, tasmā <bold>ye paṭhame jhāne dhammā</bold>ti ye paṭhamajjhānasaṃsaṭṭhā dhammāti attho. <bold>Antosamāpattiya</bold>nti ca samāpattisahagate cittuppāde samāpattisamaññaṃ āropetvā vuttaṃ. <bold>Vavatthitā</bold>ti katavavatthanā nicchitā. <bold>Paricchinnā</bold>ti ñāṇena paricchinnā salakkhaṇato paricchijja ñātā. <bold>Olokento</bold>ti ñāṇacakkhunā paccakkhato passanto. <bold>Abhiniropanaṃ</bold> ārammaṇe cittassa āropanaṃ. <bold>Anumajjanaṃ</bold> ārammaṇe cittassa anuvicāraṇaṃ. <bold>Pharaṇaṃ</bold> paṇītarūpehi kāyassa byāpanaṃ, vipphārikabhāvo vā. <bold>Sāta</bold>nti sātamadhuratā. <bold>Adhikkhepo</bold> vikkhepassa paṭipakkhabhūtaṃ samādhānaṃ. <bold>Phusanaṃ</bold> indriyavisayaviññāṇassa tato uppajjitvā ārammaṇe phusanākārena viya pavatti. <bold>Vedayitaṃ</bold> ārammaṇānubhavanaṃ. <bold>Sañjānanaṃ</bold> nīlādivasena ārammaṇassa sallakkhaṇaṃ. <bold>Cetayitaṃ</bold> cetaso byāpāro. <bold>Vijānanaṃ</bold> ārammaṇūpaladdhi. <bold>Kattukamyatā</bold> cittassa ārammaṇena atthikatā. Tasmiṃ ārammaṇe adhimuccanaṃ, sanniṭṭhānaṃ vā <bold>adhimokkho</bold>. Kosajjapakkhe patituṃ adatvā cittassa paggaṇhanaṃ <bold>paggāho,</bold> adhiggahoti attho. Ārammaṇaṃ upagantvā ṭhānaṃ, anissajjanaṃ vā <bold>upaṭṭhānaṃ</bold>. Samappavattesu assesu sārathi viya sakiccapasutesu sampayuttesu ajjhupekkhanaṃ <bold>majjhattatā</bold>. Sampayuttadhammānaṃ ārammaṇe anunayanaṃ saṃcaraṇaṃ <bold>anunayo. Sabhāvato</bold>ti yathābhūtasabhāvato. Soḷasannaṃ eva cettha dhammānaṃ gahaṇaṃ tesaṃyeva therena vavatthāpitabhāvato, te evassa tadā upaṭṭhahiṃsu, na itareti vadanti. Vīriyasatiggahaṇena cettha indriyabhāvasāmaññato saddhāpaññā; satiggahaṇeneva ekantānavajjabhāvasāmaññato passaddhiādayo cha yugaḷā; alobhādosā ca saṅgahitā jhānacittuppādapariyāpannattā tesaṃ dhammānaṃ. Therena ca dhammā vavatthānasāmaññato āraddhā. Te na upaṭṭhahiṃsūti na sakkā vattunti apare.</paragraph>
<paragraph line="21"><bold>Viditā uppajjantī</bold>ti uppādepi nesaṃ vedanānaṃ pajānanaṃ hotiyevāti attho. Sesapadadvayepi <pageBreak edition="V" number="2.0063" /> eseva nayo. Taṃ jānātīti taṃñāṇo, tassa <pageBreak edition="M" number="2.0278" /> bhāvo <bold>taṃñāṇatā,</bold> ñāṇassa attasaṃvedananti attho. Taṃsamānayogakkhamāhi sampayuttadhammā. <bold>Ñāṇabahutā</bold>ti ñāṇassa bahubhāvo, ekacittuppāde anekañāṇatāti attho. Idāni tamevatthaṃ vivarituṃ, <bold>‘‘yathā hī’’</bold>tiādi vuttaṃ. <bold>Na sakkā jānituṃ</bold> ārammaṇakaraṇassa abhāvato. Asammohāvabodho ca īdisassa ñāṇassa natthi. <bold>Ekekameva</bold> ñāṇaṃ <bold>uppajjati</bold> tasmiṃ khaṇe ekasseva āvajjanassa uppajjanato, na ca āvajjanena vinā cittuppatti atthi. Vuttañhetaṃ –</paragraph>
<gatha1 line="22">‘‘Cullāsītisahassāni, kappā tiṭṭhanti ye marū;</gatha1>
<gathalast line="23">Na tveva tepi jīvanti, dvīhi cittehi saṃyutā’’ti. (mahāni. 10, 39) ca,</gathalast>
<indent line="24">‘‘Natthi citte yugā gahī’’ti ca –</indent>
<paragraph line="25"><bold>Vatthārammaṇānaṃ pariggahitatāyā</bold>ti yasmiñca ārammaṇe ye jhānadhammā pavattanti, tesaṃ vatthārammaṇānaṃ pageva ñāṇena paricchijja gahitattā. Yathā nāma migasūkarādīnaṃ āsayepariggahite tatra ṭhitā migā vā sūkarā vā tato uṭṭhānatopi āgamanatopi nesādassa sukhaggahaṇā honti, evaṃsampadamidaṃ. Tenāha <bold>‘‘therena hī’’</bold>tiādi. <bold>Tenā</bold>ti vatthārammaṇānaṃ pariggahitabhāvena. <bold>Assā</bold>ti therassa. <bold>Tesaṃ dhammāna</bold>nti jhānacittuppādapariyāpannānaṃ dhammānaṃ. <bold>Uppādaṃ āvajjantassā</bold>tiādinā uppādādīsu yaṃ yadeva ārabbha ñāṇaṃ uppajjati; tasmiṃ tasmiṃ khaṇe tassa tasseva cassa pākaṭabhāvo dīpito. Na hi āvajjanena vinā ñāṇaṃ uppajjati. <bold>Ahutvā sambhontī</bold>ti pubbe avijjamānā hutvā sambhavanti, anuppannā uppajjantīti attho. <bold>Udayaṃ passati</bold> tesaṃ dhammānaṃ, ‘‘ahutvā sambhontī’’ti uppādakkhaṇasamaṅgibhāvadassanato. Pubbe abhāvabodhako hi attalābho dhammānaṃ udayo. <bold>Hutvā</bold>ti uppajjitvā. <bold>Paṭiventī</bold>ti paṭi khaṇe khaṇe vinassanti. <bold>Vayaṃ passati,</bold> ‘‘hutvā paṭiventī’’ti tesaṃ dhammānaṃ bhaṅgakkhaṇasamaṅgibhāvadassanato. Viddhaṃsabhāvabodhako hi dhammānaṃ vijjamānato vayo.</paragraph>
<paragraph line="26">Tesu dhammesu natthi etassa upayo rāgavasena upagamananti <bold>anupayo,</bold> ananurodho. Hutvā viharatīti yojanā. Tathā natthi etassa apāyo paṭighavasena apagamananti <bold>anapāyo,</bold> avirodho. ‘‘Etaṃ mama, <pageBreak edition="M" number="2.0279" /> eso me atthā’’ti tassa taṇhādiṭṭhiabhinivesābhāvato taṇhādiṭṭhinissayehi <pageBreak edition="V" number="2.0064" /><bold>anissito. Appaṭibaddho</bold>ti anupayānissitabhāvato vipassanāya paribandhavasena chandarāgena na paṭibaddho na vibandhito. <bold>Vippamutto</bold>ti tato eva vikkhambhanavimuttivasena kāmarāgato vimutto. <bold>Visaṃyutto</bold> vikkhambhanavaseneva paṭipakkhadhammehi visaṃyutto.</paragraph>
<paragraph line="27"><bold>Kilesamariyādā tena katā bhaveyyā</bold>ti antosamāpattiyaṃ pavatte soḷasa dhamme ārabbha pavattamānaṃ vipassanāvīthiṃ bhinditvā sace rāgādayo uppajjeyyuṃ; tassa vipassanāvīthiyā kilesamariyādā tena cittena, cittasamaṅginā vā katā bhaveyya. <bold>Tesū</bold>ti tesu dhammesu. <bold>Assā</bold>ti therassa. <bold>Ekopī</bold>ti rāgādīsu ekopīti ca vadanti. Vuttākārena ekaccānaṃ anāpāthagamane sati vipassanā na tesu dhammesu nirantarappavattāti <bold>ārammaṇamariyādā bhaveyya. Vikkhambhitapaccanīkattā</bold>ti vipassanāya paṭipakkhadhammānaṃ pageva vikkhambhitattā idānipi vikkhambhetabbā kilesā natthīti vuttaṃ.</paragraph>
<paragraph line="28"><bold>Ito</bold>ti paṭhamajjhānato. <bold>Anantaro</bold>ti uparimo jhānādiviseso. <bold>Tassa pajānanassā</bold>ti, ‘‘atthi uttari nissaraṇa’’nti evaṃ pavattajānanassa. <bold>Bahulīkaraṇenā</bold>ti punappunaṃ uppādanena.</paragraph>
<paragraph line="29"><bold>Sampasādanaṭṭhenā</bold>ti kilesakālusiyāpagamanena, tassa vicārakkhobhavigamena vā cetaso sammadeva pāsādikabhāvena.</paragraph>
<paragraph line="30">Vīriyaṃ sati upekkhāti āgataṭṭhāne pārisuddhiupekkhā, adukkhamasukhāvedanāti ettha jhānupekkhāti, <bold>‘‘sukhaṭṭhāne vedanupekkhāvā’’</bold>ti vuttaṃ. <bold>Sukhaṭṭhāne</bold>ti ca paṭhamajjhānādīsu sukhassa vuttaṭṭhāne. <bold>Passaddhattā</bold>ti samadhuracetayitabhāvena ārammaṇe visaṭavitthatabhāvato yo so cetaso ābhogo vutto. Sāmaññaphalādīsu satiyā pārisuddhi, sā thana atthato sativinimuttā natthīti āha <bold>‘‘parisuddhāsatiyevā’’</bold>ti. <bold>Pārisuddhiupekkhā,</bold> na jhānupekkhādayo.</paragraph>
<paragraph line="31" number="95"> Īdisesu ṭhānesu satiyā na kadācipi ñāṇaviraho atthīti āha – <bold>‘‘ñāṇena sampajāno hutvā’’</bold>ti. Tathā hi tatiyajjhāne, ‘‘satimā sukhavihārī’’ti ettha sampajānoti ayamattho vutto eva hoti <pageBreak edition="M" number="2.0280" />. <bold>Na sāvakānaṃ anupadadhammavipassanā hoti</bold> saṅkhārāvasesasukhumappavattiyā duviññeyyattā vinibbhujitvā gahetuṃ asakkuṇeyyabhāvato. Tenāha – <bold>‘‘kalāpavipassanaṃ dassento evamāhā’’</bold>ti.</paragraph>
<paragraph line="32" number="96"><bold>Paññāya</bold><pageBreak edition="V" number="2.0065" /><bold>cassadisvā āsavā parikkhīṇā hontī</bold>ti dassanasamakālaṃ khīyamānā āsavā, ‘‘disvā parikkhīṇā hontī’’ti vuttā. Samānakālepi hi ediso saddappayogo dissati –</paragraph>
<paragraph line="33">‘‘Cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; 3.421, 425, 426; saṃ. ni. 2.43-45; 2.4.60; kathā. 465, 467).</paragraph>
<gatha1 line="34">‘‘Nihantvā timiraṃ sabbaṃ, uggatejo samuggato;</gatha1>
<gathalast line="35">Verocano rasmimālī, lokacakkhupabhaṅkaro’’ti. (paṭṭhā. anuṭī. 1.25-34; visuddhi. mahāṭī. 2.580) ca –</gathalast>
<paragraph line="36">Evamādīsu. Hetuattho vā ayaṃ <bold>disvā</bold>saddo asamānakattuko yathā – ‘‘ghataṃ pivitvā balaṃ hoti, sīhaṃ disvā bhayaṃ hotī’’ti (visuddhi. mahāṭī. 2.802). Dassanahetuko hi āsavānaṃ parikkhayo pariññāsacchikiriyābhāvanābhisamaye sati pahānābhisamayassa labbhanato. <bold>Yuganaddhaṃ āharitvā</bold>ti paṭhamajjhānaṃ samāpajjitvā vuṭṭhāya tattha jhānadhamme sammasanto samathavipassanaṃ yuganaddhaṃ bhāveti. Evaṃ yāva nevasaññānāsaññāyatanaṃ samāpajjitvā vuṭṭhāya tattha sammasanto samathavipassanaṃ yuganaddhaṃ katvā yathā thero arahattaṃ pāpuṇi. Taṃ sandhāya vuttaṃ – <bold>‘‘arahattaṃ pattavāro idha gahito’’</bold>ti. <bold>Idhā</bold>ti imasmiṃ sutte. Dīghanakhasuttadesanāya (ma. ni. 2.205-206) hi thero arahattaṃ patto. Tadā ca anāgāmī hutvā nirodhaṃ samāpajjatīti vacanaavasaro natthi, tasmā vuttaṃ – ‘‘arahattaṃ pattavāro idha gahito’’ti. Yadi evaṃ – ‘‘sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharatī’’ti idaṃ kasmā vuttanti? There vijjamāne paṇḍitaguṇe anavasesato dassetvā arahattanikūṭena desanaṃ niṭṭhāpetuṃ. Nirodhasamāpajjanaṃ pana therassa āciṇṇasamāciṇṇaṃ. Tenāha <bold>‘‘nirodhaṃ pana…pe… vadantī’’</bold>ti. Tena phalasamāpattimpi antarā samāpajjatiyevāti dasseti.</paragraph>
<paragraph line="37">Vomissaṃ <pageBreak edition="M" number="2.0281" /> vivarituṃ <bold>‘‘tatthassā’’</bold>tiādi vuttaṃ. Tattha ‘‘nirodhaṃ samāpajjissāmī’’ti ābhogena samathavipassanaṃ yuganaddhaṃ āharitvā ṭhitassa <bold>nirodhasamāpatti sīsaṃ</bold> nāma hoti, tassa ābhogavasena <bold>nirodhassa vāro āgacchati. Phalasamāpatti gūḷho hoti,</bold> ‘‘phalasamāpattiṃ samāpajjissāmī’’ti ābhogassa abhāvato. <bold>Phalasamāpatti sīsaṃ hotī</bold>ti etthāpi vuttanayena attho <pageBreak edition="V" number="2.0066" /> veditabbo. Etena ābhogapaṭibaddhametesaṃ āgamananti dīpitanti veditabbaṃ. <bold>Jambudīpavāsino therā panā</bold>tiādi aṭṭhakathāruḷhameva taṃ vacanaṃ. <bold>Antosamāpattiya</bold>nti nirodhaṃ samāpannakāle. <bold>Tisamuṭṭhānikarūpadhamme</bold>ti utukammāhāravasena tisamuṭṭhānikarūpadhamme.</paragraph>
<paragraph line="38" number="97"><bold>Ciṇṇavasita</bold>nti paṭipakkhadūribhāvena subhāvitavasībhāvaṃ. <bold>Nipphattiṃ patto</bold>ti ukkaṃsaparinipphattiṃ patto. Ure vāyāmajanitāya <bold>oraso. Pabhāvita</bold>nti uppāditaṃ. <bold>Dhammenā</bold>ti ariyamaggadhammena. Tassa hi adhigamena ariyāya jātiyā jāto nibbattoti katvā, <bold>‘‘dhammajo dhammanimmito’’</bold>ti vuccati. <bold>Dhammadāyassā</bold>ti navavidhassa lokuttaradhammadāyassa. <bold>Ādiyanato</bold>ti gaṇhanato, sasantāne uppādanatoti attho. Sesaṃ suviññeyyameva.</paragraph>
<centered line="39">Anupadasuttavaṇṇanāya līnatthappakāsanā samattā.</centered>
<subhead line="40">2. Chabbisodhanasuttavaṇṇanā</subhead>
<paragraph line="41" number="98"><bold>Khīṇā</bold><pageBreak edition="V" number="2.0067" /><bold>jātī</bold>ti attano jātikkhayaṃ paṭijānantena arahattaṃ byākataṃ hoti arahato tadabhāvato. Tathā <bold>vusitaṃ brahmacariya</bold>nti maggabrahmacariyavāso me pariyositoti paṭijānantenapi. <bold>Kataṃ karaṇīya</bold>nti catūhi maggehi catūsu saccesu pariññādivasena soḷasavidhassapi kiccassa attanā niṭṭhāpitabhāvaṃ paṭijānantenapi. <bold>Nāparaṃ itthattāyā</bold>ti āyatiṃ punabbhavābhāvaṃ, āyatiṃ vā pariññādikaraṇīyābhāvaṃ paṭijānantenapīti āha – <bold>‘‘ekenapi padena aññā byākatāva hotī’’</bold>ti. Dvikkhattuṃ baddhaṃ pana subaddhaṃ viyāti vuttaṃ. <bold>Idha pana aññābyākaraṇaṃ catūhi padehi āgataṃ,</bold> tasmā vattabbameva cettha natthīti <pageBreak edition="M" number="2.0282" /> adhippāyo. <bold>Cetanāya diṭṭhavāditā nāma</bold> ariyavohāro. <bold>Sabhāvo</bold>ti pakatiattho hi ayaṃ dhammasaddo, ‘‘jātidhammā jarādhammā’’tiādīsu (ma. ni. 1.274-275) viya tasmā, <bold>anudhammo</bold>ti ariyabhāvaṃ anugatā pakatīti attho. Paramappicchatāya ariyā attano guṇe anāvikarontāpi sāsanassa niyyānikabhāvapavedanatthañceva sabrahmacārīnaṃ sammāpaṭipattiyaṃ ussāhajananatthañca tādisānaṃ parinibbānasamayeyeva āvikarontīti adhippāyenāha – <bold>‘‘parinibbutassa…pe… kātabbo’’</bold>ti.</paragraph>
<paragraph line="42" number="99"><bold>Dubbala</bold>nti pheggu viya subhejjanīyaṃ balavirahitaṃ, asāranti attho. <bold>Virāguta</bold>nti palujjanasabhāvaṃ. <bold>Vigacchanasabhāva</bold>nti vināsagamanasabhāvaṃ. Aniccadukkhavipariṇāmattā assāsalesassapi abhāvato <bold>assāsavirahitaṃ</bold>. Ārammaṇakaraṇavasena samannāgamanavasena ca yathārahaṃ upenti upagacchantīti <bold>upayā,</bold> ‘‘etaṃ mama, eso me attā’’ti upādiyanti daḷhaggāhaṃ gaṇhantīti <bold>upādānā</bold>. Adhitiṭṭhati cetaso abhinandanabhūtāti <bold>cetaso adhiṭṭhānaṃ. Tāhī</bold>ti taṇhādiṭṭhīhi. <bold>Ta</bold>nti cittaṃ. <bold>Abhinivisatī</bold>ti abhirativasena nivisati, ayañhettha attho – sakkāyadhammesu cittaṃ abhinivisati ‘‘etaṃ mamaṃ, eso me attā’’ti ajjhosāya tiṭṭhati etāhi abhinivesāhi, tathā sakkāyadhammesu cittaṃ anuseti etāhīti <bold>anusayā,</bold> taṇhādiṭṭhiyo. Yadaggena hi tebhūmakadhammesu rāgādayo anusenti, tadaggena taṃsahagatadhammā tattha anusentīti pariyāyena, <bold>‘‘taṃ anusetī’’</bold>ti vuttaṃ. <bold>Khayā virāgā</bold>ti hetumhi nissakkavacananti <bold>‘‘khayena virāgenā’’</bold>ti hetumhi karaṇavasena attho vutto. <bold>Virāgenā</bold>ti ca <bold>iti</bold>saddo ādi attho <pageBreak edition="V" number="2.0068" />. Tena ‘‘nirodhenā’’ti evamādikaṃ gahitaṃ hoti. <bold>Aññamaññavevacanāneva</bold> upayādīnaṃ samucchedasseva bodhanato.</paragraph>
<paragraph line="43" number="100"> Patiṭṭhāti ettha sesabhūtattayaṃ upādārūpañcāti patiṭṭhānā, nijjīvaṭṭhena dhātucāti <bold>patiṭṭhānadhātu</bold>. Nhānīyacuṇṇaṃ bāhiraudakaṃ viya sesabhūtattayaṃ ābandhatīti <bold>ābandhanaṃ</bold>. Pacanīyabhattaṃ bāhiratejo viya sesabhūtattayaṃ paripācetīti <bold>paripācanaṃ</bold>. Bāhiravāto viya sesabhūtattayaṃ vitthambhetīti <bold>vitthambhanaṃ</bold>. Dhātusaddattho vuttoyeva. <bold>Asamphuṭṭhadhātū</bold>ti <pageBreak edition="M" number="2.0283" /> asamphusitabhāvo tesaṃ viparimaṭṭhatābhāvato. <bold>Vijānanaṃ</bold> ārammaṇūpaladdhi. <bold>Ahaṃ attā</bold>ti ahaṃ, ‘‘rūpadhammo me attā’’ti <bold>attakoṭṭhāsena</bold> attabhāvena <bold>na upagamiṃ</bold> na gaṇhiṃ. Nissitanissitāpi nissitā eva nāmāti āha <bold>‘‘pathavīdhātunissitāvā’’</bold>ti. Attanā vā pana tannissitāti <bold>‘‘ekena pariyāyenā’’</bold>ti. Upādārupampi kāmaṃ nissitampi hoti. Tathāpi taṃ nissitaṃ hotiyevāti taṃ na uddhaṭaṃ. Paricchedakarattā paricchedākāsassa <bold>‘‘avinibbhogavasenā’’</bold>ti vuttaṃ. Tena ca tathā paricchinnattā <bold>sabbampi bhūtupādārūpaṃ ākāsadhātunissitaṃ nāma</bold>. Taṃ nissāya pavattiyā upādārūpaṃ viya bhūtarūpāni, arūpakkhandhā viya ca vatthurūpāni, <bold>‘‘taṃnissitarūpavatthukā arūpakkhandhā’’</bold>ti vuttanayena ākāsadhātunissitacakkhādirūpadhammavatthukā vedanādayo arūpakkhandhā ākāsadhātunissitā nāmāti imamatthaṃ <bold>tathā</bold>-saddena upasaṃharati. <bold>Idhāpī</bold>ti ākāsadhātunissitapadepi, na pathavīdhātunissitapadādīsu eva. <bold>Rūpārūpa</bold>nti sabbampi rūpārūpaṃ <bold>gahitameva hoti,</bold> aggahitaṃ natthi. <bold>Sahajātā…pe… nissita</bold>nti idaṃ nippariyāyasiddhaṃ nissayattaṃ gahetvā vuttaṃ. Heṭṭhā vuttanayena pariyāyasiddhe nissayatte gayhamāne – ‘‘pacchājātapaccayoti pacchājātā cittacetasikā dhammā purejātassa imassa kāyassa pacchājātapaccayena paccayo’’ti (paṭṭhā. 1.1.11) vacanato sabbaṃ catusamuṭṭhānikarūpaṃ, <bold>‘‘viññāṇadhātunissita’’</bold>nti vattabbaṃ. Tathā anantaraviññāṇadhātupaccayā pavattanato, ‘‘viññāṇadhātunissita’’nti vattabbaṃ.</paragraph>
<paragraph line="44" number="101"> Ruppati vaṇṇavikāraṃ āpajjamānaṃ hadayaṅgatabhāvaṃ pakāsetīti <bold>rūpa</bold>nti ayamattho cakkhudvāre āpāthagate rūpāyatane nippariyāyato labbhati, na āpāthamanāgate. Cakkhuviññāṇaviññātabbabhāvo pana āpāthamanāgatepi tasmiṃ labbhateva taṃsabhāvānativatthanato. Rūpāyatanaṃ <bold>dvidhā</bold> vibhajitvā. Thero pana āpāthaṃ anāgatassāpi rūpāyatanassa rūpabhāvaṃ na sakkā paṭikkhipitunti dvidhākaraṇaṃ nānujānanto channovādaṃ nidasseti, <bold>‘‘upari channovāde kinti karissathā’’</bold>ti. Tattha hi ‘‘cakkhuṃ, āvuso channa, cakkhuviññāṇaṃ cakkhuviññāṇaviññātabbe <pageBreak edition="V" number="2.0069" /> dhamme’’ti (ma. ni. 3.391) āgataṃ, na cettha cakkhudvāre āpāthaṃ āgatameva rūpāyatanaṃ cakkhuviññāṇaviññātabbapadena gahitaṃ, na āpāthaṃ anāgatanti sakkā viññātuṃ <pageBreak edition="M" number="2.0284" /> aviseseneva rūpāyatanena taṇhāmānadiṭṭhigāhābhāvassa jotitattā. Tenāha <bold>‘‘na yidaṃ labbhatī’’</bold>ti. <bold>Rūpamevā</bold>ti rūpāyatanameva. Yadi evaṃ ‘‘cakkhuviññāṇaviññātabbesu dhammesū’’ti padaṃ kathaṃ netabbanti āha – <bold>‘‘cakkhuviññāṇasampayuttā panā’’</bold>tiādi. <bold>Cakkhuviññāṇena saddhiṃ viññātabbesū</bold>ti yena manoviññāṇena cakkhuviññāṇaṃ aniccantiādinā cakkhuviññāṇena saddhiṃ tena viññātabbesu taṃsampayuttadhammesūti attho. <bold>Taṇhāchando</bold>ti tassanasabhāvo chando, na kattukamyatā chandoyevāti taṇhāchando. <bold>Rajjanavasenā</bold>ti vatthaṃ viya raṅgajātaṃ cittassa anurañjanavasena. <bold>Abhinandanavasenā</bold>ti ārammaṇe abhiramitvā nandanavasena. Sappītikataṇhā hi <bold>nandī</bold>ti vuccati. Taṇhāyanavasena <bold>taṇhā</bold>.</paragraph>
<paragraph line="45" number="102"><bold>Ahaṅkāro</bold>ti ‘‘seyyohamasmī’’tiādinā (dha. sa. 1121, 1239; vibha. 832, 866; saṃ. ni. 4.108; mahāni. 21, 178) ahaṃkaraṇaṃ. Yena hi mamaṃ karoti, etaṃ <bold>mamaṅkāro. Svevā</bold>ti ‘‘ahaṅkāro’’ti vuttamāno. Evaṃ catutthajjhāne niddiṭṭhe sabbāsu lokiyābhiññāsu vuccamānāsu heṭṭhā vijjādvayaṃ vattabbanti adhippāyena, <bold>‘‘pubbenivāsaṃ dibbacakkhuñca avatvā kasmā vutta’’</bold>nti āha? Itaro idha sabbavāresupi lokuttaradhammapucchā adhikatā tasmā ‘‘so evaṃ samāhite’’tiādinā tatiyā vijjā kathitāti dassento, <bold>‘‘bhikkhū lokiyadhammaṃ na pucchantī’’</bold>tiādimāha. <bold>Ekavissajjitasuttaṃ nāmetaṃ</bold> tatiyavijjāya eva āgatattā. Ariyadhammavasenapissa samaññā atthevāti dassento, <bold>‘‘chabbisodhanantipissa nāma’’</bold>nti vatvā tesu dhammesu bhedaṃ dassetuṃ, <bold>‘‘ettha hī’’</bold>tiādi vuttaṃ. <bold>Visuddhā</bold>ti tassā codanāya sodhanavasena visodhitā. <bold>Ekameva katvā</bold>ti ekavāravaseneva pāḷiyaṃ ekajjhaṃ āgatattā ekameva koṭṭhāsaṃ katvā. Yadi evaṃ kathaṃ vā chabbisodhanatāti āha – <bold>‘‘catūhi āhārehi saddhi’’</bold>nti kathaṃ panettha cattāro āhārā gahetabbāti? Keci tāva āhu – ‘‘sādhūti bhāsitaṃ abhinanditvā anumoditvā uttari pañho pucchitabbo’’ti heṭṭhā āgatena nayena āhāravāro āharitvā vattabboti. ‘‘Bahiddhā sabbanimittesū’’ti ettha āhārānampi saṅgahitattā āhārā atthato āgatā evāti aññe. Apare pana rūpakkhandhaggahaṇena kabaḷīkāro āhāro <pageBreak edition="M" number="2.0285" />, saṅkhārakkhandhaggahaṇena phassāhāro, manosañcetanāhāraggahaṇena viññāṇāhāro sarūpatopi gahitoti vadanti.</paragraph>
<paragraph line="46">‘‘Chabbisodhana’’nti imassa suttassa samaññāya anvatthataṃ dassetvā āyatimpi tādisena byākaraṇena <pageBreak edition="V" number="2.0070" /> bhikkhūnaṃ paṭipattimpi dassanatthaṃ, <bold>‘‘ime panā’’</bold>tiādi āraddhaṃ. <bold>Vinayaniddesapariyāyenā</bold>ti vinayaniddese āgatena kāraṇena. <bold>Vinaye</bold> vā āgataniddesānukkamena.</paragraph>
<paragraph line="47">Adhigantabbato <bold>adhigamo,</bold> jhānādiadhigamapucchā. Tenāha – <bold>‘‘jhānavimokkhādīsū’’</bold>tiādi. <bold>Upāyapucchā</bold>ti adhigamopāyapucchā. <bold>Kintī</bold>ti kena pakārena vidhināti attho.</paragraph>
<paragraph line="48"><bold>Katamesaṃ tvaṃ dhammānaṃ lābhī</bold>ti idaṃ pana pubbe ‘‘kiṃ te adhigata’’nti aniddhāritabhedā jhānādivisesā pucchitāti idāni tesaṃ niddhāretvā pucchanākāradassanaṃ. <bold>Tasmā</bold>ti yasmā yathāvuttehi ākārehi adhigamabyākaraṇaṃ sodhetabbaṃ, tasmā. <bold>Ettāvatāvā</bold>ti ettakena byākaraṇamatteneva na sakkāro kātabbo. Byākaraṇañhi ekaccassa ayāthāvatopi hoti, yathā nāma jātarūpapatirūpaṃ jātarūpaṃ viya khāyatīti jātarūpaṃ nighaṃsanatāpanachedanehi sodhetabbaṃ evamevaṃ <bold>imesu</bold> idāneva vuttesu <bold>chasu ṭhānesu</bold> pakkhipitvā <bold>sodhanatthaṃ vattabbo vimokkhādīsū</bold>ti <bold>ādi</bold>-saddena samādhi-samāpatti-ñāṇadassana-maggabhāvanā-phalasacchikiriyā saṅgaṇhāti.</paragraph>
<paragraph line="49"><bold>Pākaṭo hoti</bold> adhigatavisesassa satisammosābhāvato. Sesapucchāsupi ‘‘pākaṭo hotī’’ti pade eseva nayo. <bold>Uggahaparipucchākusalā</bold>ti sajjhāyamaggasaṃvaṇṇanāsu nipuṇā. Yāya paṭipadāya yassa ariyamaggo āgacchati, sā pubbabhāgapaṭipatti <bold>āgamanapaṭipadā. Sodhetabbā</bold>ti suddhā udāhu asuddhāti vicāraṇavasena sodhetabbā. <bold>Na sujjhatī</bold>ti tattha tattha pamādapaṭipattibhāvato. <bold>Apanetabbo</bold> attano paṭiññāya. <bold>‘‘Sujjhatī’’</bold>ti vatvā sujjhanākāraṃ dassetuṃ, <bold>‘‘dīgharatta’’</bold>ntiādi vuttaṃ. <bold>Paññāyatī</bold>ti ettha ‘‘yadī’’ti padaṃ ānetvā yadi so bhikkhu tāya paṭipadāya yadi paññāyatīti sambandho. <bold>Khīṇāsavapaṭipattisadisā paṭipadā hoti</bold> dīgharattaṃ vikkhambhitakilesattā.</paragraph>
<paragraph line="50">Nadiyā <pageBreak edition="M" number="2.0286" /> samuddaṃ pakkhandanaṭṭhānaṃ <bold>nadīmukhadvāraṃ. Maddamāno</bold>ti badarasāḷavaṃ sarasaṃ patte pakkhitto hutvā maddamāno. Sesaṃ suviññeyyameva.</paragraph>
<centered line="51">Chabbisodhanasuttavaṇṇanāya līnatthappakāsanā samattā.</centered>
<subhead line="52">3. Sappurisadhammasuttavaṇṇanā</subhead>
<paragraph line="53" number="105"><bold>Sappurisadhamma</bold>nti <pageBreak edition="V" number="2.0071" /> sappurisabhāvakaraṃ dhammaṃ. So pana yasmā sappurisānaṃ paveṇiko dhammo hoti. Tasmā āha – <bold>‘‘sappurisānaṃ dhamma’’</bold>nti, esa nayo <bold>asappurisadhamma</bold>nti etthāpi. Evaṃ padhānaṃ anuṭṭhātabbañca sappurisadhammaṃ ādiṃ katvā mātikaṃ ṭhapetvā ayathānupubbiyā niddisanto <bold>‘‘katamo ca, bhikkhave, asappurisadhammo’’</bold>tiādimāha. Tathā pana niddisanto udāharaṇapubbakaṃ hetuṃ dassetuṃ, <bold>‘‘yathā nāmā’’</bold>tiādi vuttaṃ. Tena icchitabbapariccāgapubbakaṃ gahetabbaggahaṇaṃ nāma ñāyapaṭipatti, tasmā sappurisadhammā sampādetabbāti dīpento satthā ayathānupubbiyā niddhārīyatīti imamatthaṃ dasseti. Tathā aññatthāpi ‘‘asevanā ca bālānaṃ, paṇḍitānañca sevanā’’ti. <bold>Etadeva hi kuladvayaṃ ‘‘uccakula’’nti vuccati</bold> nippariyāyato. Tathāhi antimabhavikā bodhisattā tattheva paṭisandhiṃ gaṇhanti. <bold>So</bold>ti sāmīcippaṭipanno bhikkhu. <bold>Antaraṃ karitvā</bold>ti taṃ kāraṇaṃ katvā. Paṭipadā hi viññūnaṃ pūjāya kāraṇaṃ, na uccakulīnatā. <bold>Mahākulā</bold>ti vipulakulā upāditoditakulasampavattikāti attho.</paragraph>
<paragraph line="54" number="106"><bold>Yasa</bold>saddo parivāravācako. <bold>Yasassī</bold>ti ca sātisayaparivāravantatā vuccatīti āha <bold>‘‘parivārasampanno’’</bold>ti. Ādhipateyyābhāvato paresaṃ uparinatti etesaṃ īso īsanaṃ issariyanti akkhātabbāti <bold>appesakkhā</bold>. Tenāha <bold>‘‘appaparivārā’’</bold>ti. Abhāvattho hi idha <bold>appa</bold>-saddo.</paragraph>
<paragraph line="55" number="107"><bold>Naveva dhutaṅgāni āgatānī</bold>ti ettha yathā ukkaṭṭhapaṃsukūlikassa tecīvarikatā sukarā. Evaṃ ukkaṭṭhapiṇḍapātikassa sapadānacārikatā sukarā. Ekāsanikassa ca pattapiṇḍikakhalupacchābhattikatā sukarā evāti – ‘‘paṃsukūliko hotī’’tiādivacaneneva pāḷiyā anāgatānampi āgatabhāvo veditabbo pariharaṇasukaratāya tesampi samādānasambhavato. Tenāha <bold>‘‘terasa hontī’’</bold>ti.</paragraph>
<paragraph line="56" number="108"> Kāmataṇhādikāya <pageBreak edition="V" number="2.0072" /><pageBreak edition="M" number="2.0287" /> tāya taṇhāya nibbattāti tammayā, puthujjanā, pakatibhāvūpagamanena tesaṃ bhāvo tammayatā, tappaṭikkhepato <bold>atammayatā,</bold> nittaṇhatā. <bold>Taṃyeva kāraṇaṃ katvā</bold>ti paṭhamajjhānepi taṇhāpahānaṃyeva kāraṇaṃ katvā. <bold>Citte uppādetvā</bold>ti atammayatāpariyāyena vutte taṇhāya paṭipakkhadhamme sampādetvā. <bold>Na maññatī</bold>ti maññanānaṃ ariyamaggena sabbaso samucchinnattā kismiñci okāse kāmabhavādike kenaci vatthunā hatthiassakhettavatthādinā pattacīvaravihārapariveṇādinā ca puggalaṃ na maññati. Sesaṃ suviññeyyameva.</paragraph>
<centered line="57">Sappurisadhammasuttavaṇṇanāya līnatthappakāsanā samattā.</centered>
<subhead line="58">4. Sevitabbāsevitabbasuttavaṇṇanā</subhead>
<paragraph line="59" number="109"><bold>Aññamañña</bold>nti <pageBreak edition="V" number="2.0073" /> aññaṃ aññaṃ. Tenāha <bold>‘‘aññaṃ sevitabba’’</bold>ntiādi. <bold>Sattahi padehī</bold>ti sattahi vākyehi. Pajjati etena yathādhippeto atthoti padaṃ, vākyaṃ. <bold>Sāriputtattherassa okāsakaraṇaṃ</bold> dhammadāyāde (ma. ni. 1.31) vuttanayena veditabbaṃ.</paragraph>
<paragraph line="60" number="113"> Diṭṭhiyeva paccayavasena paṭiladdhatāya <bold>diṭṭhipaṭilābho. Saññāpaṭilābhepi</bold> eseva nayo. <bold>Micchādiṭṭhisammādiṭṭhiyo…pe… na gahitā</bold> kammapathappattānaṃ tesaṃ manosamācārabhāvena gahitattā. Yadi evaṃ kasmā diṭṭhi cittuppādavāre na gahitāti? Kāmaṃ micchādiṭṭhiyā avayavibhāvo labbhati, tathāpi cittuppādakkhaṇe lokiyalokuttaracittuppādesu kammapathakoṭṭhāso na uddhaṭo.</paragraph>
<paragraph line="61" number="115"><bold>Kāmasaññādīna</bold>nti ettha <bold>ādi</bold>-saddena yathā byāpādavihiṃsāsaññā saṅgahitā, evaṃ anabhijjhāabyāpādaavihiṃsāsaññā saṅgahitā paṭhamena ādisaddena ‘‘anabhijjhāsahagatāya saññāyā’’tiādipāṭhassa saṅgahitattā.</paragraph>
<paragraph line="62" number="117"> Ti kāmabhavādīnaṃ apariyosānāya pariyosānaṃ icchatopi tādisassa bhavānaṃ apariyosānameva hoti <pageBreak edition="M" number="2.0288" />. <bold>Cattāro honti</bold> puggalavasena. Tenāha <bold>‘‘puthujjanopi hī’’</bold>tiādi. <bold>Akusalā dhammā vaḍḍhantī</bold>ti tesaṃ pahānāya appaṭipajjamānassāti adhippāyo, tato eva <bold>kusalā dhammā parihāyanti</bold>. Tenassa kilesadukkhena vipākadukkhena ca <bold>sadukkhameva attabhāvaṃ abhinibbatteti</bold>. Orambhāgiyasaṃyojanāni pahāya suddhāvāsesu nibbattanāraho <bold>anāgāmī kathaṃ…pe… abhivaḍḍhantī</bold>ti āha <bold>‘‘anāgāmīpī’’</bold>tiādi. <bold>Sadukkhameva attabhāvaṃ abhinibbatteti,</bold> yāya labbhamānaakusalābhivuddhiṃ kusalaparihāniñca gahetvā anāgāminopi sabyābajjhaattabhāvābhinibbattanaṃ vuttaṃ. Evaṃ yathālabbhamānaṃ akusalaparihāniṃ kusalābhivuddhiñca gahetvā puthujjanassapi antimabhavikassa abyābajjhaattabhāvābhinibbattanaṃ vuttanti daṭṭhabbaṃ. Tenāha <bold>‘‘puthujjanopī’’</bold>tiādi. <bold>Akusalameva hāyati,</bold>na kusalaṃ tassa buddhipakkhe ṭhitattā. Tatthāpi <bold>vipassanameva gabbhaṃ gaṇhāpeti,</bold> na vaṭṭagabbhaṃ antimabhavikatāya vivaṭṭūpanissitattā ajjhāsayassa, ñāṇassa ca pākagamanato.</paragraph>
<paragraph line="63" number="119"><bold>Ekaccassā</bold>ti <pageBreak edition="V" number="2.0074" /> sāmivacanaṃ ‘‘abhinandatī’’tiādīsu paccattavasena pariṇāmetabbaṃ, tathā ‘‘nibbindatī’’tiādīsupi. <bold>Uggaṇhitvāpī</bold>ti <bold>pi</bold>-saddo luttaniddiṭṭho. Bhagavato bhāsitassa atthaṃ ajānantā tāva dīgharattaṃ hitasukhato paribāhirā hontu jānantānampi sabbesaṃ dīgharattaṃ hitāya sukhāya hotīti anekaṃsikataṃ codento <bold>‘‘evaṃ santepī’’</bold>tiādimāha. Itaro sabbesampi dīgharattaṃ hitāya sukhāya hotiyevāti, <bold>‘‘appaṭisandhikā’’</bold>tiādinā anekaṃsikataṃ pariharati. Sesaṃ suviññeyyameva.</paragraph>
<centered line="64">Sevitabbāsevitabbasuttavaṇṇanāya līnatthappakāsanā samattā.</centered>
<subhead line="65">5. Bahudhātukasuttavaṇṇanā</subhead>
<paragraph line="66" number="124"><bold>Bhaya</bold>nti <pageBreak edition="V" number="2.0075" /> (a. ni. ṭī. 2.3.1) cittasaṃsappatāti āha <bold>‘‘cittutrāso’’</bold>ti. <bold>Upaddavo</bold>ti antarāyo. Tassa pana vikkhepakāraṇattā vuttaṃ <bold>‘‘anekaggatākāro’’</bold>ti. <bold>Upasaggo</bold>ti upasajjanaṃ. Tato appatīkāravighātāpatti <pageBreak edition="M" number="2.0289" /> yasmā patīkārābhāvena vihaññamānassa kiñci kātuṃ asamatthassa osīdanakāraṇaṃ, tasmā vuttaṃ – <bold>‘‘tattha tattha lagganākāro’’</bold>ti. Vañcetvā āgantuṃ <bold>yathāvutte divase anāgacchantesu</bold>. Bahi anikkhamanatthāya <bold>dvāre aggiṃ datvā</bold>.</paragraph>
<paragraph line="67"><bold>Naḷehī</bold>ti naḷacchannasaṅkhepena upari chādetvā tehiyeva dārukacchadananiyāmena paritopi chāditā. <bold>Eseva nayo</bold>ti iminā tiṇehi channataṃ, sesasambhārānaṃ rukkhamayatañca atidisati. <bold>Vidhavāputte</bold>ti adantabhāvopalakkhaṇaṃ. Te hi nippitikā avinītā asaṃyatā akiccakārino honti.</paragraph>
<paragraph line="68"><bold>Matthakaṃ apāpetvāva niṭṭhāpitā</bold>ti kasmā bhagavā evamakāsīti? Ānandattherassa pucchākosalladīpanatthameva, tattha nisinnānaṃ sannipatitabhikkhūnaṃ desanāya jānanatthañca. Te kira saṅkhepato vuttamatthaṃ ajānantā andhakāraṃ paviṭṭhā viya ṭhitā. Pucchānusandhivasena pariggayha jānissantīti.</paragraph>
<paragraph line="69" number="125"><bold>Rūpapariggahova kathito,</bold> na aññaṃ kiñcīti attho. Idāni tato saccāni niddhāretvā catusaccakammaṭṭhānaṃ dassetuṃ, <bold>‘‘sabbāpī’’</bold>tiādi vuttaṃ. <bold>Pañcakkhandhā hontī</bold>ti addhekādasa dhātuyo rūpakkhandho, addhaṭṭhamā dhātuyo yathārahaṃ vedanādayo cattāro arūpino khandhāti evaṃ aṭṭhārasa dhātuyo pañcakkhandhā honti. <bold>Pañcapi khandhā</bold> taṇhāvajjā <bold>dukkhasaccaṃ. Appavattī</bold>ti appavattinimittaṃ. <bold>Nirodhapajānanā</bold>ti paññāsīsena maggakiccamāha. Sammādiṭṭhipamukho hi ariyamaggo. <bold>Matthakaṃ pāpetvā kathitaṃ hoti</bold> sammasanassa bhūmiyā nipphattiyā ca kathitattā. <bold>Jānāti passatī</bold>ti iminā ñāṇadassanaṃ kathitaṃ taṃ pana lokiyaṃ lokuttaranti duvidhanti tadubhayampi dassento āha – <bold>‘‘saha vipassanāya maggo vutto’’</bold>ti.</paragraph>
<paragraph line="70"><bold>Ettāvatāpi kho</bold>ti <bold>pi</bold>-saddaggahaṇena aññena pariyāyena satthā dhātukosallaṃ desetukāmoti thero <pageBreak edition="V" number="2.0076" />, ‘‘siyā pana, bhante’’ti pucchatīti bhagavā pathavīdhātuādivasenapi dhātukosallaṃ vibhāveti. Tattha pathavīdhātuādisaddena desanākāraṇaṃ vibhāvento, <bold>‘‘pathavīdhātu…pe… vuttā’’</bold>ti āha. <bold>Tāpi</bold> hi ādito cha dhātuyo. <bold>‘‘Viññāṇadhātuto</bold><pageBreak edition="M" number="2.0290" /><bold>nīharitvā pūretabbā’’</bold>ti vatvā kathaṃ rūpadhātuyo nīharīyantīti codanaṃ sandhāya taṃ nayaṃ dassetuṃ, <bold>‘‘viññāṇadhātū’’</bold>tiādi vuttaṃ. Kāmañcettha kāyaviññāṇadhātuyā ārammaṇaṃ phoṭṭhabbadhātupathavīdhātu ādivasena desanāruḷameva, kāyadhātu pana nīharitabbāti ekaṃsameva nīharaṇavidhiṃ dassento, <bold>‘‘esa nayo sabbatthā’’</bold>ti āha. <bold>Purimapacchimavasena manodhātū</bold>ti pacchimabhāgavasena kiriyāmanodhātu gahetabbā tassānurūpabhāvato. Nanu cettha manodhātu nāmāyaṃ manoviññāṇadhātuyā asaṃsaṭṭhā, visuṃyeva cesā dhātūti? Saccametaṃ aṭṭhārasadhātudesanāya, cittavibhattiniddese chaviññāṇakāyadesanāyaṃ pana sā manoviññāṇakāyasaṅgahitāvāti daṭṭhabbaṃ. Yaṃ panettha vattabbaṃ taṃ <bold>visuddhimaggasaṃvaṇṇanāyaṃ</bold> (visuddhi. mahāṭī. 2.517) vuttanayena veditabbaṃ. Atha vā <bold>purimapacchimavasenā</bold>ti purecarānucaravasena. <bold>Manodhātū</bold>ti vipākamanodhātu gahetabbā purecaraṇato, parato uppajjanakiriyāmanoviññāṇadhātuyā anantaraṃ manodhātuyā, kiriyāmanodhātuyā anantaraṃ manoviññāṇadhātuyā anuppajjanato ca.</paragraph>
<paragraph line="71">Dhammānaṃ yāvadeva nissattanijjīvavibhāvanatthāya satthu dhātudesanāti aññesu sabhāvadhāraṇādiatthesu labbhamānesupi ayamettha attho padhānoti āha – <bold>‘‘esanayo sabbatthā’’</bold>ti. <bold>Sappaṭipakkhavasenā</bold>ti sappaṭibhāgavasena sukhaṃ dukkhena sappaṭibhāgaṃ, dukkhaṃ sukhena, evaṃ somanassadomanassāti. Yathā sukhādīnaṃyeva samudācāro vibhūto, na upekkhāya, evaṃ rāgādīnaṃyeva samudācāro vibhūto, na mohassa, tena vuttaṃ <bold>‘‘avibhūtabhāvenā’’</bold>ti. <bold>Kāyaviññāṇadhātu pariggahitāva hoti</bold> tadavinābhāvato. <bold>Sesāsu</bold> somanassadhātuādīsu, <bold>pariggahitāva hoti</bold> avinābhāvato eva. Na hi somanassādayo manodhātuyā vinā vattanti. <bold>Upekkhādhātuto nīharitvā</bold>ti ettha cakkhuviññāṇadhātuādayo catasso viññāṇadhātuyo tāsaṃ vatthārammaṇabhūtā cakkhudhātuādayo cāti aṭṭha rūpadhātuyo, manodhātu, upekkhāsahagatā manoviññāṇadhātu, upekkhāsahagatā eva dhammadhātūti evaṃ pannarasa dhātuyo upekkhādhātuto nīharitabbā. Somanassadhātuādayo pana catasso dhātuyo dhammadhātuantogadhā <pageBreak edition="M" number="2.0291" />, evaṃ sukhadhātuto kāyaviññāṇadhātuyā tassā vatthārammaṇabhūtānaṃ kāyadhātuphoṭṭhabbadhātūnañca nīharaṇā heṭṭhā dassitanayāti, <bold>‘‘upekkhādhātuto nīharitvā pūretabbā’’</bold>icceva vuttaṃ.</paragraph>
<paragraph line="72">Kāmavitakkādayo idha kāmadhātuādipariyāyena vuttāti <bold>‘‘kāmadhātuādīnaṃ dvedhāvitakke kāmavitakkādīsu <pageBreak edition="V" number="2.0077" /> vuttanayena attho veditabbo’’</bold>ti āha. Tattha hi ‘‘kāmavitakkoti kāmapaṭisaṃyutto vitakko, byāpādavitakkoti byāpādapaṭisaṃyutto vitakko, vihiṃsāvitakkoti vihiṃsāpaṭisaṃyutto vitakko, nekkhammapaṭisaṃyutto vitakko nekkhammavitakko, so yāva paṭhamajjhānā vaṭṭati. Abyāpādapaṭisaṃyutto vitakko abyāpādavitakko, so mettāpubbabhāgato paṭṭhāya yāva paṭhamajjhānā vaṭṭati. Avihiṃsāpaṭisaṃyutto vitakko avihiṃsāvitakko, so karuṇāya pubbabhāgato paṭṭhāya yāva paṭhamajjhānā vaṭṭatī’’ti vuttaṃ. Ayaṃ panattho abhidhamme vitthārato āgato evāti dassetuṃ, <bold>‘‘abhidhamme’’</bold>tiādi vuttaṃ. <bold>Kāmadhātuto nīharitvā</bold>ti ettha <bold>kāma</bold>ggahaṇena gahitā rūpadhātuādayo cha, taṃvisayā sattaviññāṇadhātuyo, tattha pañcannaṃ viññāṇadhātūnaṃ cakkhudhātuādayo pañcāti aṭṭhārasa. Nekkhammadhātuādayo pana dhammadhātuantogadhā eva.</paragraph>
<paragraph line="73">Kāmataṇhāya visayabhūtā dhammā kāmadhātūti āha – <bold>‘‘pañca kāmāvacarakkhandhā kāmadhātū’’</bold>ti. Tathā rūpataṇhāya visayabhūtā dhammā rūpadhātu, arūpataṇhāya visayabhūtā dhammā arūpadhātūti āha – <bold>‘‘cattāro arūpāvacarakkhandhā’’</bold>tiādi. Kāmataṇhā kāmo uttarapadalopena, evaṃ rūpārūpataṇhā rūpārūpaṃ. Ārammaṇakaraṇavasena tā yattha avacaranti, te kāmāvacarādayoti evaṃ kāmāvacarakkhandhādīnaṃ kāmataṇhādibhāvo veditabbo. <bold>Ādinā nayenā</bold>ti etena ‘‘uparito paranimmitavasavattideve antokaritvā etthāvacarā’’tiādipāḷiṃ (vibha. 1020) saṅgaṇhāti. <bold>Etthāvacarā</bold>ti avīciparanimmitaparicchinnokāsāya kāmataṇhāya visayabhāvaṃ sandhāya vuttaṃ, tadokāsatā ca taṇhāya tanninnattā veditabbā. Sesapadadvayepi eseva nayo. Paripuṇṇaaṭṭhārasadhātukattā kāmāvacaradhammānaṃ <bold>‘‘kāmadhātuto nīharitvā pūretabbā’’</bold>ti <pageBreak edition="M" number="2.0292" /> vuttaṃ. Manoviññāṇadhātudhammadhātu ekadesamattameva hi rūpārūpāvacaradhammāti.</paragraph>
<paragraph line="74"><bold>Samāgantvā</bold>ti sahitā hutvā. Yattakañhi paccayadhammā attano phalassa kāraṇaṃ, tattha tannibbattane samāgatā viya hoti vekalle tadanibbattanato. <bold>Saṅkhatadhātuto nīharitvā pūretabbā</bold> asaṅkhatāya dhātuyā dhammadhātuekadesabhāvato.</paragraph>
<paragraph line="75" number="126"> Evaṃ pavattamānā mayaṃ attāti gahaṇaṃ gamissāmāti iminā viya adhippāyena attānaṃ adhikicca uddissa pavattā ajjhattā, tesu bhavā tappariyāpannattāti <bold>ajjhattikāni</bold>. Tato bahibhūtāni <bold>bāhirāni</bold>. Āyatanakathā paṭiccasamuppādakathā ca <bold>visuddhimagge</bold> (visuddhi. 2.510, 570, 571) vuttanayeneva veditabbāti na vitthāritā.</paragraph>
<paragraph line="76" number="127"> Avijjamānaṃ <pageBreak edition="V" number="2.0078" /> ṭhānaṃ <bold>aṭṭhānaṃ</bold> (a. ni. ṭī. 1.1.268; vibha. mūlaṭī. 809), natthi ṭhānanti vā <bold>aṭṭhānaṃ. Anavakāso</bold>ti ettha eseva nayo. Tadatthanigamanameva hi ‘‘netaṃ ṭhānaṃ vijjatī’’ti vacananti. Tenāha <bold>‘‘ubhayenapī’’</bold>tiādi. <bold>Ya</bold>nti kāraṇe paccattavacanaṃ, hetuattho ca kāraṇatthoti āha – <bold>‘‘yanti yena kāraṇenā’’</bold>ti. Ukkaṭṭhaniddesena ettha diṭṭhisampatti veditabbāti vuttaṃ <bold>‘‘maggadiṭṭhiyā sampanno’’</bold>ti. Kuto panāyamattho labbhatīti? Liṅgato. Liṅgañhetaṃ, yadidaṃ niccato upagamanapaṭikkhepo. <bold>Catubhūmakesū</bold>ti idaṃ catutthabhūmakasaṅkhārānaṃ ariyasāvakassa visayabhāvūpagamanato vuttaṃ; na pana te ārabbha niccato upagamanasabbhāvato. Vakkhati ca ‘‘catutthabhūmakasaṅkhārā panā’’tiādinā. Abhisaṅkhatasaṅkhāraabhisaṅkharaṇakasaṅkhārānaṃ sappadesattā nippadesasaṅkhāraggahaṇatthaṃ <bold>‘‘saṅkhatasaṅkhāresū’’</bold>ti vuttaṃ. Lokuttarasaṅkhārānaṃ pana nivattane kāraṇaṃ sayameva vakkhati. <bold>Etaṃ kāraṇaṃ natthi</bold> setughātattā. <bold>Tejussadattā</bold>ti saṃkilesavidhamanatejassa adhikabhāvato. Tathā hi te gambhīrabhāvena duddasā. <bold>Akusalānaṃ ārammaṇaṃ na hontī</bold>ti idaṃ pakaraṇavasena vuttaṃ. Appahīnavipallāsānaṃ sattānaṃ kusaladhammānampi te ārammaṇaṃ na honti.</paragraph>
<paragraph line="77">Asukhe ‘‘sukha’’nti vipallāso ca idha sukhato upagamanassa ṭhānanti adhippetanti dassento, <bold>‘‘ekanta…pe… vutta’’</bold>nti. <bold>Attadiṭṭhivasenā</bold>ti padhānadiṭṭhimāha <pageBreak edition="M" number="2.0293" />. Diṭṭhiyā nibbānassa avisayabhāvo heṭṭhā vutto evāti <bold>‘‘kasiṇādipaṇṇattisaṅgahattha’’</bold>nti vuttaṃ. <bold>Paricchedo</bold>ti saṅkhārānaṃ paricchedo saṅkhārānaṃ paricchijjagahaṇaṃ. Svāyaṃ yesaṃ niccādito upagamanaṃ bhavati tesaṃyeva vasena kātabboti dassento <bold>‘‘sabbavāresū’’</bold>tiādimāha. <bold>Sabbavāresū</bold>ti niccādisabbavāresu. <bold>Puthujjano hī</bold>ti <bold>hi</bold>-saddo hetuattho. Yasmā yaṃ yaṃ saṅkhāraṃ niccādivasena puthujjanakāle upagacchati, taṃ taṃ ariyamaggādhigamena aniccādivasena gaṇhanto yāthāvato jānanto taṃ gāhaṃ taṃ diṭṭhiṃ viniveṭheti vissajjeti. Tasmā yattha gāho tattha vissajjanāti catutthabhūmakasaṅkhārā idha saṅkhāraggahaṇena na gayhatīti attho.</paragraph>
<paragraph line="78" number="128"> Puttasambandhena mātāpitusamaññā, dattakittimādivasenapi puttavohāro loke dissati, so ca kho pariyāyato nippariyāyasiddhaṃ taṃ dassetuṃ, <bold>‘‘janikā va mātā janako pitā’’</bold>ti vuttaṃ. Tathā ānantariyakammassa adhippetattā <bold>‘‘manussabhūtova khīṇāsavo arahāti adhippeto’’</bold>ti vuttaṃ. ‘‘Aṭṭhānameta’’ntiādinā mātuādīnaṃyeva jīvitā voropane ariyasāvakassa abhabbabhāvadassanato tadaññaṃ ariyasāvako jīvitā voropetīti idaṃ atthato āpannamevāti maññamāno vadati – <bold>‘‘kiṃ pana ariyasāvako aññaṃ jīvitā voropeyyā’’</bold>ti <pageBreak edition="V" number="2.0079" />? ‘‘Aṭṭhānametaṃ, bhikkhave, anavakāso, yaṃ diṭṭhisampanno puggalo sañcicca pāṇaṃ jīvitā voropeyya, netaṃ ṭhānaṃ vijjatī’’ti vacanato, <bold>‘‘etampi aṭṭhāna’’</bold>nti vuttaṃ. Tenāha <bold>‘‘sacepi hī’’</bold>tiādi. <bold>Baladīpanattha</bold>nti saddhādibalasamannāgamadīpanatthaṃ. Ariyamaggenāgatasaddhādibalavasena hi ariyasāvako tādisaṃ sāvajjaṃ na karoti.</paragraph>
<paragraph line="79"><bold>Pañcahi kāraṇehī</bold>ti idaṃ atthanipphādakāni tesaṃ pubbabhāgiyāni ca kāraṇāni kāraṇabhāvasāmaññena ekajjhaṃ gahetvā vuttaṃ, na pana sabbesaṃ pañcannaṃ sahayogakkhamato. <bold>Ākārehī</bold>ti kāraṇehi. <bold>Anussāvanenā</bold>ti anurūpaṃ sāvanena. Bhedassa anurūpaṃ yathā bhedo hoti, evaṃ bhinditabbānaṃ bhikkhūnaṃ attano vacanassa sāvanena viññāpanena. Tenāha <bold>‘‘nanu tumhe’’</bold>tiādi. <bold>Kaṇṇamūle vacībhedaṃ katvā</bold>ti etena <pageBreak edition="M" number="2.0294" /> ‘‘pākaṭaṃ katvā bhedakaravatthudīpanaṃ <bold>vohāro,</bold> tattha attano nicchitamatthaṃ rahassavasena viññāpanaṃ <bold>anussāvana’’</bold>nti dasseti.</paragraph>
<paragraph line="80"><bold>Kammameva uddeso vā pamāṇa</bold>nti tehi saṅghabhedasiddhito vuttaṃ, itare pana tesaṃ pubbabhāgabhūtā. Tenāha <bold>‘‘vohārā’’</bold>tiādi. <bold>Tatthā</bold>ti vohāre. Cutianantaraṃ phalaṃ anantaraṃ nāma, tasmiṃ anantare niyuttāni tannibbattanena anantarakaraṇasīlāni, anantarappayojanāni cāti ānantariyāni, tāni eva <bold>‘‘ānantariyakammānī’’</bold>ti vuttāni.</paragraph>
<paragraph line="81"><bold>Kammato</bold>ti ‘‘evaṃ ānantariyakammaṃ hoti, evaṃ anantariyakammasadisa’’nti evaṃ kammavibhāgato. <bold>Dvārato</bold>ti kāyādidvārato. <bold>Kappaṭṭhitiyato</bold>ti ‘‘idaṃ kappaṭṭhitikavipākaṃ, idaṃ na kappaṭṭhitikavipāka’’nti evaṃ kappaṭṭhitiyavibhāgato. <bold>Pākā</bold>ti ‘‘idamettha vipaccati, idaṃ na vipaccatī’’ti vipaccanavibhāgato. <bold>Sādhāraṇādīhī</bold>ti gahaṭṭhapabbajitānaṃ sādhāraṇāsādhāraṇato, <bold>ādi</bold>-saddena vedanādivibhāgato ca.</paragraph>
<paragraph line="82">Yasmā manussattabhāve ṭhitasseva ca kusaladhammānaṃ tikkhavisadasūrabhāvāpatti, yathā taṃ tiṇṇampi bodhisattānaṃ bodhittayanibbattiyaṃ, evaṃ manussabhāve ṭhitasseva akusaladhammānampi tikkhavisadasūrabhāvāpattīti āha <bold>‘‘manussabhūtassevā’’</bold>ti. Pākatikamanussānampi ca kusaladhammānaṃ visesappatti <bold>vimānavatthuaṭṭhakathāyaṃ</bold> (vi. va. aṭṭha. 3) vuttanayena veditabbā. Yathā vutto ca attho samānajātiyassa vikopane kammaṃ garutaraṃ, na tathā vijātiyassāti vuttaṃ – <bold>‘‘manussabhūtaṃ mātaraṃ vā pitaraṃ vā’’</bold>ti. Liṅge parivatte ca so eva ekakammanibbatto bhavaṅgappabandho, jīvitindriyappabandho ca, na aññoti āha <bold>‘‘api parivattaliṅga’’</bold>nti. Arahantepi <pageBreak edition="V" number="2.0080" /> eseva nayo. <bold>Tassa vipāka</bold>ntiādi kammassa ānantariyabhāvasamatthanaṃ, catukoṭikañcettha sambhavati. Tattha paṭhamā koṭi dassitā, itarāsu visaṅketaṃ dassetuṃ, <bold>‘‘yo panā’’</bold>tiādi vuttaṃ. Yadipi tattha visaṅketo, kammaṃ pana garutaraṃ ānantariyasadisaṃ bhāyitabbanti āha – <bold>‘‘ānantariyaṃ āhacceva tiṭṭhatī’’</bold>ti. <bold>Ayaṃ pañho</bold>ti ñāpanicchānibbattā kathā.</paragraph>
<paragraph line="83"><bold>Ānantariyaṃ phusati</bold> maraṇādhippāyeneva ānantariyavatthuno vikopitattā. <bold>Ānantariyaṃ na phusati</bold> ānantariyavatthuabhāvato. Sabbattha <pageBreak edition="M" number="2.0295" /> hi purimaṃ abhisandhicittaṃ appamāṇaṃ, vadhakacittaṃ pana tadārammaṇaṃ jīvitindriyañca ānantariyanānantariyabhāve pamāṇanti daṭṭhabbaṃ. Saṅgāmacatukkaṃ sampattavasena yojetabbaṃ.</paragraph>
<paragraph line="84"><bold>Tenevā</bold>ti teneva payogena. <bold>Arahantaghāto hotiyeva</bold> arahato māritattā. <bold>Puthujjanasseva dinnaṃ hotī</bold>ti yasmā yathā vadhakacittaṃ paccuppannārammaṇampi pabandhavicchedavasena ca jīvitindriyaṃ ārammaṇaṃ katvā pavattati, na evaṃ cāgacetanā, sā hi cajitabbavatthuṃ ārammaṇaṃ katvā cajanamattameva hoti, aññasantakabhāvakaraṇañca tassa cajanaṃ, tasmā yassa taṃ santakaṃ kataṃ. Tasseva dinnaṃ hotīti.</paragraph>
<paragraph line="85"><bold>Lohitaṃ samo saratī</bold>ti abhighātena pakuppamānaṃ sañcitaṃ hoti. <bold>Mahantatara</bold>nti garutaraṃ. <bold>Sarīrapaṭijaggane viyā</bold>ti satthurūpakāyapaṭijaggane viya.</paragraph>
<paragraph line="86"><bold>Asannipatite</bold>ti idaṃ sāmaggiyadīpanaṃ. <bold>Bhedo ca hotī</bold>ti saṅghassa bhedo hoti. <bold>Vaṭṭatīti saññāyā</bold>ti īdisakaraṇaṃ saṅghassa bhedāya na hotīti saññāya. <bold>Navato ūnaparisāyaṃ</bold> karontassa tathāti yojetabbaṃ, <bold>tathā</bold>ti iminā ‘‘na ānantariyakammanti’’ imaṃ ākaḍḍhati, na pana ‘‘bhedo hotī’’ti idaṃ. Heṭṭhimantena hi navannameva vasena saṅghabhedo. <bold>Dhammavādino anavajjā</bold> yathādhammaṃ avaṭṭhānato. Saṅghabhedassa pubbabhāgo <bold>saṅgharāji</bold>.</paragraph>
<paragraph line="87"><bold>Kāyadvārameva pūrenti</bold> kāyakammabhāveneva lakkhitabbato.</paragraph>
<paragraph line="88"><bold>‘‘Saṇṭhahante hi…pe… muccatī’’</bold>ti idaṃ kappaṭṭhakathāya na sameti. Tathā hi kappaṭṭhakathāyaṃ (kathā. aṭṭha. 654-657) vuttaṃ – ‘‘āpāyikoti idaṃ suttaṃ yaṃ so ekaṃ kappaṃ <pageBreak edition="V" number="2.0081" /> asītibhāge katvā tato ekabhāgamattaṃ kālaṃ tiṭṭheyya, taṃ āyukappaṃ sandhāya vutta’’nti. <bold>Kappavināseyevā</bold>ti pana āyukappavināseyevāti atthe sati natthi virodho. Ettha ca <bold>saṇṭhahante</bold>ti idampi ‘‘svevavinassissatī’’ti viya abhūtaparikappavasena vuttaṃ. <bold>Ekadivasameva niraye paccati</bold> tato paraṃ kappābhāve āyukappassapi abhāvatoti avirodhato <pageBreak edition="M" number="2.0296" /> atthayojanā daṭṭhabbā. <bold>Sesānī</bold>ti saṅghabhedato aññāni ānantariyakammāni.</paragraph>
<paragraph line="89"><bold>Ahosikammaṃ…pe… saṅkhyaṃ gacchanti,</bold> evaṃ sati kathaṃ nesaṃ ānantariyatā cutianantaraṃ vipākadānābhāvato. Atha sati phaladāne cutianantaro eva etesaṃ phalakālo, na aññoti phalakālaniyamena niyatatā nicchitā, na phaladānaniyamena, evampi niyataphalakālānaṃ aññesampi upapajjavedanīyānaṃ diṭṭhadhammavedanīyānañca niyatatā āpajjeyya. Tasmā vipākadhammadhammānaṃ paccayantaravikalatādīhi avipaccamānānampi attano sabhāvena vipākadhammatā viya balavatā ānantariyena vipāke dinne avipaccamānānampi ānantariyānaṃ phaladāne niyatasabhāvā ānantariyasabhāvā ca pavattīti attano sabhāvena phaladānaniyameneva niyatatā ānantariyatā ca veditabbā. Avassañca ānantariyasabhāvā tato eva niyatasabhāvā ca tesaṃ pavattīti sampaṭicchitabbametaṃ aññassa balavato ānantariyassa abhāve cutianantaraṃ ekantena phaladānato.</paragraph>
<paragraph line="90">Nanu evaṃ aññesampi upapajjavedanīyānaṃ aññasmiṃ vipākadāyake asati cutianantaramekantena phaladānato niyatasabhāvā anantariyasabhāvā ca pavatti āpajjatīti? Nāpajjati. Asamānajātikena cetopaṇidhivasena upaghātakena ca nivattetabbavipākattā anantare ekantaphaladāyakattābhāvā. Na pana ānantariyakānaṃ paṭhamajjhānādīnaṃ dutiyajjhānādīni viya asamānajātikaṃ phalanivattakaṃ atthi sabbānantariyānaṃ avīciphalattā. Na ca heṭṭhūpapattiṃ icchato sīlavato cetopaṇidhi viya uparūpapattijanakakammaphalaṃ ānantariyaphalaṃ nivattetuṃ samattho cetopaṇidhi atthi anicchantasseva avīcipātanato, na ca ānantariyopaghātakaṃ kiñci kammaṃ atthi, tasmā tesaṃyeva anantare ekantavipākajanakasabhāvā pavattīti. Anekāni ca ānantariyāni katāni ekanteneva vipāke niyatasabhāvattā uparatāvipaccanasabhāvāsaṅkattā nicchitāni sabhāvato niyatāneva. Tesu pana samānasabhāvesu ekena vipāke dinne itarāni attanā kātabbakiccassa teneva katattā na dutiyaṃ tatiyaṃ vā paṭisandhiṃ karonti. Na samatthatāvighātattāti natthi tesaṃ ānantariyakatā nivatti; garutarabhāvo pana tesu labbhatevāti saṅghabhedassa <pageBreak edition="V" number="2.0082" /> siyā <pageBreak edition="M" number="2.0297" /> garutarabhāvoti, <bold>‘‘yena…pe… vipaccatī’’</bold>ti āha. Ekassa pana aññāni upatthambhakāni hontīti daṭṭhabbāni. <bold>Paṭisandhivasena vipaccatī</bold>ti vacanena itaresaṃ pavattivipākadāyitā anuññātā viya dissati. <bold>No vā tathā sīlavatī</bold>ti yathā pitā sīlavā, tathā sīlavatī no vā hotīti yojanā. Sace mātā sīlavatī, mātughāto paṭisandhivasena vipaccatīti yojanā.</paragraph>
<paragraph line="91"><bold>Pakatatto</bold>ti anukkhitto. <bold>Samānasaṃvāsako</bold>ti apārājiko. <bold>Samānasīmāya</bold>nti ekasīmāyaṃ.</paragraph>
<paragraph line="92"><bold>Satthukiccaṃ kātuṃ asamattho</bold>ti yaṃ satthārā kātabbakiccaṃ anusāsanādi, taṃ kātuṃ asamatthoti bhagavantaṃ paccakkhāya. <bold>Aññaṃ titthakara</bold>nti aññaṃ satthāraṃ.</paragraph>
<paragraph line="93" number="129"> Abhijātiādisu (a. ni. ṭī. 1.1.277) pakappanena devatūpasaṅkamanādinā jātacakkavāḷena samānayogakkhemaṃ dasasahassaparimāṇaṃ ṭhānaṃ <bold>jātikhettaṃ,</bold> saraseneva āṇāpavattiṭṭhānaṃ <bold>āṇākhettaṃ,</bold> visayabhūtaṃ ṭhānaṃ <bold>visayakhettaṃ. Dasasahassī lokadhātū</bold>ti imāya lokadhātuyā saddhiṃ imaṃ lokadhātuṃ parivāretvā ṭhitā dasasahassī lokadhātu. Tattakānaṃyeva jātikhettabhāvo dhammatāvasena veditabbo. ‘‘Pariggahavasenā’’ti keci. ‘‘Sabbesampi buddhānaṃ tattakaṃ eva jātikhettaṃ tannivāsīnaṃyeva ca devatānaṃ dhammābhisamayo’’ti ca vadanti. Mātukucchiokkamanakālādīnaṃ channaṃ eva gahaṇaṃ nidassanamattaṃ mahābhinīhārādikālepi tassa pakampanassa labbhamānato. <bold>Āṇākhettaṃ nāma</bold> yaṃ ekajjhaṃ saṃvaṭṭati ca vivaṭṭati ca. <bold>Āṇā vattati</bold> āṇāya tannivāsīnaṃ devatānaṃ sirasā sampaṭicchanena, tañca kho kevalaṃ buddhānaṃ ānubhāveneva, na adhippāyavasena, adhippāyavasena pana ‘‘yāvatā vā pana ākaṅkheyyā’’ti (a. ni. 3.81) vacanato tato parampi āṇā pavatteyya.</paragraph>
<paragraph line="94"><bold>Na uppajjantīti pana atthī</bold>ti, ‘‘na me ācariyo atthi, sadiso me na vijjatī’’tiādiṃ (ma. ni. 1.285; 2.341; mahāva. 11; kathā. 405; mi. pa. 4.5.11) imissaṃ lokadhātuyaṃ ṭhatvā vadantena bhagavatā, ‘‘kiṃ panāvuso sāriputta, atthetarahi aññe samaṇā vā brāhmaṇā vā <pageBreak edition="M" number="2.0298" /> bhagavatā samasamā sambodhiyanti, evaṃ puṭṭho ahaṃ, bhante, noti vadeyya’’nti (dī. ni. 3.161), vatvā tassa kāraṇaṃ dassetuṃ, ‘‘aṭṭhānametaṃ anavakāso, yaṃ ekissā lokadhātuyā dve arahanto sammāsambuddhā’’ti imaṃ suttaṃ (dī. ni. 3.161; mi. pa. 5.1.1) dassentena <pageBreak edition="V" number="2.0083" /> dhammasenāpatinā ca buddhakhettabhūtaṃ imaṃ lokadhātuṃ ṭhapetvā aññattha anuppatti vuttā hotīti adhippāyo.</paragraph>
<paragraph line="95"><bold>Ekato</bold>ti saha, ekasmiṃ kāleti attho. So pana kālo kathaṃ paricchinnoti carimabhave paṭisandhiggahaṇato paṭṭhāya yāva dhātuparinibbānāti dassento <bold>‘‘tatthā’’</bold>tiādimāha. <bold>Nisinnakālato paṭṭhāyā</bold>ti paṭilomakkamena vadati. <bold>Parinibbānato paṭṭhāyā</bold>ti anupādisesāya nibbānadhātuyā parinibbānato paṭṭhāya. <bold>Etthantare</bold>ti carimabhave bodhisattassa paṭisandhiggahaṇaṃ dhātuparinibbānanti etesaṃ antare.</paragraph>
<paragraph line="96">Aññassa buddhassa uppatti na nivāritā, tattha kāraṇaṃ dassetuṃ <bold>‘‘tīṇi hī’’</bold>tiādi vuttaṃ. Paṭipattiantaradhānena hi sāsanassa osakkitattā aparassa buddhassa uppatti laddhāvasarā hoti. <bold>Paṭipadā</bold>ti paṭivedhāvahā pubbabhāgapaṭipadā. <bold>‘‘Pariyatti pamāṇa’’</bold>nti vatvā tamatthaṃ bodhisattaṃ nidassanaṃ katvā dassetuṃ, <bold>‘‘yathā’’</bold>tiādi vuttaṃ tayidaṃ hīnaṃ katanti daṭṭhabbaṃ. Niyyānikadhammassa ṭhitiñhi dassento aniyyānikadhammaṃ nidasseti.</paragraph>
<paragraph line="97"><bold>Mātikāya antarahitāyā</bold>ti, ‘‘yo pana bhikkhū’’tiādinayappattā sikkhāpadapāḷi mātikā, tāya antarahitāya nidānuddesasaṅkhāte pātimokkhuddese pabbajjāyupasampadākammesu ca sāsanaṃ tiṭṭhatīti attho. Atha vā pātimokkhe dharanteyeva pabbajjā upasampadā ca, evaṃ sati tadubhayaṃ pātimokkhe antogadhaṃ tadubhayābhāve pātimokkhābhāvato, tasmā tayidaṃ tayaṃ sāsanassa ṭhitihetūti āha – <bold>‘‘pātimokkhapabbajjāupasampadāsu ṭhitāsu sāsanaṃ tiṭṭhatī’’</bold>ti. Yasmā vā upasampadādhīnaṃ pātimokkhaṃ, upasampadā ca pabbajjādhīnā, tasmā pātimokkhe siddhe, siddhāsu pabbajjāupasampadāsu ca sāsanaṃ tiṭṭhati. Pacchimapaṭivedhato hi paraṃ paṭivedhasāsanaṃ, pacchimasīlato ca paraṃ paṭipattisāsanaṃ vinaṭṭhaṃ nāma hoti. <bold>Osakkitaṃ nāmā</bold>ti pacchimakapaṭivedhasīlabhedadvayaṃ ekato katvā tato paraṃ vinaṭṭhaṃ nāma hotīti attho.</paragraph>
<paragraph line="98">Tena <pageBreak edition="M" number="2.0299" /> kāmaṃ ‘‘sāsanaṭṭhitiyā pariyatti pamāṇa’’nti vuttaṃ, pariyatti pana paṭipattihetukāti paṭipattiyā asati appatiṭṭhā hoti, tasmā paṭipattiantaradhānaṃ sāsanosakkanassa visesakāraṇanti dassetvā tayidaṃ sāsanosakkanaṃ dhātuparinibbānosānanti dassetuṃ, <bold>‘‘tīṇi parinibbānānī’’</bold>ti vuttaṃ.</paragraph>
<paragraph line="99"><bold>Kāruñña</bold>nti <pageBreak edition="V" number="2.0084" /> paridevanakāruññaṃ. Jambudīpe dīpantaresu devanāgabrahmalokesu ca vippakiritvā ṭhitānaṃ dhātūnaṃ mahābodhipallaṅke ekajjhaṃ sannipatanaṃ, rasmivissajjanaṃ, tattha tejodhātuyā uṭṭhānaṃ, ekajālībhāvo cāti sabbametaṃ satthu adhiṭṭhānavaseneva veditabbaṃ.</paragraph>
<paragraph line="100"><bold>Anacchariyattā</bold>ti dvīsupi uppajjamānesu acchariyattābhāvadosatoti attho. Buddhā nāma majjhe bhinnaṃ suvaṇṇaṃ viya ekasadisāti tesaṃ desanāpi ekarasā evāti āha – <bold>‘‘desanāya ca visesābhāvato’’</bold>ti. Etenapi anacchariyattameva sādheti. <bold>Vivādabhāvato</bold>ti etena vivādābhāvatthaṃ dve ekato na uppajjantīti dasseti.</paragraph>
<paragraph line="101"><bold>Tatthā</bold>ti milindapañhe. Ekaṃ buddhaṃ dhāretīti <bold>ekabuddhadhāraṇī</bold>. Etena evaṃ sabhāvā ete buddhaguṇā, yena dutiyabuddhaguṇe dhāretuṃ asamatthā ayaṃ lokadhātūti dasseti. Paccayavisesanipphannānañhi guṇadhammānaṃ bhāriyo viseso na sakkā dhāretunti, <bold>‘‘na dhāreyyā’’</bold>ti vatvā tameva adhāraṇaṃ pariyāyantarenapi pakāsento <bold>‘‘caleyyā’’</bold>tiādimāha. Tattha <bold>caleyyā</bold>ti paripphandeyya. <bold>Kampeyyā</bold>ti pavedheyya. <bold>Nameyyā</bold>ti ekapassena nameyya. <bold>Onameyyā</bold>ti osīdeyya. <bold>Vinameyyā</bold>ti vividhaṃ itocito ca nameyya. <bold>Vikireyyā</bold>ti vātena thusamuṭṭhi viya vippakireyya. <bold>Vidhameyyā</bold>ti vinasseyya. <bold>Viddhaṃseyyā</bold>ti sabbaso viddhastā bhaveyya. Tathābhūtā ca katthaci na tiṭṭheyyāti āha <bold>‘‘na ṭhānamupagaccheyyā’’</bold>ti.</paragraph>
<paragraph line="102">Idāni tattha nidassanaṃ dassento, <bold>‘‘yathā, mahārājā’’</bold>tiādimāha. Tattha <bold>samupādikā</bold>ti samaṃ uddhaṃ pajjati pavattatīti samupādikā, udakassa upari samaṃ gāminīti attho. <bold>Vaṇṇenā</bold>ti saṇṭhānena. <bold>Pamāṇenā</bold>ti ārohena <pageBreak edition="M" number="2.0300" />. <bold>Kisathūlenā</bold>ti kisathūlabhāvena, pariṇāhenāti attho.</paragraph>
<paragraph line="103"><bold>Chādenta</bold>nti rocentaṃ ruciṃ uppādentaṃ. <bold>Tandīkato</bold>ti tena bhojanena tandībhūto. <bold>Anonamitadaṇḍajāto</bold>ti yāvadatthaṃ bhojanena onamituṃ asakkuṇeyyatāya anonamitadaṇḍo viya jāto. <bold>Sakiṃ bhutto vameyyā</bold>ti ekampi ālopaṃ ajjhoharitvā vameyyāti attho.</paragraph>
<paragraph line="104"><bold>Atidhammabhārena pathavī calatī</bold>ti dhammena nāma pathavī tiṭṭheyya. Sā kiṃ teneva calati vinassatīti adhippāyena pucchati. Puna thero ‘‘ratanaṃ nāma loke kuṭumbaṃ sandhārentaṃ abhimatañca lokena attano garusabhāvatāya sakaṭabhaṅgassa kāraṇaṃ atibhārabhūtaṃ diṭṭhaṃ. Evaṃdhammo <pageBreak edition="V" number="2.0085" /> ca hitasukhavisesehi taṃsamaṅginaṃ dhārento abhimato ca viññūnaṃ gambhīrappameyyabhāvena garusabhāvattā atibhārabhūto pathavīcalanassa kāraṇaṃ hotī’’ti dassento, <bold>‘‘idha, mahārāja, dve sakaṭā’’</bold>tiādimāha. Eteneva tathāgatassa mātukucchiokkamanādikāle pathavīkampanakāraṇaṃ saṃvaṇṇitanti daṭṭhabbaṃ. <bold>Ekasakaṭato ratana</bold>nti ekasmā, ekassa vā sakaṭassa ratanaṃ, tasmā sakaṭato gahetvāti attho.</paragraph>
<paragraph line="105"><bold>Osārita</bold>nti uccāritaṃ, vuttanti attho. <bold>Aggo</bold>ti sabbasattehi aggo.</paragraph>
<paragraph line="106"><bold>Sabhāvapakatī</bold>ti sabhāvabhūtā akittimā pakati. <bold>Kāraṇamahantatāyā</bold>ti mahantehi buddhakārakadhammehi pāramitāsaṅkhātehi kāraṇehi buddhaguṇānaṃ nibbattitoti vuttaṃ hoti. Pathaviādīni mahantāni vatthūni, mahantā ca sakkabhāvādayo attano attano visaye ekekā eva, sammāsambuddhopi mahanto attano visaye ekova, ko ca tassa visayo? Buddhabhūmi, yāvatakaṃ vā ñeyyaṃ. Evaṃ ‘‘ākāso viya anantavisayo bhagavā ekova hotī’’ti vadanto paracakkavāḷesu dutiyassa buddhassa abhāvaṃ dasseti.</paragraph>
<paragraph line="107"><bold>Imināva</bold><pageBreak edition="M" number="2.0301" /><bold>padenā</bold>ti ‘‘ekissā lokadhātuyā’’ti iminā eva padena. <bold>Dasacakkavāḷasahassāni gahitāni</bold> jātikhettattā. <bold>Ekacakkavāḷenevā</bold>ti iminā ekacakkavāḷeneva. Yathā – <bold>‘‘imasmiṃyeva cakkavāḷe uppajjantī’’</bold>ti vutte imasmimpi cakkavāḷe jambudīpeyeva, tatthapi majjhimapadese evāti paricchindituṃ vaṭṭati; evaṃ ‘‘ekissā lokadhātuyā’’ti jātikhette adhippetepi imināva cakkavāḷena paricchindituṃ vaṭṭati.</paragraph>
<paragraph line="108"><bold>Vivādūpacchedato</bold>ti vivādūpacchedakāraṇā. Dvīsu uppannesu yo vivādo bhaveyya, tassa anuppādoyevettha vivādupacchedo. <bold>Ekasmiṃ dīpe</bold>tiādinā dīpantarepi ekajjhaṃ na uppajjanti, pageva ekadīpeti dasseti. <bold>So parihāyethā</bold>ti cakkavāḷassa padese eva vattitabbattā parihāyeyya.</paragraph>
<paragraph line="109" number="130"><bold>Manussatta</bold>nti manussabhāvo tasseva pabbajjādiguṇasampattiādīnaṃ yoggabhāvato. <bold>Liṅgasampattī</bold>ti purisabhāvo. <bold>Hetū</bold>ti manovacīpaṇidhānapubbikā hetusampadā. <bold>Satthāradassana</bold>nti satthusammukhībhāvo. <bold>Pabbajjā</bold>ti kammakiriyavādīsu tāpasesu, bhikkhūsu vā pabbajjā. <bold>Guṇasampattī</bold>ti abhiññādiguṇasampadā. <bold>Adhikāro</bold>ti buddhaṃ uddissa adhiko sakkāro. <bold>Chandatā</bold>ti <pageBreak edition="V" number="2.0086" /> sammāsambodhiṃ uddissa sātisayo kattukamyatākusalacchando. <bold>Aṭṭhadhammasamodhānā</bold>ti etesaṃ aṭṭhannaṃ dhammānaṃ samāyogena. <bold>Abhinīhāro</bold>ti kāyapaṇidhānaṃ. <bold>Samijjhatī</bold>ti nipphajjatīti ayamettha saṅkhepo, vitthāro pana paramatthadīpaniyā <bold>cariyāpiṭakavaṇṇanāya</bold> (cariyā. aṭṭha. pakiṇṇakakathā) vuttanayeneva veditabbo.</paragraph>
<paragraph line="110"><bold>Sabbākāraparipūramevā</bold>ti paripuṇṇalakkhaṇatāya sattussadādīhi sabbākārehi sampannameva. Na hi itthiyā kosohitavatthaguyhatā sambhavati, dutiyapakati ca nāma paṭhamapakatito nihīnā eva. Tenevāha anantaravāre <bold>‘‘yasmā’’</bold>tiādi.</paragraph>
<paragraph line="111"><bold>Idha purisassa tattha nibbattanato</bold>ti imasmiṃ manussaloke purisabhūtassa tattha brahmaloke brahmattabhāvena nibbattanato. Tena asatipi purisaliṅge purisākārā brahmāno hontīti dasseti. Taṃyeva hi purisākāraṃ <pageBreak edition="M" number="2.0302" /> sandhāya vuttaṃ – <bold>‘‘yaṃ puriso brahmattaṃ kareyyā’’</bold>ti. Tenevāha <bold>‘‘samānepī’’</bold>tiādi. Yadi evaṃ itthiyo brahmaloke na uppajjantīti āha <bold>‘‘brahmatta’’</bold>ntiādi.</paragraph>
<paragraph line="112" number="131"><bold>Kāyaduccaritassā</bold>tiādipāḷiyā kammaniyāmo nāma kathito. Samañjanaṃ samaṅgo, so etassa atthīti <bold>samaṅgī,</bold> samannāgato. Samañjanasīlo vā <bold>samaṅgī</bold>. Pubbabhāge <bold>āyūhanasamaṅgitā,</bold> sanniṭṭhāpakacetanāvasena <bold>cetanāsamaṅgitā</bold>. Cetanāsantativasena vā <bold>āyūhanasamaṅgitā,</bold> taṃtaṃcetanākhaṇavasena <bold>cetanāsamaṅgitā</bold>. Katūpacitassa avipakkavipākassa kammassa vasena <bold>kammasamaṅgitā,</bold> kamme pana vipaccituṃ āraddhe vipākappavattivasena <bold>vipākasamaṅgitā</bold>. Kammādīnaṃ upaṭṭhānakālavasena <bold>upaṭṭhānasamaṅgitā. Kusalākusalakammāyūhanakkhaṇe</bold>ti kusalakammassa ca akusalakammassa ca samīhanakkhaṇe. <bold>Tathā</bold>ti iminā kusalākusalakammapadaṃ ākaḍḍhati. Yathā kataṃ kammaṃ phaladānasamatthaṃ hoti, tathā kataṃ <bold>upacitaṃ. Vipākāraha</bold>nti dutiyabhavādīsu vipaccanārahaṃ. Uppajjamānānaṃ upapattinimittaṃ upaṭṭhātīti yojanā. <bold>Calatī</bold>ti parivattati. Ekena hi kammunā tajje nimitte upaṭṭhāpite paccayavisesavasena tato aññena kammunā aññassa nimittassa upaṭṭhānaṃ parivattanaṃ.</paragraph>
<paragraph line="113"><bold>Sunakhajīviko</bold>ti sunakhehi jīvanasīlo. <bold>Talasantharaṇapūja</bold>nti bhūmitalassa pupphehi santaraṇapūjaṃ. <bold>Āyūhanacetanākammasamaṅgitāvasenā</bold>ti kāyaduccaritassa aparāparaṃ āyūhanena sanniṭṭhāpakacetanāya <pageBreak edition="V" number="2.0087" /> tasseva pakappane kammakkhayakarañāṇena akhepitattā yathūpacitakammunā ca samaṅgibhāvassa vasena.</paragraph>
<paragraph line="114" number="132"><bold>Evaṃ sassirika</bold>nti vuttappakārena anekadhātuvibhajanādinā nānānayavicittatāya paramanipuṇagambhīratāya ca atthato byañjanato ca sasobhaṃ katvā.</paragraph>
<paragraph line="115"><bold>Naṃ dhārehī</bold>ti ettha <bold>na</bold>nti nipātamattaṃ. Dhātuādivasena parivaṭṭīyanti atthā etehīti parivaṭṭā, desanābhedā. Cattāro parivaṭṭā etassa, etasmiṃ vāti <bold>catuparivaṭṭo,</bold> dhammapariyāyo. Dhammo ca so pariyattibhāvato yathāvuttenatthena ādāsoti <bold>dhammādāso</bold>. Upaṭṭhānaṭṭhena yathādhammānaṃ ādāsotipi <bold>dhammādāso</bold>. Yathā hi ādāsena <pageBreak edition="M" number="2.0303" /> sattānaṃ mukhe maladosaharaṇaṃ, evaṃ imināpi suttena yogīnaṃ mukhe maladosaharaṇaṃ. <bold>Tasmā</bold>ti yasmā iminā suttena kilese madditvā samathādhigamena yogino jayappattā; tasmā amatapurappavesane ugghosanamahābheritāya ca <bold>amatadundubhi. Idha vutta</bold>nti imasmiṃ sutte vuttaṃ. <bold>Anuttaro saṅgāmavijayo</bold>ti anuttarabhāvato kilesasaṅgāmavijayo, ‘‘vijeti etenā’’ti katvā. Sesaṃ suviññeyyameva.</paragraph>
<centered line="116">Bahudhātukasuttavaṇṇanāya līnatthappakāsanā samattā.</centered>
<subhead line="117">6. Isigilisuttavaṇṇanā</subhead>
<paragraph line="118" number="133"> Samaññāyati <pageBreak edition="V" number="2.0088" /> etāyāti <bold>samaññā,</bold> nāmanti attho. Ayamayaṃ nāmāti paññāpenti etāya, tathāpaññāpanamattanti vā <bold>paññatti,</bold> nāmameva. Tenāha <bold>‘‘purimapadasseva vevacana’’</bold>nti. <bold>Sesesupī</bold>ti ‘‘paṇḍavassa pabbatassā’’tiādīsu tīsu vāresupi.</paragraph>
<paragraph line="119">Samuṭṭhānaṃ tāva suttassa kathetvā atthasaṃvaṇṇanaṃ kātuṃ <bold>‘‘tadā kirā’’</bold>tiādi vuttaṃ. <bold>Na pabbatehi attho</bold>ti na bhagavato pabbatehi kathitehi attho atthi. <bold>Isigilibhāvo</bold>ti isigilināmatā. <bold>Itī</bold>ti iminā kāraṇena, imaṃ aṭṭhuppattiṃ avekkhantoti attho.</paragraph>
<paragraph line="120"><bold>Cetiyagabbhe</bold>ti cetiyaghare cetiyassa abbhantare. <bold>Yamakamahādvāra</bold>nti yamakakavāṭayuttaṃ mahantaṃ dvāraṃ. <bold>Dvedhā katvā</bold>ti pabbatassa abbhantare maṇḍapasaṅkhepena leṇaṃ nimminitvā dvedhā katvā tadā te tattha vasiṃsu.</paragraph>
<paragraph line="121">Vasitakālañca kathento tesaṃ mātuyā yāva tatiyabhavato paṭṭhāya samudāgamaṃ dassetuṃ, <bold>‘‘atīte kirā’’</bold>tiādi vuttaṃ. <bold>Patthesī</bold>ti tassā kira khettakuṭiyā vīhayo bhajjantiyā tattha mahākarañjapupphappamāṇā mahantā manoharā pañcasatamattā lājā jāyiṃsu. Sā tā gahetvā mahante paduminipatte ṭhapesi. Tasmiñca samaye eko paccekabuddho tassā anuggahatthaṃ avidūre khettapāḷiyā gacchati. Sā taṃ disvā <pageBreak edition="M" number="2.0304" /> pasannamānasā supupphitaṃ mahantaṃ ekaṃ padumaṃ gahetvā tattha lāje pakkhipitvā paccekabuddhaṃ upasaṅkamitvā pañcapatiṭṭhitena vanditvā, ‘‘imassa, bhante, puññassa ānubhāvena ānubhāvasampanne pañcasataputte labheyya’’nti pañca puttasatāni patthesi. <bold>Tasmiṃyeva khaṇe</bold>ti yadā sā yathāvuttaṃ patthanaṃ paṭṭhapesi; tasmiṃyeva khaṇe pañcasatā migaluddakā sambhatasambhārā paripakkapaccekabodhiñāṇā tasseva paccekabuddhassa madhuramaṃsaṃ datvā, ‘‘etissā puttā bhaveyyāmā’’ti patthayiṃsu. Atītāsu anekajātīsu tassā puttabhāvena āgatattā tathā tesaṃ ahosīti vadanti. <bold>Pāduddhāre</bold>ti pāduddhāre pāduddhāre. Pāduddhārasīsena cettha nikkhipanaṃ āha.</paragraph>
<paragraph line="122"><bold>Gabbhamalaṃ nissāyā</bold>ti bahi nikkhantaṃ gabbhamalaṃ nissayaṃ katvā saṃsedajabhāvena nibbattā <pageBreak edition="V" number="2.0089" />. Opapātikabhāvenāti keci. <bold>Khayavayaṃ paṭṭhapetvā</bold>ti vipassanaṃ ārabhitvā. <bold>Vipassanā</bold>ti aniccānupassanāpubbikā sappaccayanāmarūpadassanapubbikā ca, saṅkhāre sammasantassa aniccalakkhaṇe diṭṭhe, ‘‘yadaniccaṃ taṃ dukkhaṃ, yaṃ dukkhaṃ tadanattā’’ti sesalakkhaṇāni suviññeyyāneva honti. <bold>Paccekabodhiñāṇaṃ nibbattayiṃsū</bold>ti dve asaṅkhyeyyāni kappānaṃ satasahassañca paccekabodhipāramitāya parinipphannattā ñāṇassa paripākattā vuttanayena sayameva vipassanaṃ pavattetvā matthakaṃ pāpetvā paccekabodhiñāṇaṃ adhigacchiṃsu. Sabbepi te taṃyeva gāthaṃ abhāsiṃsūti āha – <bold>‘‘ayaṃ tesaṃ byākaraṇagāthā ahosī’’</bold>ti.</paragraph>
<paragraph line="123"><bold>Saroruha</bold>nti sarasi jātaṃ. <bold>Padumapalāsapattaja</bold>nti khuddakamahantehi kamaladalehi sahajātaṃ. Khuddakamahantakamaladalasaṅkhātāni vā padumapalāsapattāni ettha santīti padumapalāsapattaṃ, padumagacchaṃ. Tattha jātanti <bold>padumapalāsapattajaṃ. Supupphita</bold>nti suṭṭhu pupphitaṃ sammā vikasitaṃ. <bold>Bhamaragaṇānuciṇṇa</bold>nti bhamaragaṇehi anukulañceva anuparibbhamitañca. <bold>Aniccatāyupagata</bold>nti khaṇe khaṇe vaṇṇabhedādivasena aniccatāya upagataṃ. <bold>Viditvā</bold>ti vipassanāpaññāsahitāya maggapaññāya jānitvā. <bold>Eko care</bold>ti tasmā aññopi mādiso hotukāmo evaṃ paṭipajjitvā eko care khaggavisāṇakappoti.</paragraph>
<paragraph line="124" number="135"> Satisārasīlasārādisamannāgamanena <pageBreak edition="M" number="2.0305" /> sattesu <bold>sārabhūtā</bold>. Sabbaso vaṭṭadukkhassa vigatattā <bold>niddukkhā</bold>. Samucchinnataṇhatāya <bold>nittaṇhā. Mānacchidoti</bold> thutivacanaṃ.</paragraph>
<paragraph line="125"><bold>Etesaṃ ekanāmakāyevā</bold>ti etesaṃ āgatānaṃ paccekabuddhānaṃ pāḷiyaṃ anāgatā aññe paccekabuddhā samānanāmakā eva. Vuttamevatthaṃ pākaṭīkaraṇatthaṃ <bold>‘‘imesu hī’’</bold>tiādi vuttaṃ. <bold>Visuṃ visuṃ avatvā</bold>ti paccekaṃ sarūpato avatvā. <bold>Aññe cā</bold>ti asādhāraṇattā āha. Sesaṃ suviññeyyameva.</paragraph>
<centered line="126">Isigilisuttavaṇṇanāya līnatthappakāsanā samattā.</centered>
<subhead line="127">7. Mahācattārīsakasuttavaṇṇanā</subhead>
<paragraph line="128" number="136"> Dosehi <pageBreak edition="V" number="2.0090" /> ārakāti <bold>ariyaṃ</bold>. Tenāha <bold>‘‘niddosa’’</bold>nti. Sā pana niddosatā lokuttarabhāvena savisesāti āha <bold>‘‘lokuttara’’</bold>nti. Sammā sundaro pasattho niyyāniko samādhi <bold>sammāsamādhī</bold>ti āha – <bold>‘‘sammāsamādhinti maggasamādhi’’</bold>nti. Upanisīdati ettha phalaṃ tappaṭibaddhavuttitāyāti <bold>upanisaṃ,</bold> kāraṇanti āha – <bold>‘‘saupanisanti sappaccaya’’</bold>nti. Parikaroti parivāretīti <bold>parikkhāro</bold>ti āha – <bold>‘‘saparikkhāranti saparivāra’’</bold>nti.</paragraph>
<paragraph line="129"><bold>Parivāritā</bold>ti sahajātādipaccayabhāvena parivārantehi viya upagatā. <bold>Purecārikā</bold>ti vuṭṭhānagāminibhāvanā sahajātādipaccayavasena paccayattā purassarā. Tenāha – <bold>‘‘vipassanāsammādiṭṭhi cā’’</bold>ti. Idāni tāni kiccato dassetuṃ, <bold>‘‘vipassanāsammādiṭṭhī’’</bold>tiādi vuttaṃ. Tattha <bold>parivīmaṃsa</bold>ggahaṇaṃ tattha tattha cittuppāde vīmaṃsādhipateyyena pavattiyā sammādiṭṭhiyā pubbaṅgamabhāvadassanatthaṃ. Tenassa maggasamādhissa nānākhaṇikaṃ pubbaṅgamabhāvaṃ dasseti. <bold>Vīmaṃsanapariyosāne</bold>ti tathāpavattaanulomañāṇassa osāne. <bold>Bhūmiladdhaṃ vaṭṭaṃ samugghāṭayamānā</bold>ti attano santāne dīgharattaṃ anusayitaṃ kilesavaṭṭaṃ samucchindanti. <bold>Vūpasamayamānā</bold>ti tasseva vevacanaṃ. <bold>Vūpasamayamānā</bold>ti vā tato eva avasiṭṭhampi vaṭṭaṃ appavattikaraṇavasena vūpasamenti. Tenevāha – <bold>‘‘maggasammādiṭṭhi…pe… uppajjatī’’</bold>ti. <bold>Sā</bold>ti sammādiṭṭhi. <bold>Duvidhāpī</bold>ti <pageBreak edition="M" number="2.0306" /> yathāvuttā duvidhāpi. <bold>Idha adhippetā</bold> vipassanāpaññāsahitāya maggapaññāya kiccassa dassitattā.</paragraph>
<paragraph line="130">Lakkhaṇe paṭivijjhamāne lakkhaṇiko dhammo paṭividdho hotīti āha – <bold>‘‘micchādiṭṭhiṃ…pe… ārammaṇato pajānātī’’</bold>ti. Vipassanāsammādiṭṭhiyampi eseva nayo. <bold>Kiccato</bold>ti bhāvanākiccato. Sammādiṭṭhiyaṃ tadadhigataasammohatāya <bold>asammohato pajānāti. Kiccato</bold>ti paṭivedhakiccato. Taṃ pana sabbathā asammuyhanamevāti āha <bold>‘‘asammohato’’</bold>ti. <bold>Evaṃ pajānanā</bold>ti micchādiṭṭhi micchādiṭṭhīti yāthāvato avabodho. <bold>Assā</bold>ti taṃsamaṅgino puggalassa.</paragraph>
<paragraph line="131"><bold>Dvāya</bold>nti -kāro dīghaṃ katvā vutto. Tenāha <bold>‘‘dvayaṃ vadāmī’’</bold>ti. Dve avayavā etassāti dvayaṃ. Tenāha <bold>‘‘duvidhakoṭṭhāsaṃ vadāmī’’</bold>ti. Puññassa eko bhāgo so eva puññabhāgiko <pageBreak edition="V" number="2.0091" />, ka-kārassa ya-kāraṃ katvā itthiliṅgavasena <bold>‘‘puññabhāgiyā’’</bold>ti vuttaṃ. <bold>Upadhisaṅkhātassā</bold>ti khandhapabandhasaṅkhātassa.</paragraph>
<paragraph line="132"><bold>Amatadvāra</bold>nti ariyamaggaṃ. <bold>Paññapetī</bold>ti niyyānādipakārato paññapeti. Tenāha <bold>‘‘vibhajitvā dassetī’’</bold>ti. Tattha sammohassa viddhaṃsanena asammohato dasseti. <bold>Tasmiṃ atthe</bold>ti amatadvārapaññāpane atthe. <bold>Bojjhaṅgappattā</bold>ti bojjhaṅgabhāvappattā. Maggabhāvena niyyānabhāvena pavattiyā maggapaññāya aṭṭhannampi sādhāraṇattā samudāyassa ca avayavo aṅganti katvā sesadhamme aṅgikabhāvena dassento <bold>‘‘ariyamaggassa aṅga’’</bold>nti āha. <bold>So bhikkhū</bold>ti micchādiṭṭhiṃ ‘‘micchādiṭṭhī’’ti sammādiṭṭhiṃ ‘‘sammādiṭṭhī’’ti jānanto bhikkhu. <bold>Pajahanatthāyā</bold>ti samucchedavasena pajahanāya. <bold>Paṭilābhatthāyā</bold>ti maggasammādiṭṭhiyā adhigamāya. <bold>Kusalavāyāmo</bold>ti vipassanāsampayuttova kosallasambhūto vāyāmo. Saratīti <bold>sato,</bold> taṃ panassa saraṇaṃ satisamaṅgitāyāti āha <bold>‘‘satiyā samannāgato’’</bold>ti. Kāmañcettha vipassanāsammādiṭṭhiṃ yathābhūtā sammāvāyāmasatiyo sahajātā ca purejātā ca hutvā parivārenti, ‘‘itiyime tayo dhammā sammādiṭṭhiṃ anuparidhāvanti anuparivattantī’’ti pana vacanato, ‘‘ettha hī’’tiādinā maggasammādiṭṭhiyā eva sesadhammānaṃ yathārahaṃ sahacaraṇabhāvena parivāraṇaṃ yojitaṃ. <bold>Sammāsaṅkappādīna</bold>nti <bold>ādi</bold>-saddena sammāvācākammantājīvānaṃ gahaṇaṃ itaresaṃ parivārabhāvena gahitattā <pageBreak edition="M" number="2.0307" />. Na hi sakkā te eva parivāre parivāravante ca katvā vattuṃ saṅkarato sammohajananato ca. <bold>Tayo</bold>ti sammādiṭṭhivāyāmasatiyo <bold>sahajātaparivārāva honti</bold> maggakkhaṇikānaṃ tesaṃ adhippetattā vipassanākhaṇaviratīnaṃ asambhavato.</paragraph>
<paragraph line="133" number="137"><bold>Takkanavasena</bold> lokasiddhenāti adhippāyo. ‘‘Evañcevañca bhavitabba’’nti vividhaṃ takkanaṃ kūpe viya udakassa ārammaṇassa ākaḍḍhanaṃ vitakkanaṃ <bold>vitakko. Saṅkappanavasenā</bold>ti taṃ taṃ ārammaṇaṃ gahetvā kappanavasena. Takkanaṃ kappananti ca ataṃsahajātānamevāti daṭṭhabbaṃ. <bold>Ekaggo</bold>ti iminā samādhinā laddhupakārasseva vitakkassa appanāpariyāyo hotīti dasseti. Visesena vā appanā vitakkassa vasena cittaṃ ārammaṇaṃ abhiropeti, vitakke asati kathanti āha <bold>‘‘vitakke panā’’</bold>tiādi. <bold>Attanoyeva dhammatāya cittaṃ ārammaṇaṃ abhiruhatī</bold>ti, etena ārammaṇadhammānaṃ gahaṇaṃ nāma sabhāvasiddhaṃ, na dhammantaramapekkhati, vitakko pana pavattamāno ārammaṇābhiniropanavaseneva pavattatīti dasseti. Evaṃ santepi sabhāvāvitakkacittuppādato savitakkacittuppādassa ārammaṇaggahaṇaviseso vitakkena jātoti katvā vitakko cittassa ārammaṇaggahaṇe visesapaccayoti pākaṭoyamattho. Apare pana bhaṇanti <pageBreak edition="V" number="2.0092" /> – yathā koci rājavallabhaṃ, taṃsambandhīnaṃ mittaṃ vā nissāya rājagehaṃ ārohati anupavisati, evaṃ vitakkaṃ nissāya cittaṃ ārammaṇaṃ ārohati vitakkassa ārammaṇābhiniropanasabhāvattā, aññesaṃ dhammānañca avitakkasabhāvato. Tenāha bhagavā – ‘‘cetaso abhiniropanā’’ti (dha. sa. 7).</paragraph>
<paragraph line="134">Yadi evaṃ kathaṃ avitakkacittaṃ ārammaṇaṃ ārohatīti? Vitakkabaleneva. Yathā hi so puriso paricayena tena vināpi nirāsaṅko rājagehaṃ pavisati, evaṃ paricayena vitakkena vināpi avitakkaṃ cittaṃ ārammaṇaṃ ārohati. <bold>Paricayenā</bold>ti ca santāne pavattavitakkabhāvanāsaṅkhātena paricayena. Vitakkassa hi santāne abhiṇhaṃ pavattassa vasena cittassa ārammaṇābhiruhanaṃ ciraparicitaṃ; tena taṃ kadāci vitakkena vināpi tattha pavattateva; yathā ñāṇasahagataṃ cittaṃ sammasanavasena ciraparicitaṃ kadāci <pageBreak edition="M" number="2.0308" /> ñāṇarahitampi sammasanavasena pavattati; yathā vā kilesasahitaṃ hutvā pavattaṃ sabbaso kilesarahitampi paricayena kilesavāsanāvasena pavattati, evaṃ sampadamidaṃ daṭṭhabbaṃ.</paragraph>
<paragraph line="135"><bold>Vācaṃ saṅkharotī</bold>ti vācaṃ uppādeti, vacīghosuppattiyā visesapaccayo hotīti attho. <bold>Lokiyavitakko</bold> dvattiṃsacittasahagato <bold>vācaṃ saṅkharoti</bold> vacīviññattijananato. <bold>Vacīsaṅkhārotveva panassa nāmaṃ hoti</bold> ruḷhito, taṃsamatthatānirodhato vā sambhavato pana saṅkhāroti. <bold>‘‘Lokuttarasammāsaṅkappaṃ parivārentī’’</bold>ti vatvā tividhe sammāsaṅkappe kadāci katamaṃ parivārentīti? Codanaṃ sandhāyāha <bold>‘‘etthā’’</bold>tiādi. <bold>Nānācittesu labbhanti</bold> nānāsamannāhārahetukattā, pubbabhāgeyeva ca te uppajjantīti. <bold>Tīṇi nāmāni labhati</bold> tividhassapi paṭipakkhassa samucchindanena sātisayaṃ tiṇṇampi kiccakaraṇato. Esa nayo sammāvācādīsupi.</paragraph>
<paragraph line="136" number="138"> Viramati etāyāti <bold>veramaṇī</bold> virati vuccati. Sā musāvādato viramaṇassa kāraṇabhāvato cetanāpi verassa maṇanato vināsanato viratipīti āha – <bold>‘‘viratipi cetanāpi vaṭṭatī’’</bold>ti. <bold>Ārakā ramatī</bold>ti samucchinnehi dūrato samussāreti. <bold>Vinā tehi ramatī</bold>ti accantameva tehi vinā bhavati. <bold>Tato tato</bold>ti diṭṭhe adiṭṭhavādādito musāvādā. Visesato anuppattidhammattā <bold>paṭinivattā hutvā</bold>.</paragraph>
<paragraph line="137" number="140"><bold>Tividhena kuhanavatthunā</bold>ti paccayapaṭisevana-sāmantajappana-iriyāpathapavattanasaṅkhātena pāpicchatā nibbattena tividhena kuhanavatthunā. <bold>Etāya</bold> kuhanāya karaṇabhūtāya paccayuppādanatthaṃ <bold>nimittaṃ</bold><pageBreak edition="V" number="2.0093" /> sīlaṃ etesanti yojanā. Attavisayalābhahetu akkosanakhuṃsanavambhanādivasena pisanaṃ ghaṭṭanaṃ viheṭhanaṃ <bold>nippeso</bold>. Ito laddhaṃ aññassa, tato laddhaṃ parassa datvā evaṃ lābhena lābhaṃ nijigīṃsatīti <bold>lābhena lābhaṃ nijigīṃsanā. Pāḷiyaṃ āgato</bold> kuhanādivasena <bold>micchāājīvo</bold>. Ko pana soti āha <bold>‘‘ājīvahetū’’</bold>tiādi. <bold>Tāsaṃyevā</bold>ti avadhāraṇaṃ, ‘‘ājīvo kuppamāno kāyavacīdvāresu eva kuppatī’’ti katvā vuttaṃ.</paragraph>
<paragraph line="138" number="141"> Sammā <pageBreak edition="M" number="2.0309" /> pasatthā sobhanā niyyānikā diṭṭhi etassāti <bold>sammādiṭṭhi,</bold> puggalo. Tassa pana yasmā sammādiṭṭhi saccābhisamayassa nibbānasacchikiriyāya avassayo, tasmā vuttaṃ – <bold>‘‘maggasammādiṭṭhiyaṃ ṭhitassā’’</bold>ti. <bold>Paho</bold>ti bhavati tāya saheva uppajjati pavattati. Paccavekkhaṇañāṇaṃ yāthāvato jānanaṭṭhena sammāñāṇanti idhādhippetaṃ, tañca kho maggasamādhimhi ṭhite eva hotīti imamatthaṃ dassetuṃ āha – <bold>‘‘maggasammāsamādhimhi…pe… sammāñāṇaṃ pahotī’’</bold>tiādi. Iminā kiṃ dassetīti? Yathā maggasammādiṭṭhiyaṃ ṭhito puggalo, ‘‘sammādiṭṭhī’’ti vutto, evaṃ maggaphalapaccavekkhaṇañāṇe ṭhito, ‘‘sammāñāṇo’’ti vutto, tassa ca maggaphalasammāsamādhipavattiyā pahoti sammāñāṇassa sammāvimuttiyā pahotīti imamatthaṃ dasseti. Phalasamādhi tāva pavattatu, maggasamādhi pana kathanti? Tampi akuppabhāvatāya accantasamādhibhāvato kiccanipphattiyā pavattatevāti vattabbataṃ labhati. <bold>Ṭhapetvā aṭṭhaphalaṅgānī</bold>ti phalabhūtāni sammādiṭṭhiādīni aṭṭhaṅgāni, ‘‘sammādiṭṭhissa sammāsaṅkappo pahotī’’tiādinā visuṃ gahitattā ṭhapetvā. <bold>Sammāñāṇaṃ paccavekkhaṇaṃ katvā</bold>ti paccavekkhaṇañāṇaṃ sammāñāṇaṃ katvā. <bold>Phalaṃ kātu</bold>nti phaladhammasahacaritatāya vipākasabhāvatāya ca ‘‘phala’’nti laddhanāme phalasampayuttadhamme sammāvimuttiṃ kātuṃ vaṭṭatīti vuttaṃ. Tathā ca vuttaṃ <bold>sallekhasuttavaṇṇanāyaṃ</bold> (ma. ni. aṭṭha. 1.83) ‘‘phalasampayuttāni pana sammādiṭṭhiādīni aṭṭhaṅgāni ṭhapetvā sesadhammā sammāvimuttīti veditabbā’’ti.</paragraph>
<paragraph line="139" number="142"><bold>Nijjiṇṇā</bold>ti nijjīritā, viddhastā vināsitāti attho. <bold>Phalaṃ kathita</bold>nti ‘‘sammādiṭṭhissa, bhikkhave, micchādiṭṭhi nijjiṇṇā hotī’’ti iminā vārena sāmaññaphalaṃ kathitanti vadanti, nijjīraṇaṃ paṭippassambhananti adhippāyo. Nijjīraṇaṃ pana samucchindananti katvā, <bold>majjhimabhāṇakā…pe… maggo kathitoti vadanti. Dassanaṭṭhenā</bold>ti pariññābhisamayādivasena catunnaṃ saccānaṃ paccakkhato dassanaṭṭhena. <bold>Viditakaraṇaṭṭhenā</bold>ti paccakkhena yathādiṭṭhānaṃ maggaphalānaṃ pākaṭakaraṇaṭṭhena. <bold>Tadadhimuttaṭṭhenā</bold>ti tasmiṃ yathāsacchikate nibbāne adhimuccanabhāvena.</paragraph>
<paragraph line="140"><bold>Kusalapakkhā</bold>ti <pageBreak edition="V" number="2.0094" /> anavajjakoṭṭhāsā. <bold>Mahāvipākadānenā</bold>ti mahato vipulassa lokuttarassa sukhavipākassa ceva kāyikādidukkhavipākassa ca dānena.</paragraph>
<paragraph line="141">Yathā <pageBreak edition="M" number="2.0310" /> mahāvipākassa dānena mahācattārīsakaṃ, tathā bahutāyapi mahācattārīsakoti dassetuṃ, <bold>‘‘imasmiñca pana sutte pañca sammādiṭṭhiyo kathitā’’</bold>tiādi vuttaṃ. Bahuatthopi hi <bold>mahā</bold>-saddo hoti ‘‘mahājano’’tiādīsu (ma. ni. 2.65). Ettha ca ‘‘natthi dinna’’ntiādinā vatthubhedena dasa micchādiṭṭhidhammā kathitā, vatthubhedeneva, ‘‘atthi dinna’’ntiādinā dasa sammādiṭṭhidhammāti vīsati hoti. Yathā ‘‘sammādiṭṭhissa, bhikkhave, sammāsaṅkappo pahotī’’tiādinā maggavasena dasa sammattadhammā, tappaṭipakkhabhūtā ‘‘micchādiṭṭhissa micchāsaṅkappo pahotī’’tiādinā atthato dasa micchattadhammāti vīsati, tathā phalavasena tesu evaṃ vīsati. Kathaṃ vārepi sammādiṭṭhiādayo dasāti vīsati? Evamete dve cattārīsakāni purimena saddhiṃ tayo cattārīsakā vibhāvitāti veditabbā.</paragraph>
<paragraph line="142" number="143"> Pasaṃsiyassa ujuvipaccanīkaṃ nindiyaṃ pasaṃsantopi atthato pasaṃsiyaṃ nindanto nāma hoti. Pasaṃsiyassa guṇaparidhaṃsanamukheneva hi nindiyassa pasaṃsāya pavattanatoti āha – <bold>‘‘micchādiṭṭhināmāyaṃ sobhanāti vadantopi sammādiṭṭhiṃ garahati nāmā’’</bold>tiādi. <bold>Evamādī</bold>ti <bold>ādi</bold>saddena ‘‘natthi hetu natthi paccayo sattānaṃ saṃkilesāyā’’ti (dī. ni. 1.168; ma. ni. 2.227) evamādiṃ saṅgaṇhāti; tasmā <bold>evaṃvādino</bold>ti evaṃ hetu paṭikkhepavādinoti attho. <bold>Okkantaniyāmā</bold>ti ogāḷhamicchattaniyāmā. <bold>Evarūpaṃ laddhiṃ gahetvā</bold>tiādīsu yaṃ vattabbaṃ, taṃ <bold>cūḷapuṇṇamasuttavaṇṇanāyaṃ</bold> vuttanayameva tasmā tattha vuttanayeneva veditabbaṃ. Ediso hi ‘‘buddhānampi atekiccho’’tiādi vuttasadiso.</paragraph>
<paragraph line="143"><bold>Attano nindābhayenā</bold>ti ‘‘sammādiṭṭhiñca nāmete garahantī’’ādinā upari parehi vattabbanindābhayena. <bold>Ghaṭṭanabhayenā</bold>ti tathā paresaṃ āsādanābhayena. Sahadhammena parena attano upari kātabbaniggaho upārambho, garahato parittāso upārambhabhayaṃ, taṃ pana atthato upavādabhayaṃ hotīti āha <bold>‘‘upavādabhayenā’’</bold>ti. Sesaṃ suviññeyyameva.</paragraph>
<centered line="144">Mahācattārīsakasuttavaṇṇanāya līnatthappakāsanā samattā.</centered>
<subhead line="145">8. Ānāpānassatisuttavaṇṇanā</subhead>
<paragraph line="146" number="144"><bold>Pubbenā</bold>ti <pageBreak edition="V" number="2.0095" /><pageBreak edition="M" number="2.0311" /> nissakke karaṇavacanaṃ. ‘‘Aparaṃ visesa’’nti vuttattā visesavisayo ca pubbasaddoti āha – <bold>‘‘sīlaparipūraṇādito pubbavisesato’’</bold>ti.</paragraph>
<paragraph line="147" number="145"><bold>Āraddho</bold> yathānusiṭṭhaṃ paṭipattiyā ārādhito. Yadatthāya sāsane pabbajjā, visesāpatti ca, tadevettha appattanti adhippetaṃ, taṃ jhānavipassanānimittanti āha – <bold>‘‘appattassa arahattassā’’</bold>ti. <bold>Komudī</bold>ti kumudavatī. Tadā kira kumudāni supupphitāni honti. Tenāha – <bold>‘‘kumudānaṃ atthitāya komudī’’</bold>ti. Kumudānaṃ samūho, kumudāni eva vā komudā, te ettha atthīti <bold>komudī</bold>ti. <bold>Pavāraṇasaṅgaha</bold>nti mahāpavāraṇaṃ akatvā āgamanīyasaṅgahaṇaṃ.</paragraph>
<paragraph line="148"><bold>Āraddhavipassakassā</bold>ti ārabhitavipassanassa, vipassanaṃ vaḍḍhetvā ussukkāpetvā vipassissa. <bold>Bhikkhū idha osarissanti</bold> vutthavassā pavāritapavāraṇā ‘‘bhagavantaṃ vandissāma, kammaṭṭhānaṃ sodhessāma, yathāladdhaṃ visesañca pavedissāmā’’ti ajjhāsayena. <bold>Ime bhikkhū</bold>ti ime taruṇasamathavipassanā bhikkhū. <bold>Visesaṃ nibbattetuṃ na sakkhissanti</bold> senāsanasappāyādialābhena. <bold>Apalibuddha</bold>nti aññehi anupaddutaṃ. <bold>Senāsanaṃ gahetuṃ na labhanti</bold> antovassabhāvato. <bold>Ekassa dinnopi sabbesaṃ dinnoyeva hoti,</bold> tasmā sutasutaṭṭhāneyeva ekamāsaṃ vasitvā osariṃsu.</paragraph>
<paragraph line="149" number="146"><bold>Alanti yuttaṃ,</bold> opāyikanti attho, ‘‘alameva nibbinditu’’ntiādīsu (dī. ni. 2.272; saṃ. ni. 2.124, 128, 134, 143) viya. Puṭabaddhaṃ pariharitvā asitaṃ <bold>puṭosaṃ</bold> a-kārassa o-kāraṃ katvā. Tenāha <bold>‘‘pātheyya’’</bold>nti.</paragraph>
<paragraph line="150" number="147"><bold>Vipassanā kathitā</bold>ti aniccasaññāmukheneva vipassanābhāvanā kathitā. Na hi kevalāya aniccānupassanāya vipassanākiccaṃ samijjhati. <bold>Bahū bhikkhū</bold> te ca vitthārarucikāti adhippāyo. Tenāha <bold>‘‘tasmā’’</bold>tiādi.</paragraph>
<paragraph line="151" number="149"><bold>Sabbatthā</bold>ti <pageBreak edition="M" number="2.0312" /> sabbavāresu. ‘‘Tasmā tiha, bhikkhave, vedanānupassī’’tiādīsupi pītipaṭisaṃveditādivaseneva <pageBreak edition="V" number="2.0096" /> vedanānupassanāya vuttattā, <bold>‘‘sukhavedanaṃ sandhāyetaṃ vutta’’</bold>nti āha. Satipaṭṭhānabhāvanāmanasikāratāya vuttaṃ – <bold>‘‘sādhukaṃ manasikāra’’</bold>nti. <bold>Saññānāmena paññā vuttā</bold> tesaṃ payogattā. <bold>Manasikāranāmena vedanā vuttā,</bold> bhāvanāya paricitattā ārammaṇassa manasikāranti katvā. <bold>Vitakkavicāre ṭhapetvā</bold>ti vuttaṃ vacīsaṅkhārattā tesaṃ.</paragraph>
<paragraph line="152"><bold>Evaṃ santepī</bold>ti yadipi manasikārapariyāpannatāya ‘‘manasikāro’’ti vuttaṃ, evaṃ sante vedanānupassanābhāvo na yujjati, assāsapassāsā hissa ārammaṇaṃ. <bold>Vatthu</bold>nti sukhādīnaṃ vedanānaṃ pavattiṭṭhānabhūtaṃ vatthuṃ <bold>ārammaṇaṃ katvā vedanāva vediyati,</bold> vedanāya ekantabhāvadassanena tassa vedanānupassanābhāvo yujjati evāti imamatthaṃ dasseti. <bold>Etassa</bold> anuyogassa.</paragraph>
<paragraph line="153"><bold>Dvīhākārehī</bold>ti ye sandhāya vuttaṃ, te dassento <bold>‘‘ārammaṇato asammohato cā’’</bold>ti āha. <bold>Sappītike dve jhāne</bold>ti pītisahagatāni paṭhamadutiyajjhānāni paṭipāṭiyā <bold>samāpajjati. Samāpattikkhaṇe</bold>ti samāpajjanakkhaṇe. <bold>Jhānapaṭilābhenā</bold>ti jhānena samaṅgībhāvena. <bold>Ārammaṇato</bold> ārammaṇamukhena tadārammaṇajhānapariyāpannā <bold>pīti paṭisaṃviditā hoti</bold> ārammaṇassa paṭisaṃviditattā. Yathā nāma sappapariyesanaṃ carantena tassa āsaye paṭisaṃvidite sopi paṭisaṃviditova hoti mantāgadabalena tassa gahaṇassa sukarattā; evaṃ pītiyā āsayabhūte ārammaṇe paṭisaṃvidite sā pīti paṭisaṃviditā eva hoti salakkhaṇato sāmaññalakkhaṇato ca tassā gahaṇassa sukarattā. <bold>Vipassanākkhaṇe</bold>ti vipassanāpaññāpubbaṅgamāya maggapaññāya visesato dassanakkhaṇe. <bold>Lakkhaṇapaṭivedhā</bold>ti pītiyā salakkhaṇassa sāmaññalakkhaṇassa ca paṭivijjhanena. Yañhi pītiyā visesato sāmaññato ca lakkhaṇaṃ, tasmiṃ vidite sā yāthāvato viditā hoti. Tenāha – <bold>‘‘asammohato pīti paṭisaṃviditā hotī’’</bold>ti.</paragraph>
<paragraph line="154">Idāni tamatthaṃ pāḷiyā vibhāvetuṃ, <bold>‘‘vuttampi ceta’’</bold>ntiādi vuttaṃ. Tattha <bold>dīghaṃ assāsavasenā</bold>ti dīghassa assāsassa ārammaṇabhūtassa vasena. <bold>Cittassa ekaggataṃ avikkhepaṃ pajānato</bold>ti jhānapariyāpannaṃ avikkhepoti laddhanāmaṃ <pageBreak edition="M" number="2.0313" /> cittassekaggataṃ taṃsampayuttāya paññāya pajānato. Yatheva hi ārammaṇamukhena pīti paṭisaṃviditā hoti, evaṃ taṃsampayuttadhammāpi ārammaṇamukhena paṭisaṃviditā eva honti. <bold>Sati upaṭṭhitā hotī</bold>ti dīghaṃ assāsavasena jhānasampayuttā sati tasmiṃ ārammaṇe upaṭṭhite ārammaṇamukhena jhānepi upaṭṭhitā eva nāma hoti. <bold>Tāya satiyā</bold>ti evaṃ upaṭṭhitāya tāya satiyā yathāvuttena <bold>tena ñāṇena</bold> suppaṭividitattā <pageBreak edition="V" number="2.0097" /> ārammaṇassa tassa vasena tadārammaṇā <bold>sā pīti paṭisaṃviditā hoti. Avasesapadānipī</bold>ti ‘‘dīghaṃ passāsavasenā’’tiādipadānipi.</paragraph>
<paragraph line="155">Evaṃ <bold>paṭisambhidāmagge</bold> vuttamatthaṃ imasmiṃ sutte yojetvā dassetuṃ, <bold>‘‘itī’’</bold>tiādi vuttaṃ. Imināpi yoginā manasikārena paṭilabhitabbato paṭilābhoti vuttaṃ – <bold>‘‘jhānasampayutte vedanāsaṅkhātamanasikārapaṭilābhenā’’</bold>ti.</paragraph>
<paragraph line="156"><bold>Assāsapassāsanimitta</bold>nti assāsapassāse nissāya paṭiladdhapaṭibhāganimittaṃ ārammaṇaṃ kiñcāpi karoti; satiñca sampajaññañca upaṭṭhapetvā pavattanato ārammaṇamukhena tadārammaṇassa paṭisaṃviditattā citte cittānupassīyeva nāmesa hoti. Evaṃ cittānupassanāpi satisampajaññabaleneva hotīti āha <bold>‘‘na hī’’</bold>tiādi. Pajahati etena, sayaṃ vā pajahatīti <bold>pahānaṃ,</bold> ñāṇaṃ. <bold>Domanassavasena byāpādanīvaraṇaṃ dassitaṃ</bold> tadekaṭṭhabhāvato. <bold>Tassā</bold>ti nīvaraṇapabbassa. <bold>Pahānakarañāṇa</bold>nti pajahanañāṇaṃ. <bold>Vipassanāparampara</bold>nti paṭipāṭiyā vipassanamāha. <bold>Samathapaṭipanna</bold>nti majjhimasamathanimittaṃ paṭipannacittaṃ ajjhupekkhati. <bold>Ekato upaṭṭhāna</bold>nti paṭipakkhavigamena ekabhāvena upaṭṭhānaṃ. <bold>Sahajātānaṃ ajjhupekkhanā hotī</bold>ti paggahaniggahasampahaṃsanesu byāpārassa anāpajjitattā ārammaṇānaṃ ajjhupekkhanā, ‘‘yadatthi yaṃ bhūtaṃ taṃ pajahati upekkhaṃ paṭilabhatī’’ti, evaṃ vuttaajjhupekkhanā pavattāti paṭipannā. <bold>Kevalaṃ nīvaraṇādidhamme</bold>ti nīvaraṇādidhamme eva pahīne disvā, atha kho tesaṃ pajahanañāṇampi yāthāvato paññāya disvā ajjhupekkhitā hoti. Vuttañhetaṃ bhagavatā ‘‘dhammāpi kho, bhikkhave, pahātabbā, pageva adhammā’’ti (ma. ni. 1.240).</paragraph>
<paragraph line="157" number="150"><bold>Aniccādivasena</bold><pageBreak edition="M" number="2.0314" /><bold>pavicinatī</bold>ti aniccādippakārehi vicinati passati. <bold>Nirāmisā</bold>ti kilesāmisarahitā. <bold>Kāyikacetasikadarathapaṭippassaddhiyā</bold>ti kāyacittānaṃ sādhubhāvūpagamanena vikkhambhitattā. Sahajātadhammānaṃ ekasabhāvena pavattiyā <bold>sahajātaajjhupekkhanāya ajjhupekkhitā hoti</bold>.</paragraph>
<paragraph line="158"><bold>Tasmiṃ kāye</bold> pavattā kāyārammaṇā <bold>sati,</bold> pubbabhāgiyo <bold>satisambojjhaṅgo</bold>. Esa nayo sesesupi. Somanassasahagatacittuppādavasena cetaṃ okkamanaṃ oliyanaṃ kosajjaṃ, tato ativattanaṃ atidhāvanaṃ uddhaccaṃ, tadubhayavidhurā bojjhaṅgupekkhābhūtā anosakkanaanativattanasaṅkhātā majjhattākāratā. Idāni <bold>yatheva</bold> hītiādinā tameva majjhattākāraṃ <pageBreak edition="V" number="2.0098" /> upamāya vibhāveti. <bold>Tudanaṃ vā</bold> patodena. <bold>Ākaḍḍhanaṃ vā</bold> rasminā. <bold>Natthi</bold> na kātabbaṃ atthi. <bold>Ekacittakkhaṇikā</bold>ti ekekasmiṃ citte vipassanāvasena saha uppajjanakā. <bold>Nānārasalakkhaṇā</bold>ti nānākiccā ceva nānāsabhāvā ca.</paragraph>
<paragraph line="159" number="152"><bold>Vuttatthāneva</bold> sabbāsavasuttavaṇṇanāyaṃ (ma. ni. aṭṭha. 27) ānāpānārammaṇā aparāparaṃ pavattasatiyo ārammaṇasīsena tadārammaṇā dhammā gahitā, tā panekasantāne lokiyacittasampayuttāti <bold>lokiyā,</bold> tā vaḍḍhamānā <bold>lokiyaṃ</bold> catubbidhampi <bold>satipaṭṭhānaṃ paripūrenti. Vijjāvimuttiphalanibbāna</bold>nti vimuttīnaṃ phalabhūtaṃ tehiyeva veditabbaṃ kilesanibbānaṃ, amatamahānibbānameva vijjāvimuttīnaṃ adhigamena adhigantabbatāya tathā vuttaṃ. Paripūraṇañcassa ārammaṇaṃ katvā amatassānubhavanameva. Idha sutte lokiyāpi bojjhaṅgā kathitā lokuttarāpīti ettakaṃ gahetvā, <bold>‘‘iti lokiyassa āgataṭṭhāne lokiyaṃ kathita’’</bold>nti ca atthavaṇṇanāvasena aṭṭhakathāyaṃ kathitaṃ. <bold>Thero</bold>ti mahādhammarakkhitatthero. <bold>Aññattha evaṃ hotī</bold>ti aññasmiṃ lokiyalokuttaradhammānaṃ tattha tattha vomissakanayena āgatasutte evaṃ lokiyaṃ āgataṃ, idha lokuttaraṃ āgatanti kathetabbaṃ hoti. <bold>Lokuttaraṃ upari āgata</bold>nti vijjāvimuttiṃ paripūrentīti evaṃ lokuttaraṃ upari desanāyaṃ āgataṃ; tasmā lokiyā eva bojjhaṅgā vijjāvimutti paripūrikā kathetabbā <pageBreak edition="M" number="2.0315" /> lokuttarānaṃ bojjhaṅgānaṃ vijjāgahaṇena gahitattā, tasmā therena vuttoyevettha attho gahetabbo. Sesaṃ vuttanayattā suviññeyyameva.</paragraph>
<centered line="160">Ānāpānassatisuttavaṇṇanāya līnatthappakāsanā samattā.</centered>
<subhead line="161">9. Kāyagatāsatisuttavaṇṇanā</subhead>
<paragraph line="162" number="153-4"> Tappaṭisaraṇānaṃ <pageBreak edition="V" number="2.0099" /> kāmāvacarasattānaṃ paṭisaraṇaṭṭhena gehā kāmaguṇā, gehe sitā ārabbha pavattiyā allīnāti <bold>gehassitā. Sarantī</bold>ti vegasā pavattanti. Vegena hi pavatti dhāvatīti vuccati. <bold>Saṅkappā</bold>ti ye keci micchāsaṅkappā, byāpādavihiṃsāsaṅkappādayopi kāmaguṇasitā evāti. <bold>Gocarajjhattasmiṃyevā</bold>ti pariggahite kammaṭṭhāne eva vattanti. Tañhi dhammavasena upaṭṭhitāya bhāvanāya gocarabhāvato ‘‘gocarajjhatta’’nti vuttaṃ. Assāsapassāsakāye gatā pavattāti kāyagatā, taṃ <bold>kāyagatāsatiṃ</bold>. Satisīsena taṃsahagate bhāvanādhamme vadati assāsapassāsakāyādike taṃtaṃkoṭṭhāse samathavatthubhāvena pariggahetvā satiyā pariggahitattā; tathāpariggahite vā te ārabbha aniccādimanasikāravasena pavattā kāyārammaṇā satī satibhāvena vatvā ekajjhaṃ dassento <bold>‘‘kāyapariggāhika’’</bold>ntiādimāha.</paragraph>
<paragraph line="163"><bold>Satipaṭṭhāne</bold>ti mahāsatipaṭṭhānasutte (dī. ni. 2.378; ma. ni. 1.111), <bold>cuddasavidhena kāyānupassanā kathitā,</bold> cuṇṇakajātāni aṭṭhikāni pariyosānaṃ katvā kāyānupassanā niddiṭṭhā, idha pana kesādīsu vaṇṇakasiṇavasena nibbattitānaṃ catunnaṃ jhānānaṃ vasena uparidesanāya vaḍḍhitattā aṭṭhārasavidhena kāyagatāsatibhāvanā.</paragraph>
<paragraph line="164" number="156"><bold>Tassa bhikkhuno</bold>ti yo kāyagatāsatibhāvanāya vasībhūto, tassa bhikkhuno. <bold>Sampayogavasena vijjaṃ bhajantī</bold>ti sahajāta-aññamañña-nissaya-sampayutta-atthi-avigatapaccayavasena vijjaṃ bhajanti, tāya saha ekībhāvamiva gacchantīti attho. <bold>Vijjābhāge vijjākoṭṭhāse</bold><pageBreak edition="M" number="2.0316" /><bold>vattantī</bold>ti vijjāsabhāgatāya tadekadese vijjākoṭṭhāse vattanti. <bold>Tāhi sampayuttadhammā</bold> phassādayo. Nanu cettha vijjānaṃ vijjābhāgiyatā na sambhavatīti? No na sambhavati. Yāya hi vijjāya vijjāsampayuttānaṃ vijjābhāgiyatā, sā taṃnimittāya vijjāya upacarīyatīti. <bold>Ekā vijjā vijjā, sesā vijjābhāgiyā</bold>ti aṭṭhasu vijjāsu ekaṃ ‘‘vijjā’’ti gahetvā itarā tassā bhāgatāya ‘‘vijjābhāgiyā’’ti veditabbā. Saddhiṃ pavattanasabhāvāsu ayameva vijjāti vattabbāti niyamassa abhāvato vijjābhāgo viya vijjābhāgiyāpi pavattati evāti vattabbaṃ. <bold>Āpopharaṇa</bold>nti paṭibhāganimittabhūtena āpokasiṇena sabbaso mahāsamuddapharaṇaṃ āpopharaṇaṃ nāma. Dibbacakkhuñāṇassa kiccaṃ pharaṇanti katvā, dibbacakkhuatthaṃ vā ālokapharaṇaṃ <pageBreak edition="V" number="2.0100" /><bold>dibbacakkhupharaṇa</bold>nti daṭṭhabbaṃ. Ubhayasmimpi pakkhe samuddaṅgamānaṃ kunnadīnaṃ samuddantogadhattā tesaṃ cetasā phuṭatā veditabbā. <bold>Kunnadi</bold>ggahaṇañcettha kañcimeva kālaṃ sanditvā tāsaṃ udakassa samuddapariyāpannabhāvūpagamanattā, na bahi mahānadiyo viya parittakālaṭṭhitikāti.</paragraph>
<paragraph line="165"><bold>Otāra</bold>nti kilesuppattiyā avasaraṃ, taṃ pana vivaraṃ chiddanti ca vuttaṃ. <bold>Ārammaṇa</bold>nti kilesuppattiyā olambanaṃ. <bold>Yāva pariyosānā</bold>ti mattikāpuñjassa yāva pariyosānā.</paragraph>
<paragraph line="166" number="158"><bold>Abhiññāyā</bold>ti iddhividhādiabhiññāya. <bold>Sacchikātabbassā</bold>ti paccakkhato kātabbassa adhiṭṭhānavikubbanādidhammassa. <bold>Abhiññāva kāraṇa</bold>nti āha – ‘‘sacchikiriyāpekkhāya, abhiññākāraṇassa pana siddhiyā pākaṭā’’ti. <bold>Mariyādabaddhā</bold>ti udakamātikāmukhe katā.</paragraph>
<paragraph line="167"><bold>Yuttayānaṃ viya katāya</bold> icchiticchite kāle sukhena paccavekkhitabbattā. <bold>Patiṭṭhākatāyā</bold>ti sampattīnaṃ patiṭṭhābhāvaṃ pāpitāya. <bold>Anuppavattitāyā</bold>ti bhāvanābahulīkārehi anuppavattitāya. <bold>Paricayakatāyā</bold>ti āsevanadaḷhatāya suciraṃ paricayāya. <bold>Susampaggahitāyā</bold>ti sabbaso ukkaṃsaṃ pāpitāya. <bold>Susamāraddhāyā</bold>ti ativiya sammadeva nibbattikatāya. Sesaṃ suviññeyyameva.</paragraph>
<centered line="168">Kāyagatāsatisuttavaṇṇanāya līnatthappakāsanā samattā.</centered>
<subhead line="169">10. Saṅkhārupapattisuttavaṇṇanā</subhead>
<paragraph line="170" number="160"><bold>Saṅkhārupapatti</bold>nti <pageBreak edition="V" number="2.0101" /><pageBreak edition="M" number="2.0317" /> vipākakkhandhasaññitānaṃ saṅkhārānaṃ uppattiṃ, nibbattinti attho. Yasmā avadhāraṇaṃ etasmiṃ pade icchitabbanti, <bold>‘‘saṅkhārānaṃyeva upapatti’’</bold>nti vatvā tena nivattitaṃ dassento, <bold>‘‘na sattassā’’</bold>ti āha. Tena satto jīvo uppajjatīti micchāvādaṃ paṭikkhipati. Evaṃ uppajjanakadhammavasena uppattiṃ dassetvā idāni uppattijanakadhammavasenapi taṃ dassetuṃ, <bold>‘‘puññābhisaṅkhārena vā’’</bold>tiādi vuttaṃ. Tattha kāmesu puññābhisaṅkhārenapi upapatti hoti, sā pana imasmiṃ sutte gahitāti. <bold>Puññābhisaṅkhārena vā</bold>ti <bold>vā</bold>-saddo avuttatthāpekkhaṇavikappattho, avuttatthāpekkhāya pana na āgato ‘‘āneñjābhisaṅkhārenā’’ti. Atha vā upapatti āgatā, evaṃ kiccaṃ āgataṃ, āneñjābhisaṅkhāro panettha sarūpena anāgatopi puññābhisaṅkhāraggahaṇeneva gahitoti daṭṭhabbaṃ. Keci pana ‘‘puññāneñjābhisaṅkhārenā’’ti paṭhanti. <bold>Bhavūpagakkhandhāna</bold>nti sugatibhavūpagānaṃ upādānakkhandhānaṃ.</paragraph>
<paragraph line="171" number="161"><bold>Lokikā vaṭṭanti</bold> kammavaṭṭassa gahaṇato. Bhavūpapattihetubhūtā okappanīyasaddhā catupārisuddhisīlaṃ tādisaṃ buddhavacanabāhusaccaṃ āmisapariccāgo kammassakatāñāṇaṃ kammaphaladiṭṭhi ca ime <bold>saddhādayo</bold> veditabbā. <bold>Ṭhapetī</bold>ti paṇidahanavasena ṭhapeti. Paṇidahatīti hi ayamettha attho. <bold>Patiṭṭhāpetī</bold>ti tattha suppatiṭṭhitaṃ katvā ṭhapeti. <bold>Sahapatthanāyā</bold>ti, ‘‘aho vatāhaṃ…pe… upapajjeyya’’nti evaṃ pavattapatthanāya saha. <bold>Saddhādayovā</bold>ti yathāvuttā saddhādayo eva <bold>pañca dhammā</bold> upapattiyā saṅkharaṇaṭṭhena saṅkhārā, tasmā eva aññehi visiṭṭhabhavūpaharaṇaṭṭhena vihārā nāmāti. <bold>Tasmiṃ ṭhāne</bold>ti tasmiṃ upapattiṭṭhāne.</paragraph>
<paragraph line="172"><bold>Pañcadhammāva</bold> taṃsamaṅgīpuggalo upapattiṃ maggati gavesati etenāti <bold>maggo</bold>. Paṭipajjati etāyāti <bold>paṭipadā</bold>. Cetanā panettha suddhasaṅkhāratāya saddhādiggahaṇeneva gahitā, tasmā avadhāraṇaṃ kataṃ. Upapattipakappanavaseneva pavattiyā patthanāgahaṇeneva tassā gahaṇanti keci. Cittakarayuttagatinibbattanadhammavasena avadhāraṇassa katattā. Cetanā hi nāma kammaṃ, tassā upapattinibbattane vattabbameva natthi, tassā pana kiccakaraṇā saddhādayo patthanā cāti ime dhammā sahakārino bhavūpapattiyā niyāmakā hontīti tatrūpapattiyā pavattantīti tesaṃ maggādibhāvo vutto. Tenāha <pageBreak edition="M" number="2.0318" /><bold>‘‘yassa hī’’</bold>tiādi. Tena saddhā patthanā cāti ubhaye dhammā sahitā <pageBreak edition="V" number="2.0102" /> hutvā kammaṃ visesentā gatiṃ niyamentīti dasseti, paṭisandhiggahaṇaṃ aniyataṃ kevalassa kammassa vasenāti adhippāyo. Kāmañcettha ‘‘kammaṃ katvā’’ti vuttaṃ, kammāyūhanato pana pageva patthanaṃ ṭhapetumpi vaṭṭatiyeva. <bold>Kammaṃ katvā</bold>ti cettha ‘‘tāpetvā bhuñjati, bhutvā sayatī’’tiādīsu viya na kālaniyamo, kammaṃ katvā yadā kadāci patthanaṃ kātuṃ vaṭṭatīti ca idaṃ cārittadassanaṃ viya vuttaṃ. Yathā hi bhavapatthanā yāva maggena na samucchijjati, tāva anuppannābhinavakatūpacitassa kammassa paccayo hotiyeva. Puna tathā visesapaccayo, yathā niyametvā uppāditā. Tena vuttaṃ – <bold>‘‘yassa pañca dhammā atthi, na patthanā tassa gati anibaddhā’’</bold>ti.</paragraph>
<paragraph line="173" number="165"><bold>Sabbasovā</bold>ti ‘‘idaṃ kāḷakaṃ sāmaṃ setaṃ haritaṃ maṇḍalaṃ aparimaṇḍalaṃ caturaṃsaṃ paripuṇṇaṃ khuddakaṃ mahanta’’ntiādinā sabbasova <bold>pākaṭaṃ hoti</bold>.</paragraph>
<paragraph line="174" number="167"><bold>Sundaro</bold>ti kāḷakādidosarahitatāya sobhano. <bold>Ākarasampanno</bold> sampannaākaruppattiyā. <bold>Dhovanādīhī</bold>ti dhovanatāpanamajjanādīhi.</paragraph>
<paragraph line="175" number="168"> Lokadhātūnaṃ satasahassaṃ attano vase vattanato <bold>satasahasso</bold>. Tassa pana tattha obhāsakaraṇaṃ pākaṭanti āha <bold>‘‘ālokapharaṇabrahmā’’</bold>ti. Ayameva nayo heṭṭhā ‘‘sahasso brahmā’’tiādīsupi. <bold>Nikkhena kata</bold>nti nikkhaparimāṇena jambonadena kataṃ. Nikkhaṃ pana vīsatisuvaṇṇanti keci. Pañcavīsatisuvaṇṇanti apare. Suvaṇṇaṃ nāma catudharaṇanti vadanti. <bold>Ghaṭṭanamajjanakkhamaṃ na hoti</bold> parittabhāvato. <bold>Atirekenā</bold>ti pañcasuvaṇṇaatirekena nikkhappamāṇaṃ asampattena. <bold>Vaṇṇavantaṃ pana na hoti</bold> avipulatāya uḷāraṃ hutvā anupaṭṭhānato. Avaṇṇavantatāya eva <bold>pharusadhātukaṃ khāyati. Tāsū</bold>ti tāsu bhūmīsu, yattha sākhā vaḍḍhitvā ṭhitā. <bold>Te</bold>ti suvaṇṇaṅkurā. <bold>Pacitvā</bold>ti tāpetvā. <bold>Sampahaṭṭha</bold>nti samujjalīkatanti āha – <bold>‘‘dhotaghaṭṭitapamajjita’’</bold>nti, tambamattikalepaṃ katvā dhotañceva pāsāṇādinā ghaṭṭitañca eḷakalomādinā pamajjitañcāti attho.</paragraph>
<paragraph line="176"><bold>Etadevā</bold>ti <pageBreak edition="M" number="2.0319" /> ālokaṃ vaḍḍhetvā ettha ālokapharaṇameva. Atha vā yaṃ dibbacakkhupharaṇaṃ, ālokapharaṇampi <bold>etadeva</bold>. Yattakañhi ṭhānaṃ yogī kasiṇālokena pharati; tattakaṃ ṭhānaṃ dibbacakkhuñāṇaṃ phusatīti dibbacakkhupharaṇe dassite ālokapharaṇaṃ dassitamevāti attho. <bold>Sabbatthā</bold>ti sabbasmiṃ ‘‘pharitvā’’ti āgataṭṭhāne. <bold>Avināsentenā</bold>ti asambhinnena.</paragraph>
<paragraph line="177"><bold>Kasiṇapharaṇaṃ</bold><pageBreak edition="V" number="2.0103" /><bold>viyā</bold>ti kasiṇobhāsena pharaṇaṃ viya <bold>dissati</bold> upaṭṭhāti, maṇipabhāpharaṇassa viya brahmaloke dhātupharaṇassa dassitattāti adhippāyo. Sarīrapabhā pana nikkhapabhāsadisāti, <bold>‘‘nikkhopamme sarīrapharaṇaṃ viya dissatī’’</bold>ti vuttaṃ. <bold>Aṭṭhakathā nāma natthī</bold>ti pāḷipadassa atthavaṇṇanāya nāma nicchitāya bhavitabbaṃ, avinicchitāya pana natthi viyāti akathanaṃ nāma aṭṭhakathāya anāciṇṇanti tassa vādaṃ <bold>paṭikkhipitvā</bold>. Yathā hi vattabbaṃ, tathā avatvā ‘‘viyā’’ti vacanaṃ kimatthiyanti adhippāyo. Buddhānaṃ byāmappabhā byāmappadese sabbakālaṃ adhiṭṭhāti viya tassa brahmuno <bold>sarīrapharaṇaṃ</bold> sarīrābhāya pattharaṇaṃ <bold>sabbakālikaṃ. Cattārimāni</bold> itarāni pharaṇāni <bold>avināsetvā</bold> aññamaññamabhinditvā <bold>kathetabbaṃ. Pharaṇapadasseva vevacanaṃ</bold> ‘‘adhimuccaneneva pharaṇa’’nti. <bold>Pattharatī</bold>ti yathāvuttaṃ pharaṇavasena pattharati. <bold>Jānātī</bold>ti adhimuccanavasena jānāti.</paragraph>
<paragraph line="178" number="169"><bold>Ādayo</bold>ti <bold>ādi</bold>-saddena subhe saṅgaṇhāti. <bold>Ābhā</bold>ti dutiyajjhānabhūmike deve ekajjhaṃ gahetvā sādhāraṇato vuttaṃ. Tato <bold>subhā</bold>ti tatiyajjhānabhūmike. Tenāha – <bold>‘‘pāṭiyekkā devā natthī’’</bold>tiādi. Sādhāraṇato katāyapi patthanāya jhānaṅgaṃ parittaṃ bhāvitañce, parittābhesu upapatti hoti, majjhimañce, appamāṇābhesu, paṇītañce, ābhassaresu upapatti hotīti daṭṭhabbaṃ. <bold>Subhā</bold>ti etthāpi eseva nayo. Heṭṭhā vuttanayeneva suviññeyyoti āha – <bold>‘‘vehapphalādivārā pākaṭāyevā’’</bold>ti.</paragraph>
<paragraph line="179"><bold>Kāmāvacaresu nibbattatū</bold>tiādinā saddhādīnaṃ ajjhānavipassanānaṃ kathaṃ tadadhiṭṭhānaṃ hotīti āsaṅkati. Itaro saddhādīnaṃ ajjhānasabhāvattepi jhānavipassanānaṃ adhiṭṭhānaṃ nissayapaccayādivasena sappaccayattā brahmalokūpapattiṃ nibbānañca āvahantīti dassento, <bold>‘‘ime pañca dhammā’’</bold>tiādimāha <pageBreak edition="M" number="2.0320" />. Tattha <bold>sīla</bold>nti sambhārasīlaṃ. Anāgāmī samucchinnaorambhāgiyasaṃyojano samāno sace sabbaso upapattiyo atikkamituṃ na sakkoti, ariyabhūmīsu eva nibbattati yathūpacitajhānakammunāti āha – <bold>‘‘anāgāmi…pe… nibbattatī’’</bold>ti. <bold>Uparimagga</bold>nti aggamaggaṃ bhāvetvā. <bold>Āsavakkhaya</bold>nti sabbaso āsavānaṃ khayaṃ pahānaṃ pāpuṇāti. Sesaṃ suviññeyyameva.</paragraph>
<centered line="180">Saṅkhārupapattisuttavaṇṇanāya līnatthappakāsanā samattā.</centered>
<centered line="181">Niṭṭhitā ca anupadavaggavaṇṇanā.</centered>
</body>
</document>