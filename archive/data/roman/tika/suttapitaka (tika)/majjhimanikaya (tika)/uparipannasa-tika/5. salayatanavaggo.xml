<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0203t.tik4.xml</normativeSource>
    <archivePath>roman/tika/suttapitaka (tika)/majjhimanikaya (tika)/uparipannasa-tika/5. salayatanavaggo.xml</archivePath>
    <baseFileName>5. salayatanavaggo</baseFileName>
    <titlePath>5. Saḷāyatanavaggo - Uparipaṇṇāsa-ṭīkā - Majjhimanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">5. Saḷāyatanavaggo</chapter>
    <subhead line="2">1. Anāthapiṇḍikovādasuttavaṇṇanā</subhead>
    <paragraph line="3" number="383"><bold>Adhimattagilāno</bold>ti <pageBreak edition="Vipassana Research Institut" number="2.0197" /><pageBreak edition="Myanmar" number="2.0417" /> adhikāya mattāya maraṇassa āsannatāya ativiya gilānoti attho. Tenāha <bold>‘‘maraṇaseyyaṃ upagato’’</bold>ti. <bold>Akhaṇḍaṃ akāsi</bold> gahapatino satthari paramapemattā. <bold>Yattakaṃ cassā</bold>ti, ‘‘sakiṃ vā dvikkhattuṃ vā’’ti vuttaṃ yattakaṃ assa gahapatissa.</paragraph>
    <paragraph line="4" number="384"><bold>Osakkantī</bold>ti parihāyanti. <bold>Ottharantī</bold>ti abhibhavanti. Usmā nāma kammajatejodhātu, sā saha jīvitindriyanirodhā pariyādiyati, yāva tā āyuusmā vattanti, tāva maraṇantikā vedanā vattanteva viññāṇassa aniruddhattā. Tenāha <bold>‘‘yāva usmā’’</bold>tiādi.</paragraph>
    <paragraph line="5" number="385"><bold>Tīhi gāhehī</bold>ti taṇhāmānadiṭṭhiggāhehi. <bold>Paṭibāhituṃ</bold> vikkhambhetuṃ. <bold>Cakkhuṃ tīhi gāhehi na gaṇhissāmī</bold>ti mānaggāhapaṭikkhepamukhena cakkhusmiṃ aniccānupassanāti dasseti. Aniccānupassanāya hi sati appatiṭṭho mānaggāho, dukkhānupassanāya sati appatiṭṭho taṇhāggāho, anattānupassanāya sati appatiṭṭho diṭṭhiggāhoti, gāho ca nāma oḷāriko, tasmiṃ vigatepi nikanti tiṭṭheyyāti taṃ vijahāpetukāmena, – ‘‘na ca me cakkhunissitaṃ viññāṇaṃ bhavissatī’’ti vuttanti āha – <bold>‘‘viññāṇañcāpi me cakkhunissitaṃ na bhavissatī’’</bold>ti. <bold>Sabbaṃ kāmabhavarūpa</bold>nti kāmabhūmipariyāpannaṃ sabbaṃ rūpakkhandhamāha – ‘‘kāmarūpabhavarūpa’’nti vā pāṭho. So yutto imassa vārassa eva anavasesapañcavokārabhavapariyāpannato. Tathā hi upari catuvokārabhavo anavasesato vutto.</paragraph>
    <paragraph line="6" number="386"><bold>Idhaloka</bold>nti ettha saṅkhāralokavisayoti adhippāyena, <bold>‘‘vasanaṭṭhānaṃ vā’’</bold>tiādi vuttaṃ, tañca kho paṭhamadutiyavārehi idhaloko gahitoti katvā. Paṭhamadutiyavārehi pana idhaloko <pageBreak edition="Vipassana Research Institut" number="2.0198" /> paralokoti vibhāgena vinā pañcavokārabhavo gahito; tathā tatiyavāre pañcavokārabhavo catuvokārabhavo ca gahitoti puna diṭṭhadhammasamparāyavasena taṃ vibhajitvā dassetuṃ, <bold>‘‘na idhaloka’’</bold>ntiādi vuttaṃ <pageBreak edition="Myanmar" number="2.0418" />. Idhalokanti ca sattasaṅkhāravaseneva gahitaṃ. Sabbampi saṅkhāravasena pariggahetvā dassetuṃ, <bold>‘‘yampi me diṭṭha’’</bold>ntiādi vuttanti keci. <bold>Aparitassanatthaṃ</bold> taṇhāparitassanāya anuppādanatthaṃ. Yassa diṭṭhadhammoti vuccati, tassa pana abhāvato, <bold>‘‘manussalokaṃ ṭhapetvā sesā paralokā nāmā’’</bold>ti vuttaṃ. Yesaṃ pana ‘‘idhaloka’’nti iminā sattalokassapi gahaṇaṃ icchitaṃ. Tesaṃ matena, ‘‘manussalokaṃ ṭhapetvā’’ti yojanā.</paragraph>
    <paragraph line="7" number="387"><bold>Allīyasī</bold>ti attabhāve bhogesu ca apekkhaṃ karosīti attho. <bold>Evarūpī</bold>ti yādisī tadā dhammasenāpatinā kathitā, evarūpī. <bold>Dhammakathā na sutapubbā</bold>ti yathākathitākārameva sandhāya paṭikkhepo, na sukhumagambhīrasuññatāpaṭisaṃyuttatāsāmaññaṃ. Tenāha <bold>‘‘evaṃ panā’’</bold>tiādi.</paragraph>
    <paragraph line="8"><bold>Mayā gatamaggameva anugacchasī</bold>ti dānamayapuññabhāvasāmaññaṃ gahetvā vadati, na bodhisattadānabhūtaṃ dānapāramitaṃ. <bold>Na paṭibhātī</bold>ti ruccanavasena citte na upatiṭṭhati. Tenāha <bold>‘‘na ruccatī’’</bold>ti. Tathā hesa vaṭṭābhiratoti. Ujumaggāvahā vipassanā bhagavatā panassa kathitapubbā.</paragraph>
    <paragraph line="9" number="388"> Esitaguṇattā esiyamānaguṇattā ca isi, asekkhā sekkhā kalyāṇaputhujjanā ca, isīnaṃ saṅgho, tena nisevitanti <bold>isisaṅghanisevitaṃ</bold>. Kāmaṃ tassa vihārassa gandhakuṭipāsādakūṭāgārādivasena nisīdananipajjanāya rukkhalatādivasena bhūmisayādivasena ca anaññasādhāraṇā mahatī ramaṇīyatā attheva, sā pana gehassitabhāvena ariyānaṃ cittaṃ tathā na toseti; yathā ariyānaṃ nisevitabhāvenāti āha – <bold>‘‘paṭhamagāthāya jetavanassa vaṇṇaṃ kathetvā’’</bold>ti. Tenāha bhagavā – ‘‘yattha arahanto viharanti, taṃ bhūmirāmaṇeyyaka’’nti (dha. pa. 98; theragā. 991; saṃ. ni. 1.261). Apacayagāminī cetanā sattānaṃ suddhimāvahatīti āha – <bold>‘‘kammanti maggacetanā’’</bold>ti. Catunnaṃ ariyasaccānaṃ viditakaraṇaṭṭhena kilesānaṃ vikkhambhanaṭṭhena ca <bold>vijjā,</bold> maggasammādiṭṭhīti āha – <bold>‘‘vijjāti maggapaññā’’</bold>ti. <bold>Samādhipakkhiko dhammo</bold> nāma sammāvāyāmasatisamādhayo. Tathā hi vijjābhāgiyo samādhipi samādhipakkhiko. Sīlaṃ tassa atthīti <bold>sīla</bold>nti āha – <bold>‘‘sīle patiṭṭhitassa jīvitaṃ uttama’’</bold>nti. <bold>Diṭṭhisaṅkappo</bold>ti sammāsaṅkappo. Tattha sammāsaṅkappassa upakārakabhāvena vijjābhāgo <pageBreak edition="Myanmar" number="2.0419" />. Tathā <pageBreak edition="Vipassana Research Institut" number="2.0199" /> hi so paññākkhandhasaṅgahitoti vuccati, yathā sammāsaṅkappo paññākkhandhena saṅgahito, evaṃ vāyāmasatiyo samādhikkhandhasaṅgahitāti. Tenāha – <bold>‘‘dhammoti vāyāmasatisamādhayo’’</bold>ti. ‘‘Dhammo’’ti hi idha sammāsamādhi adhippeto, – ‘‘evaṃ dhammā te bhagavanto ahesu’’ntiādīsu (dī. ni. 2.13; ma. ni. 3.198; saṃ. ni. 5.378) viya. <bold>Vācākammantājīvā</bold>ti sammāvācākammantājīvā maggapariyāpannā eva, te sabbepi gahitāti. Tenāha – <bold>‘‘etena aṭṭhaṅgikena maggenā’’</bold>ti.</paragraph>
    <paragraph line="10"><bold>Upāyenā</bold>ti yena vidhinā ariyamaggo bhāvetabbo, tena <bold>samādhipakkhiyaṃ</bold> vipassanādhammañceva maggadhammañca. ‘‘Ariyaṃ vo, bhikkhave, sammāsamādhiṃ desessāmi saupanisaṃ saparikkhāra’’nti (ma. ni. 3.136) hi vacanato sammāsamādhiādayo maggadhammāpi samādhipakkhiyā. <bold>Vicineyyā</bold>ti vīmaṃseyya, bhāveyyāti attho. <bold>Tatthā</bold>ti hetumhi bhummavacanaṃ. Ariyamaggahetukā hi sattānaṃ visuddhi. Tenāha – <bold>‘‘tasmiṃ ariyamagge visujjhatī’’</bold>ti. <bold>Pañcakkhandhadhammaṃ vicineyya,</bold> pañcupādānakkhandhe vipasseyya. Tesu hi vipassiyamānesu vipassanā ukkaṃsagatā. Yadaggena dukkhasaccaṃ pariññāpaṭivedhena paṭivijjhīyati, tadaggena samudayasaccaṃ pahānapaṭivedhena nirodhasaccaṃ sacchikiriyāpaṭivedhena, maggasaccaṃ bhāvanāpaṭivedhena paṭivijjhīyati, evaṃ accantavisuddhiyā sujjhati. Tenāha – <bold>‘‘evaṃ tesu catūsu saccesu visujjhatī’’</bold>ti. Idhāpi nimittatthe bhummavacanaṃ. Saccesu vā paṭivijjhiyamānesūti vacanaseso.</paragraph>
    <paragraph line="11"><bold>Avadhāraṇavacana</bold>nti vavatthāpanavacanaṃ, avadhāraṇanti attho. <bold>Sāriputtovā</bold>ti ca avadhāraṇaṃ tassa sāvakabhāvato sāvakesu sāriputtova seyyoti imamatthaṃ dīpeti. <bold>Kilesaupasamenā</bold>ti iminā mahātherassa tādiso kilesūpasamoti dasseti, yassa sāvakassa visaye paññāya pāramippatti ahosi. Yadi evaṃ – ‘‘yopi pāraṅgato bhikkhu, etāvaparamo siyā’’ti idaṃ kathanti? Tesaṃ tesaṃ buddhānaṃ sāsane paññāya pāramippattasāvakavasenetaṃ vuttanti daṭṭhabbaṃ. Atha vā – ‘‘natthi vimuttiyā nānatta’’nti (dī. ni. ṭī. 3.141; vibha. mūlaṭī. suttantabhājanīyavaṇṇanā) vacanato sāvakehi vimuttipaññāmattaṃ sandhāyetaṃ vuttaṃ. Tenāha – <bold>‘‘pāraṅgatoti nibbānaṃ gato’’</bold>tiādi. Sesaṃ suviññeyyameva.</paragraph>
    <centered line="12">Anāthapiṇḍikovādasuttavaṇṇanāya līnatthappakāsanā samattā.</centered>
    <subhead line="13">2. Channovādasuttavaṇṇanā</subhead>
    <paragraph line="14" number="389"><bold>Channo</bold>ti <pageBreak edition="Vipassana Research Institut" number="2.0200" /><pageBreak edition="Myanmar" number="2.0420" /> idaṃ tassa nāmanti āha <bold>‘‘evaṃnāmako thero’’</bold>ti. Yassa pana satthārā parinibbānakāle brahmadaṇḍo āṇatto, ayaṃ so na hotīti dassento āha – <bold>‘‘na abhinikkhamanaṃ nikkhantatthero’’</bold>ti, lokanāthassa abhinikkhamanakāle kapilapurato nikkhantoti attho. <bold>Gilānapucchakā</bold>ti gilānassa pucchanakā, gilānabhāvassa avatthaṃ sotukāmāti attho. Sasanato hiṃsanato <bold>sattha</bold>nti āha <bold>‘‘jīvitahārakasattha’’</bold>nti.</paragraph>
    <paragraph line="15" number="390"> Upavajjaṃ etassa natthīti <bold>anupavajjaṃ,</bold> karajakāyaṃ katvā āyatiṃ uppattirahitanti attho. Tenāha <bold>‘‘anuppattika’’</bold>nti.</paragraph>
    <paragraph line="16" number="391"><bold>Khayavayaṃ ñatvā</bold>ti saṅkhāragataṃ khaṇabhaṅgaṃ netvā ñāṇena yāthāvato ñatvā. <bold>Netaṃ mamā</bold>ti dukkhato samanupassanā saṅkhāresu diṭṭhesu mamaṃkārābhāvato. <bold>Nesohamasmī</bold>ti aniccato samanupassanā aniccato tesu diṭṭhesu ahaṃkārābhāvato. <bold>Na meso attā</bold>ti anattato samanupassanā anattato tesu diṭṭhesu attaggāhābhāvatoti āha – <bold>‘‘netaṃ mama…pe… attāti samanupassāmī’’</bold>ti.</paragraph>
    <paragraph line="17" number="393"><bold>Tasmā puthujjano</bold>ti yasmā ariyo sabbaso pariññātavatthuko dukkhavedanaṃ adhivāsetuṃ asakkonto nāma natthi, tasmā puthujjano, kevalaṃ pana adhimāneneva – ‘‘nābhikaṅkhāmi jīvitaṃ, pariciṇṇo me satthā, nirodhaṃ disvā’’ti vadatīti adhippāyo. <bold>Idampī</bold>ti idampi, ‘‘nissitassa calita’’ntiādi. Taṇhānissitabhāvena hi āyasmā channo māraṇantikaṃ vedanaṃ adhivāsetuṃ asakkonto ito cito parivattanto calati vipphandati, tasmā ‘‘nissitassa calita’’ntiādi manasikātabbaṃ, tena idaṃ sabbaṃ taṃ vipphanditaṃ na bhavissatīti adhippāyo. <bold>Kappa</bold>saddo kālapariyāyopi hoti, na kālavisesavācako evāti āha – <bold>‘‘niccakappanti niccakāla’’</bold>nti. Yathā appahīnataṇhādiṭṭhiko puggalo taṃnissito allino, evaṃ tāhipi nissito amuttabhāvatoti āha – <bold>‘‘taṇhādiṭṭhīhi nissitassā’’</bold>ti. <bold>Calita</bold>nti yathā yathā asamāraddhāya sammāpaṭipattiyā ādīnavavasena calantaṃ pana yasmā ariyassa vinaye virūpaṃ calitaṃ nāma hoti, tasmā āha – <bold>‘‘vipphanditaṃ hotī’’</bold>ti. Tādise pana <pageBreak edition="Myanmar" number="2.0421" /> papañcavikkhambhanavasena cittassa calite <pageBreak edition="Vipassana Research Institut" number="2.0201" /> asati bhāvanāya vīthipaṭipannatāya kilesapaṭippassaddhi eva hotīti āha ‘‘calite asati passaddhī’’ti. Tena vuttaṃ – <bold>‘‘kilesapassaddhi nāma hotī’’</bold>ti.</paragraph>
    <paragraph line="18">Bhavantaraṃ disvā namanaṭṭhena <bold>nati</bold>. Tenāha – <bold>‘‘natiyā asatīti bhavatthāya ālayanikantipariyuṭṭhānesu asatī’’</bold>ti. <bold>Paṭisandhivasena āgati nāmā</bold>ti paṭisandhiggahaṇavasena bhavantarato idheva āgamanaṃ nāma, <bold>cutivasena</bold> cavanavasena ito bhavantarassa <bold>gamanaṃ nāma na hoti</bold> āgatigatiyā asati katūpacitassapi kammassa uppattiparikappavasena pavattiyā abhāvato. <bold>Cavanavasenā</bold>ti nibbattabhavato cavanavasena <bold>cuti,</bold> āyatiṃ upapajjanavasena upapāto na hoti. Yato gati āgati cavanaṃ upapāto na hoti, tato eva nevidha, na huraṃ, na ubhayamantarena, kāyassa gatiyā āgatiyā ca abhāvato sabbaso cutūpapāto natthi; tena na idhaloke ṭhitoti vattabbo. Na paraloke ṭhitoti vattabbo, na ubhayamantarena ṭhitoti vattabbo. Tenāha <bold>‘‘nayidha loke’’</bold>tiādi. Tattha idhalokaparalokavinimuttassa saṃsaraṇapadesassa abhāvato, ‘‘na ubhayamantarenā’’ti vuttoti ubhayapariyāpanno na hotīti paṭikkhipanto, <bold>‘‘na ubhayattha hotī’’</bold>ti āha. <bold>Ayameva anto</bold>ti yo idhaloke paraloke ca abhāvo avijjamānatā anuppajjanaṃ, ayameva sakalassa dukkhamūlassa anto pariyosānaṃ.</paragraph>
    <paragraph line="19" number="394"><bold>Kaṇṭhanāḷiṃ chindī</bold>ti nāḷiṃ chindituṃ ārabhi. <bold>Tasmiṃ</bold> chindituṃ āraddhakkhaṇe chedo ca vattati; <bold>maraṇabhayañca okkami</bold> avītarāgabhāvato, tato eva <bold>gatinimittaṃ upaṭṭhāti</bold>. ‘‘Sopi nāma sabrahmacārīnaṃ anupavajjataṃ byākaritvā sarāgamaraṇaṃ marissatī’’ti saṃviggamānaso <bold>saṅkhāre</bold> aniccādivasena <bold>pariggaṇhanto. Arahattaṃ patvā</bold>ti pubbe bahuso vipassanāya udayabbayañāṇaṃ pāvitattā tāvadeva arahattaṃ patvā arahattaphalapaccavekkhaṇānantaraṃ kaṇṭhanāḷicchedapaccayā jīvitanirodhena <bold>samasīsī hutvā parinibbāyi</bold>. Na hi antimabhavikassa arahattaṃ appatvā jīvitantarāyo hoti. <bold>Therassā</bold>ti āyasmato channattherassa. <bold>Byākaraṇenā</bold>ti hetumhi karaṇavacanaṃ ‘‘byākaraṇena hetunā’’ti. Tannimittañhi thero vīriyaṃ <pageBreak edition="Myanmar" number="2.0422" /> paggaṇhanto vipassanaṃ ussukkāpeti. <bold>Iminā</bold>ti, ‘‘atthi, bhante’’tiādivacanena. <bold>Thero</bold>ti āyasmā sāriputtatthero. <bold>Pucchatī</bold>ti, bhante, tathā kulasaṃsaggapasuto kathaṃ parinibbāyissatīti pucchati. ‘‘Pubbe kulesu saṃsaṭṭhavihārī’’ti sabrahmacārīnaṃ paññātassapi <bold>imasmiṃ</bold> ‘‘honti hete sāriputtā’’tiādinā bhagavato vutta-<bold>ṭṭhāne asaṃsaṭṭhabhāvo pākaṭo ahosi</bold>. Pakkampi nipakkaṃ viya sammāpaṭipajjamānāpi keci asaññatā upaṭṭhahanti. Sesaṃ suviññeyyameva.</paragraph>
    <centered line="20">Channovādasuttavaṇṇanāya līnatthappakāsanā samattā.</centered>
    <subhead line="21">3. Puṇṇovādasuttavaṇṇanā</subhead>
    <paragraph line="22" number="395"> Anantarasutte <pageBreak edition="Vipassana Research Institut" number="2.0202" /> ‘‘paṭisallānāti phalasamāpattito’’ti vuttaṃ, tattha dhammasenāpatino ariyavihārassa adhippetattā, idha pana akatakiccassa paṭisallānaṃ nāma kāyavivekoti āha – <bold>‘‘paṭisallānāti ekībhāvā’’</bold>ti. ‘‘Cakkhuviññeyyā rūpā’’ti panettha viññeyyarūpaṃ vijānantassa dvārabhūtaṃ cakkhunti ubhayaṃ ajjhattikaṃ bāhirañca āyatanaṃ abhinanditādisāmaññena <bold>tañce</bold>ti ettha <bold>taṃ</bold>-saddena ekajjhaṃ paccāmaṭṭhanti āha – <bold>‘‘tañceti taṃ cakkhuñceva rūpañcā’’</bold>ti. Yaṃ panettha viññeyyasaddena jotitaṃ viññāṇaṃ taṃ sampayuttadhammāti tadubhayaṃ, ‘‘manoviññeyyā dhammā’’ti padena kathitamevāti idha na gahitaṃ. Esa nayo sesesupi. <bold>Samodhānenā</bold>ti sahāvaṭṭhānena, cittena nandiyā taṇhāya saha pavattiyā cittasahuppattiyāti attho. Tenāha – ‘‘uppajjati nandī’’ti. <bold>Pañcakkhandhadukkhassa samodhāna</bold>nti pañcakkhandhasaṅkhātassa dukkhasaccassa paccavokāre sahappavatti hoti. Yasmā dukkhaṃ uppajjamānaṃ channaṃ dvārānaṃyeva vasena uppajjati, tathā samudayoti, tasmā āha – <bold>‘‘iti chasu dvāresū’’</bold>tiādi. Kilesavaṭṭassa kammavaṭṭassa vipākavaṭṭassa ca kathitattā āha – <bold>‘‘vaṭṭaṃ matthakaṃ pāpetvā dassetī’’</bold>ti. <bold>Dutiyanaye</bold>ti ‘‘santi ca kho’’tiādinā vutte dutiye desanānaye. <bold>Pāṭiyekko anusandhī</bold>ti na yathānusandhi nāpi ajjhāsayānusandhīti adhippāyo, pucchānusandhissa pana idha sambhavo eva natthīti. <bold>Sattasu ṭhānesū</bold>ti akkosane paribhāsane pāṇippahāre leḍḍuppahāre daṇḍappahāre satthappahāre jīvitāvoropaneti imesu sattasu. ‘‘Bhaddakā vatime’’tiādinā khantipaṭisaṃyuttaṃ <bold>sīhanādaṃ nadāpetuṃ</bold>.</paragraph>
    <paragraph line="23" number="396"><bold>Caṇḍā</bold>ti <pageBreak edition="Myanmar" number="2.0423" /> kodhanā, tena dūsitacittatāya duṭṭhāti vuttā. <bold>Kibbisā</bold>ti pāpā. <bold>Pharusā</bold>ti īsakampi pasādasinehābhāvena luddā. Pharusavacanatāya vā <bold>pharusā,</bold> tathābhūtā pana luddā nāma honti, tasmā vuttaṃ <bold>‘‘kakkhaḷā’’</bold>ti. <bold>Idañca te</bold>ti, ‘‘hatthacchedaṃ nāsikaccheda’’nti evamādiṃ idañca aniṭṭhaṃ karissāmāti bhayadassanena tajjessanti.</paragraph>
    <paragraph line="24"><bold>Ghaṭikamuggarenā</bold>ti daṇḍānaṃ kira aggapasse ghaṭākāraṃ dassenti, tena so ‘‘ghaṭikamuggaro’’ti vuccati. <bold>Ekatodhārādinā</bold> satthena karavālakhaggādinā. <bold>‘‘Indriyasaṃvarādīnaṃ etaṃ nāma’’</bold>nti vatvā yattha yattha indriyasaṃvarādayo ‘‘damo’’ti vuttā, taṃ pāṭhapadesaṃ dassento <bold>‘‘saccenā’’</bold>tiādimāha <pageBreak edition="Vipassana Research Institut" number="2.0203" />. Manacchaṭṭhāni indriyāni dameti saṃvaretīti <bold>indriyasaṃvaro,</bold> damo. Rāgādipāpadhamme dameti upasametīti <bold>damo,</bold> paññā. Pāṇātipātādikammakilese dameti upasameti vikkhambhetīti <bold>damo</bold> uposatho. Byāpādavihesādike dameti vinetīti <bold>damo</bold>ti āha – <bold>‘‘imasmiṃ pana sutte khanti ‘damo’ti veditabbā’’</bold>ti. <bold>Upasamoti tasseva</bold> damassa <bold>vevacanaṃ,</bold> tasmā damo ca so byāpādādīnaṃ vinayanaṭṭhena tesaṃyeva upasamanaṭṭhena upasamo cāti <bold>damūpasamo,</bold> adhivāsanakhanti.</paragraph>
    <paragraph line="25" number="397"> Tattha khantiyaṃ katādhikāro taṃ janapadaṃ gantvā mahājanassa avassayo hoti, tasmā tadassa apadānaṃ samudāgamato paṭṭhāya vibhāvetuṃ, <bold>‘‘ko panesa puṇṇo’’</bold>tiādi āraddhaṃ. <bold>Etthā</bold>ti etasmiṃ sunāparantajanapade. <bold>Asappāyavihāra</bold>nti bhāvanābhiyogassa na sappāyaṃ vihāraṃ.</paragraph>
    <paragraph line="26"><bold>Dve bhātaro</bold>ti avibhattasāpateyyā avibhattavohārasaṃyogā. Tenāha <bold>‘‘tesū’’</bold>tiādi. <bold>Janapadacārikaṃ caranto</bold> bhaṇḍaṃ gahetvā janapadesu vikkayaṃ karonto.</paragraph>
    <paragraph line="27">‘‘Buddhapūjaṃ dhammapūjaṃ saṅghapūjaṃ karissāmā’’ti <bold>tanninnā. Aṭṭhimiñjaṃ āhacca aṭṭhāsī</bold>ti, ‘‘buddho’’ti vacanaṃ assutapubbaṃ sotapathaṃ upagataṃ anappakaṃ pītisomanassaṃ samuṭṭhāpentaṃ pītisamuṭṭhānapaṇītarūpehi chavicammādīni chinditvā aṭṭhimiñjaṃ āhacca aṭṭhāsi. <bold>Vissajjita</bold>nti vikkiṇanavasena viniyojitaṃ. <bold>Kammaṭṭhānaṃ na upaṭṭhātī</bold>ti bhāvanāvīthiṃ na otarati. <bold>Mayhaṃ asappāyo</bold>ti mayhaṃ kammaṭṭhānabhāvanāya sappāyo upakāro na hoti.</paragraph>
    <paragraph line="28"><bold>Koci</bold><pageBreak edition="Myanmar" number="2.0424" /><bold>caṅkamituṃ samattho nāma natthi</bold> mahatā samuddavīcisaddena upaddutattā bhāvanāmanasikārassa anabhisambhuṇanato. Tenāha <bold>‘‘samuddavīciyo’’</bold>tiādi. <bold>So</bold>ti makuḷavihāro.</paragraph>
    <paragraph line="29"><bold>Uttamajavena gacchamānā</bold> yathādhippetaṃ maggaṃ atikkamitvā <bold>aññataraṃ dīpakaṃ pāpuṇi</bold>.</paragraph>
    <paragraph line="30"><bold>Uppādikaṃ uṭṭhāpetvā</bold>ti mahāvātamaṇḍalasamuṭṭhāpanena tasmiṃ padese mahāsamuddaṃ saṃkhobhento mahantaṃ uppādaṃ uṭṭhapetvā.</paragraph>
    <paragraph line="31">Thero, ‘‘amhe āvajjeyyāthā’’ti kaniṭṭhassa vacanaṃ saritvā antarantarā āvajjeti, tasmā <pageBreak edition="Vipassana Research Institut" number="2.0204" /> tadāpi āvajjeti, taṃ sandhāya vuttaṃ – <bold>‘‘tasmiṃyeva khaṇe āvajjitvā’’</bold>ti. <bold>Sammukhe</bold>ti sīsaṭṭhāne. <bold>Paṭivedesu</bold>nti pavedesuṃ, upāsakā mayanti paṭijāniṃsu. <bold>Iminā</bold>ti iminā mayhaṃ pariccattakoṭṭhāsena. <bold>Maṇḍalamāḷa</bold>nti muṇḍamaṇḍalamāḷasadisaṃ paṭissayaṃ. <bold>Paricārakā</bold>ti avasesagāmino.</paragraph>
    <paragraph line="32">Saccabandhassa okāsaṃ karonto <bold>‘‘ekūnapañcasatāna’’</bold>nti āha. <bold>Taṃ divasaṃ…pe… aggahesi,</bold> tena so thero paṭhamaṃ salākaṃ gaṇhantānaṃ etadagge ṭhapito.</paragraph>
    <paragraph line="33"><bold>Vāṇijagāmaṃ gantvā</bold>ti vāṇijagāmasamīpaṃ gantvā. <bold>Buddhakolāhala</bold>nti buddhānaṃ upagamma sattānaṃ uppajjanakutūhalaṃ.</paragraph>
    <paragraph line="34"><bold>Mahāgandhakuṭiyaṃyevā</bold>ti jetavanamahāvihāre mahāgandhakuṭiyaṃyeva. <bold>Paricaritabba</bold>nti upaṭṭhātabbaṃ.</paragraph>
    <paragraph line="35"><bold>Gandhakaṭṭhānī</bold>ti candanaagarusalaḷādīni sugandhakaṭṭhāni. Sesaṃ suviññeyyamevāti.</paragraph>
    <centered line="36">Puṇṇovādasuttavaṇṇanāya līnatthappakāsanā samattā.</centered>
    <subhead line="37">4. Nandakovādasuttavaṇṇanā</subhead>
    <paragraph line="38" number="398"><bold>Saṅghassa</bold><pageBreak edition="Vipassana Research Institut" number="2.0205" /><bold>bhāraṃ akāsi</bold> upāyena nandakattherassa ovādena vinetabbānaṃ bhikkhunīnaṃ vinayatthaṃ. Tenāha <bold>‘‘imaṃ panā’’</bold>tiādi. Pariyāyati <pageBreak edition="Myanmar" number="2.0425" /> pavattatīti <bold>pariyāyo,</bold> paṭipāṭīti āha – <bold>‘‘pariyāyenāti vārenā’’</bold>ti. <bold>Assā</bold>ti nandakattherassa. <bold>Vadāpesi</bold> aññehi attano anokāsabhāvaṃ. <bold>Pariyāyena ovadantī</bold>ti ovadituṃ samatthā bhikkhuniyo vārena ovadanti. Idaṃ pariyāyena ovadanaṃ. <bold>Cittaṃ ekaggaṃ hoti pasīdati</bold> pubbacariyasiddhena gāravabahumānena gehassitapemavasena.</paragraph>
    <paragraph line="39"><bold>Gotamī</bold>ti mahāpajāpatigotamī. <bold>Seṭṭhissā</bold>ti bārāṇasiseṭṭhino.</paragraph>
    <paragraph line="40"><bold>Te</bold>ti paccekabuddhe. <bold>Kiṃ nu khoti pucchi</bold> ciratarakālaṃ puññakiriyāya paribhāvitasantānatāya, paccekabuddhesu ca gāravabahumānatāya. <bold>Duggatehipi sakkā kātu</bold>nti duggatehipi yathāvibhavaṃ katā kuṭi tumhākaṃ vasituṃ sakkāti pucchi.</paragraph>
    <paragraph line="41"><bold>Hatthakammaṃ dethā</bold>ti hatthakammaṃ katvā dethāti attho. <bold>Ānisaṃsaṃ ācikkhitvā</bold>ti ‘‘tādisānaṃ mahesīnaṃ kataṃ veyyāvaccaṃ amhākampi dīgharattaṃ hitāya hoti. Āvāsadānañca nāma mahapphalaṃ mahānisaṃsaṃ nibbattaṭṭhāne mahāsampattiāvahaṃ bhavissatī’’tiādinā ānisaṃsaṃ ācikkhitvā. <bold>Gāḷhena ovādena tajjetvā</bold>ti, ‘‘imesu nāma karontesu tvaṃ kasmā na karosi, mama jeṭṭhakadāsassa bhariyabhāvaṃ na jānāsi. Sabbehipi kariyamānassa hatthakammassa akaraṇe tuyhaṃ idañcidañca dukkhaṃ āgamissatī’’ti bhayena tajjetvā. <bold>Sataṃ sataṃ hutvā</bold>ti sataṃ sataṃ dāsaputtā ekajjhaṃ hutvā ekañca ekañca kuṭiṃ katvā adāsi. <bold>Caṅkamanādiparivāra</bold>nti caṅkamanarattiṭṭhānadivāṭṭhānabhojanādiparivāraṭṭhānasahitaṃ. <bold>Jaggitvā</bold> upaṭṭhāpetvā. <bold>Vissajjāpesī</bold>ti pariccajāpesi. <bold>Parivattāpetvā</bold>ti cetāpetvā. <bold>Ticīvarānī</bold>ti sahassagghanikāni ticīvarāni katvā adāsi. <bold>Kālena kāla</bold>nti kāle kāle, kismiñci kāleti attho. <bold>Rajje ṭhitassā</bold>ti sabbabhūtūpakārarajje ṭhitassa.</paragraph>
    <paragraph line="42"><bold>Nandakattheropī</bold>ti tadā jeṭṭhakadāso etarahi nandakatthero pabbajitvā arahattaṃ patto. <bold>Jeṭṭhakadāsidhītā <pageBreak edition="Vipassana Research Institut" number="2.0206" /> …pe… aggamahesiṭṭhāne ṭhitā</bold>ti mahāpajāpatigotamiṃ sandhāya vadati. <bold>Ayamāyasmā nandako</bold>ti ayameva samudāgamato āyasmā nandakatthero. <bold>Etāva tā bhikkhuniyo</bold>ti etāvatā samudāgamato pañcasatā bhikkhuniyo.</paragraph>
    <paragraph line="43" number="399"><bold>Hetunā</bold>ti <pageBreak edition="Myanmar" number="2.0426" /> ñāyena aviparītapaṭipattiyā. Pubbabhāgā hi purimā purimā paṭipadā pacchimāya kāraṇaṃ. <bold>Yāthāvasarasato diṭṭha</bold>nti yathābhūtasabhāvato paccakkhaṃ viya.</paragraph>
    <paragraph line="44" number="401"><bold>Taṃ sabhāvaṃ taṃsabhāva</bold>nti tassā vedanāya paccayabhāvena anurūpaṃ.</paragraph>
    <paragraph line="45" number="403"><bold>Paṭhamataraṃyeva aniccā</bold>ti tassāpi chāyāya aniccabhāvo paṭhamataraṃyeva siddho. Na hi kadāci aniccaṃ nissāya pavattaṃ kiñci niccaṃ nāma atthīti.</paragraph>
    <paragraph line="46" number="404"><bold>Anupahanitvā</bold>ti avināsetvā. Kathaṃ pana maṃsakāyaṃ cammakāyañca avināsetvā itaresaṃ kantanaṃ hotīti byatirekamukhena dassetuṃ, <bold>‘‘tatthā’’</bold>tiādi vuttaṃ. <bold>Cammaṃ alliyāpento</bold>ti camme laggāpento cammapaṭibaddhaṃ karonto. <bold>Cammaṃ baddhaṃ katvā</bold>ti vivarakāle na phālento cammabaddhe katvā. <bold>Evaṃ akatvā</bold>ti evaṃ maṃsacammakāyānaṃ vināsanaṃ akatvā, vilimaṃsādivikantanena aññamaññaṃ vivecetvā. Tattha <bold>vilimaṃsa</bold>nti cammanissitamaṃsaṃ, paṭicchannakilomakanti ca vadanti. <bold>Nhārū</bold>ti sukhumanhāru. <bold>Bandhana</bold>nti cammamaṃsānaṃ sambandhaṃ. Tenāha – <bold>‘‘sabbacamme laggavilipanamaṃsamevā’’</bold>ti. <bold>Antarakilesamevā</bold>ti antare citte jātattā sattasantānantogadhatāya abbhantarabhūtakilesameva.</paragraph>
    <paragraph line="47" number="405"><bold>Tajjaṃ vāyāma</bold>nti nidassanamattaṃ daṭṭhabbaṃ. Tathā hi purisena kuṭhārinā chejjaṃ chindite chejjaṭṭhānassa sallakkhaṇaṃ icchitabbaṃ, tassa paṭighātabhāvo icchitabbo, kāyapariḷāhābhāvo icchitabbo, tassa avaṭṭhānaṃ icchitabbaṃ, kiccantare ajjhupekkhaṇaṃ icchitabbaṃ, evaṃ paññāya kilese chindantassa yogino vīriyabalena saddhiṃ sati-pīti-passaddhi-samādhi-upekkhāsambojjhaṅgaṃ icchitabbanti āha – <bold>‘‘evaṃ na vinā chahi…pe… sakkotī’’</bold>ti.</paragraph>
    <paragraph line="48" number="407"><bold>Tena kāraṇenā</bold>ti yena tāsaṃ bhikkhunīnaṃ sā dhammadesanā sappāyā, āsevanamandatāya pana ajjhāsayena paripuṇṇasaṅkappā na jātāyeva; puna tathā desanāya sati āsevanabalavatāya <pageBreak edition="Vipassana Research Institut" number="2.0207" /> paripuṇṇasaṅkappā bhavissanti; tena kāraṇena tvampi tā bhikkhuniyo teneva ovādena ovadeyyāsīti.</paragraph>
    <paragraph line="49" number="415"><bold>Sabbapacchimikā</bold>ti <pageBreak edition="Myanmar" number="2.0427" /> sabbāsaṃ kaniṭṭhā sotāpannā, anariyā tattha kāci natthīti attho. Tenāha – <bold>‘‘sesā pana…pe… khīṇāsavā cā’’</bold>ti.<bold> Yadi eva</bold>nti akhīṇāsavāpi tādisā bhikkhunī atthi. Evaṃ sati sukkhavipassakabhāvenapi sati khīṇāsavabhāve ariyassa vinaye aparipuṇṇasaṅkappāvāti adhippāyena codeti, <bold>‘‘kathaṃ paripuṇṇasaṅkappā’’</bold>ti? Itaro ajjhāsayapāripūriyāti kāraṇaṃ vatvā, <bold>‘‘yassa hī’’</bold>tiādinā tamatthaṃ vivarati. <bold>Ajjhāsayapāripūriyā</bold>ti tattha adhippāyapāripūriyā, na sabbaso guṇapāripūriyāti adhippāyo. Tenāha <bold>‘‘kadā nu kho’’</bold>tiādi. Etena pādakajjhānasammasitajjhānānaṃ visadisatāya puggalassa vipassanākāle pavattaajjhāsayavasena ariyamagge bojjhaṅgamaggaṅgajhānaṅgānaṃ visesatāti ayamattho dīpitoti veditabbo. Sesaṃ suviññeyyameva.</paragraph>
    <centered line="50">Nandakovādasuttavaṇṇanāya līnatthappakāsanā samattā.</centered>
    <subhead line="51">5. Rāhulovādasuttavaṇṇanā</subhead>
    <paragraph line="52" number="416"><bold>Vimuttiṃ</bold><pageBreak edition="Vipassana Research Institut" number="2.0208" /><bold>paripācentī</bold>ti kilesānaṃ paṭippassaddhivimuttibhūtaṃ arahattaṃ sabbaso pācenti sādhenti nibbāpentīti <bold>vimuttiparipācanīyā. Dhammā</bold>ti kāraṇadhammā. Tenāha – <bold>‘‘visuddhikāraṇavasenā’’</bold>ti, arahattasaṅkhātāya visuddhiyā sampādanavasenāti attho. Saddhindriyādayo visujjhamānā maggapaṭipāṭiyāva sabbaso assaddhiyādīhi cittaṃ vimocentā aggaphalavimuttiṃ sampādenti. Tesaṃ pana visuddhi bālaparivajjanena paṇḍitapayirupāsanena pasādāvahadhammapaccavekkhaṇāya ca hoti. Tato idha pannarasa dhammā adhippetāti dassento, <bold>‘‘vuttañheta’’</bold>ntiādimāha.</paragraph>
    <paragraph line="53">Tattha <bold>assaddhe puggale</bold>ti saddhārahite puggale. Te hi nissāya na kadāci saddhā sambhavati, tesaṃ pana diṭṭhānugatiāpajjanena aññadatthu asaddhiyameva vaḍḍhati, tasmā te paṭibhayamaggo viya dūrato vajjetabbā. <bold>Assaddhiya</bold>nti ca saddhāya paṭipakkhabhūtā asaddheyyavatthusmiṃ adhimuccanākārena pavattā saṃkilesadhammā veditabbā. <bold>Saddhe puggale</bold>ti saddhāsampanne puggale. Te hi nissāya saddheyyavatthusmiṃ anuppannā uppajjati, uppannā bhiyyobhāvaṃ vepullaṃ āpajjati. <bold>Saddheyyavatthū</bold>ti ca buddhādīni ratanāni kammakammaphalāni ca. <bold>Sevato</bold>ti labbhamānaṃ saddhāsampadaṃ uppādetuṃ vaḍḍhetuñca nisevato. Sesapadāni tasseva vevacanāni. Atha vā <bold>sevato</bold> upasaṅkamato. <bold>Bhajato</bold> tesaṃ paṭipattiyaṃ bhattiṃ kubbato. <bold>Payirupāsato</bold>ti tesaṃ ovādānusāsanikaraṇavasena upaṭṭhahato. <bold>Pasādanīyasuttantā</bold> nāma buddhādiguṇapaṭisaṃyuttā pasādāvahā sampasādanīyasuttādayo. Te hi paccavekkhato buddhādīsu anuppannā pasannā upajjati, uppannā bhiyyobhāvaṃ vepullaṃ <pageBreak edition="Myanmar" number="2.0428" /> āpajjati. <bold>Imehi tīhākārehī</bold>ti imehi yathāvuttehi tīhi kāraṇehi. Paṭipakkhadūrībhāvato paccekaṃ sūpahārato ca āsevanaṃ bhāvanaṃ labhanti. <bold>Saddhindriyaṃ visujjhati</bold> maggaphalāvahabhāvena acchati visuddhiṃ pāpuṇāti. Iminā nayena sesapadesupi attho veditabbo.</paragraph>
    <paragraph line="54">Ayaṃ pana viseso – <bold>kusīte</bold>ti alase sammāpaṭipattiyaṃ nikkhittadhure. <bold>Āraddhavīriye</bold>ti paggahitavīriye sammāpaṭipanne. <bold>Sammappadhāne</bold>ti anuppannānaṃ akusalānaṃ anuppādanādivasena pavatte cattāro upāyappadhāne. <bold>Paccavekkhato</bold> paṭipattiṃ avekkhato. Te hi paccavekkhato līnaṃ abhibhavitvā <pageBreak edition="Vipassana Research Institut" number="2.0209" /> sammadeva ārambhadhātuādi anuppannānaṃ vidhinā satisampadāya uppādāya bhiyyobhāvāya saṃvattati. <bold>Asamāhite</bold> bhantamigabhantagoṇasappaṭibhāge vibbhantacitte. <bold>Samāhite</bold> upacārasamādhinā appanāsamādhinā ca sammadeva samāhitacitte. <bold>Jhānavimokkhe</bold>ti savitakkasavicārādijhānāni paṭhamādivimokkhe ca. Tesañhi paccavekkhaṇā uparūpari accantameva samādhānāya saṃvattati. <bold>Duppaññe</bold>ti nippaññe, ariyadhammassa uggahaparipucchāsavanasammasanābhāvena sabbaso paññārahite ca. <bold>Paññavante</bold>ti vipassanāpaññāya ceva maggapaññāya ca samannāgate. <bold>Gambhīrañāṇacariya</bold>nti gambhīraṃ khandhāyatanadhātusaccapaṭiccasamuppādādibhedaṃ ñāṇassa caritabbaṭṭhānaṃ, yattha vā gambhīrañāṇassa cariyaṃ pavattati. Tattha hi paccavekkhaṇā sammohaṃ vidhamati, anuppannāya paññāya uppādāya bhiyyobhāvāya saṃvattati. <bold>Suttantakkhandhe</bold>ti suttasamūhe.</paragraph>
    <paragraph line="55">Pubbe saddhindriyādīnaṃ visuddhikāraṇāni, ‘‘vimuttiparipācanīyā dhammā’’ti vuttānīti idha saddhādike aññe ca dhamme dassento, <bold>‘‘aparepī’’</bold>tiādimāha. Tattha saddhādīnaṃ vimuttiparipācanīyatā dassitā eva, aniccasaññādīnaṃ <pageBreak edition="Myanmar" number="2.0429" /> pana vimuttiparipācanīyatāya vattabbameva natthi vipassanābhāvato. Tenāha – <bold>‘‘ime pañca nibbedhabhāgiyā saññā’’</bold>ti. <bold>Kalyāṇamittatādayo</bold>ti kalyāṇamittatā sīlasaṃvaro abhisallekhakathā vīriyārambho nibbedhikā paññā ime kalyāṇamittatādayo pañca dhammā. Ayamettha saṅkhepo, vitthāro pana <bold>‘‘meghiyasuttasaṃvaṇṇanāyaṃ’’</bold> (udā. aṭṭha. 31) vuttanayena veditabbo. <bold>Lokaṃ volokentassā</bold>ti buddhaveneyyasattalokaṃ buddhacakkhunā visesato olokentassa.</paragraph>
    <paragraph line="56" number="419"> Āyasmato rāhulassa indriyānaṃ paripakkattā saddhiṃ paṭṭhapitapatthanā devatā udikkhamānā tiṭṭhanti, – ‘‘kadā nu kho uttari āsavānaṃ khaye vinessatī’’ti. Yadā pana satthā evaṃ parivitakkesi, tāvadeva samānajjhāsayatāya sabbakālaṃ taṅkhaṇaṃ āgamentiyo tā devatāyo taṃ samavāyaṃ disvā ekasmiṃ andhavanasmiṃyeva sannipatitā. Upālissa gahapatino dīghanakhaparibbājakassa catusaccadhammesu dassanakiccena pavatto sotāpattimaggoti tesu suttesu (paṭi. ma. aṭṭha. 2.2.30) <bold>paṭhamamaggo ‘‘dhammacakkhu’’nti vutto,</bold> tassa dassanatthassa sātisayattā, brahmāyuno pana phalañāṇāni heṭṭhimāni tīṇi sātisayānīti <bold>brahmāyusutte</bold>(ma. ni. 2.383 ādayo)<bold> tīṇi phalāni ‘‘dhammacakkhu’’nti vuttāni</bold>. Idaṃ panettha āyasmato rāhulassa maggañāṇaṃ phalañāṇañca dassanattho sātisayo, tāhi ca devatāhi yaṃ ñāṇaṃ adhigataṃ, taṃ sātisayamevāti vuttaṃ – <bold>‘‘imasmiṃ sutte cattāro maggā, cattāri ca phalāni dhammacakkhunti</bold><pageBreak edition="Vipassana Research Institut" number="2.0210" /><bold>veditabbānī’’</bold>ti. Kiṃ pana sāvakānaṃ saccābhisamayañāṇe atthi koci visesoti? Āma atthi. So ca kho pubbabhāge vuṭṭhānagāminivipassanāya pavattiyākāravisesena labheyya kāci visesamattā. Svāyamattho <bold>abhidhamme</bold> ‘‘no ca kho yathā diṭṭhippattassā’’ti saddhāvimuttato diṭṭhippattassa kilesappahānaṃ pati visesakittanena dīpetabbo. Kiṃ pana āyasmā rāhulo viya tā devatā sabbā ekacittā pageva cattāri phalāni adhigaṇhiṃsūti? Noti dassento <bold>‘‘tattha hī’’</bold>tiādimāha. Kittakā pana tā devatāti āha <bold>‘‘tāsañca panā’’</bold>tiādi.</paragraph>
    <centered line="57">Rāhulovādasuttavaṇṇanāya līnatthappakāsanā samattā.</centered>
    <subhead line="58">6. Chachakkasuttavaṇṇanā</subhead>
    <paragraph line="59" number="420"><bold>Ādimhi</bold><pageBreak edition="Vipassana Research Institut" number="2.0211" /><pageBreak edition="Myanmar" number="2.0430" /><bold>kalyāṇa</bold>nti ādikoṭṭhāse kalyāṇaṃ etassāti vā ādikalyāṇo, taṃ <bold>ādikalyāṇaṃ,</bold> ādikalyāṇabhāvo ca dosavigamena icchitabbo. Yañhi sabbaso vigatadosaṃ, taṃ paripuṇṇaguṇameva hotīti <bold>‘‘niddosa’’</bold>nti vuttaṃ. <bold>Katvā</bold>ti ca padaṃ, <bold>‘‘kalyāṇaṃ katvā bhaddakaṃ katvā’’</bold>ti purimapadadvayenapi yojetabbaṃ. Desanākāro hi idha kalyāṇasaddena gahito. Tenevāha – ‘‘desetabbadhammassa kalyāṇatā dassitā hotī’’ti, dutiye pana atthavikappe desetabbadhammassa kalyāṇatā mukhyeneva kathitā itarassa atthāpattito. <bold>Majjhekalyāṇaṃ pariyosānakalyāṇa</bold>nti etthāpi eseva nayo. Ayañca desanāya thomanā buddhānaṃ āciṇṇasamāciṇṇāvāti dassetuṃ, <bold>‘‘iti bhagavā ariyavaṃsa’’</bold>ntiādi vuttaṃ. Dhammaggahaṇampi desanāya thomanā evāti <bold>‘‘navahi padehī’’</bold>ti vuttaṃ.</paragraph>
    <paragraph line="60">Vedanā yāthāvato jānanaṃ, tañca maggakiccaṃ, tassa upāyo vipassanātiāha – <bold>‘‘sahavipassanena maggena jānitabbānī’’</bold>ti. Pariññābhisamayādikiccena nibbattiyā asammohato ca paṭivijjhitabbo. <bold>Tebhūmakacittameva kathitaṃ</bold> sammasanaṭṭhānassa adhippetattā. Esa nayo dhammāyatanādīsupi. Dhammāyatanassa vā āyatanabhāvato <bold>bahiddhā</bold>gahaṇaṃ, na sabbaso anajjhattabhāvato. <bold>Vipākavedanāpaccayā javanakkhaṇe uppannataṇhā</bold>ti chattiṃsavipākavedanaṃ nissāya evaṃ assādentī anubhaveyyanti akusalajavanakkhaṇato uppannataṇhā.</paragraph>
    <paragraph line="61" number="422"><bold>Pāṭiyekko anusandhī</bold>ti yathānusandhiādīnaṃ asambhavatoti adhippāyena vuttaṃ. <bold>Heṭṭhā</bold>ti viññāṇaphassavedanātaṇhānaṃ paccayāyattavuttitādassanena cakkhāyatanādīnaṃ rūpāyatanādīnañca paccayāyattavuttitā dīpitā apaccayuppannassa paccayābhāvato, yañca paccayāyattavuttikaṃ, taṃ aniccaṃ uppādasambhavato, yadaniccaṃ taṃ dukkhaṃ, yaṃ dukkhaṃ tadanattāti khandhapañcake ca channaṃ chakkānaṃ vasena ghanavinibbhogakaraṇena atthato anattalakkhaṇaṃ vibhāvitaṃ. Na sarūpatoti sarūpatopi taṃ vibhāvetukāmo teneva chachakkānaṃ vasena ghanavinibbhoganayena byatirekato ca anvayato ca dassento bhagavā – ‘‘cakkhu attāti yo vadeyyā’’tiādimāhāti yathānusandhikāva <pageBreak edition="Myanmar" number="2.0431" /> desanā vibhāvitā. Tenāha <bold>‘‘heṭṭhā kathitānaṃ hī’’</bold>tiādi. Heṭṭhā pana channaṃ chakkānaṃ vasena vinibbhogadassanamattaṃ, na anattalakkhaṇaṃ vibhāvitaṃ <pageBreak edition="Vipassana Research Institut" number="2.0212" />, idha pana sarūpato anattalakkhaṇaṃ vibhāvitanti adhippāyena anusandhantarabhāvajotanā. Yadipi anattabhāvo nāma catūsupi saccesu labbhateva, sabbepi hi dhammā anattā, ime panettha dvepi nayā sammasanavasena pavattāti vuttaṃ – <bold>‘‘dvinnaṃ saccānaṃ anattabhāvadassanattha’’</bold>nti. <bold>Na upapajjatī</bold>ti upapattisaṅkhātayuttiyā na sametīti ayamettha atthoti āha <bold>‘‘na yujjatī’’</bold>ti. Attavādinā – ‘‘nicco dhuvo sassato’’ti abhimato, cakkhuñca uppādavantatāya aniccaṃ, yaṃ paccayāyatthavuttitā, tasmā ‘‘cakkhu attāti yo vadeyya, taṃ na upapajjatī’’tiādi. Sakkāyavatthu cakkhu anattā aniccabhāvato seyyathāpi ghaṭo, cakkhuṃ aniccaṃ paccayāyattavuttibhāvato seyyathāpi ghaṭo, cakkhu paccayāyattavutti uppādādisambhavato seyyathāpi ghaṭo. <bold>Vigacchatī</bold>ti bhaṅguppattiyā sabhāvāvigamena vigacchati. Tenāha <bold>‘‘nirujjhatī’’</bold>ti.</paragraph>
    <paragraph line="62" number="424"> Yasmā kilesavaṭṭamūlakaṃ kammavaṭṭaṃ, kammavaṭṭamūlakañca vipākavaṭṭaṃ. Kilesuppatti ca taṇhādiggāhapubbikā, tasmā <bold>‘‘tiṇṇaṃ vā gāhānaṃ vasena vaṭṭaṃ dassetu’’</bold>nti āha. Yasmā pana taṇhāpakkhikā dhammā samudayasaccaṃ, cakkhādayo dukkhasaccaṃ, tasmā vuttaṃ – <bold>‘‘dvinnaṃ saccānaṃ vasena vaṭṭaṃ dassetu’’</bold>nti. <bold>Taṇhāmānadiṭṭhiggāhāva veditabbā</bold> sakkāyagāminipaṭipadāya adhippetattā. ‘‘Etaṃ mamā’’tiādinā gahaṇamevettha anupassanāti āha – <bold>‘‘gāhattayavasena passatī’’</bold>ti.</paragraph>
    <paragraph line="63"><bold>Tiṇṇaṃ gāhānaṃ paṭipakkhavasenā</bold>ti taṇhādiggāhapaṭipakkhabhūtānaṃ dukkhāniccānattānupassanānaṃ vasena, tāhi vā tiṇṇaṃ gāhānaṃ paṭipakkhavasena viniveṭhanavasena anuppādanavasenāti attho. Paṭipakkhavasena vivaṭṭaṃ dassetunti yojanā. <bold>Sakkāyanirodhagāminī paṭipadā</bold>ti ettha nirodhadhammo sarūpeneva dassitoti āha – <bold>‘‘nirodho…pe… dassetu’’</bold>nti. <bold>Paṭisedhavacanānī</bold>ti paṭikkhepavacanāni.</paragraph>
    <paragraph line="64" number="425"> Taṇhādīnaṃ anupādiyanavacanāni <bold>taṇhādiṭṭhivaseneva vuttāni</bold> taṇhādiṭṭhīnaṃyeva abhinandanādivasena pavattisabbhāvato. Appahīnattho anusayatthoti <pageBreak edition="Myanmar" number="2.0432" /> āha – <bold>‘‘anusetīti appahīno hotī’’</bold>ti ariyamaggena hi appahīno thāmagato rāgādikileso anusayo kāraṇalābhe sati uppajjanārahabhāvato. Yaṃ panettha vattabbaṃ, taṃ heṭṭhā vuttameva. <bold>Vaṭṭadukkhakilesadukkhassā</bold>ti vaṭṭadukkhassa ceva kilesadukkhassa ca. Saupādisesanibbānañhi kilesadukkhassa antakaraṇaṃ, anupādisesanibbānaṃ vaṭṭadukkhassa.</paragraph>
    <paragraph line="65" number="426"><bold>Tesa</bold>nti <pageBreak edition="Vipassana Research Institut" number="2.0213" /> anusayānaṃ. <bold>Paṭikkhepavasenā</bold>ti pajahanavasena, appavattikaraṇavasenāti attho. <bold>Avijjaṃ pajahitvā</bold>ti anavasesato avijjaṃ appavattidhammataṃ āpādetvā. Kāmaṃ heṭṭhimamaggañāṇampi avijjāpahāyinī vijjā eva, taṃ pana ñāṇaṃ avijjāya anavasesappahāyakaṃ na hoti, aggamaggañāṇe pana uppanne avijjāya lesopi nāvasissatīti tadeva avijjāya pahāyakanti āha – <bold>‘‘arahattamaggavijjaṃ uppādetvā’’</bold>ti.</paragraph>
    <paragraph line="66" number="427"> Sayameva tathāgate attano buddhānubhāvena desente saṭṭhi bhikkhū arahattaṃ pattāti <bold>anacchariyametaṃ,</bold> atha kiṃ acchariyanti āha <bold>‘‘ima’’</bold>ntiādi. <bold>Kathentepī</bold>ti ettha <bold>iti</bold>saddo pakārattho, imināva pakārenāti attho. <bold>Pattā evā</bold>ti saṭṭhi bhikkhū arahattaṃ pattā evāti yojanā. <bold>Etampi anacchariyaṃ,</bold> satthu sammukhā sāvakā samudāgamā mahābhiññā pabhinnapaṭisambhidā tathā tathā sappāṭihāriyaṃ dhammaṃ desentīti. Tenāha – <bold>‘‘mahābhiññappattā hi te sāvakā’’</bold>ti.</paragraph>
    <paragraph line="67"><bold>Mahāmaṇḍape</bold>ti lohapāsādassa purato eva mahābhikkhusannipāto jātoti tesaṃ pahonakavasena kate mahati sāṇimaṇḍapeti vadanti. <bold>Tesupi ṭhānesū</bold>ti tesu yathāvuttamahāmaṇḍapādīsu ṭhānesu. Mahāthero atthīti padaṃ ānetvā sambandhitabbaṃ. Devattherassa guṇe sutvā pasannamānaso mahāthero, tathāpi vatthasampattiyā pasīditvā <bold>‘‘tvaṃ pana nhāpehī’’</bold>ti āha.</paragraph>
    <paragraph line="68"><bold>Heṭṭhāpāsāde</bold>ti ca kalyāṇiyamahāvihāre uposathāgāre heṭṭhāpāsāde ekadā uparipāsāde ekadā, kathesīti. Cūḷanāgassa tathā mahatī parisā devatānubhāvena abhiññāpādanaṃ ahosīti keci <pageBreak edition="Myanmar" number="2.0433" />. Thero pana mahiddhiko ahosi, tasmā tāva mahatiṃ parisaṃ abhiññāpesīti apare.</paragraph>
    <paragraph line="69"><bold>Tato tato</bold>ti tassaṃ tassaṃ disāyaṃ. <bold>Ekovā</bold>ti ekacco eva, na bahuso, katipayāva puthujjanā ahesunti attho. Sesaṃ heṭṭhā vuttanayattā suviññeyyameva.</paragraph>
    <centered line="70">Chachakkasuttavaṇṇanāya līnatthappakāsanā samattā.</centered>
    <subhead line="71">7. Mahāsaḷāyatanikasuttavaṇṇanā</subhead>
    <paragraph line="72" number="428"> Mahantāni <pageBreak edition="Vipassana Research Institut" number="2.0214" /> saḷāyatanāni adhikicca pavattattā <bold>mahāsaḷāyatanikaṃ,</bold> mahantatā ca tesaṃ mahantaṃ lokasannivāsaṃ abhibyāpetvā ṭhitattā ayoniso gayhamānānaṃ mahato anatthāya saṃvattanato, yoniso gayhamānānaṃ mahato atthāya hitāya sukhāya saṃvattanato ca daṭṭhabbā. <bold>Jotaka</bold>nti bodhakaṃ.</paragraph>
    <paragraph line="73" number="429"> Sikhāppattāya vipassanāya jānanampi yathābhūtajānanameva maggena jānanassa āsannakāraṇabhāvatoti āha – <bold>‘‘sahavipassanena maggena ajānanto’’</bold>ti. <bold>Vuḍḍhiṃ gacchantī</bold>ti paccayasamodhānena bhavayonigatiṭhitisattāvāsapāḷiyā aparāparaṃ parivuddhiṃ gacchanti. Evaṃbhūtā paguṇabhāvamāpāditā samathavipassanādhammā viya suṭṭhutaraṃ vasībhāvaṃ pāpitā jhānābhiññā viya ca vasībhūtā hutvā uparūpari brūhentīti āha – <bold>‘‘vasībhāvaṃ gacchantī’’</bold>ti. Tathā hi te kadāci bhavapatthanāya anuppāditāyapi appahīnabhāvenevassā tiṭṭhanti. Akusalā dhammāva yebhuyyena dassanāyatanena vināsadassanato pavattanti parivaḍḍhanti ca. <bold>Pañcadvārikadarathā</bold>ti pañcadvārikajavanasahagatā akusaladarathā. Evaṃ <bold>manodvārikadarathā</bold> veditabbā. <bold>Santāpā</bold>ti darathehi balavanto sampayuttadhammānaṃ nissayassa ca santāpanakarā. Pariḷāhāti tatopi balavatarā tesaṃyeva paridahanakarā.</paragraph>
    <paragraph line="74" number="430"><bold>Pañcadvārikasukhaṃ,</bold> na kāyappasādasannissitasukhameva. <bold>Manodvārikasukha</bold>nti manodvārikacittasannissitasukhaṃ, na yaṃ kiñci cetasikasukhaṃ tassa kāyikasukhaggahaṇeneva <pageBreak edition="Myanmar" number="2.0434" /> gahitattā. <bold>Pañcadvārikajavanena samāpajjanaṃ vā vuṭṭhānaṃ vā natthī</bold>ti idaṃ manodvārikajavanena tassa sambhavaṃ dassetuṃ, maggassa vasena vuttaṃ, na pana tappasaṅgasaṅkānivattanatthaṃ. Viññattimattampi janetuṃ asamatthaṃ samāpajjanassa kathaṃ paccayo hoti, buddhānaṃ pana bhagavantānaṃ hotīti ce? Tathāpi tassa āsannaṭṭhāne pañcadvārikacittappavattiyā asambhavo eva tādisassa pubbābhogassa tasmiṃ kāle asambhavato. Eteneva yā kesañci ariyadhamme akovidānaṃ ghaṭasabhāvādīsu buddhitulyakāritāpatticodanā; sā paṭikkhittāti daṭṭhabbā taṃtaṃpurimābhogavasena tena tena pañcadvārikābhiniyatamanoviññāṇassa <pageBreak edition="Vipassana Research Institut" number="2.0215" /> parato pavattamānamanoviññāṇena tasmiṃ tasmiṃ atthe vaṇṇasaṇṭhānādivisesassa vinicchinitabbato. <bold>Uppannamattakameva hotī</bold>ti pañcadvārikajavanaṃ tādisaṃ kiñci atthanicchayakiccaṃ kātuṃ na sakkoti, kevalaṃ uppannamattameva hoti. <bold>Aya</bold>nti ‘‘ādīnavānupassino’’tiādinā vuttā.</paragraph>
    <paragraph line="75" number="431"><bold>Kusalacitta…pe… bhūtassā</bold>ti vuṭṭhānagāminivipassanāsahagatakusalacittassa sampayuttacetosukhasamaṅgībhūtassa. <bold>Pubbasuddhikā</bold>ti magguppattito, vipassanārambhatopi vā pubbeva suddhā. Tenāha – <bold>‘‘ādito paṭṭhāya parisuddhāva hontī’’</bold>ti. <bold>Sabbatthakakārāpakaṅgānī</bold>ti sīlavisodhanassa cittasamādhānassa vipassanābhiyogassa maggena pahātabbakilesapahānassāti sabbassapi maggasambhārakiccassa kārāpakaṅgāni. <bold>Aṭṭhaṅgiko vā</bold>ti paṭhamajjhāniko vā aṭṭhaṅgiko, dutiyajjhāniko vā <bold>sattaṅgiko hoti</bold>.</paragraph>
    <paragraph line="76"><bold>Imameva suttapadesaṃ gahetvā</bold>ti, ‘‘yā tathābhūtassa diṭṭhī’’tiādinā sammādiṭṭhiādīnaṃ pañcannaṃyeva tasmiṃ ṭhāne gahitattā lokuttaramaggo pañcaṅgikoti vadati. <bold>So</bold>ti tathā vadanto vitaṇḍavādī. <bold>Anantaravacanenevā</bold>ti, ‘‘yā tathābhūtassa diṭṭhī’’tiādivacanassa, ‘‘evamassāya’’ntiādinā anantaravacanena. <bold>Paṭisedhitabbo</bold>ti paṭikkhipitabbo. ‘‘Ariyo aṭṭhaṅgiko maggo’’ti hi idaṃ vacanaṃ ariyamaggassa pañcaṅgikabhāvaṃ ujukameva paṭikkhipati. Yadi evaṃ ‘‘yā tathābhūtassa diṭṭhī’’tiādinā tattha pañcannaṃ eva aṅgānaṃ gahaṇaṃ kimatthiyanti āha <bold>‘‘uttari cā’’</bold>tiādi. <bold>Sammāvācaṃ bhāveti</bold> ariyamaggasamaṅgī. Tenāha <bold>‘‘micchāvācaṃ pajahatī’’</bold>ti. Yasmiñhi <pageBreak edition="Myanmar" number="2.0435" /> khaṇe sammāvācā bhāvanāpāripūriṃ gacchati, tasmiṃyeva micchāvācā pajahīyatīti. <bold>Saheva viratiyā pūrenti</bold> samucchedaviratiyā vinā dukkhapariññādīnaṃ asambhavato. <bold>Ādito paṭṭhāya parisuddhāneva vaṭṭanti</bold> parisuddhe sīle patiṭṭhitasseva bhāvanāya ijjhanato. Yathāvuttamatthaṃ ganthantarenapi samatthetuṃ, <bold>‘‘subhaddasuttepi cā’’</bold>tiādi vuttaṃ. <bold>Anekesu suttasatesu aṭṭhaṅgikova maggo āgato,</bold> na pañcaṅgikoti adhippāyo.</paragraph>
    <paragraph line="77">Sammāsati maggakkhaṇe kāyānupassanādicatukiccasādhikā hotīti taṃ catubbidhaṃ katvā dassento, <bold>‘‘maggasampayuttāva cattāro satipaṭṭhānā’’</bold>ti āha. Na catumaggasampayuttatāvasena. Esa nayo <pageBreak edition="Vipassana Research Institut" number="2.0216" /><bold>sammappadhānā</bold>dīsupi. Aññamaññānativattamānā yuganaddhā yuttā viya ariyamaggayuganaddhā aññamaññaṃ paṭibaddhāti yuganaddhā. Tenāha – <bold>‘‘ekakkhaṇikayuganandhā’’</bold>ti ariyamaggakkhaṇe eva hi samathavipassanā ekakkhaṇikā hutvā samadhuraṃ vattanti. Tenevāha <bold>‘‘ete hī’’</bold>tiādi. <bold>Aññasmiṃ khaṇe samāpatti, aññasmiṃ vipassanā</bold>ti idaṃ tesaṃ tattha tattha kiccato adhikabhāvaṃ sandhāya vuttaṃ, na aññathā. Na hi paññārahitā samāpatti, samādhirahitā ca vipassanā atthi. <bold>Ariyamagge pana ekakkhaṇikā</bold> samadhuratāya ekarasabhāvenāti attho. <bold>Phalavimuttī</bold>ti arahattaphalavimutti. Sesaṃ heṭṭhā vuttanayattā suviññeyyameva.</paragraph>
    <centered line="78">Mahāsaḷāyatanikasuttavaṇṇanāya līnatthappakāsanā samattā.</centered>
    <subhead line="79">8. Nagaravindeyyasuttavaṇṇanā</subhead>
    <paragraph line="80" number="435"><bold>Samavisamaṃ</bold><pageBreak edition="Vipassana Research Institut" number="2.0217" /><bold>carantī</bold>ti kāyasamādiṃ samaññeva, kāyavisamādiṃ visamaññeva caranti karonti paṭipajjanti. Taṃ pana samavisamaṃ aññamaññaṃ viruddhattā visadisattā na ekasmiṃ kāle sambhavatīti āha – <bold>‘‘kālena samaṃ kālena visama’’</bold>nti. <bold>Samacariyampi hi eta</bold>nti pubbe samacariyāya jotitattā vuttaṃ.</paragraph>
    <paragraph line="81" number="437"> Ākaronti adhippetamatthaṃ ñāpenti pabodhentīti <bold>ākārā,</bold> ñāpakakāraṇanti āha – <bold>‘‘ke ākārāti kāni kāraṇānī’’</bold>ti. <bold>Anubuddhiyo</bold>ti <pageBreak edition="Myanmar" number="2.0436" /> anumānañāṇāni. Tañhi yathādiṭṭhamatthaṃ diṭṭhabhāvena anveti anugacchatīti ‘‘anvayā’’ti vuccati. <bold>Haritatiṇacampakavanādivasenā</bold>ti haritakambalādisadisatiṇādivasena vitthāritakanakapaṭādisadivikasitacampakavanādivasena. Ādisaddena cettha kīcakaveṇusaddamadhurasaphalāphalavasena saddarasānaṃ atthibhāvo veditabboti. Campakavaseneva pana phassagandhānampi atthibhāvo vuttoti. Tenāha – <bold>‘‘rūpādayo pañca kāmaguṇā atthī’’</bold>ti. <bold>‘‘Itthirūpādīni sandhāyetaṃ kathita’’</bold>nti vatvā indriyabaddhā vā hontu rūpādayo anindriyabaddhā vā, sabbepi cete kilesuppattinimittatāya kāmaguṇā evāti codanaṃ sandhāya visabhāgitthigatā rūpādayo savisesaṃ kilesuppattinimittanti dassento, <bold>‘‘tāni hī’’</bold>tiādimāha.</paragraph>
    <paragraph line="82">Tattha <bold>tānī</bold>ti rūpādīni. <bold>Hi</bold>-saddo hetuattho. Tena yathāvuttamatthaṃ samattheti, ‘‘yasmā purisassa cittaṃ pariyādāya tiṭṭhanti, tasmā itthirūpādīni sandhāya etaṃ kathita’’nti. <bold>Purisassa citta</bold>nti purisassa catubhūmakaṃ kusalacittaṃ <bold>pariyādāya</bold> gahetvā antomuṭṭhigataṃ viya katvā. ‘‘Hatthikāyaṃ pariyādiyitvā’’tiādīsu (saṃ. ni. 1.126) hi gahaṇaṃ pariyādānaṃ nāma, ‘‘aniccasaññā bhāvitā bahulīkatā sabbaṃ kāmarāgaṃ pariyādiyatī’’tiādīsu (saṃ. ni. 3.102) khepanaṃ pariyādānaṃ, idha ubhayampi vaṭṭati. Idāni yathāvuttamatthaṃ sutteneva sādhetuṃ, <bold>‘‘yathāhā’’</bold>tiādi vuttaṃ. Tattha <bold>‘‘nāhaṃ, bhikkhave’’</bold>tiādīsu <bold>na</bold>-kāro paṭisedhattho. <bold>Aha</bold>nti bhagavā attānaṃ niddisati. <bold>Bhikkhave</bold>ti bhikkhū ālapati. <bold>Añña</bold>nti idāni vattabbaṃ itthirūpato aññaṃ. <bold>Ekarūpampī</bold>ti ekampi rūpaṃ. <bold>Samanupassāmī</bold>ti ñāṇassa samanupassanā adhippetā, heṭṭhā <bold>na</bold>-kāraṃ ānetvā sambandhitabbaṃ. Ayañhettha <pageBreak edition="Vipassana Research Institut" number="2.0218" /> attho – ‘‘ahaṃ, bhikkhave, sabbaññutaññāṇena sabbaso olokento aññaṃ ekarūpampi na samanupassāmī’’ti. <bold>Yaṃ evaṃ purisassa cittaṃ pariyādāya tiṭṭhatī</bold>ti yaṃ rūpaṃ rūpagarukassa purisassa sabbampi kusalacittaṃ pavattituṃ appadānavasena pariyādiyitvā gahetvā khepetvā ca tiṭṭhati. <bold>Yathayidaṃ itthirūpa</bold>nti itthiyā rūpakāyaṃ. <bold>Rūpa</bold>saddo khandhādianekatthavācako, idha pana itthiyā catusamuṭṭhāne rūpāyatane vaṇṇadhātuyaṃ daṭṭhabbo. ‘‘Itthirūpaṃ, bhikkhave, purisassa cittaṃ pariyādāya tiṭṭhatī’’ti <pageBreak edition="Myanmar" number="2.0437" /> idaṃ purimasseva daḷhīkaraṇatthaṃ vuttaṃ. Purimaṃ ‘‘yathayidaṃ, bhikkhave, itthirūpa’’nti idaṃ opammavasena vuttaṃ, idaṃ pariyādānabhāve nidassananti daṭṭhabbaṃ. Sesaṃ suviññeyyameva.</paragraph>
    <centered line="83">Nagaravindeyyasuttavaṇṇanāya līnatthappakāsanā samattā.</centered>
    <subhead line="84">9. Piṇḍapātapārisuddhisuttavaṇṇanā</subhead>
    <paragraph line="85" number="438"> Dhammasenāpatino <pageBreak edition="Vipassana Research Institut" number="2.0219" /> paṭisallīyanassa adhippetattā, upari ca pāḷiyaṃ, ‘‘suññatāvihārena kho ahaṃ, bhante, etarahi bahulaṃ viharāmī’’ti (ma. ni. 3.438) vuttattā <bold>‘‘paṭisallānāti phalasamāpattito’’</bold>ti āha.</paragraph>
    <paragraph line="86"><bold>Vippasannānī</bold>ti visesato pasannāni. <bold>Okāsavasenā</bold>ti indriyānaṃ patiṭṭhitokāsavasena. Nanu tāni indriyāni sabhāvato vippasannāni hontīti? Saccaṃ honti. Na hidaṃ tādisaṃ pasannataṃ sandhāya vuttaṃ, idaṃ pana santapaṇītasamāpattisamuṭṭhitānaṃ paccupaṭṭhitānaṃ cittajarūpānaṃ vasena sesatisantatirūpānaṃ seṭṭhataraṃ paṇītabhāvāpattiṃ sandhāya vuttaṃ. <bold>Phalasamāpattito</bold>ti suññatānupassanāvasena samāpannaphalasamāpattito. Mahantānaṃ buddhādīnaṃ purisānaṃ vihāro <bold>mahāpurisavihāro</bold>. Tenāha – <bold>‘‘buddha…pe… vihāro’’</bold>ti. <bold>Vihārato paṭṭhāyā</bold>ti parikkhitte ca vihāre parikkhepato paṭṭhāya, aparikkhitte ca parikkhepārahaṭṭhānato paṭṭhāya. Keci pana ‘‘vihārabbhantarato paṭṭhāyā’’ti vadanti. <bold>Yāva gāmassa indakhīlā</bold>ti gāmassa abbhantarindakhīlo. <bold>Gehapaṭipāṭiyācaritvā</bold>ti piṇḍāya caritvā. <bold>Yāva nagaradvārena nikkhamanā</bold>ti nagaradvārena yāva nikkhamanapadesā. <bold>Yāva vihārā</bold>ti yāva vihārabbhantarā. <bold>Paṭikkantamaggo</bold>ti nivattanamaggo. Ārammaṇe paṭihaññanākārena pavattamānampi paṭighasampayuttaṃ citte paṭihanantaṃ viya pavattatīti āha – <bold>‘‘citte paṭihaññanakilesajāta’’</bold>nti. <bold>Divasañca rattiñca anusikkhantenā</bold>ti etaṃyeva rāgādippahāyiniṃ sammāpaṭipattiṃ divā ca rattiñca anu anu sikkhantena uparūpari vaḍḍhentena.</paragraph>
    <paragraph line="87" number="440"><bold>Pahīnā nu kho me pañca kāmaguṇā</bold>ti ettha kāmaguṇappahānaṃ nāma tappaṭibaddhachandarāgappahānaṃ. Tathā hi vuttaṃ – ‘‘tiṭṭhanti citrāni tatheva <pageBreak edition="Myanmar" number="2.0438" /> loke, athettha dhīrā vinayanti chanda’’nti. <bold>Ekabhikkhussa paccavekkhaṇā nānā</bold>ti ekasseva bhikkhuno, ‘‘pahīnā nu kho me pañca kāmaguṇā’’tiādinā pāḷiyaṃ āgatā nānāpaccavekkhaṇā honti. <bold>Nānābhikkhūna</bold>nti visuṃ visuṃ anekesaṃ bhikkhūnaṃ. <bold>Paccavekkhaṇā nānā</bold>ti vuttanānāpaccavekkhaṇā. Idāni tameva saṅkhepato vuttamatthaṃ vitthārato dassetuṃ, <bold>‘‘katha’’</bold>ntiādi vuttaṃ. Tattha <bold>‘‘paccavekkhatī’’</bold>ti vuttaṃ, kathaṃ pana paccavekkhatīti āha <bold>‘‘pahīnā nu kho’’</bold>tiādi. <bold>Vīriyaṃ paggayhā</bold>ti <pageBreak edition="Vipassana Research Institut" number="2.0220" /> catubbidhasammappadhānavīriyaṃ ārabhitvā vipassanaṃ vaḍḍhitvā. Maggānantaraṃ anāgāmiphalaṃ patvāti vacanaseso. <bold>Phalānantaraṃ magga</bold>nti tasmiṃ anāgāmimagge ṭhito phalasamāpattito vuṭṭhāya aggamaggatthāya vipassanaṃ ārabhitvā tasmiṃyeva āsane na cireneva vipassanaṃ ussukkāpetvā arahattamaggaṃ gaṇhanto nirodhadhammānuppattiyā vipassanāparivāsābhāvato phalānantaraṃ maggappatto nāma hotīti katvā.</paragraph>
    <paragraph line="88"><bold>Tato vuṭṭhāyā</bold>ti maggānantaraphalato vuṭṭhāya. Maggānantarato hi vuṭṭhito maggato vuṭṭhito viya hotīti tathā vuttaṃ. <bold>‘‘Phalānantaraṃ magga’’</bold>nti ettha phalaṃ anantaraṃ etassāti phalānantaraṃ. ‘‘Phalānantaraṃ magga’’nti padadvayenapi anāgāmimaggaphalāni ceva vadatīti evamettha attho daṭṭhabbo. <bold>Nīvaraṇādīsupi eseva nayo</bold>ti ettha, ‘‘pahīnā nu kho me pañca nīvaraṇā’’tiādinā yojanā veditabbā. <bold>Etesa</bold>nti ettha etesaṃ nīvaraṇapañcupādānakkhandhasatipaṭṭhānādīnaṃ. <bold>Pahānādīnī</bold>ti pahānapariññābhāvanāsacchikiriyā. <bold>Nānāpaccavekkhaṇā hotī</bold>ti tā paccavekkhaṇā nānāti adhippāyo. <bold>Etāsu pana paccavekkhaṇāsū</bold>ti etāsu kāmaguṇapaccavekkhaṇādīsu dvādasasu paccavekkhaṇāsu. <bold>Ekaṃ paccavekkhaṇaṃ paccavekkhati</bold> dvādasasu nayesu ekeneva kiccasiddhito. <bold>Añño</bold> bhikkhu. <bold>Eka</bold>nti aññaṃ paccavekkhati. Aññattho hi ayaṃ <bold>eka</bold>saddo ‘‘ittheke’’tiādīsu (ma. ni. 3.21, 27) viyāti. Nānābhikkhūnaṃ pana ekā paccavekkhaṇā, nānābhikkhūnaṃ nānāpaccavekkhaṇāti evaṃ catukkapaccavekkhaṇampi ettha sambhavati. Imassa pana dvayassa vasena abhisamayo natthīti tadubhayaṃ aṭṭhakathāyaṃ na uddhaṭaṃ. Sesaṃ suviññeyyameva.</paragraph>
    <centered line="89">Piṇḍapātapārisuddhisuttavaṇṇanāya līnatthappakāsanā samattā.</centered>
    <subhead line="90">10. Indriyabhāvanāsuttavaṇṇanā</subhead>
    <paragraph line="91" number="453"><bold>Evaṃnāmake</bold>ti <pageBreak edition="Vipassana Research Institut" number="2.0221" /><pageBreak edition="Myanmar" number="2.0439" /> ‘‘gajaṅgalā’’ti evaṃ itthiliṅgavasena laddhanāmake majjhimapadesassa mariyādaṭṭhānabhūte nigame. <bold>Suveḷu nāma</bold> nicalarukkhoti vadanti. Tato aññaṃ evāti pana adhippāyena <bold>‘‘ekā rukkhajātī’’</bold>ti vuttaṃ. Cakkhusotānaṃ yathāsakavisayato nivāraṇaṃ damanaṃ indriyabhāvanā, tañca kho sabbaso adassanena asavanenāti āha – <bold>‘‘cakkhunā rūpaṃ na passati, sotena saddaṃ na suṇātī’’</bold>ti. Sati hi dassane savane ca tāni adantāni abhāvitānevāti adhippāyo. Cakkhusotāni ca asampattaggāhitāya durakkhitānīti brāhmaṇo tesaṃyeva visayaggahaṇaṃ paṭikkhipi. <bold>Asadisāyā</bold>ti aññatitthiyasamayehi asādhāraṇāya. <bold>Ālaya</bold>nti kathetukāmatākāranti attho.</paragraph>
    <paragraph line="92" number="454"><bold>Vipassanupekkhā</bold>ti āraddhavipassakassa vipassanāñāṇena lakkhaṇattaye diṭṭhe saṅkhārānaṃ aniccabhāvādivicinane majjhattabhūtā vipassanāsaṅkhātā upekkhā. Sā pana yasmā bhāvanāvisesappattiyā heṭṭhimehi vipassanāvārehi santā ceva paṇītā ca, pageva cakkhuviññāṇādisahagatāhi upekkhāhi, tasmā āha – <bold>‘‘esā santā esā paṇītā’’</bold>ti. <bold>Atappikā</bold>ti santapaṇītabhāvanārasavasena tittiṃ na janeti. Tenevāha –</paragraph>
    <gatha1 line="93">‘‘Suññāgāraṃ paviṭṭhassa, santacittassa bhikkhuno;</gatha1>
    <gathalast line="94">Amānusī ratī hoti, sammā dhammaṃ vipassato’’ti. (dha. pa. 373);</gathalast>
    <paragraph line="95"><bold>Itī</bold>ti evaṃ vakkhamānākārenāti attho. <bold>Ayaṃ bhikkhū</bold>ti ayaṃ āraddhavipassako bhikkhūti yojanā. <bold>Cakkhudvāre rūpārammaṇamhī</bold>ti cakkhudvāre āpāthagate rūpārammaṇe. <bold>Manāpa</bold>nti manāpabhāvena pavattanakaṃ. <bold>Majjhatte manāpāmanāpa</bold>nti iṭṭhamajjhatte manāpabhāvena amanāpabhāvena ca pavattanakaṃ manāpāmanāpaṃ nāmāti. Tenāha (‘‘neva manāpaṃ na amanāpa’’nti). Iminā manāpabhāvo gahito, ‘‘neva manāpa’’nti iminā manāpabhāvo majjhatto ca ubhayaṃ ekadesato labbhatīti, <bold>‘‘manāpāmanāpa’’</bold>nti vuttaṃ. Evaṃ ārammaṇe labbhamānavisesavasena tadārammaṇassa cittassa pākatikaṃ pavattiākāraṃ dassetvā idāni tappaṭisedhena ariyassa <pageBreak edition="Myanmar" number="2.0440" /> vinaye anuttaraṃ indriyabhāvanaṃ dassetuṃ, <bold>‘‘tassa rajjituṃ vā’’</bold>tiādi vuttaṃ. Tatrāyaṃ yojanā – tassa cittaṃ iṭṭhe ārammaṇe <pageBreak edition="Vipassana Research Institut" number="2.0222" /> rajjituṃ vā aniṭṭhe ārammaṇe dussituṃ vā majjhatte ārammaṇe muyhituṃ vā. <bold>Adatvā</bold>ti nisedhetvā. <bold>Pariggahetvā</bold>ti parijānanavasena ñāṇena gahetvā ñātatīraṇapahānapariññāhi parijānitvā. <bold>Vipassanaṃ majjhatte ṭhapetī</bold>ti anukkamena vipassanupekkhaṃ nibbattetvā taṃ saṅkhārupekkhaṃ pāpetvā ṭhapeti. <bold>Cakkhumā</bold>ti na pasādacakkhuno atthitāmattajotanaṃ; atha kho tassa atisayena atthitājotanaṃ, ‘‘sīlavā’’tiādīsu viyāti āha – <bold>‘‘cakkhumāti sampannacakkhu visuddhanetto’’</bold>ti.</paragraph>
    <paragraph line="96" number="456"><bold>Īsakaṃ poṇe</bold>ti majjhe uccaṃ hutvā īsakaṃ poṇe, na antantena vaṅke. Tenāha – <bold>‘‘rathīsā viya uṭṭhahitvā ṭhite’’</bold>ti.</paragraph>
    <paragraph line="97" number="461"><bold>Paṭikūle</bold>ti amanuññe ārammaṇe. <bold>Appaṭikūlasaññī</bold>ti na paṭikūlasaññī. Taṃ pana appaṭikūlasaññitaṃ dassetuṃ, <bold>‘‘mettāpharaṇena vā’’</bold>tiādi vuttaṃ. Tattha paṭikūle aniṭṭhe vatthusmiṃ sattasaññite mettāpharaṇena vā dhātuso upasaṃhārena vā saṅkhārasaññite pana dhātuso upasaṃhārena vāti yojetabbaṃ. <bold>Appaṭikūlasaññī viharatī</bold>ti hitesitāya dhammasabhāvacintanāya ca nappaṭikūlasaññī hutvā iriyāpathavihārena viharati. <bold>Appaṭikūle</bold> iṭṭhe vatthusmiṃ sattasaññite kesādiasucikoṭṭhāsamattamevāti <bold>asubhapharaṇena vā</bold>ti asubhato manasikāravasena. Idaṃ rūpārūpamattaṃ aniccaṃ saṅkhatanti <bold>aniccato upasaṃhārena vā</bold>. Tato eva, ‘‘dukkhaṃ vipariṇāmadhamma’’nti manasi karonto <bold>paṭikūlasaññī viharati. Sesapadesū</bold>ti, ‘‘paṭikūle ca appaṭikūle cā’’tiādinā āgatesu sesesu dvīsu padesu. Tattha hi iṭṭhāniṭṭhavatthūni ekajjhaṃ gahetvā vuttaṃ yathā sattānaṃ paṭhamaṃ paṭikūlato upaṭṭhitameva pacchā gahaṇākāravasena avatthantarena vā appaṭikūlato upaṭṭhāti. Yañca appaṭikūlato upaṭṭhitameva pacchā paṭikūlato upaṭṭhāti, tadubhayepi khīṇāsavo sace ākaṅkhati, vuttanayena appaṭikūlasaññī vihareyya paṭikūlasaññī vāti.</paragraph>
    <paragraph line="98"><bold>Tadubhayaṃ</bold><pageBreak edition="Myanmar" number="2.0441" /><bold>abhinivajjetvā</bold>ti sabhāvato bhāvanānubhāvato ca upaṭṭhitaṃ ārammaṇaṃ paṭikūlasabhāvaṃ appaṭikūlasabhāvaṃ vāti taṃ ubhayaṃ pahāya aggahetvā. Sabbasmiṃ vatthusmiṃ pana, <bold>‘‘majjhatto hutvā viharitukāmo kiṃ karotī’’</bold>ti, vatvā tattha paṭipajjanavidhiṃ dassento, <bold>‘‘iṭṭhāniṭṭhesu…pe… domanassito hotī’’</bold>ti āha. Idāni yathāvuttamatthaṃ paṭisambhidāmaggapāḷiyā vibhāvetuṃ, <bold>‘‘vuttaṃ heta’’</bold>ntiādimāha. Tassattho heṭṭhā vuttanayo eva. <bold>Sato</bold>ti sativepullappattiyā satimā. <bold>Sampajāno</bold>ti paññāvepullappattiyā sampajānakārī. <bold>Cakkhunā</bold><pageBreak edition="Vipassana Research Institut" number="2.0223" /><bold>rūpaṃ disvā</bold>ti kāraṇavasena cakkhūti laddhavohārena rūpadassanasamatthena cakkhuviññāṇena, cakkhunā vā karaṇabhūtena rūpaṃ passitvā. <bold>Neva sumano hoti</bold> gehassitasomanassapaṭikkhepena nekkhammapakkhikāya kiriyāsomanassavedanāya.</paragraph>
    <paragraph line="99"><bold>Imesu cā</bold>ti ‘‘aññathā ca panānanda, ariyassa vinaye anuttarā indriyabhāvanā hotī’’tiādinā (ma. ni. 3.453), – ‘‘kathañcānanda, sekho hoti paṭipado’’tiādinā (ma. ni. 3.460); – ‘‘kathañcānanda, ariyo hoti bhāvitindriyo’’tiādinā (ma. ni. 3.461) ca āgatesu tividhesu nayesu. <bold>Manāpaṃ amanāpaṃ manāpāmanāpa</bold>nti ettha <bold>manāpa</bold>ggahaṇena somanassayuttakusalākusalānaṃ, <bold>amanāpa</bold>ggahaṇena domanassayuttaakusalānaṃ, <bold>manāpāmanāpa</bold>ggahaṇena tabbidhurupekkhāyuttānaṃ saṅgahitattā paṭhamanaye <bold>‘‘saṃkilesaṃ vaṭṭati, nikkilesaṃ vaṭṭatī’’</bold>ti vuttaṃ. Paṭhamanaye hi puthujjanassa adhippetattā saṃkilesakilesavippayuttampi yujjati. Dutiyanaye pana <bold>‘‘so…pe… aḍḍīyatī’’</bold>tiādivacanato <bold>‘‘paṭhamaṃ saṃkilesaṃ vaṭṭatī’’</bold>ti vuttaṃ. Sekkhassa adhippetattā cassa appahīnakilesavasena, <bold>‘‘saṃkilesampi vaṭṭatī’’</bold>ti vuttaṃ. Tatiyanaye arahato adhippetattā, <bold>‘‘tatiyaṃ nikkilesameva vaṭṭatī’’</bold>ti vuttaṃ. Sekkhavāre pana ‘‘cakkhumā puriso’’tiādikā upamā ekameva atthaṃ ñāpetuṃ āha. Tasmā cakkhudvārassa uppanne rāgādike vikkhambhetvā vipassanupekkhāya patiṭṭhānaṃ ariyā indriyabhāvanāti. Paṭhamanayo vipassakavasena āgato, dutiyo sekkhassa vasena, paṭhamadutiyo ca sekkhaputhujjanānaṃ mūlakammaṭṭhānavasena, tatiyo khīṇāsavassa ariyavihāravasena <pageBreak edition="Myanmar" number="2.0442" /> āgato. Paṭhamanaye ca puthujjanassa vasena, dutiyanaye sekkhassa vasena kusalaṃ vuttaṃ, tatiyanaye asekkhassa vasena kiriyābyākataṃ vuttanti ayaṃ viseso veditabbo.</paragraph>
    <centered line="100">Papañcasūdaniyā majjhimanikāyaṭṭhakathāya</centered>
    <centered line="101">Indriyabhāvanāsuttavaṇṇanāya līnatthappakāsanā samattā.</centered>
    <centered line="102">Niṭṭhitā ca saḷāyatanavaggavaṇṇanā.</centered>
    <centered line="103">Uparipaṇṇāsaṭīkā samattā.</centered>
  </content>
</document>