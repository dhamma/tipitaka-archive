<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0203t.tik0.xml</normativeSource>
    <archivePath>roman/tika/suttapitaka (tika)/majjhimanikaya (tika)/uparipannasa-tika/1. devadahavaggo.xml</archivePath>
    <baseFileName>1. devadahavaggo</baseFileName>
    <titlePath>1. Devadahavaggo - Uparipaṇṇāsa-ṭīkā - Majjhimanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Majjhimanikāye</nikaya>
    <book line="3">Uparipaṇṇāsa-ṭīkā</book>
    <chapter line="4">1. Devadahavaggo</chapter>
    <subhead line="5">1. Devadahasuttavaṇṇanā</subhead>
    <paragraph line="6" number="1"> Dibbanti <pageBreak edition="Vipassana Research Institut" number="2.0001" /><pageBreak edition="Myanmar" number="2.0211" /> kāmaguṇehi kīḷanti, laḷanti, tesu vā viharanti, vijayasamatthatāyogena paccatthike vijetuṃ icchanti; issariyaṭṭhānādisakkāradānaggahaṇaṃ taṃtaṃatthānusāsanañca karontā voharanti, puññānubhāvappattāya jutiyā jotenti vāti <bold>devā vuccanti rājāno</bold>. Tathā hi te catūhi saṅgahavatthūhi janaṃ rañjayantā sayaṃ yathāvuttehi visesehi rājanti dibbanti sobhantīti ca, <bold>‘‘rājāno’’</bold>ti vuccanti. <bold>Tatthā</bold>ti tasmiṃ nigamadese. <bold>Sā</bold>ti pokkharaṇī. <bold>Ta</bold>nti taṃ, ‘‘devadaha’’nti laddhanāmaṃ pokkharaṇiṃ upādāya, tassa adūrabhavattāti keci. <bold>Sabbaṃ</bold> sukhādibhedaṃ vedayitaṃ. <bold>Pubbe</bold>ti purimajātiyaṃ. <bold>Katakammapaccayā</bold>ti katassa kammassa paccayabhāvato jātaṃ kammaṃ paṭicca. Tena sabbāpi vedanā kammaphalabhūtā eva anubhavitabbāti dasseti. Tenāha <bold>‘‘iminā’’</bold>tiādi. <bold>Aniyametvā vutta</bold>nti, ‘‘santi, bhikkhave, eke samaṇabrāhmaṇā evaṃvādino’’ti evaṃ ime nāmāti avisesetvā vuttamatthaṃ. <bold>Niyametvā</bold>ti, ‘‘evaṃvādino, bhikkhave, nigaṇṭhā’’ti evaṃ visesetvā dasseti.</paragraph>
    <paragraph line="7"><bold>Kalisāsana</bold>nti <pageBreak edition="Vipassana Research Institut" number="2.0002" /> parājayaṃ. Kalīti hi anattho vuccati, kalīti sasati vippharatīti <bold>kalisāsanaṃ,</bold> parājayo. Kalīti vā kodhamānādikilesajāti, tāya pana ayuttavāditā <bold>kalisāsanaṃ</bold>. Taṃ <bold>āropetukāmo</bold> vibhāvetukāmo <pageBreak edition="Myanmar" number="2.0212" />. <bold>Ye</bold> kammaṃ kataṃ akataṃ vāti <bold>na jānanti, te kathaṃ</bold> taṃ edisanti <bold>jānissanti</bold>. Ye ca kammaṃ pabhedato na jānanti, te kathaṃ tassa vipākaṃ jānissanti; vipākapariyositabhāvaṃ jānissanti, ye ca pāpassa kammassa paṭipakkhameva na jānanti; te kathaṃ tassa pahānaṃ kusalakammassa ca sampādanavidhiṃ jānissantīti imamatthaṃ dassento, <bold>‘‘uttari pucchāyapi eseva nayo’’</bold>ti āha.</paragraph>
    <paragraph line="8" number="2"> Kiñcāpi <bold>cūḷadukkhakkhandhepi,</bold> (ma. ni. 1.180) <bold>‘‘evaṃ sante’’</bold>ti iminā tesaṃ nigaṇṭhānaṃ ajānanabhāvo eva ujukaṃ pakāsito heṭṭhā desanāya tathā pavattattā. Tathā hi <bold>aṭṭhakathāyaṃ</bold> (ma. ni. aṭṭha. 1.180) vuttaṃ – ‘‘evaṃ santeti tumhākaṃ evaṃ ajānanabhāve satī’’ti, tathāpi tattha uparidesanāya sambaddho evamattho vuccamāno yujjati, na aññathāti dassetuṃ idha, <bold>‘‘mahānigaṇṭhassa vacane sacce santeti attho’’</bold>ti vuttaṃ. <bold>Ettakassa ṭhānassā</bold>ti yathāvuttassa pañcaparimāṇassa kāraṇassa.</paragraph>
    <paragraph line="9" number="3"> Anekavāraṃ visarañjanaṃ idha gāḷhāpalepanaṃ, na sāṭakassa viya littatāti āha – <bold>‘‘bahalūpa…pe… littena viyā’’</bold>ti. <bold>Vuttameva,</bold> na puna vattabbaṃ, tattha vuttanayeneva veditabbanti adhippāyo.</paragraph>
    <paragraph line="10">Imesaṃ nigaṇṭhānaṃ tādisassa tesaṃ abhāvato, <bold>‘‘jānanakālo siyā’’</bold>ti parikappavasena vadati. Tena evaṃ jānituṃ tehi sakkā siyā, tesañca dassanaṃ saccaṃ siyā. Yasmā tesaṃ dassanaṃ asaccaṃ, tasmā te na jāniṃsūti dasseti. <bold>Catūsu kālesū</bold>ti vaṇamukhassa parikantanakālo, sallassa esanakālo, abbuhanakālo, vaṇamukhe agadaṅgāraodahanakāloti imesu catūsu kālesu. <bold>Suddhante</bold>ti suddhakoṭṭhāse, dukkhassa anavasesato nijjīraṇaṭṭhena niddukkhabhāveti attho. <bold>Ekāya upamāyā</bold>ti, ‘‘sallena viddhassa hi viddhakāle vedanāya pākaṭakālo viyā’’ti imāya ekāya upamāya. <bold>Tayo atthā</bold>ti pubbe ahuvamhā vā no vā, pāpakammaṃ akarimhā vā no vā, evarūpaṃ vā pāpakammaṃ akarimhāti ime tayo atthā. <bold>Catūhi upamāhī</bold>ti vaṇamukhaparikantanādīhi catūhi upamāhi. <bold>Eko attho</bold>ti, ‘‘ettakaṃ dukkhaṃ nijjiṇṇa’’ntiādinā <pageBreak edition="Myanmar" number="2.0213" /> vutto eko attho. So hi dukkhanijjīraṇabhāvasāmaññā eko atthoti vutto.</paragraph>
    <paragraph line="11" number="4"><bold>Ime</bold><pageBreak edition="Vipassana Research Institut" number="2.0003" /><bold>pana</bold> nigaṇṭhā. Āsaṅkāya <bold>viddhosmīti saññaṃ uppādetvā. Paccāharitu</bold>nti paccāvattituṃ, pariharitunti attho.</paragraph>
    <paragraph line="12" number="5"><bold>Atītavādaṃ saddahantāna</bold>nti, ‘‘atthi kho, bho, nigaṇṭhā pubbe pāpakammaṃ kata’’nti evaṃ atītaṃsaṃ ārabbha pavattaṃ mahānigaṇṭhassa vādaṃ saddahantānaṃ. <bold>Bhūtattā</bold>ti yathābhūtattā kiṃ aviparītameva atthaṃ ārammaṇaṃ katvā pavattāti pucchati. Sesapadesupi eseva nayo. Saha dhammenāti sahadhammo, so eva <bold>sahadhammiko</bold> yathā ‘‘venayiko’’ti (a. ni. 8.11; pārā. 8). ‘‘Dhammo’’ti ettha kāraṇaṃ adhippetanti āha – <bold>‘‘sahetukaṃ sakāraṇa’’</bold>nti. Paṭiharati paṭivattetīti paṭihāro, vādo eva paṭihāro <bold>vādapaṭihāro;</bold> taṃ, uttaranti attho. Tenāha – <bold>‘‘paccāgamanakavāda’’</bold>nti, codanaṃ parivattetvā paṭipākatikakaraṇanti attho. <bold>Tesa</bold>nti idaṃ āvuttivasena gahetabbaṃ, ‘‘tesaṃ saddhāchedakavādaṃ nāma tesaṃ dassetī’’ti.</paragraph>
    <paragraph line="13" number="6"><bold>Avijjā aññāṇā sammohā</bold>ti pariyāyavacanametaṃ. <bold>Avijjā</bold>ti vā avijjāya karaṇabhūtāya. <bold>Aññāṇenā</bold>ti ajānanena. <bold>Sammohenā</bold>ti sammuyhanena mahāmuḷhatāya. Sāmaṃyeva opakkamikā etarahi attano upakkamahetu dukkhavedanaṃ vediyamānaṃ – ‘‘yaṃkiñcāyaṃ…pe… pubbekatahetū’’ti <bold>viparītato saddahatha</bold>. Pubbekatahetuvādasaññitaṃ <bold>vipallāsaggāhaṃ gaṇhatha</bold>.</paragraph>
    <paragraph line="14" number="7"><bold>Diṭṭhadhammo vuccati</bold> paccakkhabhūto, tattha veditabbaṃ phalaṃ <bold>diṭṭhadhammavedanīyaṃ</bold>. Tenāha – <bold>‘‘imasmiṃyeva attabhāve vipākadāyaka’’</bold>nti. <bold>Payogenā</bold>ti kāyikena payogena vā vācasikena vā payogena. <bold>Padhānenā</bold>ti padahanena cetasikena ussāhanena. Āsanne bhavantare vipācetuṃ na sakkā, pageva dūreti dassetuṃ, <bold>‘‘dutiye vā tatiye vā attabhāve’’</bold>ti vuttaṃ. Nibbattakabhāvato sukhavedanāya hitanti <bold>sukhavedanīyaṃ</bold>. Sā pana vipākavedanābhāvato ekantato iṭṭhārammaṇā eva hotīti āha <bold>‘‘iṭṭhārammaṇavipākadāyaka’’</bold>nti. <bold>Viparīta</bold>nti <pageBreak edition="Myanmar" number="2.0214" /> aniṭṭhārammaṇavipākadāyakaṃ. <bold>Nipphanne</bold>ti saddhiṃ aññena kammena nibbatte. <bold>Samparāyavedanīyassā</bold>ti upapajjavedanīyassa aparāpariyavedanīyassa. <bold>Evaṃ santepī</bold>ti kāmaṃ paripakkavedanīyanti diṭṭhadhammavedanīyameva vuccati, tathāpi atthettha atisayo diṭṭhadhammavisesabhāvato paripakkavedanīyassāti dassetuṃ, <bold>‘‘ayametthā’’</bold>tiādi vuttaṃ. Yasmiṃ divase kataṃ, tato <bold>sattadivasabbhantare</bold>.</paragraph>
    <paragraph line="15"><bold>Tatrā</bold>ti tasmiṃ paripakkavedanīyakammassa sattadivasabbhantare vipākadāne. <bold>Ekavāraṃ kasitvā nisīdi</bold> chātajjhatto hutvā. <bold>Āgacchantī āha</bold> – ‘‘ussūre bhattaṃ āharīyitthā’’ti domanassaṃ <pageBreak edition="Vipassana Research Institut" number="2.0004" /> anuppādetvā yathā katapuññaṃ anumodati. <bold>Vijjotamānaṃ disvā,</bold> ‘‘kiṃ nu kho idampi tappakāro, mama cittavikappamattaṃ, udāhu suvaṇṇamevā’’ti vīmaṃsanto <bold>yaṭṭhiyā paharitvā</bold>.</paragraph>
    <paragraph line="16">Vāḷayakkhasañcaraṇattā rājagahūpacārassa <bold>nagare sahassabhaṇḍikaṃ cāresuṃ</bold>. Uppannarāgo <bold>cūḷāya ḍaṃsi. Rañño ācikkhitvā</bold>ti taṃ pavattiṃ rañño ācikkhitvā. <bold>Mallikāya vatthu</bold> dhammapadavatthumhi (dha. pa. aṭṭha. 2.mallikādevīvatthu) āgatena nayena kathetabbaṃ.</paragraph>
    <paragraph line="17"><bold>Maraṇasantikepi kataṃ,</bold> pageva tato puretaraṃ atītattabhāvesu ca kataṃ. <bold>Idha nibbattitavipākoti vutto</bold> avassaṃbhāvibhāvato. <bold>Samparāyavedanīyameva</bold> bhavantare vipākadāyakabhāvato. <bold>Idha nibbattitaguṇotveva vutto,</bold> na idha nibbattitavipākoti vimuttibhāvato. <bold>Paripakkavedanīyanti veditabbaṃ</bold> heṭṭhā vuttaparipakkavedanīyalakkhaṇānativattanato. <bold>Sabbalahuṃ phaladāyikā</bold>ti etena phaluppādanasamatthatāyogena kammassa paripakkavedanīyatāti dasseti.</paragraph>
    <paragraph line="18">Catuppañcakkhandhaphalatāya <bold>saññābhavūpagaṃ</bold> kammaṃ <bold>bahuvedanīya</bold>nti vuttaṃ. Ekakhandhaphalattā <bold>asaññābhavūpagaṃ</bold> kammaṃ <bold>appavedanīyaṃ</bold>. Keci pana, ‘‘arūpāvacarakammaṃ bahukālaṃ veditabbaphalattā bahuvedanīyaṃ, itaraṃ appavedanīyaṃ. Rūpārūpāvacarakammaṃ vā bahuvedanīyaṃ, parittakammaṃ appavedanīya’’nti vadanti. <bold>Savipākaṃ kamma</bold>nti paccayantarasamavāye vipākuppādanasamatthaṃ, na āraddhavipākameva. <bold>Avipākaṃ kamma</bold>nti paccayavekallena vipaccituṃ asamatthaṃ ahosikammādibhedaṃ.</paragraph>
    <paragraph line="19" number="8"><bold>Diṭṭhadhammavedanīyādīna</bold>nti <pageBreak edition="Myanmar" number="2.0215" /> diṭṭhadhammavedanīyādīnaṃ dasannaṃ kammānaṃ upakkamena kammānaṃ aññāthābhāvassa anāpādanīyattā yathāsabhāveneva kammāni tiṭṭhanti. Tattha nigaṇṭhānaṃ upakkamo nippayojanoti āha <bold>‘‘aphalo’’</bold>ti. Nigaṇṭhānaṃ padahanassa micchāvāyāmassa nipphalabhāvappavedano <bold>padhānacchedakavādo. Parehi vuttakāraṇehī</bold>ti yehi kāraṇehi nigaṇṭhānaṃ vādesu dosaṃ dassenti. Tehi parehi vuttakāraṇehi. Na hi lakkhaṇayuttena hetunā vinā paravādesu dosaṃ dassetuṃ sakkā. Tenāha <bold>‘‘sakāraṇā hutvā’’</bold>ti. <bold>Nigaṇṭhānaṃ vādā ca anuvādā cā</bold>ti nigaṇṭhehi vuccamānā sakasakasamayappavedikā vādāceva sāvakehi vuccamānā tesaṃ anuvādā ca. <bold>Viññūhi garahitabbaṃ kāraṇaṃ āgacchantī</bold>ti, ‘‘ayamettha doso’’ti tattha tattha viññūhi paṇḍitehi garahārahaṃ kāraṇaṃ upagacchanti, pāpuṇantīti attho. <bold>Tassattho</bold>tiādīsu ayaṃ saṅkhepattho <pageBreak edition="Vipassana Research Institut" number="2.0005" />, ‘‘vuttanayena parehi vuttena kāraṇena sakāraṇā hutvā dosadassanavasena nigaṇṭhānaṃ vādā anuppattā, tato eva taṃ vādaṃ appasādanīyabhāvadassanena sosentā hetusampattivohārasukkhanena milāpentā dukkaṭakammakārinotiādayo dasa gārayhāpadesā upagacchantī’’ti.</paragraph>
    <paragraph line="20" number="9"><bold>Saṅgatibhāvahetū</bold>ti tattha tattha yadicchāya samuṭṭhitasaṅgatinimittaṃ. Sā pana saṅgati niyatilakkhaṇāti āha <bold>‘‘niyatibhāvakāraṇā’’</bold>ti. Acchejjasuttāvutaabhejjamaṇi viya hi paṭiniyatatā niyatipavattīti. <bold>Chaḷabhijātihetū</bold>ti kaṇhābhijāti nīlābhijāti lohitābhijāti haliddābhijāti sukkābhijāti paramasukkābhijātīti imāsu abhijātīsu jātinimittaṃ. <bold>Pāpasaṅgatikā</bold>ti nihīnasaṅgatikā.</paragraph>
    <paragraph line="21" number="10"><bold>Anaddhabhūta</bold>nti ettha adhi-saddena samānattho <bold>addha</bold>-saddoti āha – <bold>‘‘anaddhabhūtanti anadhibhūta’’</bold>nti. Yathā āpāyiko attabhāvo mahatā dukkhena abhibhuyyati, na tathā ayanti āha – <bold>‘‘dukkhena anadhibhūto nāma manussattabhāvo vuccatī’’</bold>ti. ‘‘Acelako hotī’’tiādinā (dī. ni. 1.394) vuttāya <bold>nānappakārāya dukkarakārikāya</bold> kilamathena. Yadi evaṃ <pageBreak edition="Myanmar" number="2.0216" /> kathaṃ dhutaṅgadharāti āha <bold>‘‘ye panā’’</bold>tiādi. <bold>Niyyānikasāsanasmiñhi vīriya</bold>nti vivaṭṭasannissitaṃ katvā pavattiyamānaṃ vīriyaṃ sarīraṃ khedantampi <bold>sammāvāyāmo nāma hoti</bold> ñāyāraddhabhāvato.</paragraph>
    <paragraph line="22"><bold>Thero</bold>ti ettha āgatamahārakkhitatthero. <bold>Tisso sampattiyo</bold> manussadevanibbānasampattiyo, sīlasamādhipaññāsampattiyo vā. <bold>Khuraggeyevā</bold>ti khure sīsagge eva, khure sīsaggato apanīte evāti adhippāyo. <bold>Aya</bold>nti, ‘‘issarakule nibbatto’’tiādinā vutto. Na sabbe eva sakkārapubbakaṃ pabbajitvā arahattaṃ pāpuṇantīti āha <bold>‘‘yo dāsikucchiya’’</bold>ntiādi. <bold>Rajatamuddika</bold>nti rajatamayaṃ aṅgulimuddikaṃ. <bold>Gorakapiyaṅgumattenapī</bold>ti kapitthachallikaṅgupupphagandhamattenapi.</paragraph>
    <paragraph line="23">Dhammena ñāyena āgatasukhaṃ dhammasukhanti āha – <bold>‘‘saṅghato vā…pe… paccayasukha’’</bold>nti. <bold>Amucchito</bold>ti anajjhāpanno. Idāni taṃ anajjhāpannataṃ tassa ca phalaṃ dassetuṃ <bold>‘‘dhammikaṃ hī’’</bold>tiādi vuttaṃ. <bold>Imassā</bold>ti samudayassa. So hi pañcakkhandhassa dukkhassa kāraṇabhūtattā āsanno paccakkho katvā vutto. Tenāha <bold>‘‘paccuppannāna’’</bold>ntiādi. <bold>Saṅkhāra</bold>nti yathāraddhāya sātisayaṃ karaṇato saṅkhāranti laddhanāmaṃ balavavīriyaṃ ussoḷhiṃ. <bold>Padahato</bold>ti payuñjantassa pavattentassa. <bold>Maggena virāgo hotī</bold>ti ariyamaggena dukkhanidānassa virajjanā <pageBreak edition="Vipassana Research Institut" number="2.0006" /> hoti. Tenāha <bold>‘‘idaṃ vuttaṃ hotī’’</bold>ti. <bold>Iminā sukhāpaṭipadā khippābhiññā kathitā</bold> akasireneva sīghataraṃ maggapajānatāya bodhitattā. <bold>Majjhattatākāro</bold>ti vīriyūpekkhamāha. <bold>Saṅkhāraṃ tattha padahatī</bold>ti padhānasaṅkhāraṃ tattha dukkhanidānassa virajjananimittaṃ virajjanatthaṃ padahati. Kathaṃ? <bold>Maggappadhānena</bold> catukiccappadhāne ariyamagge vāyāmena <bold>padahati</bold> vāyamati. <bold>Ajjhupekkhato</bold>ti vīriyassa anaccāraddhanātisithilatāya vīriyasamatāyojane byāpārākaraṇena ajjhupekkhato. Tenāha <bold>‘‘upekkhaṃ bhāventassā’’</bold>ti. Upekkhābhāvanā ca nāmettha tathāpavattā ariyamaggabhāvanā evāti āha – <bold>‘‘maggabhāvanāya bhāvetī’’</bold>ti.</paragraph>
    <paragraph line="24">Ettha ca evaṃ pāḷiyā padayojanā veditabbā, – ‘‘so evaṃ pajānāti. Kathaṃ? Saṅkhāraṃ me padahato saṅkhārapadahanā imassa dukkhanidānassa virāgo hoti <pageBreak edition="Myanmar" number="2.0217" />, ajjhupekkhato me upekkhanā imassa dukkhanidānassa virāgo hotī’’ti. Paṭipajjamānassa cāyaṃ pubbabhāgavīmaṃsassāti gahetabbaṃ. Tattha <bold>saṅkhārappadhānā</bold>ti sammasanapadena sukheneva khippataraṃ bhāvanāussukkāpanavīriyaṃ dassitanti sukhāpaṭipadā khippābhiññā dassitā. <bold>Ajjhupekkhato</bold>ti ettha kassaci nātidaḷhaṃ katvā pavattitavīriyenapi dukkhanidānassa virāgo hoti vipassanamanuyuñjatīti dassitaṃ. Ubhayatthāpi catutthīyeva paṭipadā vibhāvitāti daṭṭhabbaṃ. Idāni, ‘‘yassa hi khvāssa…pe… upekkhaṃ tattha bhāvetī’’ti vārehi tāsaṃyeva paṭipadānaṃ vasena tesaṃ puggalānaṃ paṭipatti dassitā. Vaṭṭadukkhanidānassa parijiṇṇaṃ imehi vārehi dukkhakkhayo vibhāvito.</paragraph>
    <paragraph line="25" number="11"><bold>Baddhacitto</bold>ti sambaddhacitto. <bold>Bahalacchando</bold>ti bahalataṇhāchando. <bold>Aticaritvā</bold>ti atikkamitvā. Naṭasatthavidhinā naccanakā <bold>naṭā, naccakā</bold> itare. <bold>Somanassaṃ uppajjati,</bold> ‘‘īdisaṃ nāma itthiṃ pariccaji’’nti. <bold>Chijjā</bold>ti dvidhā hotu. <bold>Bhijjā</bold>ti bhijjatu. ‘‘Chijja vā bhijjavā’’ti padadvayenapi vināsameva vadati. <bold>Ñatvā</bold>ti pubbabhāgañāṇena jānitvā. <bold>Tadubhaya</bold>nti saṅkhārapadahanaupekkhābhāvanaṃ.</paragraph>
    <paragraph line="26" number="12"><bold>Pesentassā</bold>ti vāyamantassa. <bold>Taṃ sandhāyā</bold>ti dukkhāya paṭipadāya niyyānataṃ sandhāya.</paragraph>
    <paragraph line="27"><bold>Usukāro viya yogī</bold> tejanassa viya cittassa ujukaraṇato. Gomutta<bold>vaṅkaṃ,</bold> candalekhā<bold>kuṭilaṃ,</bold> naṅgalakoṭi<bold>jimhaṃ</bold> cittaṃ. <bold>Alātā viya vīriyaṃ</bold> ātāpana-paritāpanato. <bold>Kañcikatelaṃ</bold><pageBreak edition="Vipassana Research Institut" number="2.0007" /><bold>viya saddhā</bold> sinehanato. <bold>Namanadaṇḍako viya lokuttaramaggo</bold> nibbānārammaṇe cittassa nāmanato. <bold>Lokuttaramaggena</bold> cittassa <bold>ujukaraṇaṃ</bold> bhāvanābhisamayato daṭṭhabbaṃ. Antadvayavajjitā majjhimā paṭipattīti katvā <bold>kilesagaṇavijjhanaṃ</bold> pahānābhisamayo. Itarā pana paṭipadā dandhābhiññāti imesaṃ dvinnaṃ bhikkhūnaṃ <bold>imāsu dvīsu</bold> yathāvuttāsu khippābhiññāsu <bold>kathitāsu, itarāpi kathitāva honti</bold> lakkhaṇahāranayena paṭipadāsāmaññato. <bold>Sahāgamanīyāpi vā paṭipadā kathitāva,</bold> ‘‘na heva anaddhabhūtaṃ atthāna’’ntiādinā pubbabhāgapaṭipadāya kathitattā. ‘‘Āgamanīyapaṭipadā pana na kathitā’’ti <pageBreak edition="Myanmar" number="2.0218" /> idaṃ savisesaṃ ajjhupekkhassa akathitataṃ sandhāya vuttanti daṭṭhabbaṃ. <bold>Nikkhamanadesana</bold>nti nikkhamanupāyaṃ desanaṃ. Sesaṃ suviññeyyameva.</paragraph>
    <centered line="28">Devadahasuttavaṇṇanāya līnatthappakāsanā samattā.</centered>
    <subhead line="29">2. Pañcattayasuttavaṇṇanā</subhead>
    <paragraph line="30" number="21"><bold>Eke</bold>ti <pageBreak edition="Vipassana Research Institut" number="2.0008" /> ettha eka-saddo aññattho, na gaṇanādiatthoti taṃ dassento <bold>‘‘ekacce’’</bold>ti āha. Yaṃ pana pāḷiyaṃ ‘‘santī’’ti vuttaṃ. Tena tesaṃ diṭṭhigatikānaṃ vijjamānatāya avicchinnatā; tato ca nesaṃ micchāgahaṇato sithilakaraṇavivecanehi attano desanāya kiccakāritā avitathatā ca dīpitā hoti. Paramatthasamaṇabrāhmaṇesu aparantakappikatāya lesopi natthīti āha <bold>‘‘paribbajupagatabhāvenā’’</bold>tiādi. Sassatādivasena aparantaṃ kappentīti aparantakappino, te eva <bold>aparantakappikā</bold>. Yasmā tehi aparantaṃ purimatarasiddhehi taṇhādiṭṭhikappehi kappetvā āsevanabalavatāya ca vikappetvā aparabhāgasiddhehi abhinivesabhūtehi taṇhādiṭṭhiggāhehi gaṇhanti abhinivisanti parāmasanti; tasmā vuttaṃ – <bold>‘‘aparantaṃ kappetvā vikappetvā gaṇhantī’’</bold>ti. Taṇhupādānavasena kappanagahaṇāni veditabbāni. Taṇhāpaccayā hi upādānaṃ. <bold>Vuttampi cetaṃ</bold> mahāniddese <bold>uddānato</bold> saṅkhepato. <bold>Taṇhādiṭṭhivasenā</bold>ti taṇhāya diṭṭhiyā ca vasena. Diṭṭiyā vā upanissayabhūtāya sahajātāya abhinandanakāya ca taṇhāya sassatādiākārena abhinivisantassa micchāgāhassa ca vasena. Anāgatadhammavisayāya adhippetattā anāgatakālavācako idha <bold>apara</bold>-saddo. Rūpādikhandhavinimuttassa kappanavatthuno abhāvā <bold>anta</bold>-saddo bhāgavācakoti āha – <bold>‘‘anāgataṃ khandhakoṭṭhāsa’’</bold>nti. <bold>Kappetvā</bold>ti ca tasmiṃ aparante taṇhāya nābhinivesānaṃ samattanaṃ pariniṭṭhāpanamāha. <bold>Ṭhitā</bold>ti tassā laddhiyā avijahanaṃ.</paragraph>
    <paragraph line="31"><bold>Anugatā</bold>ti ārammaṇakaraṇavasena anu anu gatā aparante pavattā. <bold>Ārabbhā</bold>ti ālambitvā. Visayo hi tassā diṭṭhiyā aparanto. Visayabhāvato <pageBreak edition="Myanmar" number="2.0219" /> eva hi so tassā āgamanaṭṭhānaṃ ārammaṇapaccayo cāti vuttaṃ <bold>‘‘āgamma paṭiccā’’</bold>ti. <bold>Adhivacanapadānī</bold>ti paññattipadāni, dāsādīsu sirivaḍḍhakādisaddo viya vacanamattameva adhikāraṃ katvā pavattiyā adhivacanaṃ paññatti. Atha vā adhi-saddo uparibhāve, vuccatīti vacanaṃ, upari vacanaṃ <bold>adhivacanaṃ,</bold> upādānabhūtarūpādīnaṃ upari paññāpiyamānā upādāpaññattīti attho, tasmā paññattidīpakapadānīti attho. Paññattimattañhetaṃ vuccati, yadidaṃ, ‘‘attā loko’’ti ca, na rūpavedanādayo viya paramattho. Adhikavuttitāya vā <bold>adhimuttiyoti diṭṭhiyo vuccanti</bold>. Adhikañhi sabhāvadhammesu sassatādiṃ pakatiādiṃ drabyādiṃ jīvādiṃ kāyādiñca abhūtamatthaṃ ajjhāropetvā <pageBreak edition="Vipassana Research Institut" number="2.0009" /> diṭṭhiyo pavattantīti. <bold>Abhivadantī</bold>ti, ‘‘idameva saccaṃ moghamañña’’nti abhinivisitvā vadanti, ‘‘ayaṃ dhammo, nāyaṃ dhammo’’tiādinā vivadanti. Abhivadanakiriyāya ajjāpi avicchedabhāvadassanatthaṃ vattamānakālavacanaṃ.</paragraph>
    <paragraph line="32">Saññā etassa atthīti saññīti āha <bold>‘‘saññāsamaṅgī’’</bold>ti. Natthi etassa rogo bhaṅgoti <bold>arogo</bold>ti arogasaddassa niccapariyāyatā veditabbā. Rogarahitatāsīsena vā nibbikāratāya niccataṃ paṭijānāti diṭṭhigatikoti āha <bold>‘‘arogoti nicco’’</bold>ti. <bold>Iminā</bold>ti, ‘‘saññī attā arogo paraṃ maraṇā’’ti iminā vacanena. <bold>Soḷasa saññīvādā</bold>ti – rūpīcatukkaṃ, arūpīcatukkaṃ, antavācatukkaṃ, ekantasukhīcatukkanti – imesaṃ catunnaṃ catukkānaṃ vasena soḷasa saññīvādā kathitā. Imesuyeva purimānaṃ dvinnaṃ catukkānaṃ vasena aṭṭha saññīvādā aṭṭha ca nevasaññīnāsaññīvādā veditabbā. <bold>Satta ucchedavādā</bold>ti manussattabhāve kāmāvacaradevattabhāve rūpāvacaradevattabhāve catubbidhāruppattabhāve cavitvā sattassa ucchedapaññāpanavasena satta ucchedavādā kathitā. Asato vināsāsambhavato atthibhāvanibandhano ucchedavādoti vuttaṃ <bold>‘‘satoti vijjamānassā’’</bold>ti. Yāvāyaṃ attā na ucchijjati, tāva vijjati evāti gahaṇato nirudayavināso idha ucchedoti adhippetoti āha <bold>‘‘upaccheda’’</bold>nti. Visesena nāso <bold>vināso,</bold> abhāvo, so pana maṃsacakkhu-paññācakkhu-dassanapathātikkamovāti āha <bold>‘‘adassana’’</bold>nti. Adassane <pageBreak edition="Myanmar" number="2.0220" /> hi nāsa-saddo loke niruḷho. <bold>Bhavavigama</bold>nti sabhāvāpagamanaṃ yo hi nirudayavināsavasena ucchijjati, na so attano sabhāveneva tiṭṭhati.</paragraph>
    <paragraph line="33"><bold>Pañca diṭṭhadhammanibbānavādā</bold>ti pañcakāmaguṇasukhamanubhogavasena catubbidharūpajjhānasukhaparibhogavasena ca diṭṭhadhamme nibbānappattipaññāpanavādā. <bold>Diṭṭhadhammo</bold>ti dassanabhūtena ñāṇena upaladdhadhammo. Tattha yo anindriyavisayo, sopi supākaṭabhāvena indriyavisayo viya hotīti āha – <bold>‘‘diṭṭhadhammoti paccakkhadhammo vuccatī’’</bold>ti. Teneva ca, <bold>‘‘tattha tattha paṭiladdhaattabhāvassetaṃ adhivacana’’</bold>nti vuttaṃ. <bold>Saññīti ādivasena tīhākārehi santa</bold>nti saññī asaññī nevasaññīnāsaññīti imehi ākārehi vijjamānaṃ, sadā upalabbhamānaṃ sassatanti attho. <bold>Saññī attā</bold>tiādīni tīṇi dassanāni. <bold>Santaatthavasena eka</bold>nti sassatassa attano vasena ekaṃ dassanaṃ. <bold>Itarāni dve</bold>ti ucchedavāda-diṭṭhadhammanibbānavādasaññitāni dve dassanāni. <bold>Tīṇi hutvā pañca hontī</bold>ti idaṃ, ‘‘santaatthavasena eka’’nti saṅgahavasena vuttassa saññīti ādivibhāgavasena vuttattā suviññeyyanti aṭṭhakathāyaṃ na uddhaṭaṃ.</paragraph>
    <paragraph line="34" number="22"><bold>Rūpīṃ</bold><pageBreak edition="Vipassana Research Institut" number="2.0010" /><bold>vā</bold>ti ettha (dī. ni. ṭī. 1.76-77) yadi rūpaṃ assa atthīti rūpīti ayamattho adhippeto. Evaṃ sati rūpavinimuttena attanā bhavitabbaṃ saññāya viya rūpassapi attaniyattā. Na hi saññī attāti ettha saññā attā. Tathā hi vuttaṃ <bold>sumaṅgalavilāsiniyaṃ</bold> (dī. ni. aṭṭha. 1.76-77) ‘‘tattha pavattasaññañcassa saññāti gahetvāti vutta’’nti. Evaṃ sante, ‘‘kasiṇarūpaṃ attāti gaṇhātī’’ti idaṃ kathanti? Na kho panetaṃ evaṃ daṭṭhabbaṃ – ‘‘rūpaṃ assa atthīti rūpī’’ti, atha kho ‘‘ruppanasīlo rūpī’’ti. Ruppanañcettha rūpasarikkhatāya kasiṇarūpassa vaḍḍhitāvaḍḍhitakālavasena visesāpatti, sā ca natthīti na sakkā vattuṃ parittavipulatādivisesasabbhāvato. Yadi evaṃ imassa vādassa sassatadiṭṭhisaṅgaho na yujjatīti? No na yujjati kāyabhedato uddhaṃ attano nibbikāratāya tena adhippetattā. Tathā hi vuttaṃ <bold>‘‘arogo paraṃ maraṇā’’</bold>ti. Atha vā ‘‘rūpaṃ assa atthīti rūpī’’ti vuccamānepi na doso. Kappanāsiddhenapi hi bhedena sāminiddesadassanato yathā ‘‘silāputtakassa sarīra’’nti <pageBreak edition="Myanmar" number="2.0221" />. Ruppanaṃ vā ruppanasabhāvo rūpaṃ, taṃ etassa atthīti <bold>rūpī,</bold> attā ‘‘rūpino dhammā’’tiādīsu (dha. sa. 11 dukamātikā) viya. Evañca katvā rūpasabhāvattā attano ‘‘rūpaṃ attā’’ti vacanaṃ ñāyāgatamevāti <bold>‘‘kasiṇarūpaṃ attāti gaṇhātī’’</bold>ti vuttaṃ. <bold>Arūpi</bold>nti ettāpi vuttanayānusārena yathārahaṃ attho vattabbo. Santasukhumaṃ muñcitvā tabbiparītassa gahaṇe kāraṇaṃ natthīti lābhī, ‘‘kasiṇarūpaṃ attā’’ti gaṇhātīti lābhitakkino ṭhapetvā, sesatakkī lābhiggahaṇeneva gahitā. Anussutitakkikopi suddhatakkikopi vā niraṅkusattā takkanassa kasiṇarūpampi attāti kadācipi gaṇheyyāti vuttaṃ – <bold>‘‘ubhopi rūpāni gaṇhātiyevā’’</bold>ti. Suddhatakkikassa ubhayaggahaṇaṃ na kataṃ, tasmā sāsaṅkavacanaṃ.</paragraph>
    <paragraph line="35">Kasiṇugghāṭimākāsa-paṭhamāruppaviññāṇa-natthibhāvaākiñcaññāyatanāni <bold>arūpasamāpattinimittaṃ. Ṭhapetvā saññākkhandha</bold>nti idaṃ saññāya attaniyataṃ hadaye katvā vuttaṃ. ‘‘Rūpiṃ vā’’ti ettha vuttanayena pana atthe vuccamāne saññākkhandhaṃ bahiddhā akatvā <bold>‘‘arūpadhamme’’</bold>icceva vattabbaṃ siyā. <bold>Missakaggāhavasenā</bold>ti rūpārūpasamāpattīnaṃ nimittāni ekajjhaṃ katvā, ‘‘eko attā’’ti, tattha pavattasaññañcassa, ‘‘saññā’’ti gahaṇavasena. Ayañhi diṭṭhigatiko rūpārūpasamāpattilābhitāya taṃnimittaṃ rūpabhāvena arūpabhāvena ca gahetvā upatiṭṭhati, tasmā, ‘‘rūpī arūpī cā’’ti abhinivesaṃ janeti ajjhattavādino viya takkamatteneva vā rūpārūpadhamme missakavasena gahetvā, ‘‘rūpī ca arūpīca attā hotī’’ti. <bold>Takkagāhenevā</bold>ti saṅkhārāvasesasukhumabhāvappattadhammā viya ca accantasukhumabhāvapattiyā sakiccasādhanāsamatthatāya <pageBreak edition="Vipassana Research Institut" number="2.0011" /> thambhakuṭṭahatthapādānaṃ saṅghāto viya neva rūpī, rūpasabhāvānativattanato na arūpīti evaṃ pavattatakkagāhena. Lābhivasenapi vā antānantikacatutthavāde vakkhamānanayena aññamaññapaṭipakkhavasena attho veditabbo. Kevalaṃ pana tattha desakālabhedavasena tatiyacatutthavādā icchitā; idha kālavatthu bhedavasenāti ayameva viseso. Kālabhedavasena cettha tatiyavādassa pavatti rūpārūpanimittānaṃ saha anupaṭṭhānato; catutthavādassa pana vatthubhedavasena <pageBreak edition="Myanmar" number="2.0222" /> pavatti rūpārūpadhammānaṃ samūhato, ‘‘eko attā’’ti takkavasenāti tattha vakkhamānanayānusārena veditabbaṃ.</paragraph>
    <paragraph line="36">Yadipi aṭṭhasamāpattilābhino diṭṭhigatikassa vasena samāpattibhedena saññānānattasambhavato dutiyadiṭṭhipi samāpannakavasena labbhati; tathāpi samāpattiyaṃ ekarūpeneva saññāya upaṭṭhānato, <bold>‘‘paṭhamadiṭṭhi samāpannakavārena kathitā’’</bold>ti āha. Tenevettha samāpannakaggahaṇaṃ kataṃ. Ekasamāpattilābhino eva vā vasena attho veditabbo. Samāpatti bhedena saññābhedasambhavepi bahiddhā puthuttārammaṇe saññānānattena oḷārikena nānattasaññīti, <bold>‘‘dutiyadiṭṭhi asamāpannakavārenā’’</bold>ti āha. Avaḍḍhitakasiṇavasena parittasaññitaṃ, vaḍḍhitakasiṇavasena appamāṇasaññitaṃ dassetuṃ, <bold>‘‘tatiyadiṭṭhi suppamattena vā sarāvamattena vā’’</bold>tiādi vuttaṃ. ‘‘Aṅguṭṭhappamāṇo vā attā yavappamāṇo, aṇumatto vā attā’’tiādidassanavasena (udā. aṭṭha. 54; dī. ni. ṭī. 1.76-77) paritto saññīti <bold>parittasaññī</bold>. Kapilakaṇādādayo (vibha. anuṭī. 189) viya attano sabbagatabhāvapaṭijānanavasena appamāṇo saññīti <bold>appamāṇasaññī</bold>ti evampettha attho daṭṭhabbo.</paragraph>
    <paragraph line="37"><bold>Eta</bold>nti, ‘‘rūpiṃ vā’’tiādinā yathāvuttaattavādaṃ. <bold>Ekesa</bold>nti ekaccānaṃ. <bold>Upātivattata</bold>nti atikkamantānaṃ. Niddhāraṇe cetaṃ sāmivacanaṃ. Viññāṇakasiṇameke abhivadantīti yojanā. Tenāha – ‘‘saññaṃ…pe… abhivadantī’’ti. Tattha ‘‘saññaṃ ṭhapetvā sesāni tīṇī’’ti idaṃ saññāya catukkampi paripuṇṇameva gahetvā, <bold>apare aṭṭhakanti vadanti. Tadubhaya</bold>nti taṃ saññāaṭṭhakanti vuttaṃ ubhayaṃ. <bold>Parato āvi bhavissatī</bold>ti, ‘‘catasso rūpasaññī’’tiādinā upari pakāsessati. Vakkhati hi – ‘‘koṭṭhāsato aṭṭha, atthato pana satta saññā hontī’’ti (ma. ni. aṭṭha. 3.22). <bold>Etthā</bold>ti, ‘‘etaṃ vā panā’’ti etasmiṃ vākye. <bold>Samatikkamituṃ sakkonti</bold> tattha ādīnavadassanena taduddhaṃ ānisaṃsadassanena ca brūhitasaddhādi guṇattā, vipariyāyena asakkuṇanaṃ veditabbaṃ. <bold>Ye sakkonti, teva gahitā</bold> tesaṃyeva vasena vakkhamānassa visesassa vattuṃ sakkuṇeyyattā. Sakkontānañca nesaṃ upātivattanaṃ <pageBreak edition="Vipassana Research Institut" number="2.0012" /> attano ñāṇabalānurūpanti imamatthaṃ upamāya dassetuṃ, <bold>‘‘tesaṃ panā’’</bold>tiādi vuttaṃ. Tattha <bold>appamāṇa</bold>nti appamāṇārammaṇo <pageBreak edition="Myanmar" number="2.0223" />, appamāṇārammaṇatā cassa āgamanavasena veditabbā anantārammaṇato vā. Na hi ārammaṇe anantanti paramānantassa pamāṇaṃ vā gaṇhāti. Sukhadukkhehi aniñjanato rūpavirāgabhāvanāvisesatāya ca āneñjaṃ patvā tiṭṭhati, ayaṃ no attāti abhivadantā tiṭṭhanti. <bold>Viññāṇakasiṇameke</bold>ti viññāṇañcāyatanaṃ eke diṭṭhigatikā attāti vadanti. Tenāha – <bold>‘‘viññāṇañcāyatanaṃ tāva dassetu’’</bold>nti. Tassa pana ārammaṇabhūtaṃ kasiṇugghāṭimākāse pavattaviññāṇanti apare. Tañhi kasiṇaṃ manasikāravasena, ‘‘viññāṇakasiṇa’’nti, viññāṇañca taṃ ārammaṇaṭṭhena āyatanañcāti, ‘‘viññāṇañcāyatana’’nti ca vuccati. <bold>Ākiñcaññāyatanameke</bold>ti etthāpi eseva nayo.</paragraph>
    <paragraph line="38"><bold>Tayida</bold>nti ya-kāro padasandhikaroti āha <bold>‘‘taṃ ida’’</bold>nti. <bold>Diṭṭhigata</bold>nti yathā vuttaṃ ‘‘saññī attā’’ti evaṃ vuttaṃ diṭṭhiṃ. Diṭṭhiyeva hi <bold>diṭṭhigataṃ</bold> ‘‘muttagataṃ (ma. ni. 2.119; a. ni. 9.11), saṅkhāragata’’ntiādīsu (mahāni. 41) viya. Gantabbābhāvato vā diṭṭhiyā gatamattaṃ <bold>diṭṭhigataṃ,</bold> diṭṭhiyā gahaṇamattanti attho. Diṭṭhipakāro vā <bold>diṭṭhigataṃ</bold>. Lokiyā hi vidhayuttagatapakārasadde samānatthe icchanti. <bold>Diṭṭhipaccayo</bold> diṭṭhikāraṇaṃ, avijjādi diṭṭhiṭṭhānanti attho. Tattha avijjāpi hi <bold>diṭṭhiṭṭhānaṃ</bold> upanissayādibhāvato. Yathāha – ‘‘assutavā, bhikkhave, puthujjano ariyānaṃ adassāvī ariyadhammassa akovido’’tiādi (dha. sa. 1007). <bold>Phassopi diṭṭhiṭṭhānaṃ</bold>. Yathāha ‘‘tadapi phassapaccayā’’ti (dī. ni. 1.118-124). <bold>Saññāpi diṭṭhiṭṭhānaṃ</bold>. Yathāha ‘‘saññānidānā hi papañcasaṅkhā’’ti (su. ni. 880; mahāni. 109). <bold>Vitakkopi diṭṭhiṭṭhānaṃ</bold>. Yathāha – ‘‘takkañca diṭṭhīsu pakappayitvā, saccaṃ musāti dvayadhammamāhū’’ti (su. ni. 892; mahāni. 121). <bold>Ayonisomanasikāropi diṭṭhiṭṭhānaṃ</bold>. Yathāha – ‘‘tassevaṃ manasikaroto channaṃ diṭṭhīnaṃ aññatarā diṭṭhi uppajjati, atthi me attāti tassa saccato thetato diṭṭhi uppajjatī’’ti (ma. ni. 1.19). <bold>Diṭṭhārammaṇa</bold>nti diṭṭhiārammaṇabhūtaṃ upādānakkhandhapañcakaṃ. Tenāha – ‘‘rūpaṃ attato samanupassatī’’tiādi (paṭi. ma. 1.130). Rūpavedanādivinimuttassa diṭṭhiyā ārammaṇassa abhāvato anādiyitvā idameva <pageBreak edition="Myanmar" number="2.0224" /> dasseti – <bold>‘‘iminā paccayena idaṃ nāma dassanaṃ gahita’’</bold>nti. <bold>Iminā paccayenā</bold>ti vā ettha paccayaggahaṇena ārammaṇampi gahitamevāti daṭṭhabbaṃ.</paragraph>
    <paragraph line="39"><bold>Tadevā</bold>ti diṭṭhigatañceva diṭṭhipaccayañca. <bold>Rūpasaññāna</bold>nti ettha <bold>iti</bold>-saddo ādiattho. <bold>Evaṃ</bold>-saddo pakārattho, <bold>‘‘yadi rūpasaññāna’’</bold>ntiādinā pakārena vuttasaññānanti attho. <bold>Nirupakkilesā</bold><pageBreak edition="Vipassana Research Institut" number="2.0013" /> nīvaraṇādi upakkilesavimuttito. Uttamā paṇītabhāvappattito, tato eva <bold>seṭṭhā,</bold> seṭṭhattā eva uttaritarābhāvato <bold>anuttariyā. Akkhāyatī</bold>ti upaṭṭhāti. Ākiñcaññāyatanasaññāya visuṃ vuccamānattā catutthāruppasaññāya ca imasmiṃ saññīvāde anotaraṇato, <bold>‘‘yadi āruppasaññānanti iminā ākāsānañcāyatana-viññāṇañcāyatanasaññā’’</bold>icceva vuttaṃ. <bold>Itarehi pana dvīhī</bold>ti, ‘‘yadi ekattasaññānaṃ, yadi nānattasaññāna’’nti imehi dvīhi padehi. <bold>Samāpannakavāro ca</bold> tathā idha kathitoti adhippāyo. <bold>Koṭṭhāsato aṭṭha saññā</bold> catukkadvayasaṅgahato. Ekattasaññīpadaṃ ṭhapetvā <bold>atthato pana satta saññā honti</bold> aggahitaggahaṇenāti adhippāyo. Tenāha – <bold>‘‘samāpannaka…pe… saṅgahitoyevā’’</bold>ti.</paragraph>
    <paragraph line="40"><bold>Saññāgata</bold>nti saññāvasena gataṃ, saññāsaṅgahaṃ gataṃ vā. Tassa pana adiṭṭhigatassapi upalabbhamānattā, <bold>‘‘saddhiṃ diṭṭhigatenā’’</bold>ti vuttaṃ. <bold>Paccayehi samāgantvā kata</bold>nti saha kāraṇabhūtehi paccayehi teneva saha kāraṇabhāvena samāgantvā nibbattitaṃ; paṭiccasamuppannanti attho. <bold>Saṅkhatattā oḷārikaṃ</bold> uppādavayaññathattasabbhāvato. Yassa hi uppādo paññāyati, vayo paññāyati, ṭhitassa aññathattaṃ paññāyati, taṃ khaṇe khaṇe bhijjanasabhāvato passantassa pākaṭabhūtavikāraṃ oḷārikaṃ siyā. Na cettha maggaphaladhammā nidassetabbā tesaṃ tathā ananupassitabbato; tesampi saṅkhatabhāvena itarehi samānayogakkhamatāya dunnivārayabhāvato. Tathā hi ‘‘asesavirāganirodhā’’ti (udā. 3) vacanato maggassapi nissaraṇabhāvena <bold>‘‘atthi kho pana saṅkhārānaṃ nirodho’’</bold>ti nibbānamevettha paṭiyogabhāvena uddhaṭaṃ ‘‘nirujjhanti etthā’’ti katvā. <bold>Nirodhasaṅkhātaṃ nibbānaṃ nāma atthī</bold>ti ettha, – ‘‘atthi, bhikkhave, ajātaṃ <pageBreak edition="Myanmar" number="2.0225" /> abhūtaṃ asaṅkhata’’nti suttapadaṃ (udā. 73) ānetvā vattabbaṃ. <bold>Nibbānadassī</bold>ti sacchikiriyābhisamayavasena nibbānadassī, tato eva itarābhisamayatthasiddhiyā <bold>taṃ saṅkhataṃ atikkanto</bold>.</paragraph>
    <paragraph line="41" number="23"><bold>Aṭṭhasu asaññīvādesū</bold>ti idaṃ brahmajāle (dī. ni. 1.78-80) āgatanayena vuttameva hi sandhāya heṭṭhā, ‘‘saññīti iminā aṭṭha asaññīvādā kathitā’’ti vuttaṃ. Idha pana cattāro vādā eva uddhaṭā. Tenāha <bold>‘‘asaññī’’</bold>tiādi. Esa nayo parato <bold>‘‘aṭṭhasu nevasaññīnāsaññīvādesū’’</bold>ti etthāpi. Saññāya sati tāya vedanāgāhasabbhāvato <bold>‘‘ābādhanaṭṭhena saññā rogo’’</bold>ti vuttaṃ. Dukkhatāsūlayogato kilesāsucipaggharaṇato uppādajarābhaṅgehi uddhumātapakkapabhijjanato ca <bold>saññā gaṇḍo;</bold> svāyamattho dosaduṭṭhatāya eva hotīti āha – <bold>‘‘sadosaṭṭhena gaṇḍo’’</bold>ti. Pīḷājananato antotudanato duruddharaṇato ca saññā sallaṃ; svāyamattho <pageBreak edition="Vipassana Research Institut" number="2.0014" /> attabhāvaṃ anupavisitvā avaṭṭhānenāti āha <bold>‘‘anupaviṭṭhaṭṭhena salla’’</bold>nti. Paṭisandhiggahaṇe viññāṇaṃ kutoci āgataṃ viya hotīti vuttaṃ <bold>‘‘paṭisandhivasena āgati’’</bold>nti. <bold>Gati</bold>nti pavattiṃ. Sā pana tāsu tāsu gatīsu vutti hotīti vuttaṃ – <bold>‘‘cutivasena gati’’</bold>nti; vaḍḍhanavasena ghanapabandhavasenāti attho. Tenāha <bold>‘‘aparāpara’’</bold>nti. Aparāparañhi pabandhavasena pavattamānaṃ viññāṇaṃ nandūpasecanaṃ; itaraṃ khandhattayaṃ vā nissāya abhivuddhiṃ patiṭṭhaṃ mahantañca pāpuṇātīti. Pavaḍḍhavasena vā gatiṃ, nikkhepavasena cutiṃ, tato aparāparañca rūpapavattanavasena upapattiṃ, indriyaparipākavasena vuḍḍhiṃ tassa tassa kammassa katūpacitabhāvena viruḷhiṃ; tassa kammassa phalanibbattiyā vepullanti yojetabbaṃ.</paragraph>
    <paragraph line="42"><bold>Kāmañcā</bold>tiādinā ‘‘aññatra rūpā’’tiādikā codanā lakkhaṇavasena vuttāti dassetvā ayañca nayo codanāya avisiṭṭhavisayatāya siyā; visiṭṭhavisayā panāyaṃ codanāti dassetuṃ, <bold>‘‘ayaṃ pana pañho’’</bold>tiādi vuttaṃ. <bold>Ettake khandhe</bold>ti yathāvutte rūpavedanādike cattāro khandhe. <bold>Aññatra rūpā</bold>ti iminā yattha katthaci rūpena vinā viññāṇassa pavatti natthīti dīpitaṃ hoti. Bhavavisesacodanāya sabhāvato <pageBreak edition="Myanmar" number="2.0226" /> eva viññāṇena vinā rūpassapi pavatti natthīti dīpitaṃ hotīti āha – <bold>‘‘arūpabhavepi rūpaṃ, asaññābhave ca viññāṇaṃ atthī’’</bold>ti. <bold>Nirodhasamāpannassā</bold>ti saññāvedayitanirodhaṃ samāpannassapi viññāṇaṃ atthi. <bold>Byañjanacchāyāya ce atthaṃ paṭibāhasī</bold>ti yadi saddatthameva gahetvā adhippāyaṃ na gaṇhasi neyyatthaṃ suttanti. Ettha ca asaññabhave nibbattasattavasena paṭhamavādo; saññaṃ attato samanupassatīti ettha vuttanayena saññaṃyeva attāti gahetvā tassa kiñcanabhāvena ṭhitāya aññāya saññāya abhāvato asaññīti pavatto dutiyavādo; tathā saññāya saha rūpadhamme sabbe eva vā rūpārūpadhamme attāti gahetvā pavatto tatiyavādo; takkaggāhavaseneva pavatto catutthavādo. Tesu yaṃ vattabbaṃ, taṃ heṭṭhā vuttanayeneva veditabbaṃ. Nevasaññīnāsaññīvādepi asaññabhave nibbattassa sattassa cutipaṭisandhīsu; sabbattha vā paṭusaññākiccaṃ kātuṃ asamatthāya sukhumāya saññāya atthibhāvapaṭijānanavasena paṭhamavādo; asaññīvāde vuttanayena sukhumāya saññāya vasena sañjānanasabhāvatāpaṭijānanavasena ca dutiyavādādayo pavattāti. Evamettha etesaṃ vādānaṃ sabbhāvo veditabbo. Sesaṃ vuttanayameva.</paragraph>
    <paragraph line="43" number="24"> Yattha na saññā, tattha ñāṇassa sambhavo eva natthīti āha – <bold>‘‘asaññā sammoho’’</bold>ti, asaññabhāvo nāma sammohappavattīti attho. Yathā niyyantīti niyyāniyāti bahulaṃ vacanato kattusādhano niyyāniyasaddo, evaṃ idha viññātabbasaddoti āha – <bold>‘‘vijānātīti</bold><pageBreak edition="Vipassana Research Institut" number="2.0015" /><bold>viññātabba’’</bold>nti, vijānanaṃ viññāṇanti attho. Tena <bold>diṭṭhasutamutaviññātabbamattenā</bold>ti diṭṭhasutamutaviññāṇappamāṇenāti attho daṭṭhabbo. Tenāha – <bold>‘‘pañcadvārikasaññāpavattimattenā’’</bold>ti, nibbikappabhāvato pañcadvārikasaññāpavattisamena bhāvanābhinīhārenāti attho. <bold>Oḷārikasaṅkhārappavattimattenā</bold>ti oḷārikānaṃ saṅkhārānaṃ pavattiyā. <bold>Oḷārikasaṅkhārā</bold>ti cettha ākiñcaññāyatanapariyosānā samāpattidhammā adhippetā. <bold>Upasampada</bold>nti ye saññāya, asaññibhāve ca dosaṃ disvā nevasaññānāsaññāyatanaṃ vaṇṇentāpi rūpajjhānapaṭilābhamattena tassa sampādanaṃ paṭilābhaṃ adhigamaṃ paññapenti, tesaṃ tassa byasanaṃ akkhāyati anupāyabhāvato. Tenāha <bold>‘‘vināso’’</bold>tiādi. <bold>Vuṭṭhāna</bold>nti sadisasamāpajjanapubbakaṃ parivuṭṭhānaṃ. Samāpatti eva tesaṃ natthi anadhigatattā. <bold>Oḷārikasaṅkhārappavattiyā</bold> antamaso ākiñcaññāyatanasaṅkhārappavattiyāpi <bold>pattabbanti na akkhāyati</bold><pageBreak edition="Myanmar" number="2.0227" /> tepi samatikkamitvā pattabbato. <bold>Saṅkhārāna</bold>nti niddhāraṇe sāmivacanaṃ. <bold>Avasesā</bold>ti ito paraṃ sukhumabhāvo nāma natthīti sukhumabhāvāpattiyā avasesā. Tenāha – <bold>‘‘bhāvanāvasena sabbasukhumabhāvaṃ pattā saṅkhārā’’</bold>ti. <bold>Eta</bold>nti nevasaññānāsaññāyatanaṃ, <bold>pattabbaṃ nāma hoti</bold> tādisasaṅkhārappattiyaṃ tabbohārato. <bold>Saṅkhataṃ</bold> samecca sambhuyya paccayehi katattā.</paragraph>
    <paragraph line="44" number="25"> ‘‘Ye te samaṇabrāhmaṇā sato sattassa ucchedaṃ vināsaṃ vibhavaṃ paññapentī’’ti (ma. ni. 3.25) vakkhamānattā sabuddhiyaṃ viparivattamāne ekajjhaṃ gahetvā, ‘‘tatrā’’ti bhagavatā vuttanti āha – <bold>‘‘tatrāti sattasu ucchedavādesu bhumma’’</bold>nti. <bold>Uddhaṃ sara</bold>nti uddhaṃ gataṃ sarantāti taṃ dassento āha <bold>‘‘uddhaṃ vuccatī’’</bold>tiādi. <bold>Sarantā</bold>ti yattha patthenti na labhanti, taṃ jānantā. <bold>Āsatti</bold>nti āsīsanaṃ. <bold>Peccā</bold>ti paraloke. <bold>Vāṇijūpamā viyā</bold>ti bhavapariyāpannaphalavisesāpekkhāya paṭipajjanato. <bold>Sakkāyassa bhayā</bold>ti santo kāyoti sakkāyo, paramatthato vijjamāno dhammasamūhoti katvā upādānakkhandhapañcakaṃ, tato bhāyanena. <bold>Mā khīyi mā</bold> parikkhayaṃ agamāsi. <bold>Mā osīdi</bold> mā heṭṭhā bhassi. <bold>Abbha</bold>nti ākāsaṃ <bold>mā undriyi</bold> mā bhijjitvā pati. Gaddulena baddho <bold>gaddulabaddho. Daḷhathambho viya khīlo viya ca</bold> sakkāyo dummocanīyato. <bold>Sā viya diṭṭhigatiko</bold> tassa anuparivattanato. <bold>Daṇḍako viya diṭṭhi</bold> chedanakaraṇāya asamatthabhāvakaraṇato. <bold>Rajju viya taṇhā</bold> bandhanato ca, ārammaṇakaraṇavasena samannāgamanavasena ca sambaddhabhāvato. Tena vuttaṃ – <bold>‘‘diṭṭhidaṇḍake pavesitāya taṇhārajjuyā’’</bold>ti.</paragraph>
    <paragraph line="45" number="26"> Bhagavā attano desanāvilāsena veneyyajjhāsayavasena (catucattārīsa aparantakappikavādā tattha tattha antogadhāti) uddesavasena pañceva saṅgahetvā yathuddesaṃ nigamento, <bold>‘‘imāneva</bold><pageBreak edition="Vipassana Research Institut" number="2.0016" /><bold>pañcāyatanānī’’</bold>ti <pageBreak edition="Myanmar" number="2.0228" /> āha. Tattha dukkhassa nimittabhāvato diṭṭhigatānaṃ kāraṇaṭṭhena āyatanatthoti vuttaṃ – <bold>‘‘imāneva pañca kāraṇānī’’</bold>ti. Saññīādivasena tīṇi ucchedavādoti <bold>cattāri bhājitāni</bold>. Itaraṃ pana <bold>diṭṭhadhammanibbānaṃ kuhiṃ paviṭṭhaṃ</bold>? Sarūpato abhājitattā yathābhājitesu vādesu kattha antogadhanti pucchati. Uddese pana sarūpato gahitameva, ‘‘diṭṭhadhammanibbānaṃ vā paneke abhivadantī’’ti. Itaro ekattasaññīvāde nānattasaññīvāde antogadhanti dassento <bold>‘‘ekatta…pe… veditabba’’</bold>nti āha yathāsukhañcetaṃ vuttaṃ. Paṭhamo hi diṭṭhadhammanibbānavādo nānattasaññīvāde antogadho, itare cattāro ekattasaññīvāde.</paragraph>
    <paragraph line="46" number="27"><bold>Atītakoṭṭhāsasaṅkhāta</bold>nti atītaṃ khandhakoṭṭhāsasaṅkhātaṃ pubbantaṃ. Pubbe nivutthadhammavisayā kappanā idhādhippetā, tasmā atītakālavācako idha pubbasaddo, rūpādikhandhavinimuttañca kappanāvatthu natthi, antasaddo ca koṭṭhāsavācako. Tena vuttaṃ <bold>‘‘atītakoṭṭhāsasaṅkhātaṃ pubbantaṃ kappetvā’’</bold>ti. ‘‘Kappetvā’’ti ca tasmiṃ pubbante taṇhāyanābhinivisānaṃ samatthanaṃ pariniṭṭhāpanaṃ vadati. <bold>Sesampī</bold>ti ‘‘pubbantānudiṭṭhī’’ti evamādikaṃ. <bold>Pubbe vuttappakāra</bold>nti ‘‘aparantānudiṭṭhino’’tiādīsu vuttappakāraṃ. Ekekasmiñca <bold>attā</bold>ti āhito ahaṃmāno etthāti katvā, <bold>loko</bold>ti lokiyanti ettha puññapāpāni tabbipākā cāti katvā, taṃ taṃ gahaṇavisesaṃ upādāya paññāpanaṃ hotīti āha – <bold>‘‘rūpādīsu aññataraṃ attāti ca lokoti ca gahetvā’’</bold>ti. Sabbadābhāvena <bold>sassato. Amaro nicco dhuvo</bold>ti tasseva vevacanāni. Maraṇābhāvena <bold>amaro,</bold> uppādābhāvena sabbakālaṃ vattanato <bold>nicco,</bold> thiraṭṭhena vikārābhāvena <bold>dhuvo, yathāhā</bold>tiādinā yathāvuttamatthaṃ niddesapaṭisambhidāpāḷīhi vibhāveti. Ayañca attho ‘‘rūpaṃ attato samanupassati, vedanaṃ… saññaṃ… saṅkhāre… viññāṇaṃ attato samanupassatī’’ti (paṭi. ma. 1.130-131) imissā pañcavidhāya sakkāyadiṭṭhiyā vasena vutto. ‘‘Rūpavanta’’ntiādikāya (paṭi. ma. 1.130-131) pana pañcadasavidhāya sakkāyadiṭṭhiyā vasena cattāro cattāro khandhe, ‘‘attā’’ti gahetvā tadaññaṃ – ‘‘loko’’ti paññapentīti ayampi attho labbhati, tathā ekaṃ khandhaṃ, ‘‘attā’’ti gahetvā tadaññe ‘‘loko’’ti paññapentīti evamettha attho daṭṭhabbo. <bold>Eseva nayo</bold>ti iminā yathā ‘‘rūpādīsu aññataraṃ attāti <pageBreak edition="Myanmar" number="2.0229" /> ca lokoti ca gahetvā sassato…pe… dhuvo’’ti attho vutto; evaṃ asassato anicco adhuvo ucchijjati vinassati na hoti paraṃ maraṇā; nicco ca anicco ca nevanicco nāniccoti evamādimatthaṃ atidisati.</paragraph>
    <paragraph line="47"><bold>Cattāro sassatavādā</bold>ti lābhīvasena tayo, takkīvasena ekoti evaṃ cattāro. Pubbenivāsañāṇalābhī <pageBreak edition="Vipassana Research Institut" number="2.0017" /> titthiyo mandapañño anekajātisatasahassamattaṃ anussarati, majjhimapañño dasa saṃvaṭṭavivaṭṭakappāni, tikkhapañño cattārīsa saṃvaṭṭavivaṭṭakappāni, na tato paraṃ. So evaṃ anussaranto attā ca loko cāti abhivadati. Takkī pana takkapariyāhataṃ vīmaṃsānucaritaṃ sayaṃpaṭibhānaṃ sassato attā ca loko cāti abhivadati. Tena vuttaṃ – ‘‘lābhīvasena tayo, takkīvasena ekoti evaṃ cattāro sassatavādā’’ti. Eteneva ca adhiccasamuppattikavādo viya sassatavādo kasmā duvidhena na vibhattoti ce? Paṭikkhittattāti daṭṭhabbaṃ.</paragraph>
    <paragraph line="48">Ettha ca, ‘‘sassato attā ca loko cā’’ti vāde ayamayuttatāvibhāvanā – yadi hi parena parikappito attā, loko vā sassato siyā, tassa nibbikāratāya purimarūpāvijahanato kassaci visesādhānassa kātuṃ asakkuṇeyyatāya ahitato nivattanatthaṃ hite ca paṭipattiatthaṃ upadeso eva nippayojano siyā sassatavādino. Kathaṃ vā so upadeso pavattīyati vikārābhāvato; evañca attano ajaṭākāsassa viya dānādikiriyā hiṃsādikiriyā ca na sambhavati; tathā sukhassa dukkhassa ca anubhavananibandho eva sassatavādino na yujjati kammabaddhābhāvato, jātiādīnaṃ asambhavato kuto vimokkho. Atha pana dhammamattaṃ tassa uppajjati ceva vinassati ca, yassa vasenāyaṃ kiriyādivohāroti vadeyya. Evampi purimarūpāvijahanena avaṭṭhitassa attano dhammamattanti na sakkā sambhāvetuṃ; te vā panassa dhammā avatthābhūtā tato aññe vā siyuṃ anaññe vā, yadi aññe, na tāhi tassa uppannāhipi koci viseso atthi. Yo hi karoti paṭisaṃvedeti cavati upapajjati cāti icchitaṃ. Tasmā tadavattho eva yathāvuttadoso, kiñca dhammakappanāpi niratthakā siyā. Atha anaññe, uppādavināsavantīhi avatthāhi <pageBreak edition="Myanmar" number="2.0230" /> anaññassa attano tāsaṃ viya uppādavināsasambhavāpattito kuto niccatāvakāso. Tāsampi vā attano viya niccatāti bandhanavimokkhānaṃ asambhavo evāti na yujjati eva sassatavādo; na cettha koci vādī dhammānaṃ sassatabhāve parisuddhaṃ yuttiṃ vattuṃ samattho atthi; yuttirahitañca vacanaṃ na paṇḍitānaṃ cittamārādhetīti viññūhi chaḍḍito evāyaṃ sassatavādoti.</paragraph>
    <paragraph line="49"><bold>Satta ucchedavādā</bold>ti ettha te sarūpamattato heṭṭhā dassitā eva, tattha dve janā ucchedadiṭṭhiṃ gaṇhanti lābhī ca alābhī ca. Tattha lābhī nāma dibbacakkhuñāṇalābhī dibbena cakkhunā arahato cutiṃ disvā upapattiṃ apassanto. Yo vā puthujjanānampi cutimattameva daṭṭhuṃ sakkoti, pubbayogābhāvena parikammākaraṇena vā upapātaṃ daṭṭhuṃ na sakkoti. So ‘‘tattha tattheva <pageBreak edition="Vipassana Research Institut" number="2.0018" /> attā ucchijjatī’’ti ucchedadiṭṭhiṃ gaṇhāti. Alābhī – ‘‘ko paralokaṃ jānāti, ettako jīvavisayo, yāva indriyagocaro’’ti attano dhītuyā hatthaggaṇhanakarājā viya kāmasukhagiddhatāya vā, ‘‘yathā rukkhapaṇṇāni rukkhato patitāni na paṭisandhiyanti, evaṃ sabbepi sattā appaṭisandhikamaraṇameva gacchanti, jalabubbuḷakūpamā sattā’’ti takkamattavasena vā ucchedadiṭṭhiṃ gaṇhāti. Tattha yaṃ heṭṭhā vuttaṃ – ‘‘manussattabhāve kāmāvacaradevattabhāve rūpāvacaradevattabhāve catubbidhaarūpattabhāve cavitvā sattassa ucchedapaññāpanavasena satta ucchedavādā kathitā’’ti. Tattha yuttaṃ tāva purimesu tīsu vādesu ‘‘kāyassa bhedā’’ti vuttaṃ; pañcavokārabhavapariyāpannaṃ attabhāvaṃ ārabbha pavattattā tesaṃ vādānaṃ, na yuttaṃ catuvokārabhavapariyāpannaṃ attabhāvaṃ nissāya pavattesu catutthādīsu catūsu vādesu, ‘‘kāyassa bhedā’’ti vuttaṃ. Na hi arūpīnaṃ kāyo atthīti? Saccametaṃ, rūpabhave pavattavohāreneva diṭṭhigatiko arūpabhavepi kāyavohāramāropetvā āha ‘‘kāyassa bhedā’’ti. Yathā diṭṭhigatikehi diṭṭhiyo paññattā, tatheva bhagavā dassesīti. Arūpakāyabhāvato vā phassādidhammasamūhabhūte arūpattabhāve kāyaniddeso daṭṭhabbo.</paragraph>
    <paragraph line="50">Etthāha – ‘‘kāmāvacaradevattabhāvādiniravasesavibhavapatiṭṭhāpakānaṃ dutiyavādādīnaṃ yutto aparantakappikabhāvo anāgataddhavisayattā tesaṃ <pageBreak edition="Myanmar" number="2.0231" /> vādānaṃ; na pana diṭṭhigatika-paccakkhabhūta-manussattabhāva-samucchedapatiṭṭhāpakassa paṭhamavādassa paccuppannavisayattā’’ti. Yadi evaṃ yathā hi dutiyādivādānaṃ, purimapurimavādasaṅgahitasseva attano uttaruttarabhavopapattiyā samucchedanato yujjati aparantakappikatā, tathā ca ‘‘no ca kho, bho, ayaṃ attā ettāvatā sammā samucchinno hotī’’tiādi vuttaṃ. Evaṃ anāgatasseva manussattabhāvasamucchedassa adhippetattā paṭhamavādassapi aparantakappikatā yujjati. Evaṃ sabbassapi pubbantato āgatassa ucchedapaññāpanavasena idha pubbantakappikesu desanā gatā. Ete ucchedavādā heṭṭhā aparantakappikesu desanā gatā. Ete ucchedavādā heṭṭhā aparantakappikesu tattha tattheva ucchijjati, na tato uddhaṃ pavatti atthīti dassanatthaṃ vuttā. Jalabubbuḷakūpamā hi sattāti tassa laddhi.</paragraph>
    <paragraph line="51"><bold>Idhā</bold>ti pubbantakappikesu. <bold>Idheva</bold> manussattabhāvādike <bold>ucchijjati</bold> vinaṭṭhavināsavasena. Evaṃ anāgate anuppattidassanaparānaṃ ucchedavādānaṃ aparantakappikesu gahaṇaṃ; pubbantato pana āgatassa attano idheva ucchedadassanaparānaṃ pubbantakappikesu gahaṇaṃ. <bold>Ito paraṃ na gacchatī</bold>ti pana idaṃ atthato āpannassa atthassa dassanaṃ. Sattesu saṅkhāresu ca ekaccasassatanti pavatto ekaccasassatavādo <pageBreak edition="Vipassana Research Institut" number="2.0019" />. So pana brahmakāyika-khiḍḍāpadosika-manopadosikattabhāvato cavitvā idhāgatānaṃ takkino ca uppajjanavasena catubbidhoti āha <bold>‘‘cattāro ekaccasassatavādā’’</bold>ti. ‘‘Saṅkhārekaccasassatikā’’ti idaṃ tehi sassatabhāvena gayhamānānaṃ dhammānaṃ yathāsabhāvadassanavasena vuttaṃ, na panekaccasassatikamatadassanavasena. Tassa hi sassatābhimataṃ asaṅkhatamevāti laddhi. Tathā hi vuttaṃ (dī. ni. 1.49) <bold>brahmajāle</bold> – ‘‘cittanti vā manoti vā viññāṇanti vā ayaṃ attā nicco dhuvo sassato avipariṇāmadhammo sassatisamaṃ tatheva ṭhassatī’’ti. Na hi yassa bhāvassa paccayehi abhisaṅkhatabhāvaṃ paṭijānāti; tasseva niccadhuvādibhāvo anummattakena na sakkā paṭiññātuṃ. Etena, ‘‘uppādavayadhuvatāyuttabhāvā siyā niccā, siyā aniccā, siyā na vattabbā’’tiādinā pavattassa sattabhaṅgavādassa ayuttatā vibhāvitā hoti.</paragraph>
    <paragraph line="52">Tatthāyaṃ <pageBreak edition="Myanmar" number="2.0232" /> (dī. ni. ṭī. 1.38) ayuttatāvibhāvanā – yadi, ‘‘yena sabhāvena yo dhammo atthīti vuccati, teneva sabhāvena so dhammo natthī’’tiādinā vucceyya, siyā anekantavādo; atha aññena, siyā na anekantavādo; na cettha desantarādisambaddhabhāvo yutto vattuṃ tassa sabbalokasiddhattā vivādābhāvato. Ye pana vadanti – ‘‘yathā suvaṇṇaghaṭe makuṭe kate ghaṭabhāvo nassati, makuṭabhāvo uppajjati, suvaṇṇabhāvo tiṭṭhatiyeva, evaṃ sabbabhāvānaṃ koci dhammo nassati, koci uppajjati, sabhāvo pana tiṭṭhatī’’ti. Te vattabbā – kiṃ taṃ suvaṇṇaṃ, yaṃ ghaṭe makuṭe ca avaṭṭhitaṃ? Yadi rūpādi, so saddo viya anicco, atha rūpādisamūho, samūho nāma sammutimattaṃ. Tassa vohāramattassa atthitā natthitā niccatā vā na vattabbā. Tassa paramatthasabhāvena anupalabbhanatoti anekantavādo na siyā. Dhammā ca dhammito aññe vā siyuṃ anaññe vā. Yadi aññe, na tesaṃ aniccatāya dhammī anicco aññattā. Na hi rūpā cakkhuviññāṇaṃ aññattā, na ca rūpe cakkhuviññāṇasaddo hoti; kiñca dhammakappanāpi niratthikā siyā dhammino niccāniccatāya asijjhanato atha anaññe; uppādavināsavantehi anaññassa dhammino tesaṃ viya uppādavināsasabbhāvato kuto niccatāvakāso, tesampi vā dhammino viya niccatāpatti siyā. Apica niccāniccanavattabbarūpo attā ca loko ca paramatthato vijjamānatāpaṭijānanato yathā niccādīnaṃ aññataraṃ rūpaṃ, yathā vā dīpādayo. Na hi dīpādīnaṃ udayabbayasabhāvānaṃ niccāniccanavattabbasabhāvatā sakkā vattuṃ jīvassa niccādīsu aññataraṃ rūpaṃ viyāti evaṃ sattabhaṅgassa viya sesabhaṅgānampi asambhavoyevāti sattabhaṅgavādassa ayuttatā veditabbāti.</paragraph>
    <paragraph line="53">Ettha <pageBreak edition="Vipassana Research Institut" number="2.0020" /> ca, ‘‘issaro nicco, aññe sattā aniccā’’ti evaṃ pavattavādā sattekaccasassatavādā; seyyathāpi issaravādādayo. ‘‘Paramāṇavo niccā dhuvā, dviaṇukādayo aniccā’’ti evaṃ pavattavādā saṅkhārekaccasassatavādā; seyyathāpi kaṇādavādādayo. Nanu ca ‘‘ekacce dhammā sassatā, ekacce <pageBreak edition="Myanmar" number="2.0233" /> asassatā’’ti; etasmiṃ vāde cakkhādīnaṃ asassatatāsanniṭṭhānaṃ yathāsabhāvāvabodho eva, tayidaṃ kathaṃ micchādassananti, ko evamāha – ‘‘cakkhādīnaṃ asassatabhāvasanniṭṭhānaṃ micchādassana’’nti? Asassatesuyeva pana kesañci dhammānaṃ sassatabhāvābhiniveso idha micchādassanaṃ; tena pana ekavāre pavattamānena cakkhādīnaṃ asassatabhāvāvabodho vidūsito saṃsaṭṭhabhāvato; visasaṃsaṭṭho viya sappimaṇḍo sakiccakāraṇāsamattatāya sammādassanapakkhe ṭhapetabbataṃ nārahati. Atha vā asassatabhāvena nicchitāpi cakkhuādayo samāropitajīvasabhāvā eva diṭṭhigati kehi gayhantīti tadavabodhassa micchādassanabhāvo na sakkā nivāretuṃ. Tathā hi vuttaṃ <bold>brahmajāle</bold> (dī. ni. 1.49) – ‘‘cakkhunti vā…pe… kāyoti vā ayaṃ me attā’’tiādi. Evañca katvā asaṅkhatāya saṅkhatāya ca dhātuyā vasena yathākkamaṃ ekacce dhammā sassatā; ekacce asassatāti evaṃ pavatto vibhajjavādopi ekaccasassatavādo āpajjatīti evaṃpakārā codanā anokāsā hoti aviparītadhammasabhāvasampaṭipattibhāvato.</paragraph>
    <paragraph line="54">Na maratīti amarā. Kā sā? ‘‘Evantipi me no’’tiādinā (dī. ni. 1.62) nayena pariyantarahitā diṭṭhigatikassa diṭṭhi ca vācā ca, amarāya diṭṭhiyā vācāya vividho khepoti amarāvikkhepo. So etassa atthīti <bold>amarāvikkhepo</bold>. Atha vā amarāti ekā macchajāti, sā ummujjananimmujjanādivasena udake sandhāvamānā gāhaṃ na gacchati; evamevaṃ ayampi vādo ito cito ca sandhāvati, gāhaṃ nāgacchatīti amarāvikkhepo, so eva <bold>amarāvikkhepiko</bold>. Svāyaṃ vādo musāvādaanuyogachandarāgamohahetukatāya catudhā pavattoti āha – <bold>‘‘cattāro amarāvikkhepikā vuttā’’</bold>ti. Nanu cettha (dī. ni. ṭī. 1.65-66) catubbidhopi amarāvikkhepiko kusalādike dhamme paralokattikādīni ca yathābhūtaṃ anavabujjhamāno, tattha tattha pañhaṃ puṭṭho pucchāya vikkhepanamattaṃ āpajjatīti tassa kathaṃ diṭṭhigatikabhāvo. Na hi avattukāmassa viya pucchitamatthaṃ ajānantassa vikkhepakaraṇamattena diṭṭhigatikatā yuttāti? Na hevaṃ pucchāvikkhepakaraṇamattena tassa diṭṭhigatikatā icchitā, atha kho micchābhinivesena. Sassatavasena micchābhiniviṭṭhoyeva hi mandabuddhitāya kusalādidhamme paralokattikādīni <pageBreak edition="Myanmar" number="2.0234" /> ca, yāthāvato appaṭipajjamāno attanā aviññātassa atthassa paraṃ viññāpetuṃ asamatthatāya musāvādādibhayena ca vikkhepaṃ āpajjatīti. Tathā hissa <pageBreak edition="Vipassana Research Institut" number="2.0021" /> vādassa sassatadiṭṭhisaṅgaho vutto. Atha vā puññapāpānaṃ, tabbipākānañca anavabodhena, asaddahanena ca, ‘‘tabbisayāya pucchāya vikkhepakaraṇaṃyeva yuttaṃ sundarañcā’’ti, khantiṃ ruciṃ uppādetvā abhinivisantassa uppannā visuṃyevekā esā diṭṭhi sattabhaṅgadiṭṭhi viyāti daṭṭhabbā. Tathā ceva vuttaṃ – ‘‘pariyantarahitā diṭṭhigatikassa diṭṭhi ceva vācā cā’’ti (dī. ni. aṭṭha. 1.61). Kathaṃ panassā sassatadiṭṭhisaṅgaho? Ucchedavasena anabhinivesato. ‘‘Natthi koci dhammānaṃ yathābhūtavedī vivādabahulattā lokassa; ‘evameva’nti pana saddantarena dhamme nijjhānanā anādikālikā loke’’ti gāhavasena sassatalesopettha labbhatiyeva.</paragraph>
    <paragraph line="55">Amati gacchati ettha sabhāvo osānanti anto, mariyādo, so etassa atthīti <bold>antavā</bold>. Tenāha <bold>‘‘sapariyanto’’</bold>ti. Avaḍḍhitakasiṇassa puggalassa evaṃ hotīti yojanā. <bold>Dutiyavādo</bold> ‘‘anantavā loko’’ti vādo. <bold>Tatiyavādo</bold> ‘‘antavā ca anantavā cā’’ti vādo. <bold>Catutthavādo</bold> ‘‘nevantavā nānantavā’’ti vādo. Ete eva cattāro vādino sandhāya <bold>brahmajāle</bold> (dī. ni. 1.53) – ‘‘antānantikā antānantaṃ lokassa paññapenti catūhi vatthūhī’’ti vuttaṃ. Tattha (dī. ni. ṭī. 1.53) yuttaṃ tāva purimānaṃ tiṇṇaṃ vādīnaṃ antattañca anantattañca antānantattañca ārabbha pavattavādattā antānantikattaṃ. Pacchimassa pana tadubhayapaṭisedhavasena pavattavādattā kathamantānantikattanti? Tadubhayapaṭisedhavasena pavattavādattā eva. Yasmā paṭisedhavādopi antānantavisayo eva taṃ ārabbha pavattattā. Apare āhu – ‘‘yathā tatiyavāde sambhedavasena etasseva antavantatā anantatā ca sambhavati, evaṃ takkīvādepi kālabhedavasena ubhayasambhavato aññamaññapaṭisedhena ubhayaññeva vuccati. Kathaṃ? Antavantatāpaṭisedhena hi anantatā vuccati, anantatāpaṭisedhena ca antavantatā, antānantānañca tatiyavādabhāvo kālabhedassa adhippetattā. Idaṃ vuttaṃ hoti yasmā ayaṃ lokasaññito attā jhāyīhi adhigatavisesehi ananto kadāci sakkhi diṭṭho anusuyyati; tasmā nevantavā. Yasmā pana tehi <pageBreak edition="Myanmar" number="2.0235" /> eva kadāci antavā sakkhi diṭṭho anusuyyati, tasmā na pana anantavā’’ti. Yathā ca anussutitakkīvasena, evaṃ jātissaratakkiādīnañca vasena yathāsambhavaṃ yojetabbaṃ. Ayañhi takkiko avaḍḍhitabhāvapubbakattā paṭibhāganimittānaṃ vaḍḍhitabhāvassa vaḍḍhitakālavasena apaccakkhakāritāya anussavādimatte ṭhatvā – ‘‘nevantavā’’ti paṭikkhipati, avaḍḍhitakālavasena pana ‘‘nānanto’’ti. Na pana antavantatānantatānaṃ accantamabhāvena yathā taṃ ‘‘nevasaññīnāsaññī’’ti, avassañca etaṃ evaṃ viññātabbaṃ, aññathā vikkhepapakkhaṃyeva bhajeyya catutthavādo. Na hi antavantatānantatātadubhayavinimutto attano <pageBreak edition="Vipassana Research Institut" number="2.0022" /> pakāro atthi, takkīvādī ca yuttimaggako, kālabhedavasena ca tadubhayampi ekasmiṃ na na yujjatīti. <bold>Anantaracatukka</bold>nti ekattasaññīti āgatasaññīcatukkaṃ.</paragraph>
    <paragraph line="56"><bold>Ekantasukhī</bold>ti ekanteneva sukhī. Taṃ panassa sukhaṃ dukkhena avomissaṃ hotīti āha <bold>‘‘nirantarasukhī’’</bold>ti. <bold>Ekantasukhamevā</bold>ti idaṃ sukhabahulataṃ sandhāya vuttaṃ. <bold>Atītāsu sattasu jātīsū</bold>ti idaṃ tato paraṃ jātissarañāṇena anussarituṃ na sakkāti katvā vuttaṃ. <bold>Tādisamevā</bold>ti sukhasamaṅgimeva attabhāvaṃ. ‘‘Evaṃ sukhasamaṅgī’’ti taṃ <bold>anussarantassa jātissarassa</bold> atītajātiyampi idha viya dukkhaphuṭṭhassa taṃ anussarantassa.</paragraph>
    <paragraph line="57"><bold>Sabbesampī</bold>ti lābhīnaṃ takkīnampi. <bold>Tathā</bold>ti iminā ‘‘sabbesampī’’ti idaṃ padaṃ ākaḍḍhati. Kāmāvacaraṃ nāma adukkhamasukhaṃ anuḷāraṃ avibhūtanti āha <bold>‘‘catutthajjhānavasenā’’</bold>ti. Catutthajjhānaṃ kāraṇabhūtaṃ etassa atthi, tena vā nibbattanti <bold>catutthajjhānikaṃ. Majjhattassā</bold>ti majjhattabhūtassa majjhattavedanābahulassa. <bold>Majjhattabhūtaṭṭhānameva</bold> attano majjhattatāpattameva bhūtapubbaṃ anussarantassa. <bold>Ekaccasassatikā</bold>ti ekaccasassatavādino vuttā. Puggalādhiṭṭhānena hi ekaccasassatikā. Esa nayo sesesupi. Adhiccasamuppannavādo sassatavādasamuddiṭṭhoti katvā <bold>‘‘dve adhiccasamuppannikā’’</bold>ti ca vuttaṃ.</paragraph>
    <paragraph line="58" number="28"><bold>Diṭṭhuddhāra</bold>nti yathāvuttānaṃ diṭṭhīnaṃ aniyyānikabhāvadassanavasena paduddharaṇaṃ. <bold>Paccattaṃyeva ñāṇa</bold>nti aparappaccayaṃ attaniyeva ñāṇaṃ. Taṃ pana attapaccakkhaṃ <pageBreak edition="Myanmar" number="2.0236" /> hotīti āha <bold>‘‘paccakkhañāṇa’’</bold>nti. Suvaṇṇassa viya dosāpagamena upakkilesavigamena ñāṇassa visuddhanti āha <bold>‘‘parisuddhanti nirupakkilesa’’</bold>nti. Kilesandhakāravigamato sappabhāsamujjalameva hotīti vuttaṃ – <bold>‘‘pariyodātanti pabhassara’’</bold>nti <bold>bāhirasamayasmimpi honti</bold> jhānassa samijjhanato. <bold>Mayamidaṃ jānāmā</bold>ti ‘‘sassato attā ca loko ca idameva saccaṃ moghamañña’’nti ca micchāgāhavasena aññāṇabhāgameva paribrūhetvā tato eva yathāgahitaṃ gāhaṃ sandhāya – ‘‘mayamidaṃ atthaṃ tattha jānāmā’’ti <bold>evaṃ tattha</bold> micchāgāhe avijjamānaṃ <bold>ñāṇakoṭṭhāsaṃ otārentiyeva</bold> anuppavesentiyeva. <bold>Na taṃ ñāṇaṃ, micchādassanaṃ nāmetaṃ,</bold> kiṃ pana taṃ micchādassanaṃ nāma? Sassato attā ca loko cātiādinā micchābhinivesabhāvato. Tenāha <bold>‘‘tadapi…pe… attho’’</bold>ti. Yaṃ taṃ diṭṭhiyā upanissayabhūtaṃ ñāṇaṃ, taṃ sandhāyāha – <bold>‘‘jānanamattalakkhaṇattā ñāṇabhāgamattamevā’’</bold>ti. Ñāṇampi hi diṭṭhiyā upanissayo hotiyeva lābhino itarassa ca tathā tathā micchābhinivesato. <bold>Anupātivattanato</bold> anatikkamanato. Asādhāraṇato na upātivattanti etenāti <pageBreak edition="Vipassana Research Institut" number="2.0023" /> anupātivattanaṃ, tato. <bold>Upādānapaccayato</bold>ti upādānassa paccayabhāvato. Etena phalūpacāreneva upādānamāha. Yadi brahmajāle āgatā sabbāpi diṭṭhiyo idha kathitā honti, evaṃ sante idaṃ suttaṃ brahmajālasuttena ekasadisanti āha – <bold>‘‘brahmajāle panā’’</bold>tiādi. ‘‘Aññatra rūpaṃ aññatra vedanā sakkāyaṃyeva anuparidhāvantī’’ti vacanato idha sakkāyadiṭṭhi āgatā. <bold>Brahmajālaṃ kathitameva hoti</bold> tattha āgatānaṃ dvāsaṭṭhiyāpi diṭṭhīnaṃ idhāgatattā. Sassatucchedābhiniveso attābhinivesapubbako, ‘‘attā sassato attā ucchedo’’ti pavattanato.</paragraph>
    <paragraph line="59" number="30"><bold>Dvāsaṭṭhi…pe… dassetu</bold>nti kathaṃ panāyamattho ‘‘idha, bhikkhave, ekacco’’tiādipāḷiyā dassito hotīti? Appahīnasakkāyadiṭṭhikassa pubbantāparantadiṭṭhiupādiyanajotanato. <bold>Pariccāgenā</bold>ti vikkhambhanena. <bold>Catutthajjhānanirodhā tatiyajjhānaṃ upasampajja viharatī</bold>ti ettha na parihīnacatutthajjhānassa tatiyajjhānaṃ bhavati, tatiyajjhānā vuṭṭhitassa pana catutthajjhānā vuṭṭhitassa ca tatiyaṃ paṭilomanayena sambhavati. Tenāha <bold>‘‘ayaṃ</bold><pageBreak edition="Myanmar" number="2.0237" /><bold>panetthā’’</bold>tiādi. <bold>Evaṃsampadamidaṃ veditabba</bold>nti ‘‘pavivekā pīti nirujjhatī’’ti idaṃ, ‘‘nirāmisasukhassanirodhā’’ti ettha viya vuṭṭhānanirodhavasena vuttanti veditabbanti attho. <bold>Hīnajjhānapariyādānakadomanassa</bold>nti nīvaraṇasahagatadomanassamāha. Tañhi jhānapariyādānakaraṃ. <bold>Kammanīyabhāvo</bold>ti samāpattiṃ patto viya samāpattisamāpajjanabhāve kammakkhamabhāvo. Somanassavidhurattā domanassaṃ viyāti domanassanti vuttaṃ. ‘‘Uppajjati pavivekā pītī’’ti puna vuttā pīti <bold>jhānadvayapīti. Yaṃ ṭhānaṃ chāyā jahatī</bold>ti yaṃ padesaṃ ātapena abhibhuyyamānaṃ chāyā jahati. Tattha ātape chāyāti padesena ātapasaññitānaṃ bhūtasaṅkhatānaṃ pahānaṭṭhānamāha. Tenāha <bold>‘‘yasmiṃ ṭhāne’’</bold>tiādi.</paragraph>
    <paragraph line="60" number="31"><bold>Nirāmisaṃ sukhanti tatiyajjhānasukhaṃ</bold> dūrasamussāritakāmāmisattā.</paragraph>
    <paragraph line="61" number="32"><bold>Adukkhamasukhanti catutthajjhānavedanaṃ,</bold> na yaṃ kiñci upekkhāvedanaṃ.</paragraph>
    <paragraph line="62" number="33"><bold>Niggahaṇo</bold>ti mamaṃkārabhāvena kiñcipi agaṇhanto. <bold>Nibbānassa sappāya</bold>nti nibbānādhigamassa, nibbānasseva vā avilomavasena ekantikupāyatāya sappāyaṃ. Tenāha <bold>‘‘upakārabhūta’’</bold>nti. <bold>Sabbatthā</bold>ti sabbesu tebhūmakadhammesu. <bold>Eta</bold>nti etaṃ yathāvuttasamathabhāvanāya kilesānaṃ vikkhambhanaṃ. Sabbattha nikantiyā asukkhāpitattā kathaṃ nibbānassa <bold>upakārapaṭipadā nāma jātaṃ</bold>? Na jāyate vātyadhippāyo. <bold>Sabbatthā</bold>ti pubbantānudiṭṭhiādike sabbasmiṃ. <bold>Aggaṇhanavasenā</bold>ti <pageBreak edition="Vipassana Research Institut" number="2.0024" /> taṇhāgāhena aggahaṇavasena. Yattha hi taṇhāgāho vimocito, tattha diṭṭhimānaggāhā sukkhā viya honti tadekaṭṭhabhāvato. Tādisassa nibbānagāminī paṭipadā eva āsanne, na dūre. Tena vuttaṃ – <bold>‘‘upakārapaṭipadā nāma jāta’’</bold>nti. Tādisassa ca santohamasmītiādikā samanupassanā adhimānapakkhe tiṭṭhatīti āha – <bold>‘‘abhivadatīti abhimānena upavadatī’’</bold>ti. Idameva upādiyatīti niyamābhāvato <bold>‘‘aṭṭhārasavidhampī’’</bold>ti vuttaṃ. Sesapadepi eseva nayo. Diṭṭhupādāne sati sesaupādānasambhavo avuttasiddhoti tadeva uddhaṭaṃ.</paragraph>
    <paragraph line="63"><bold>Se āyatane veditabbe</bold>ti nirodhassa kāraṇaṃ nibbānaṃ veditabbaṃ. <bold>Dvinnaṃ āyatanāna</bold>nti cakkhāyatanādīnaṃ dvinnaṃ āyatanānaṃ. <bold>Paṭikkhepena nibbānaṃ dassitaṃ</bold> veneyyajjhāsayavasena.</paragraph>
    <paragraph line="64"><bold>Na</bold><pageBreak edition="Myanmar" number="2.0238" /><bold>gādhatī</bold>ti na patiṭṭhāti. <bold>Ato</bold>ti asmā nibbānā. <bold>Sarā</bold>ti taṇhā. <bold>Saṅkhārapaṭikkhepenā</bold>ti saṅkhārekadesabhūtānaṃ catunnaṃ mahābhūtānaṃ paṭikkhepena.</paragraph>
    <paragraph line="65"><bold>Viññāṇa</bold>nti visiṭṭhena ñāṇena jānitabbaṃ. Tato eva <bold>anidassanaṃ</bold> acakkhuviññeyyaṃ anindriyagocaraṃ. <bold>Ananta</bold>nti antarahitaṃ, niccanti attho. <bold>Sabbato pabha</bold>nti kilesandhakārābhāvato ca samantato pabhassaraṃ. ‘‘Sabbato papa’’nti vā pāṭho, sabbato patatitthanti attho. Cattārīsakammaṭṭhānasaṅkhātehi titthehi otaritvā anupavisitabbaṃ amatasaranti vuttaṃ hoti. Anupādā kañci dhammaṃ aggahetvā vimuccanti etthāti <bold>anupādāvimokkho,</bold> nibbānaṃ. Anupādā vimuccati etenāti <bold>anupādāvimokkho,</bold> aggamaggo. Anupādāvimokkhantikatāya pana arahattaphalaṃ <bold>anupādāvimokkho</bold>ti vuttaṃ. Sesaṃ suviññeyyameva.</paragraph>
    <centered line="66">Pañcattayasuttavaṇṇanāya līnatthappakāsanā samattā.</centered>
    <subhead line="67">3. Kintisuttavaṇṇanā</subhead>
    <paragraph line="68" number="34"><bold>Bhavo</bold>ti <pageBreak edition="Vipassana Research Institut" number="2.0025" /> paritto. <bold>Abhavo</bold>ti mahanto. Vuddhiattho hi ayaṃ a-kāro, ‘‘saṃvarāsaṃvaro, phalāphala’’ntiādīsu viya, tasmā <bold>bhavābhavahetū</bold>ti khuddakassa mahantassa vā bhavassa hetu, taṃ paccāsīsamānoti attho. Tenāha – <bold>‘‘tasmiṃ tasmiṃ bhave sukhaṃ vedissāmī’’</bold>tiādi.</paragraph>
    <paragraph line="69" number="35"> Lokuttarabodhipakkhiyadhamme uddissa puthujjanānaṃ vivādo sambhavatīti āha – <bold>‘‘lokiyalokuttarāva kathitā’’</bold>ti. Lokiyāpi hi bodhipakkhiyadhammā lokuttaradhammādhigamassa āsannakāraṇattā visesakāraṇanti yāva aññehi lokiyadhammehi abhivisiṭṭhoti katvā, <bold>‘‘imesu sattatiṃsabodhipakkhiyadhammesū’’</bold>ti avisesena vuttaṃ. <bold>Atthato nānaṃ hotī</bold>ti atthato bhedo hoti bodhipakkhiyadhammānaṃ samadhigatattā. Na hi kāyādayo bhāvetabbā, satiyeva pana bhāvetabbāti. <bold>Byañjanato nānaṃ</bold> bhedaṃ. <bold>Imināpi kāraṇenā</bold>ti imāyapi yuttiyā. Idāni taṃ yuttiṃ dassento – <bold>‘‘atthañca byañjanañcā’’</bold>tiādimāha <pageBreak edition="Myanmar" number="2.0239" />. Tattha <bold>samānetvā</bold>ti suttantarato samānetvā, suttantarapadehi ca samānetvā. <bold>Aññathā</bold>ti aññato, bhūtato apagataṃ katvāti attho. <bold>Micchā ropitabhāvo</bold>ti ayāthāvato ṭhapitabhāvo. <bold>Atthañca byañjanañca viññāpanakāraṇamevā</bold>ti aviparītatthassa saddassa ca bujjhanahetutāya.</paragraph>
    <paragraph line="70" number="37"> Idha dhammavinayaṭṭhāne <bold>satiyeva satipaṭṭhānanti gahitā,</bold> atthato sameti nāma yāthāvato atthassa gahitattā. Asabhāvaniruttibhāvato byañjanato nānattanti taṃ liṅgabhedena vacanabhedena ca dassento, <bold>‘‘satipaṭṭhānoti vā satipaṭṭhānāti vā micchā ropethā’’</bold>ti āha. <bold>Appamattaka</bold>nti aṇumattaṃ sallahukaṃ, na garutaraṃ adhanitaṃ katvā vattabbampi <bold>dhanitaṃ</bold> ghosavantaṃ <bold>katvā ropite</bold> vuttadosābhāvatoti tenāha – <bold>‘‘nibbutiṃ pattuṃ sakkā hotī’’</bold>ti.</paragraph>
    <paragraph line="71">Byañjanassa micchāropanaṃ na visesantarāyakaraṃ hotīti ñāpanatthaṃ, <bold>catusu maggesu pañhaṃ kathetvāva parinibbuto. Suttantabyañjanaṃ sandhāyetaṃ vuttaṃ</bold> – ‘‘appamattakaṃ kho panā’’ti.</paragraph>
    <paragraph line="72" number="38"><bold>Atha catutthavāre vivādo kasmā</bold> jāto? Yāvatā nesaṃ vacanaṃ atthato ceva sameti byañjanato cāti adhippāyo. <bold>Saññāya vivādo</bold>ti kiñcāpi sameti atthato ceva byañjanato <pageBreak edition="Vipassana Research Institut" number="2.0026" /> ca, saññā pana nesaṃ avisuddhā, tāya saññāya vasena vivādo jātoti dassento <bold>‘‘aha’’</bold>ntiādimāha. Ahaṃ satipaṭṭhānanti vadāmi, ayaṃ satipaṭṭhānoti vadatīti evaṃ tesaṃ ñāṇaṃ hotīti imamatthaṃ, <bold>‘‘eseva nayo’’</bold>ti iminā atidisati.</paragraph>
    <paragraph line="73" number="39"><bold>Na codanatthāya vegāyitabba</bold>nti sīghaṃ sīghaṃ na codanā kātabbāti attho. <bold>Tasmā</bold>ti yasmā ekacco kodhanabhāvena evaṃ paṭipphari, tasmā. <bold>Anādānadiṭṭhī</bold>ti ādiyitvā anabhinivisanato anādānadiṭṭhī adaḷhaggāhī. <bold>Pakkhipanto viyā</bold>ti gilitvā pakkhipanto viya.</paragraph>
    <paragraph line="74"><bold>Upaghāto</bold>ti cittappaghāto pharasupaghāto viya. <bold>Vaṇaghaṭṭitassa viyā</bold>ti vaṇe ghaṭṭitassa viya <bold>dukkhuppatti</bold> cittadukkhuppatti. <bold>Dve vāre vatvāpi visajjetī</bold>ti suppaṭinissaggī evaṃ pageva coditamatte vissajjeti ceti adhippāyo <pageBreak edition="Myanmar" number="2.0240" />. Kathanavasena ca <bold>kāyacittakilamatho. Evarūpo</bold>ti sahasā avissajjentena codakassa vihesāvādo hutvāpi akkodhanādisabhāvo.</paragraph>
    <paragraph line="75"><bold>Upekkhā</bold>ti sakena kammena paññāyissatīti tasmiṃ puggale ajjhupekkhaṇā. <bold>Upekkhaṃ atimaññati nāma</bold> tassa anācārassa anajjhupekkhaṇato.</paragraph>
    <paragraph line="76" number="40"><bold>Vacanasañcāro</bold>ti pesuññavasena aññathāvacanupasaṃhāro. <bold>Diṭṭhipaḷāso</bold>ti yugaggāhavasena laddhi. Sā pana <bold>cittassa anārādhaniyabhāvo</bold> satthucittassa anārādhakabhāvo. <bold>Kalaho</bold>ti adhikaraṇuppādavasena pavatto viggaho bhaṇḍanassa pubbabhāgo.</paragraph>
    <paragraph line="77"><bold>Yena kāraṇenā</bold>ti yena dhammena satthusāsanena. Tameva hi sandhāya vadati – <bold>‘‘dhammoti sāraṇīyadhammo adhippeto’’</bold>ti. <bold>Etthā</bold>ti ‘‘dhammassa cānudhamma’’nti ettha. <bold>Dhammo</bold>ti sambuddhassa tassa tathā pavattaṃ byākaraṇaṃ yathā vivādāpannā saññattiṃ gacchanti. Tenāha – <bold>‘‘tesaṃ bhikkhūnaṃ saññattikaraṇa’’</bold>nti. Tadeva byākaraṇaṃ anudhammoti bhikkhunā vuccamāno anupavatto dhammo. Tenāha – <bold>‘‘tadeva byākaroti nāmā’’</bold>ti. <bold>Kocī</bold>ti yo koci. <bold>Sahadhammiko</bold> sakāraṇo. Aññattho ayaṃ kiṃ saddoti āha <bold>‘‘añño’’</bold>ti. <bold>Assā</bold>ti vuttanayena paṭipannabhikkhuno, tassa paṭipatti na kenaci garahaṇīyā hotīti attho. Sesaṃ sabbaṃ suviññeyyameva.</paragraph>
    <centered line="78">Kintisuttavaṇṇanāya līnatthappakāsanā samattā.</centered>
    <subhead line="79">4. Sāmagāmasuttavaṇṇanā</subhead>
    <paragraph line="80" number="41"><bold>Dvedhikajātā</bold>ti <pageBreak edition="Vipassana Research Institut" number="2.0027" /> jātadvedhikā sañjātabhedā. <bold>Dvejjhajātā</bold>ti duvidhabhāvaṃ pattā. Bhaṇḍanti paribhāsanti etenāti <bold>bhaṇḍanaṃ,</bold> viruddhacittatā. <bold>Ta</bold>nti bhaṇḍanaṃ. <bold>Dhammavinaya</bold>nti pāvacanaṃ. <bold>Vitujjantā</bold> mukhasattīhi. <bold>Sahitaṃ me</bold>ti mayhaṃ vacanaṃ sahitaṃ siliṭṭhaṃ pubbāparasambandhaṃ atthayuttaṃ. Tenāha <pageBreak edition="Myanmar" number="2.0241" /><bold>‘‘atthasaṃhita’’</bold>nti. <bold>Adhiciṇṇa</bold>nti āciṇṇaṃ. <bold>Viparāvatta</bold>nti virodhadassanavasena parāvattitaṃ, parāvattaṃ dūsitanti attho. Tenāha – <bold>‘‘cirakālavasena…pe… nivatta’’</bold>nti. <bold>Pariyesamāno cara,</bold> tattha tattha gantvā sikkhāhīti attho. <bold>Sace sakkosi,</bold> idānimeva mayā veṭhitadosaṃ nibbeṭhehi. <bold>Maraṇamevā</bold>ti aññamaññaghātavasena maraṇameva.</paragraph>
    <paragraph line="81">Nāṭaputtassa imeti <bold>nāṭaputtiyā</bold>. Te pana tassa sissāti āha <bold>‘‘antevāsikesū’’</bold>ti. Purimapaṭipattito paṭinivattanaṃ paṭivānaṃ, taṃ rūpaṃ sabhāvo etesanti <bold>paṭivānarūpā</bold>. Tenāha <bold>‘‘nivattanasabhāvā’’</bold>ti. <bold>Kathanaṃ</bold> atthassa ācikkhanaṃ. <bold>Pavedanaṃ</bold> tassa hetudāharaṇāni āharitvā bodhanaṃ. Na upasamāya saṃvattatīti anupasamasaṃvattanaṃ, tadeva <bold>anupasamasaṃvattanikaṃ,</bold> tasmiṃ. Samussitaṃ hutvā patiṭṭhāhetubhāvato <bold>thūpaṃ</bold> patiṭṭhāti āha – <bold>‘‘bhinnathūpeti bhinnapatiṭṭhe’’</bold>ti. <bold>Thūpo</bold>ti vā dhammassa niyyānabhāvo veditabbo, aññadhamme abhibhuyya samussitaṭṭhena. <bold>So</bold> nigaṇṭhassa samaye kehici abhinnasammatopi <bold>bhinno</bold> vinaṭṭhoyeva sabbena sabbaṃ abhāvatoti bhinnathūpo. So eva niyyānabhāvo vaṭṭadukkhato muccitukāmānaṃ paṭisaraṇaṃ, taṃ ettha natthīti appaṭisaraṇo, tasmiṃ <bold>bhinnathūpe appaṭisaraṇe</bold>ti evamettha attho veditabbo.</paragraph>
    <paragraph line="82"><bold>Ācariyappamāṇa</bold>nti ācariyamuṭṭhi hutvā pamāṇabhūtaṃ. <bold>Nānānīhārenā</bold>ti nānākārena. ‘‘Vivādo na uppajjī’’ti vatvā tassa anuppattikāraṇaṃ dassento, <bold>‘‘satthā hi…pe… avivādakāraṇaṃ katvāva parinibbāyī’’</bold>ti vatvā taṃ vivarituṃ <bold>‘‘bhagavatā hī’’</bold>tiādi vuttaṃ. <bold>Patiṭṭhā ca avassayo ca,</bold> ‘‘ayaṃ dhammo ayaṃ vinayo idaṃ satthusāsana’’nti vinicchayane mahāpadesā, pañhabyākaraṇāni ca, yasmā tesu patiṭṭhāya te avassāya dhammavinayadharā ca nicchayaṃ gacchanti. Tathā hi suttantamahāpadesato vinaye kenaci pucchito attho catunnaṃ pañhabyākaraṇānaṃ vasena suvinicchitarūpo, tasmā dhammavinayo idha satthu kiccaṃ kātuṃ sakkotīti āha – <bold>‘‘tenevā’’</bold>tiādi, tasmā uḷārāya desanāya bhājananti adhippāyo.</paragraph>
    <paragraph line="83" number="42"> Paṭipaviṭṭhaṃ <pageBreak edition="Vipassana Research Institut" number="2.0028" /> katvā āharitabbato, saccaṃ kāritabbato pābhataṃ mūlanti āha – <bold>‘‘kathāpābhata’’</bold>nti, dhammakathāya mūlakāraṇanti attho. Yesaṃ <pageBreak edition="Myanmar" number="2.0242" /> vasena vivādo uppanno, teyeva adhammavādino, tesaṃ tāva so ahitāya dukkhāya saṃvattatu, tato aññesaṃ devamanussānaṃ kathanti, codanā paramparāya saṃkilesavatthubhāvatoti parihāro. Tenāha – <bold>‘‘kosambakakkhandhake viyā’’</bold>tiādi.</paragraph>
    <paragraph line="84" number="43"><bold>Abhiññā desitā</bold>ti abhivisiṭṭhāya paññāya jānitvā bodhitā. <bold>Patissayamānarūpā</bold>ti apadissa patissayamānā garukavasena nissayamānasabhāvā. Tenāha – <bold>‘‘upanissāya viharantī’’</bold>ti, garutaraṃ nissayaṃ katvā viharantīti attho. <bold>Parivāre paññattānī</bold>ti, ‘‘ājīvahetu ājīvakāraṇā’’ti, evaṃ niddhāretvā <bold>parivārapāḷiyaṃ</bold> (pari. 336) āsaṅkaravasena ṭhapitāni. ‘‘Evañca pana, bhikkhave, imaṃ sikkhāpadaṃ uddiseyyā’’ti (pārā. 39, 42, 43) vibhaṅgapāṭhavaseneva hi tāni bhagavatā paññattāni. <bold>Tāni ṭhapetvā sesāni sabbasikkhāpadāni adhipātimokkhaṃ nāmā</bold>ti, idaṃ gobalībaddañāyena vuttanti daṭṭhabbaṃ tesampi adhipātimokkhabhāvato.</paragraph>
    <paragraph line="85"><bold>Tatrāyaṃ nayo</bold>ti tasmiṃ suppajahanāya appamattakabhāve ayaṃ vakkhamāno. <bold>Tānī</bold>ti paṇītabhojanāni. <bold>Yo kocī</bold>ti bhikkhu vā bhikkhunī vā. <bold>Dukkaṭavatthuka</bold>nti <bold>yaṃ kiñci</bold> dukkaṭāpattivatthukaṃ. <bold>Tenā</bold>ti suppajahanabhāvena mūlāpattivītikkamassa aṇumattatāya.</paragraph>
    <paragraph line="86"><bold>Pubbabhāgamagga</bold>nti lokiyamaggaṃ. <bold>Tatrā</bold>ti tasmiṃ pubbabhāgamaggaṃ nissāya vivāduppāde. <bold>Obhāsañāṇa</bold>nti obhāsassa uppattihetubhūtaṃ ñāṇaṃ. Tattha pana so maggasaññibhāvena maggo ca catubbidhoti sutattā, <bold>‘‘paṭṭhamamaggo nāmā’’</bold>tiādimāha. <bold>Eva</bold>nti evaṃ asandiddhaṃ aparisaṅkitaṃ pariccattaṃ katvā kammaṭṭhānaṃ kathetuṃ na sakkoti.</paragraph>
    <paragraph line="87"><bold>Cetiyaṃ na diṭṭha</bold>nti tassa kataṃ thūpaṃ vadati. Nindiye puthujjanabhāve ṭhitaṃ pāsaṃsaṃ ariyabhāvaṃ āropetvā taṃ micchāladdhiṃ abhinivissa paggayha voharaṇato <bold>saggopi maggopi vāritoyevā</bold>ti. Vuttañhetaṃ –</paragraph>
    <gatha1 line="88">‘‘Yo <pageBreak edition="Vipassana Research Institut" number="2.0029" /> nindiyaṃ pasaṃsati, taṃ vā nindati yo pasaṃsiyo;</gatha1>
    <gathalast line="89">Vicināti mukhena so kaliṃ, kalinā tena sukhaṃ na vindatī’’ti. (su. ni. 663; saṃ. ni. 1.180-181; a. ni. 4.3; netti. 92);</gathalast>
    <paragraph line="90">‘‘Khaṇeneva <pageBreak edition="Myanmar" number="2.0243" /> arahattaṃ pāpuṇituṃ samatthakammaṭṭhānakathaṃ ācikkhissāmī’’ti hi iminā tattha kohaññampi dissati; itaresu pana vattabbameva natthi. <bold>Uppāṭetvā</bold>ti uddharitvā. ‘‘Atha te bhikkhū’’tiādi <bold>sesaṃ</bold> nāma. ‘‘Amataṃ te paribhuñjanti, ye kāyagatāsatiṃ paribhuñjantī’’ti (a. ni. 1.600) vacanaṃ duggahitaṃ gaṇhāpetvā, <bold>‘‘ettāvatā vo amataṃ paribhuttaṃ nāma bhavissatī’’</bold>ti āha.</paragraph>
    <paragraph line="91" number="44"><bold>Eva</bold>nti ākāralakkhaṇametaṃ, na ākāraniyamanaṃ. Tena imināva kāraṇena ca yo vivādo uppajjeyyāti vuttaṃ hoti. Garusmiṃ garūti pavattaṃ cittaṃ garuvisayattā taṃsahacaritattā garu, tassa bhāvo gāravaṃ, garukaraṇaṃ, taṃ ettha natthīti <bold>agāravo</bold>. Tenāha <bold>‘‘gāravavirahito’’</bold>ti. Garussa gāravavasena patissayanaṃ patissoti vuccati nīcavuttitā, tappaṭipakkhato <bold>appatisso</bold>ti āha – <bold>‘‘appatissayo anīcavuttī’’</bold>ti. Ettha yathāyaṃ puggalo satthari agāravo nāma hoti, taṃ dassetuṃ, <bold>‘‘ettha panā’’</bold>tiādi vuttaṃ. Tattha <bold>tīsukālesu upaṭṭhānaṃ na yātī</bold>tiādi samudāyakittanaanavasesadassanaṃ, avayavato pana agāravasiddhi yathā taṃ sāmaññato sikkhāpadasamādānaṃ tabbiseso bhedo. Esa nayo sesesupi.</paragraph>
    <paragraph line="92"><bold>Sakkaccaṃ na gacchatī</bold>ti ādaravasena na gacchati. <bold>Saṅghe katoyeva hoti</bold> saṅghapariyāpannattā tassa, yathā saṅghaṃ uddissa dinnaṃ ekena bhikkhunā paṭiggahitaṃ saṅghassa dinnameva hoti. <bold>Aparipūrayamānova</bold> sikkhāya agāravo. Tenāha bhagavā – <bold>‘‘sikkhāya na paripūrakārī’’</bold>ti (ma. ni. 2.135). Attano parisāya uppannaṃ vivādamūlaṃ visesato attanā vūpasametabbato attano ca anatthāvahato <bold>‘‘ajjhatta’’</bold>ntveva vuttaṃ. Esa nayo <bold>bahiddhā</bold>ti etthāpi.</paragraph>
    <paragraph line="93" number="46"><bold>Chaṭhānānī</bold>ti chamūlāni. Yathā samanavasena samathānaṃ vivādādīsu adhikattubhāvo, evaṃ vivādādīnaṃ tehi adhikattabbatāpīti āha – <bold>‘‘vūpasamanatthāya…pe… adhikaraṇānī’’</bold>ti. Tena adhikaraṇasaddassa kammatthataṃ āha. Samathā vā samanavasena adhikarīyanti etthāti <bold>adhikaraṇāni,</bold> vivādādayo.</paragraph>
    <paragraph line="94">Vivādo <pageBreak edition="Vipassana Research Institut" number="2.0030" /><pageBreak edition="Myanmar" number="2.0244" /> uppannamattova hutvā parato kakkhaḷatthāya saṃvattanato yaṃ vatthuṃ nissāya paṭhamaṃ uppanno vivādānusārena mūlakaṃ viya anubandharogo tameva tadaññaṃ vā vatthuṃ katvā pavaḍḍhanto vivādādhikaraṇaṃ patvā upari vaḍḍhati nāma, anuvādāpattikiccādhikaraṇaṃ patvā vivādassa ca vaḍḍhanaṃ pākaṭameva. Tena vuttaṃ – <bold>‘‘cattāri adhikaraṇāni patvā upari vaḍḍhanto so vivādo’’</bold>ti. <bold>Uppannānaṃ uppannāna</bold>nti (dī. ni. ṭī. 3.331) uṭṭhitānaṃ uṭṭhitānaṃ. <bold>Samathattha</bold>nti samanatthaṃ.</paragraph>
    <paragraph line="95"><bold>Aṭṭhārasahi vatthūhī</bold>ti lakkhaṇavacanametaṃ yathā ‘‘yadi me byādhī dāheyyuṃ. Dātabbamidamosadha’’nti (saṃ. ni. ṭī. 2.3.39-42; kaṅkhā. abhi. ṭī. adhikaraṇasamathavaṇṇanā), tasmā tesu aññatarena vivadantā, ‘‘aṭṭhārasahi vatthūhi vivadantī’’ti vuccanti. <bold>Upavadanā</bold>ti akkoso. <bold>Codanā</bold>ti anuyogo.</paragraph>
    <paragraph line="96">Adhikaraṇassa sammukhāva vinayanato <bold>sammukhāvinayo</bold>. Sannipatitaparisāya dhammavādīnaṃ yebhuyyatāya yebhuyyasikakammassa karaṇaṃ <bold>yebhuyyasikā. Kārakasaṅghassa sāmaggivasena sammukhībhāvo,</bold> na yathā tathā kārakapuggalānaṃ sammukhatāmattaṃ. <bold>Bhūtatā</bold>ti tacchatā. Saccapariyāyo hi idha dhamma-saddo ‘‘dhammavādī’’tiādīsu (dī. ni. 1.9) viya. Vineti etenāti vinayo, tassa tassa adhikaraṇassa vūpasamāya bhagavatā vuttavidhi, tassa vinayassa sammukhatā <bold>vinayasammukhatā</bold>. Vivādavatthusaṅkhāte atthe paccatthikā atthapaccatthikā, tesaṃ <bold>atthapaccatthikānaṃ. Saṅghasammukhatā parihāyati</bold> sammatapuggaleheva vūpasamanato.</paragraph>
    <paragraph line="97"><bold>Na</bold>nti vivādādhikaraṇaṃ. ‘‘Na chandāgatiṃ gacchatī’’tiādinā (pari. 383) vuttaṃ <bold>pañcaṅgasamannāgataṃ</bold>. Guḷhakādīsu alajjussannāya parisāya guḷhako <bold>salākaggāho</bold> kātabbo; lajjussannāya <bold>vivaṭako,</bold> bālussannāya <bold>sakaṇṇajappako</bold>. Yassā kiriyāya dhammavādino bahutarā, sā yebhuyyasikāti āha – <bold>‘‘dhammavādīnaṃ yebhuyyatāyā’’</bold>tiādi.</paragraph>
    <paragraph line="98"><bold>Evaṃ vinicchita</bold>nti āpattiṃ dassetvā ropanavasena vinicchitaṃ, paṭikammaṃ pana āpattādhikaraṇasamathe parato āgamissati. Na samaṇasāruppaṃ <bold>assāmaṇakaṃ,</bold> samaṇehi akātabbaṃ, tasmiṃ. <bold>Ajjhācāre</bold> vītikkamesati. <bold>Paṭicarato</bold>ti <pageBreak edition="Myanmar" number="2.0245" /> paṭicchādentassa. Pāpussannatāya pāpiyo, puggalo, tassa kātabbakammaṃ <bold>tassapāpiyasikaṃ</bold>.</paragraph>
    <paragraph line="99"><bold>Sammukhāvinayeneva vūpasamo natthi</bold> paṭiññāya, tathārūpāya khantiyā vā vinā avūpasamanato <pageBreak edition="Vipassana Research Institut" number="2.0031" />. <bold>Etthā</bold>ti āpattidesanāyaṃ. Paṭiññāte āpannabhāvādike karaṇakiriyā, ‘‘āyatiṃ saṃvareyyāsī’’ti, parivāsadānādivasena ca pavattaṃ vacīkammaṃ <bold>paṭiññātakaraṇaṃ</bold>.</paragraph>
    <paragraph line="100"><bold>Yathānurūpa</bold>nti ‘‘dvīhi catūhi tihi ekenā’’ti evaṃ vuttanayena yathānurūpaṃ. <bold>Etthā</bold>ti imasmiṃ sutte, etasmiṃ vā samathavicāre. <bold>Vinicchayanayo</bold>ti vinicchaye nayamattaṃ. Tenāha <bold>‘‘vitthāro panā’’</bold>tiādi.</paragraph>
    <paragraph line="101" number="47"><bold>Saṅkhepatova vutto,</bold> na samathakkhandhake viya vitthārato. <bold>Tathā</bold>ti iminā ‘‘dhammā’’ti padaṃ ākaḍḍhati, ettha <bold>iti</bold>-saddo ādiattho, evamādinā iminā pakārenāti vāti vuttaṃ hoti. Bodhipakkhiyadhammānaṃ ekantānavajjabhāvato natthi adhammabhāvo, bhagavato desitākāraṃ hāpetvā vaḍḍhetvā vā kathanaṃ yathādhammaṃ akatanti katvā adhammabhāvoti dassento āha – <bold>‘‘tayo satipaṭṭhānā’’</bold>tiādi.</paragraph>
    <paragraph line="102"><bold>Niyyānika</bold>nti sapāṭihīraṃ appaṭivānaṃ hutvā pavattati. <bold>Tathevā</bold>ti iminā ‘‘evaṃ amhāka’’ntiādinā vuttamatthaṃ ākaḍḍhati. <bold>Bhūtena…pe… kātabbakammaṃ dhammo nāma</bold> yathādhammaṃ karaṇato, vuttavipariyāyato ito paraṃ <bold>adhammo. Ayaṃ vinayo nāma</bold> rāgādīnaṃ saṃvaraṇato pahānato paṭisaṅkhānato ca. <bold>Ayaṃ avinayo nāma</bold> rāgādīnaṃ avinayanato. <bold>Ayaṃ vinayo nāma</bold> yathāvinayakaraṇato, vuttavipariyāyena itaro <bold>avinayo</bold>. Vatthusampattiādinā eva sabbesaṃ vinayakammānaṃ akuppatāti āha – <bold>‘‘vatthusampatti…pe… ayaṃ vinayo nāmā’’</bold>ti, tappaṭipakkhato avinayo veditabbo. Tenāha <bold>‘‘vatthuvipattī’’</bold>tiādi.</paragraph>
    <paragraph line="103">Sammāpaṭipattiyā nayanaṭṭhena yathāvutto dhammo eva netti, tato eva sattassa viya rajju asithilapavattihetutāya <bold>dhammarajjū</bold>ti attho vutto. Suttantapariyāyena tāva dasa kusalakammapathā dhammoti evaṃ vuttā. Sā eva vā hotu dhammanetti, yo idha imissā vaṇṇanāya, ‘‘chattiṃsa bodhipakkhiyadhammā’’tiādinā dhammena ca vinayena ca vutto, so eva <pageBreak edition="Myanmar" number="2.0246" /> vā dhammanetti hotūti ānetvā yojanā. <bold>Tāya dhammanettiyā sameti</bold> tāya yathāvuttāya dhammanettiyā saṃsandati, ekalakkhaṇameva hotīti attho. Evaṃ vivādavatthubhūto dhammo ce ‘‘dhammo’’ti, adhammo ce ‘‘adhammo’’ti, vinayo ce ‘‘vinayo’’ti, avinayo ce ‘‘avinayo’’ti nicchinantena <bold>ekaccānaṃ vivādādhikaraṇameva dassitaṃ</bold> tassa vūpasamadhammānaṃ apariyosāpitattā.</paragraph>
    <paragraph line="104" number="48"><bold>Taṃ paneta</bold>nti <pageBreak edition="Vipassana Research Institut" number="2.0032" /> vivādādhikaraṇaṃ paccāmasati. <bold>Vāre</bold> atthasaṃvaṇṇanāvasena <bold>pattepi. Dvīhī</bold>ti yasmiṃ āvāse vivādādhikaraṇaṃ uppannaṃ, tattha vāsīhi <bold>dvīhipi</bold> bhikkhūhi <bold>atirekatarā</bold>.</paragraph>
    <paragraph line="105" number="49"><bold>Khandhasāmanta</bold>nti āpattikkhandhabhāvena samīpaṃ. <bold>Āpattisāmantaṃ nāma</bold> pubbabhāgā āpajjitabbaāpatti. Methunarāgavasena kāyasaṃsagge dukkaṭassa vatthūti āha – <bold>‘‘paṭhamapārājikassa pubbabhāge dukkaṭa’’</bold>nti. <bold>Sesānaṃ</bold> tiṇṇaṃ pārājikānaṃ pubbabhāge thullaccayameva.</paragraph>
    <paragraph line="106" number="50"><bold>Parikkamitvā</bold> upakkamitvā. <bold>Āpattādhikaraṇaṃ dassitaṃ</bold> tattheva visesato paṭiññāya kāretabbatāya icchitabbattā.</paragraph>
    <paragraph line="107" number="52"><bold>Kammassa vatthu dassitaṃ</bold> na samathoti adhippāyo. Nanu cāyaṃ samathādhikāroti? Saccaṃ, samathassa pana kāraṇe dassite samatho dassitova hotīti dassetuṃ <bold>‘‘evarūpassa hī’’</bold>tiādi vuttaṃ.</paragraph>
    <paragraph line="108" number="53"><bold>Idaṃ kamma</bold>nti ‘‘idaṃ amhākaṃ bhaṇḍanajātāna’’ntiādinā vuttakammaṃ. <bold>Tiṇavatthārakasadisattā</bold>ti taṃsadisatāya tabbohāroti dasseti yathā – ‘‘esa brahmadatto’’ti. <bold>Ākāramattameva</bold> tiṇavatthārakakammaṃ nāma, na pana tassa sabbaso karaṇavidhānaṃ. Tenāha <bold>‘‘khandhake’’</bold>tiādi. <bold>Gihīnaṃ hīnena khuṃsanavambhanaṃ</bold> yathā ‘‘tilasaṃguḷikā natthī’’ti. <bold>Dhammikapaṭissavesu</bold> visaṃvādanavasena <bold>āpannā āpatti. Assā</bold>ti kiccādhikaraṇassa. <bold>Sammukhāvinayeneva vūpasamo</bold> saṅghasammukhatādināva vūpasamanato.</paragraph>
    <paragraph line="109" number="54"> Sotāpattiphalasacchikiriyavacanato <bold>kosambiyasutte</bold> (ma. ni. 1.492) <bold>sotāpattimaggasammādiṭṭhi kathitā,</bold> idha pana ‘‘diṭṭhisāmaññagato viharati’’cceva <pageBreak edition="Myanmar" number="2.0247" /> vuttattā, <bold>‘‘imasmiṃ sutte sotāpattiphalasammādiṭṭhi vuttāti veditabbā’’</bold>ti vuttaṃ. Pāpakammassa appatā mahantatā sāvajjabhāvassa mudutikkhabhāvena veditabbāti āha <bold>‘‘aṇunti appasāvajjaṃ. Thūlanti mahāsāvajja’’</bold>nti. Sesaṃ suviññeyyameva.</paragraph>
    <centered line="110">Sāmagāmasuttavaṇṇanāya līnatthappakāsanā samattā.</centered>
    <subhead line="111">5. Sunakkhattasuttavaṇṇanā</subhead>
    <paragraph line="112" number="55"> Heṭṭhimamaggehi <pageBreak edition="Vipassana Research Institut" number="2.0033" /> ñātamariyādāya pajānanato <bold>aññā,</bold> maggapaññā. Tassa phalabhāvato aggaphalapaññā, taṃsahagatā sammāsaṅkappādayo ca ‘‘aññā’’ti vuttāti āha <bold>‘‘aññāti arahatta’’</bold>nti. <bold>Catūhi padehi kathitā,</bold> ‘‘pariciṇṇā me bhagavā’’tiādīsu viya na ekapadeneva. ‘‘Lokuttaro dhammo adhigato mayā’’ti maññanāmattaṃ adhimānoti dassento, <bold>‘‘appatte pattasaññino’’</bold>tiādimāha.</paragraph>
    <paragraph line="113" number="56"><bold>Idaṃ ṭhāna</bold>nti idaṃ obhāsādisammutihetubhūtaṃ uḷārataraṃ udayabbayañāṇaṃ. Uḷāratarabhāvena hi taṃ maggaphalapaññāya paccayo hutvā yāthāvato dubbiññeyyatāya vipassakaṃ visaṃvādeti. Tenāha <bold>‘‘avibhūtaṃ andhakāra’’</bold>nti. <bold>Imaṃ pañha</bold>nti imaṃ suttaṃ gambhīraṃ lokuttarapaṭisaṃyuttaṃ attanā ñātuṃ icchitaṃ atthaṃ. <bold>Uggahetvā</bold>ti kevalaṃ piṭakasampādanavaseneva uggaṇhitvā. Tenāha <bold>‘‘ajānitvā’’</bold>ti. <bold>Visevamānā</bold>ti kilesavise avamānentā, sāsanassa vā anupakāravirūpapaccaye sevamānā. <bold>Evamassā</bold>ti evaṃ vuttanayena tesaṃ karaṇahetu assa cittassa dhammadesanāvasena pavattassa. <bold>Aññathābhāvo</bold> adesetukāmatā <bold>hoti</bold>. <bold>Ta</bold>nti yathāvuttamatthaṃ <bold>sandhāya</bold>. <bold>Eta</bold>nti ‘‘tassapi hoti aññathatta’’nti evaṃ vuttaṃ.</paragraph>
    <paragraph line="114" number="58"> Kilesehi āmasīyatīti āmisaṃ, lokepariyāpannaṃ āmisanti idha pañca kāmaguṇā adhippetāti tesu vaṭṭāmisabhāvepi labhite kāmāmisabhāvo siddhoti āha – <bold>‘‘vaṭṭāmisakāmāmisalokāmisabhūtesū’’</bold>ti. Kāmaguṇā hi vaṭṭassa vaḍḍhanato vaṭṭāmisaṃ, kāmetabbato kāmataṇhāya āmasitabbato kāmāmisaṃ, yebhūyyato sattalokassa āmisabhāvato <pageBreak edition="Myanmar" number="2.0248" /> lokāmisaṃ. <bold>Kāmaguṇasabhāgā</bold>ti kāmaguṇānulomā kāmaguṇapaṭisaṃyuttā. <bold>Āneñjasamāpattipaṭisaṃyuttāyā</bold>ti kilesiñjanarahitatāya idha āneñjāti adhippetāhi heṭṭhimāhi arūpasamāpattīhi paṭisaṃyuttāya. <bold>Evarūpo</bold>ti lokāmisabhūtesu paccayesu adhimutto tanninno taggaruko tappabbhāro. <bold>Ettāvatā</bold>ti evaṃ saddhānaṃ manussānaṃ dassanena tesaṃ pavattitāsayena ca. <bold>Sīsaṃ nikkhantaṃ hotī</bold>ti lābhāsāya sīsaṃ bahi nikkhantaṃ viya hoti. <bold>Udaraṃ phalita</bold>nti atibahubhaṇḍaṃ pakkhipiyamānaṃ pasibbakaṃ viya laddhabbassa atipahūtabhāvena udaraṃ phītaṃ hoti.</paragraph>
    <paragraph line="115" number="59"> Yathā <pageBreak edition="Vipassana Research Institut" number="2.0034" /> purimā dve arūpasamāpattiyo attano paccanīkakilesehi aniñjanato ‘‘aniñjā’’ti vuccanti, evaṃ itarāpi. <bold>Taṃ pavutta</bold>nti lokāmisasaṃyojanaṃ vigataṃ.</paragraph>
    <paragraph line="116" number="60"><bold>Nighaṃsa</bold>nti ‘‘ettako aya’’nti paricchedanti attho. <bold>Silesenā</bold>ti cammakārasilesādisilesena, vajiralepasilese vattabbameva natthi. <bold>Taṃ bhinna</bold>nti āneñjasaṃyojanaṃ bhinnaṃ vidhamitaṃ samatikkantaṃ tāsu samāpattīsu apekkhābhāvato. Ajjhāsayena asambaddhattā vuttaṃ – <bold>‘‘dvedhābhinnā selā viya hotī’’</bold>ti. Tenāha – <bold>‘‘taṃ samāpajjissāmīti cittaṃ na uppajjatī’’</bold>ti.</paragraph>
    <paragraph line="117" number="61"><bold>Vanta</bold>nti chaḍḍitaṃ, vissaṭṭhanti attho.</paragraph>
    <paragraph line="118" number="62"><bold>Uparisamāpattilābhino</bold>ti ettha <bold>uparisamāpattī</bold>ti arahattaphalasamāpatti adhippetā, arahato ca maggādhigameneva anāgāmiphalasamāpatti, sekkhānaṃ visayā heṭṭhimā phalasamāpattiyo paṭippassaddhā. Lokiyā pana nikantippahānena paṭinissaṭṭhāti āha – <bold>‘‘heṭṭhā…pe… na uppajjatī’’</bold>ti.</paragraph>
    <paragraph line="119" number="63"> ‘‘Pañca kho ime, sunakkhatta, kāmaguṇā’’tiādinā āraddhadesanā, ‘‘sammā nibbānādhimutto purisapuggalo’’ti arahattakittanena niṭṭhāpitāti tato paraṃ, ‘‘ṭhānaṃ kho panā’’tiādikā desanā, <bold>‘‘pāṭiyekko anusandhī’’</bold>ti <pageBreak edition="Myanmar" number="2.0249" /> vuttā. Tenāha <bold>‘‘heṭṭhā hī’’</bold>tiādi. Tattha yathā khīṇāsavassa samāpattilābhinoti yojanā, evaṃ vā khīṇāsavassa sukkhavipassakassāti yojetabbā. <bold>Paṭikkhittaṃ</bold> aṭṭhakathāyaṃ. Tassa paṭikkhepassa kāraṇaṃ dassetuṃ <bold>‘‘samāpattilābhino hī’’</bold>tiādi vuttaṃ. Yathā sukkhavipassako adhimāniko samāpattilābhino samānayogakkhamo appatte pattasaññitāya bhedābhāvato, evaṃ sukkhavipassako khīṇāsavo samānayogakkhamo khīṇāsavabhāvena visesābhāvato, tasmā ‘‘samāpattilābhimhi kathite itaropi kathitova hotī’’ti vuttaṃ. <bold>Dvinnaṃ bhikkhūna</bold>nti samāpattilābhino adhimānikassa khīṇāsavassa ca. Tenevāha <bold>‘‘puthujjanassa tāvā’’</bold>tiādi.</paragraph>
    <paragraph line="120"><bold>Yadaggenā</bold>ti yena bhāgena. Yadipi khīṇāsavassa asappāyārammaṇaṃ kilesānaṃ uppattiyā paccayo na hoti tesaṃ sabbaso samucchinnattā. Santavihāraparipantho pana siyā visabhāgatoti vuttaṃ – <bold>‘‘khīṇāsavassapi asappāyamevā’’</bold>ti. Tenāha – <bold>‘‘visaṃ nāma…pe… visamevā’’</bold>ti. Etena <pageBreak edition="Vipassana Research Institut" number="2.0035" /> ‘‘yathā visajānanaṃ appamāṇaṃ, vikāruppādanato pana taṃ pariharitabbaṃ, evaṃ pariññātampi vattu atthavisesābhāvena ekarūpamevāti taṃ pariharitabbamevā’’ti dasseti. Tenāha <bold>‘‘na hī’’</bold>tiādi. <bold>Na hi asaṃvutena bhavitabbaṃ</bold> asāruppabhāvato. <bold>Yuttapayuttenevā</bold>ti sabhāgārammaṇassa ālokanādīsu yutteneva <bold>bhavituṃ vaṭṭati</bold>.</paragraph>
    <paragraph line="121" number="64"> Yattha sayaṃ nipatati uppajjati, tassa santānassa vippasannavasena ruppanato, visasaṅkhātassa dukkhassa mūlabhāvato ca <bold>‘‘avijjāsaṅkhāto visadoso’’</bold>ti vuttaṃ. <bold>Ruppatī</bold>ti kattabbādimucchāpādanena vikāraṃ uppādeti. <bold>Anuddhaṃseyyā</bold>ti vibādheyya. Rāgo hi uppajjamānova kusalacittappavattiyā okāsaṃ adento taṃ vibādhati; tathābhūto saddhāsinehassa samathavipassanābhivuḍḍhiyā vamanena ca taṃ visoseti milāpeti. Tenāha <bold>‘‘soseyya milāpeyyā’’</bold>ti. <bold>Sagahaṇasesa</bold>nti gahetabbavisaṃ sāvasesaṃ katvāti attho. Na alaṃ na samatthanti <bold>analaṃ</bold>. Sūkapariyāyo pāḷiyaṃ vutto <bold>suka</bold>-saddoti āha – <bold>‘‘vīhisukādi ca sūka’’</bold>nti.</paragraph>
    <paragraph line="122"><bold>Saupādānasalluddhāro</bold><pageBreak edition="Myanmar" number="2.0250" /><bold>viya appahīno avijjāvisadoso daṭṭhabbo</bold> mahānatthuppādanato. <bold>Asappāya…pe… asaṃvutakālo daṭṭhabbo</bold> attabhāvassa apariharaṇabhāvato. <bold>Maraṇaṃ viya sikkhaṃ paccakkhāya hīnāyāvattanaṃ</bold> adhisīlasaṅkhātassa āyuno apetattā. <bold>Maraṇamattaṃ dukkhaṃ viya āpattiyā āpajjanaṃ</bold> yathāvuttassa āyuno upapīḷanakabhāvato. <bold>Imināva nayena opammasaṃsandana</bold>nti ettha anupādisesasalluddhāro viya pahīno avijjāvisadoso; sappāya…pe… susaṃvutakālo, tadubhayena vaṇe puthuttaṃ na gate maraṇābhāvo viya sikkhāya apaccakkhānaṃ, maraṇamattadukkhābhāvo viya aññatarāya saṃkiliṭṭhāya āpattiyā anāpajjananti yojanā veditabbā.</paragraph>
    <paragraph line="123" number="65"><bold>Satiyā</bold>ti ettha yasmā ‘‘ariyāyā’’ti na visesitanti āha – <bold>‘‘sati paññāgatikā’’</bold>tiādi. Paññā cettha lokiyā adhippetā, na lokuttarāti āha – <bold>‘‘parisuddhāya vipassanāpaññāyā’’</bold>ti.</paragraph>
    <paragraph line="124"><bold>Khīṇāsavassa bala</bold>nti uḷāratamesu dibbasadisesupi ārammaṇesu manacchaṭṭhānaṃ indriyānaṃ anupanamanahetubhūtaṃ susaṃvutakārisaṅkhātaṃ khīṇāsavabalaṃ dassento, <bold>‘‘saṃvutakārī’’</bold>ti vuttaṃ, ukkaṃsagatasativepullattā yathā asaṃvarassa asaṃvaro hoti, evaṃ satisampajaññabalena cakkhādidvārāni <pageBreak edition="Vipassana Research Institut" number="2.0036" /> saṃvaritvā dassanādikiccakārī. <bold>Evaṃ jānitvā</bold>ti ‘‘upadhi dukkhassa mūla’’nti evaṃ vipassanāpaññāsahitāya maggapaññāya jānitvā. Upadhīyati dukkhaṃ etehīti upadhī, kilesāti āha – <bold>‘‘kilesupadhipahānā nirupadhī’’</bold>ti. Tato eva upādīyati dukkhaṃ etehīti kilesā ‘‘upādānā’’tipi vuccantīti āha – <bold>‘‘nirupādānoti attho’’</bold>ti. Upadhī sammadeva khīyanti ettāti <bold>upadhisaṅkhayo,</bold> nibbānanti āha – <bold>‘‘upadhīnaṃ saṅkhayabhūte nibbāne’’</bold>ti. <bold>Ārammaṇato</bold>ti ārammaṇaṃ katvā tadārammaṇāya phalavimuttiyā <bold>vimutto. Kāmupadhismiṃ kāyaṃ upasaṃharissatī</bold>ti ‘‘kāmesevissāmī’’ti tattha kāyaṃ upanāmessati; kāyūpasaṃhāro tāva tiṭṭhatu, tathā cittaṃ vā uppādessatīti etaṃ kāraṇaṃ natthīti. Sesaṃ suviññeyyameva.</paragraph>
    <centered line="125">Sunakkhattasuttavaṇṇanāya līnatthappakāsanā samattā.</centered>
    <subhead line="126">6. Āneñjasappāyasuttavaṇṇanā</subhead>
    <paragraph line="127" number="66"> Khaṇapabhaṅgutāya <pageBreak edition="Vipassana Research Institut" number="2.0037" /><pageBreak edition="Myanmar" number="2.0251" /> na niccā na dhuvāti <bold>aniccā</bold>. Tato eva paṇḍitehi na iccā na upagantabbātipi <bold>aniccā</bold>. So cāyaṃ aniccattho udayavayaparicchinnatāya veditabboti dassento, <bold>‘‘hutvā abhāvaṭṭhena aniccā’’</bold>ti āha; uppajjitvā vinassanatoti attho. Ayañca aniccatā vakkhamānā ca tucchāditā dvinnampi kāmānaṃ sādhāraṇoti āha – <bold>‘‘vatthukāmāpi kilesakāmāpī’’</bold>ti. <bold>Rittā</bold> vivittā, tesaṃ niccasārādīnaṃ attani abhāvato tehi visuṃbhūtā. Yathā pana sabbaso sabhāvarahitamākāsaṃ ‘‘tucchaṃ ritta’’nti vuccati, na evamete. Ete pana kevalaṃ niccasārādivirahato eva tucchā rittāti dassento <bold>‘‘na panā’’</bold>tiādimāha. ‘‘Na hi tucchamuṭṭhi nāma natthī’’ti idaṃ lokasamaññāvasena vuttaṃ, lokasamaññā lokiyakathā na laṅghitabbā.</paragraph>
    <paragraph line="128">Musāti ittarapaccupaṭṭhānatāya na dissatīti āha <bold>‘‘musāti nāsanakā’’</bold>ti. Visaṃvādanaṭṭhena vā <bold>musā</bold>. Ete hi asubhādisabhāvāpi bālānaṃ subhādibhāvena upaṭṭhahantā subhādiggahaṇassa paccakkhabhāvena satte visaṃvādenti. <bold>Nassanasabhāvā</bold>ti khaṇabhaṅgattā ittarapaccupaṭṭhānatāya dissamānā viyapi hutvā apaññāyanakapakatikā. Tenāha <bold>‘‘khettaṃ viyā’’</bold>tiādi. Dhammasaddo cettha ‘‘jātidhammāna’’ntiādīsu (dī. ni. 2.398) viya pakatipariyāyo, tathā sabhāvasaddo cāti daṭṭhabbaṃ. <bold>Mosadhammā</bold>ti mosanapakatikā, kusalabhaṇḍaharaṇasabhāvāti attho. <bold>Māyākata</bold>nti māyāya kataṃ udakādimaṇiādiākārena māyādinā upaṭṭhāpitaṃ; māyākataṃ viya māyākataṃ aññasabhāvā hutvā atathā upaṭṭhahanato. Tenāha <bold>‘‘yathā’’</bold>tiādi. Cakkhupathe eva katavijjāya, na tato paranti vuttaṃ – <bold>‘‘dassanūpacāre ṭhitasseva tathā paññāyatī’’</bold>ti. Tayidaṃ sambaravijjāvasena vuttaṃ.</paragraph>
    <paragraph line="129">Evaṃ tāvakālikabhāvena kāmānaṃ māyākatabhāvaṃ dassetvā idāni tato aññenapi pakārena dassetuṃ <bold>‘‘yathā cā’’</bold>tiādi vuttaṃ. Aniccādisabhāvānaṃ kāmānaṃ niccādisabhāvadassanaṃ vipallāsasahagatatāya veditabbaṃ. <bold>Bālānaṃ lāpanato</bold>ti apariññātavatthukānaṃ andhabālānaṃ puggalānaṃ vipallāsahetuto. Manussaloke ṭhatvā <pageBreak edition="Myanmar" number="2.0252" /> manussānaṃ vā vasena bhagavatā bhāsitattā vuttaṃ – <bold>‘‘diṭṭhadhammikā kāmāti mānusakā pañca kāmaguṇā’’</bold>ti <pageBreak edition="Vipassana Research Institut" number="2.0038" />. Tato eva ca <bold>‘‘samparāyikāti te ṭhapetvā avasesā’’</bold>tiādi vuttaṃ. Tattha diṭṭhadhammā paccakkhasabhāvā ārammaṇabhūtā etāsaṃ atthīti <bold>diṭṭhadhammikā</bold>. Samparāyike kāme ārabbha uppannasaññā <bold>samparāyikā</bold>. Te samecca dhīyati ettha āṇāti dheyyaṃ, āṇāpavattiṭṭhānaṃ. Mārassa dheyyanti <bold>māradheyyaṃ</bold> tassa issariyapavattanattā. Tenāha <bold>‘‘yehī’’</bold>tiādi. <bold>Gahita</bold>nti visayavisayībhāvena gahitaṃ, ārammaṇavasena ārammaṇakaraṇavasena ca gahitanti attho. Tattha ārammaṇakaraṇavasena gahaṇaṃ nāma ‘‘idaṃ mayha’’nti avibhāgena pariggahakaraṇaṃ; ārammaṇavasena pana gahaṇaṃ bhāgaso ārammaṇānubhavananti vadanti. Ubhayassapi pana taṇhārāgavasena gahaṇaṃ sandhāya, <bold>‘‘ubhayametaṃ gahita’’</bold>nti vuttaṃ. <bold>Māro</bold>ti kilesamāro. Yadaggena kilesamāro, tadaggena devaputtamāropi te attano vasaṃ vatteti. <bold>Taṃ sandhāyā</bold>ti dhammamukhena puggalaggahaṇaṃ sandhāya.</paragraph>
    <paragraph line="130">Appahīnavipallāsā hi puggalā kāmādhimuttā mārassa issariyavattanaṭṭhānatāya ‘‘māradheyya’’nti vuttā, tathā mārassa nivāpagocarapariyāyehipi te evaṃ vuttāti dassento, <bold>‘‘yathā coḷassā’’</bold>tiādimāha. Nivapatīti nivāpo, so eva bījanti <bold>nivāpabījaṃ. Te</bold>ti kāmaguṇā. <bold>Yatthā</bold>ti yasmiṃ padese.</paragraph>
    <paragraph line="131">Manasi bhavāti <bold>mānasā</bold>ti āha <bold>‘‘cittasambhūtā’’</bold>ti. Te pana avijjādayo pāḷiyaṃ āgatā. Evañhi lohitasannissayo pubbo viya anurodhūpanissayo virodhoti dassento, <bold>‘‘mamāyite vatthusmi’’</bold>ntiādimāha. <bold>Tedhā</bold>ti ettha <bold>idhā</bold>ti nipātamattaṃ ‘‘idhāhaṃ, bhikkhave, bhuttāvī assa’’ntiādīsu (ma. ni. 1.30) viya. <bold>Kāmaloka</bold>nti kāmaguṇasaṅkhātaṃ saṅkhāralokaṃ, yattha vā loke kāmaguṇavantaṃ lokaṃ. <bold>Cittena adhiṭṭhahitvā</bold>ti jhānārammaṇaṃ paṭibhāganimittaṃ bhāvanācittena uppādetvā. <bold>Parittaṃ nāma</bold> vikkhambhanaasamatthattā kilesehi parito khaṇḍitaṃ viya hoti. <bold>Tassa paṭikkhepenā</bold>ti parittabhāvapaṭikkhepena. <bold>Pamāṇantipi kāmāvacarameva</bold><pageBreak edition="Myanmar" number="2.0253" /> pāpakānaṃ pamāṇakaraṇadhammānaṃ vikkhambhanavasena appajahanato. Tappaṭikkhepavasena <bold>appamāṇaṃ</bold> nāma mahaggatanti āha – <bold>‘‘rūpāvacaraṃ arūpāvacara’’</bold>nti. Samucchedavasena kilesānaṃ appahānena mahaggatajjhānampi subhāvitaṃ nāma na hoti, pageva parittajjhānanti āha – <bold>‘‘subhāvitanti…pe… lokuttarassevetaṃ nāma’’</bold>nti. <bold>Etassa vasenā</bold>ti ‘‘subhāvita’’nti padassa vasena.</paragraph>
    <paragraph line="132"><bold>Tameva paṭipada</bold>nti tameva abhijjhādipahānāvahaṃ jhānapaṭipadaṃ. Arahatte tassa upāyabhūtāya <pageBreak edition="Vipassana Research Institut" number="2.0039" /> vipassanāya vā catutthajjhāne tassa upāyabhūte upacāre vā sati cittaṃ pasannameva hotīti āha – <bold>‘‘arahattaṃ vā…pe… upacāraṃ vā’’</bold>ti. <bold>Adhimokkhasampasādo</bold>ti ‘‘ajjeva arahattaṃ gaṇhissāmī’’ti vā vipassanāya vīthipaṭipannattā; ‘‘ajjeva catutthajjhānaṃ nibbattessāmī’’ti vā upacārasamādhinā cittassa samāhitattā adhimuccanabhūto sampasādo. <bold>Paṭilābhasampasādo</bold>ti arahattassa catutthajjhānassa vā adhigamasaṅkhāto sampasādo. Paṭilābhopi hi kilesakālusiyābhibhavanato cittassa suppasannabhāvāvahattā ‘‘sampasādo’’ti vutto. <bold>Paccayā</bold>ti nāmarūpapaccayā avijjādayo. <bold>Sabbathā</bold>ti samudayato atthaṅgamato assādato ādīnavato nissaraṇatoti sabbappakārena. <bold>Āsā</bold>ti adhimuccanavasena āsīsanā. Tenāha – <bold>‘‘āsā santiṭṭhati, adhimokkhaṃ paṭilabhatī’’</bold>ti.</paragraph>
    <paragraph line="133"><bold>Pādaka</bold>nti padaṭṭhānaṃ. <bold>Kilesā sannisīdantī</bold>ti nīvaraṇasahagatā eva kilesā vikkhambhanavasena vūpasamanti. <bold>Satī</bold>ti upacārajjhānāvahā sati <bold>santiṭṭhati. Saṅkhāragata</bold>nti bhāvanāya samatāya pavattamānattā, ime dhammavicayasambojjhaṅgādayo ekarasā hutvā pavattantīti, bhāvanācittuppādapariyāpannaṃ saṅkhāragataṃ <bold>vibhūtaṃ pākaṭaṃ hutvā upaṭṭhāti. Cittuppādo</bold>ti bhāvanācittuppādo. <bold>Lepapiṇḍe</bold>ti silesapiṇḍe <bold>laggamāno viya</bold> appito viya hoti. <bold>Upacārena samādhiyati</bold> upacārajjhānena samādhiyati. <bold>Aya</bold>nti ayaṃ duvidhopi adhimuccanākāro adhimokkhasampasādo nāma. <bold>Tasmiṃ sampasāde satī</bold>ti etasmiṃ vipassanālakkhaṇe, upacārajjhāne vā adhimokkhasampasāde sati. <bold>Yo pana arahattaṃ vā paṭilabhati catutthajjhānaṃ vā, tassa cittaṃ vippasannaṃ hotiyeva,</bold> ayaṃ nippariyāyato <bold>paṭilābhasampasādo,</bold> evaṃ santepi idhāmippetameva dassetuṃ <pageBreak edition="Myanmar" number="2.0254" />, <bold>‘‘idha panā’’</bold>tiādi vuttaṃ. <bold>Vipassanā hī</bold>tiādi vuttassa samatthanaṃ. Tattha <bold>paññāyā</bold>ti arahattapaññāya. <bold>Adhimuccanassā</bold>ti saddahanaṃ ussukkāpajjanassa. <bold>Upacāra</bold>nti upacārajjhānaṃ. Āneñjasamāpattiyā adhimuccanassa kāraṇanti yojanā.</paragraph>
    <paragraph line="134"><bold>Etarahi vā</bold>ti idānimeva. <bold>Āneñjaṃ vā</bold>ti catutthajjhānaṃ vā. <bold>Samāpajjatī</bold>ti adhigacchati. <bold>Idaṃ hī</bold>tiādinā saṅkhepato vuttamatthaṃ vivarati. Arahattasacchikiriyā nāma aggamaggabhāvanāya sati atthato āpannā hoti, aggamaggapaññā eva tadatthaṃ adhimuccitabbāti dassento, <bold>‘‘atha vā’’</bold>ti vikappantaramāha. Tattha yathā nāma pāsādassa atthāya samānītadabbasambhārāvayave appahonte kūṭāgāraṃ kātuṃ na pahontiyeva, evaṃsampadamidanti dassento, <bold>‘‘taṃ anabhisambhuṇanto āneñjaṃ vā samāpajjatī’’</bold>ti āha. <bold>Catusaccaṃ</bold><pageBreak edition="Vipassana Research Institut" number="2.0040" /><bold>vā sacchikaroti</bold> heṭṭhimamaggādhigamanavasena āneñjaṃ vā samāpajjati ubhayassapi hetupariggahitattā.</paragraph>
    <paragraph line="135"><bold>Tatrā</bold>ti tasmiṃ ‘‘paññāya vā adhimuccati, āneñjaṃ vā samāpajjatī’’ti yathāvutte visesādhigame ayaṃ idāni vuccamāno yojanānayo. <bold>Evaṃ hotī</bold>ti idāni vuccamānākārena cittābhinīhāro hoti. <bold>Kicca</bold>nti pabbajitakiccaṃ. <bold>Tato</bold>ti arahattādhigamanato. <bold>Osakkitamānaso</bold>ti saṃkucitacitto. <bold>Antarā na tiṭṭhatī</bold>ti asamāhitabhūmiyaṃ na tiṭṭhati. Idāni yathāvuttamatthaṃ upamāya vibhāvetuṃ <bold>‘‘yathā’’</bold>tiādi vuttaṃ. Tatrāyaṃ saṅkhepattho – yathā tassa purisassa vanamahiṃsaṃ gahetuṃ ussāhavato osakkantassa sasagodhādiggahaṇe vattabbameva natthi, evaṃ imassapi bhikkhuno arahattaṃ gahetuṃ ussāhavato tato osakkitvā catutthajjhānasamāpajjane vattabbameva natthīti. <bold>Eseva nayo</bold>ti yathāvuttaṃ upamaṃ upamāsaṃsandanañca maggabhāvanāyojanāyaṃ catusaccasacchikiriyāyojanāyañca atidisati.</paragraph>
    <paragraph line="136">Hetuatthajotano <bold>ya</bold>nti nipāto, karaṇe vā etaṃ paccattavacananti āha <bold>‘‘yena kāraṇenā’’</bold>ti. Tassa saṃvattanaṃ arahati, taṃ vā payojanaṃ etassāti <bold>taṃsaṃvattanikaṃ. Viññāṇa</bold>nti vipākaviññāṇaṃ. Āneñjasabhāvaṃ upagacchatīti <bold>āneñjūpagaṃ</bold>. Yathā kusalaṃ āneñjasabhāvaṃ, evaṃ taṃ vipākaviññāṇampi āneñjasabhāvaṃ upagataṃ assa bhaveyya. Tenāha – <bold>‘‘kādisameva bhaveyyāti attho’’</bold>ti. <bold>Kecī</bold>ti abhayagirivāsino. <bold>Kusalaviññāṇa</bold>nti <pageBreak edition="Myanmar" number="2.0255" /> vipākaviññāṇampi taṃ kusalaṃ viya vadanti. <bold>Tannāmakamevā</bold>ti kusalaṃ viya āneñjanāmakameva siyā. Ettha ca purimavikappe ‘‘āneñjūpaga’’nti taṃsadisatā vuttā, dutiyavikappe tato eva taṃsamaññatā. <bold>So panāyamattho</bold>ti āneñjasadisatāya vipākakālepi taṃnāmakameva assāti yathāvutto attho. <bold>Iminā nayenā</bold>ti iminā vuttanayena. Ettha hi āneñjābhisaṅkhārahetuvipākaviññāṇaṃ ‘‘āneñjūpagaṃ hoti viññāṇa’’nti vuttattā taṃnāmakameva katvā dīpitaṃ. <bold>Arahattassāpī</bold>ti <bold>api</bold>saddena aggamaggabhāvanāyapi heṭṭhimamaggabhāvanāyapīti attho saṅgahitoti daṭṭhabbo. <bold>Samādhivasena osakkanā kathitā</bold>ti ‘‘vipulena mahaggatena cetasā vihareyya’’nti samathanayaṃ dassetvā desanā kathitā.</paragraph>
    <paragraph line="137" number="67"><bold>Ayañhi bhikkhū</bold>ti yaṃ uddissa ayaṃ dutiyāneñjasappāyadesanāya bhikkhu vutto. <bold>Paññavantataro</bold>ti vatvā taṃ dassetuṃ, <bold>‘‘dvinnampi kammaṭṭhānaṃ ekato katvā sammasatī’’</bold>ti vuttaṃ. Heṭṭhimassa hi ‘‘ye ca diṭṭhadhammikā kāmā’’tiādinā rūpasaddagandharasaphoṭṭhabbāneva rūpamukhena vipassanābhiniveso <pageBreak edition="Vipassana Research Institut" number="2.0041" /> kato, imassa pana ‘‘yaṃ kiñci rūpa’’ntiādinā sakalarūpadhammavasena. Bhagavā hi kammaṭṭhānaṃ kathento kammaṭṭhānikassa bhikkhuno kāraṇabalānurūpameva paṭhamaṃ bhāvanābhinivesaṃ dasseti; so pacchā ñāṇe vipulaṃ gacchante anavasesato dhammaṃ pariggaṇhāti. <bold>Rūpapaṭibāhanenā</bold>ti rūpavirāgabhāvanāya sabbaso samatikkamena. <bold>Sabbatthā</bold>ti sabbesu tatiyāneñjādīsu.</paragraph>
    <paragraph line="138"><bold>Paññavantataro</bold>ti paññuttaro. <bold>Tiṇṇampi kammaṭṭhānaṃ ekato katvā</bold>ti kāmaguṇā sabbarūpadhammā kāmasaññāti evaṃ tiṇṇaṃ puggalānaṃ kammaṭṭhānavasena tidhā vutte sammasanūpagadhamme ekato katvā, ‘‘sabbametaṃ anicca’’nti ekajjhaṃ gahetvā, sammasati yathā – ‘‘yaṃ kiñci samudayadhammaṃ, sabbaṃ taṃ nirodhadhamma’’nti (dī. ni. 1.298; saṃ. ni. 5.1081; mahāva. 16; cūḷani. ajitamāṇavapucchāniddesa 4, 7, 8; tissametteyyamāṇavapucchāniddesa 10, 11; paṭi. ma. 2.30). Tenāha – <bold>‘‘ubhayametaṃ anicca’’</bold>ntiādi. Kāmarūpasaññāvasena diṭṭhadhammikasamparāyikabhedato aṭṭha ekekakoṭṭhāsāti evaṃ kataṃ ubhayanti vuttanti āha – <bold>‘‘diṭṭhadhammika…pe… vasena saṅkhipitvā ubhayanti vutta’’</bold>nti. <bold>Taṇhādiṭṭhivasenā</bold>ti taṇhābhinandanāvasena ‘‘etaṃ mamā’’ti, diṭṭhābhinandanāvasena <pageBreak edition="Myanmar" number="2.0256" /> ‘‘eso me attā’’ti evaṃ <bold>abhinandituṃ. Eseva nayo</bold>ti iminā taṇhādiṭṭhivasena ‘‘etaṃ mama, eso me attā’’ti abhinandituṃ ajjhosāya gilitvā pariniṭṭhāpetvā ṭhātunti imamatthaṃ atidisati. <bold>Kāmapaṭibāhanenā</bold>ti idaṃ āgamanapaṭipadādassanatthaṃ, vaṇṇabhaṇanatthañca vuttaṃ. <bold>Rūpapaṭibāhanaṃ</bold> hissa āsannaṃ, tatopi ākāsānañcāyatanasamatikkamo, taṃsamatikkamena saheva sabbe tā <bold>vipassanāvasena osakkanā kathitā</bold> ‘‘ubhayametaṃ anicca’’ntiādivacanato.</paragraph>
    <paragraph line="139" number="68"> Idha <bold>attano cā</bold>ti ākiñcaññāyatanakammaṭṭhānaṃ sandhāyāha. <bold>Nirujjhanti</bold> tappaṭibaddhachandarāganirodhena, samāpajjanakkhaṇe pana anuppādanenapi. Tenāha <bold>‘‘ākiñcaññāyatanaṃ patvā’’</bold>ti. <bold>Atappakaṭṭhenā</bold>ti uḷāratarabhāvena jhānasamāpattiyā atittikarabhāvena. <bold>Tameva paṭipada</bold>nti ākiñcaññāyatanabhāvanamāha. <bold>Samādhivasena osakkanā kathitā</bold> tatiyāruppakammaṭṭhānassa vuttattā ‘‘yatthetā’’tiādinā.</paragraph>
    <paragraph line="140">Idha <bold>attano</bold>ti dvikoṭikasuññatāmanasikārasaṅkhātaṃ vipassanākammaṭṭhānaṃ. <bold>Heṭṭhā vuttapaṭipada</bold>nti anantaraṃ vuttaākiñcaññāyatanakammaṭṭhānaṃ. Sati samathabhāvanāyaṃ suññatāmanasikārassa <pageBreak edition="Vipassana Research Institut" number="2.0042" /> idha sātisayattā vuttaṃ. <bold>‘‘Dutiyākiñcaññāyatane vipassanāvasena osakkanā kathitā’’</bold>ti.</paragraph>
    <paragraph line="141" number="70"> Tatiyākiñcaññāyatane <bold>attano</bold>ti catukoṭikasuññatāmanasikārasaṅkhātaṃ vipassanākammaṭṭhānaṃ. <bold>Etthā</bold>ti etasmiṃ suññatānupassanādhikāre. <bold>Kvacī</bold>ti katthaci ṭhāne, kāle, dhamme vā. Atha vā <bold>kvacī</bold>ti ajjhattaṃ, bahiddhā vā. <bold>Attano attāna</bold>nti sakattānaṃ. ‘‘Ayaṃ kho, bho brahmā…pe… vasī pitā bhūtabhabyāna’’ntiādinā (dī. ni. 1.42) paraparikappitaṃ attānañca kassaci kiñcanabhūtaṃ na passatīti dassento <bold>‘‘kassacī’’</bold>tiādimāha. Tattha <bold>parassā</bold>ti ‘‘parā pajā’’ti ‘‘paro puriso’’ti ca evaṃ gahitassa. <bold>Na ca mama kvacanī</bold>ti ettha <bold>mama</bold>-saddo aṭṭhānapayuttoti āha <bold>‘‘mamasaddaṃ tāva ṭhapetvā’’</bold>ti. <bold>Parassa cā</bold>ti attato aññassa, ‘‘paro puriso nāma atthi mamatthāya sajito, tassa vasena mayhaṃ sabbaṃ <pageBreak edition="Myanmar" number="2.0257" /> ijjhatī’’ti evaṃ ekaccadiṭṭhigatikaparikappitavasena paraṃ attānaṃ, tañca attano kiñcanabhūtaṃ na passatīti dassento, <bold>‘‘na ca kvacanī’’</bold>tiādimāha. Ettha ca <bold>nāhaṃ kvacanī</bold>ti sakaattano abhāvaṃ passati. <bold>Na kassaci kiñcanatasmi</bold>nti sakaattano eva kassaci anattaniyataṃ passati. <bold>Na ca, mamā</bold>ti etaṃ dvayaṃ yathāsaṅkhyaṃ sambandhitabbaṃ, <bold>atthī</bold>ti paccekaṃ. ‘‘Na ca kvacani parassa attā atthī’’ti parassa attano abhāvaṃ passati, ‘‘tassa parassa attano mama kismiñci kiñcanatā na catthī’’ti parassa attano anattaniyataṃ passati. Evaṃ ajjhattaṃ bahiddhā ca khandhānaṃ attattaniyasuññatā suddhasaṅkhārapuñjatā catukoṭikasuññatāpariggaṇhanena diṭṭhā hoti. <bold>Heṭṭhā vuttapaṭipada</bold>nti idhāpi ākiñcaññāyatanakammaṭṭhānameva vadati. <bold>Vipassanāvaseneva osakkanā kathitā</bold> catukoṭikasuññatādassanavisesabhāvato, tappadhānattā cassa manasikārassa.</paragraph>
    <paragraph line="142">Idha <bold>attano</bold>ti nevasaññānāsaññāyatanakammaṭṭhānamāha. <bold>Sabbasaññā</bold>ti rūpasaññā paṭighasaññā nānattasaññā heṭṭhimā tisso arūpasaññāti evaṃ sabbasaññā anavasesā nirujjhantīti vadanti. <bold>‘‘Heṭṭhā vuttā’’</bold>ti pana visesitattā imasmiṃ āgatā catutthajjhānasaññādayo api saññāti apare. <bold>Ta</bold>nti sammutimattaṃ kāmasaññāpaṭibāhanavaseneva tesaṃ nānattasaññādinirodhassa atthasiddhattā. <bold>Samādhivasena osakkanā kathitā</bold> nevasaññānāsaññāyatanabhāvanāya samathakammaṭṭhānabhāvato.</paragraph>
    <paragraph line="143" number="71"><bold>Pubbe pañcavidhaṃ kammavaṭṭa</bold>nti purimakammabhavasmiṃ moho avijjā āyūhanā saṅkhārā nikantitaṇhā <pageBreak edition="Vipassana Research Institut" number="2.0043" /> upagamanaṃ upādānaṃ cetanā bhavoti evamāgato saparikkhāro kammappabandho. <bold>Na āyūhitaṃ assā</bold>ti na cetitaṃ pakappitaṃ bhaveyya. <bold>Etarahi evaṃ pañcavidhaṃ vipākavaṭṭa</bold>nti viññāṇanāmarūpasaḷāyatanaphassavedanāsaṅkhāto paccuppanno vipākappabandho <bold>nappavatteyya</bold> kāraṇassa anipphannattā. <bold>Sace āyūhitaṃ na bhavissatī</bold>ti yadi cetitaṃ pakappitaṃ na siyā. <bold>Yaṃ atthī</bold>ti yaṃ paramatthato vijjamānakaṃ. Tenāha <bold>‘‘bhūta’’</bold>nti. Tañhi paccayanibbattatāya ‘‘bhūta’’nti vuccati. <bold>Taṃ pajahāmī</bold>ti tappaṭibaddhachandarāgappahānena tato eva āyatiṃ anuppattidhammatāpādanavasena pajahāmi pariccajāmi.</paragraph>
    <paragraph line="144"><bold>Parinibbāyī</bold>ti <pageBreak edition="Myanmar" number="2.0258" /> saha parikappanena atītattheti āha <bold>‘‘parinibbāyeyyā’’</bold>ti. <bold>Parinibbāyeyya nu kho</bold>ti vā pāṭho, so evattho. <bold>Na kiñci kathita</bold>nti nevasaññānāsaññāyatanasamāpattiyā saṅkhārāvasesasukhumabhāvena ñāṇuttarasseva visayabhāvato sarūpato na kiñci kathitaṃ, nayena panassa visesaṃ ñāpetukāmattā. Bhagavato kira etadahosi – ‘‘imissaṃyeva parisati nisinno ānando anusandhikusalatāya nevasaññānāsaññāyatanaṃ pādakaṃ katvā ṭhitassa bhikkhuno paṭisandhiṃ arahattañca sandhāya pañhaṃ pucchissati, iminā pucchānusandhinā tamatthaṃ desessāmī’’ti. Osakkanāya ca idhādhippetattā bhinnarasadesanā hotīti pucchānusandhi pucchitā. Tasmiñhi asati anusandhibhedabhinnesā desanā, na ca buddhāciṇṇā bhinnarasadesanāti. <bold>Vipassanānissita</bold>nti tannissitaṃ. <bold>Tassa</bold> bhikkhuno. Upādiyati etenāti ca <bold>upādānaṃ. Na parinibbāyati</bold> pahātabbassa appajahanato. Tenāha bhagavā – ‘‘dhammāpi kho, bhikkhave, pahātabbā, pageva adhammā’’ti (ma. ni. 1.240). <bold>Upādānaseṭṭha</bold>nti idaṃ nevasaññānāsaññāyatanabhavassa sabbabhavaggatādassanaparaṃ, na pana ariyabhavaggassa upādānaseṭṭhatāpaṭisedhaparaṃ.</paragraph>
    <paragraph line="145" number="73"><bold>Nissāyā</bold>ti bhavapariyāpannaṃ nāma dhammaṃ nissāya tappariyāpannaṃ nāma nissāya oghanittharaṇā bhagavatā akkhātā; aho acchariyametaṃ, aho abbhutametanti.</paragraph>
    <paragraph line="146">Navasupi ṭhānesu samathayānikasseva vasena desanāya āgatattā, idha ca kassacipi pādakajjhānassa anāmaṭṭhattā vuttaṃ – <bold>‘‘ariyasāvakoti sukkhavipassako ariyasāvako’’</bold>ti. <bold>Navannampi kammaṭṭhānaṃ ekato katvā sammasatī</bold>ti idaṃ jhānadhammepi anussavaladdhe gahetvā sammasanaṃ sambhavatīti katvā vuttaṃ; tebhūmakasaṅkhāragataṃ idha vuttanti anavasesato pariggahaṇaṃ sandhāya vuttaṃ – <bold>‘‘yāvatā sakkāyo’’</bold>ti.</paragraph>
    <paragraph line="147"><bold>Etaṃ</bold><pageBreak edition="Vipassana Research Institut" number="2.0044" /><bold>amata</bold>nti amataṃ nibbānaṃ ārabbha pavattiyā etaṃ arahattaṃ amatarasaṃ. Tenāha – <bold>‘‘etaṃ amataṃ santaṃ, etaṃ paṇīta’’</bold>nti. ‘‘Anupādāya kiñcipi aggahetvā cittaṃ vimuccī’’ti vuttattāpi <bold>anupādā cittassa vimokkho</bold> nibbānaṃ aññattha sutte vuccati.</paragraph>
    <paragraph line="148"><bold>Tiṇṇaṃ</bold><pageBreak edition="Myanmar" number="2.0259" /><bold>bhikkhūna</bold>nti abhinivesabhedena tividhānaṃ. Pādakaṃ katvā ṭhitassa osakkanāya abhāve kāraṇaṃ heṭṭhā vuttanayeneva veditabbaṃ. <bold>Samodhānetvā</bold>ti sammadeva odahitvā tasmiṃ tasmiṃ ṭhāne asaṅkarato vavatthapetvā. <bold>Sukathitaṃ nāma hoti</bold> kathetabbassa anavasesetvā kathitattā.</paragraph>
    <centered line="149">Āneñjasappāyasuttavaṇṇanāya līnatthappakāsanā samattā.</centered>
    <subhead line="150">7. Gaṇakamoggallānasuttavaṇṇanā</subhead>
    <paragraph line="151" number="74"> Yathā <pageBreak edition="Vipassana Research Institut" number="2.0045" /> heṭṭhimasopānaphalakaṃ orohantassa pacchimaṃ nāma hoti, evaṃ ārohantassa paṭhamaṃ nāma hotīti vuttaṃ – <bold>‘‘yāva pacchimasopānakaḷevarāti yāva paṭhamasopānaphalakā’’</bold>ti. <bold>Vatthuṃ sodhetvā</bold>ti vatthuvijjācariyena vuttavidhinā pāsādavatthuno sodhanavidhiṃ katvā. <bold>Etthā</bold>ti pāsādakaraṇe. Sattadhā bhinnassa vālaggassa aṃsukoṭivedhako <bold>vālavedhi</bold> nāma. <bold>Ṭhānasampādana</bold>nti vesākhamaṇḍalādīnaṃ sampādanaṃ. <bold>Muṭṭhikaraṇādīhī</bold>ti usumuṭṭhikaraṇajiyāgāhajiyāvijjhādīhi. <bold>Evaṃ gaṇāpemā</bold>ti ekaṃ nāma ekameva, dve dukā cattāri, tīṇi tikāni nava, cattāri catukkāni soḷasātiādinā evaṃ gaṇanaṃ sikkhāpema.</paragraph>
    <paragraph line="152" number="75"><bold>Kerāṭikā hontī</bold>ti samayassa anupakkiliṭṭhakaraṇamāyāsāṭheyyena samannāgatā honti. <bold>Taṃ</bold> damanaṃ <bold>jīvitahetupi nātikkamati,</bold> ayamassa jātidosābhāvo.</paragraph>
    <paragraph line="153" number="76"><bold>Satisampajaññāhi samaṅgibhāvatthāyā</bold>ti satatavihāribhāvasādhanehi satisampajaññehi samannāgamatthāya. Nanu ca khīṇāsavā sativepullappattā paññāvepullappattā ca, kathaṃ tassa satisampajaññaṃ payogasādhanīyaṃ pavattanti āha <bold>‘‘dve hī’’</bold>tiādi. <bold>Satatavihārī</bold>ti satataṃ samāpattivihāribahulā, tasmā te icchiticchitakkhaṇe phalasamāpattiṃ samāpajjanti. Vuttavipariyāyena nosatatavihārino daṭṭhabbā. Tenāha <bold>‘‘tatthā’’</bold>tiādi. <bold>Appetuṃ na sakkoti</bold> anāciṇṇabhāvato.</paragraph>
    <paragraph line="154"><bold>Taṃ vitakkento</bold>ti ‘‘sāmaṇerassa senāsanaṃ natthi, araññañca sīhādīhi saparissayaṃ, kiṃ nu kho tassa bhavissatī’’ti taṃ vitakkento. <bold>Evarūpo</bold>ti <pageBreak edition="Myanmar" number="2.0260" /> ediso yathāvuttasāmaṇerasadiso khīṇāsavo. <bold>Ime dhamme</bold>ti imasmiṃ sutte āgate sīlādidhamme. <bold>Āvajjitvāvā</bold>ti attano parisuddhasīlatādiāvajjanahetu eva samāpajjituṃ sakkhissati.</paragraph>
    <paragraph line="155" number="78"><bold>‘‘Yeme, bho gotamā’’</bold>ti vacanassa sambandhaṃ dassetuṃ, <bold>‘‘tathāgate kirā’’</bold>tiādi vuttaṃ. <bold>Eva</bold>nti ‘‘yeme, bho gotamā’’tiādiākārehi <bold>vattumāraddho.</bold></paragraph>
    <paragraph line="156"><bold>Ajjadhammesū</bold>ti <pageBreak edition="Vipassana Research Institut" number="2.0046" /> apurātanadhammesu. Takkanamattāni hi tehi kappetvā sayaṃpaṭibhānaṃ viracitāni. Purātanatāya paripuṇṇatāya ekantaniyyānikatāya ca paramo uttamo. Tenāha – ‘‘tesu…pe… uttamoti attho’’ti. Sesaṃ suviññeyyameva.</paragraph>
    <centered line="157">Gaṇakamoggallānasuttavaṇṇanāya līnatthappakāsanā samattā.</centered>
    <subhead line="158">8. Gopakamoggallānasuttavaṇṇanā</subhead>
    <paragraph line="159" number="79"> Kammaṃyeva <pageBreak edition="Vipassana Research Institut" number="2.0047" /> kammanto, so ettha atthīti kammakaraṇaṭṭhānaṃ <bold>‘‘kammanto’’</bold>ti vuttaṃ. Tenāha <bold>‘‘kammantaṭṭhāna’’</bold>nti. <bold>Tehi dhammehī</bold>ti buddhaguṇehi. Te pana sabbaññutaññāṇappamukhāti katvā āha <bold>‘‘sabbaññutaññāṇadhammehī’’</bold>ti. <bold>Sabbena sabba</bold>nti sabbappakārena anavasesaṃ, ettako guṇānaṃ pakārabhedo, tesu kiñcipi pakāraṃ anavasesetvā. <bold>Sabbakoṭṭhāsehi sabba</bold>nti yattakā guṇabhāgā, tehi sabbehi anavasesaṃ nissesameva katvā. <bold>Yopi ahosī</bold>ti yopi kosambivāsīnaṃ bhikkhūnaṃ vasena kosambiyaṃ kalaho ahosi. <bold>Sopi tattheva</bold> uppannaṭṭhāneyeva uppannamatto vūpasamito. <bold>Parinibbutakāle panassā</bold>ti assa sammāsambuddhassa parinibbutakāle pana. Bhiyyosomattāya bhikkhū samaggā jātā, kathañca saṃvego jātoti dassetuṃ <bold>‘‘aṭṭhasaṭṭhī’’</bold>tiādi vuttaṃ. Sātisayaṃ abhiṇhañca upasamappattiyā <bold>ativiya upasantupasantā. Anusaṃyāyamāno</bold>ti anu anu sammadeva jānanto vicārento vosāsamāno. ‘‘Anusaññāyamāno’’ti vā pāṭho. Tattha ya-kārassa ña-kāraṃ katvā niddesoti āha <bold>‘‘anuvicaramāno’’</bold>ti.</paragraph>
    <paragraph line="160" number="80"><bold>Heṭṭhimapucchamevā</bold>ti <pageBreak edition="Myanmar" number="2.0261" /> gopakamoggallānena pucchitapucchameva. So hi ‘‘tehi dhammehī’’tiādinā, ‘‘atthi koci tumhākaṃ sāsanassa sārabhūto bhikkhū’’ti pucchi. Ayañca tameva ‘‘paṭisaraṇo’’ti pariyāyena pucchi. <bold>Appaṭisaraṇe</bold>ti yaṃ tumhe bhikkhuṃ paṭibodheyyātha, tādisassa abhāvena appaṭisaraṇe. Tathāgatena pavedito dhammo paṭisaraṇaṃ etesanti <bold>dhammapaṭisaraṇā</bold>. Tenāha <bold>‘‘dhammo avassayo’’</bold>ti.</paragraph>
    <paragraph line="161" number="81"><bold>Āgacchatī</bold>ti vācuggatabhāvena āgacchati. Vatthuvītikkamasaṅkhāte garugarutaralahulahutarādibhede ajjhācāre āpattisamaññāti āha – <bold>‘‘āpatti…pe… āṇātikkamanamevā’’</bold>ti. <bold>Yathādhamma</bold>nti dhammānurūpaṃ. <bold>Yathāsiṭṭha</bold>nti yathānusiṭṭhaṃ. <bold>Dhammo no</bold>ti ettha <bold>no</bold>-saddo avadhāraṇe ‘‘na no samaṃ atthi tathāgatenā’’tiādīsu (khu. pā. 6.3; su. ni. 226) viya. Tenevāha <bold>‘‘dhammova kāretī’’</bold>ti.</paragraph>
    <paragraph line="162" number="83"> ‘‘Yathā taṃ tumhādisehi rakkhakehi gopakehī’’ti evaṃ pasannavesena attānaṃ ukkaṃsāpetukāmo <pageBreak edition="Vipassana Research Institut" number="2.0048" />. Ariyūpavādapāpaṃ khamāpane sati antarāyāya na hotīti āha – <bold>‘‘iccetaṃ kusala’’</bold>nti. <bold>Gonaṅgalamakkaṭo</bold>ti gonaṅguṭṭhamakkaṭo.</paragraph>
    <paragraph line="163" number="84"> Ayaṃ ukkaṃsāpetuṃ icchitaṃ yathāraddhamatthaṃ visaṃvādeti avaṇṇitampi vaṇṇitaṃ katvā kathento; imassa vacanassa paṭikkhepena iminā dātabbapiṇḍapātassa antarāyo mā hotūti evaṃ piṇḍapātaṃ rakkhituṃ na kho pana sakkāti yojanā. <bold>Ida</bold>nti ‘‘na kho, brāhmaṇa, so bhagavā’’tiādidesanaṃ. <bold>Abbhantaraṃ karitvā</bold>ti nibbānantogadhaṃ katvā, antaraṃ vā tassa nijjhānassa kāraṇaṃ katvā. Kāmarāgavasena hi taṃ nijjhānaṃ hotīti. <bold>Idhā</bold>ti imasmiṃ suttapadese. <bold>Sabbasaṅgāhikajjhāna</bold>nti lokiyalokuttarassa antarāyo mā hotūti evaṃ katvāpi rūpāvacarassa maggajhānassa phalajhānassāti sabbassapi saṅgaṇhanavasena desitattā sabbasaṅgāhakajjhānaṃ nāma kathitaṃ.</paragraph>
    <paragraph line="164"><bold>Yaṃ no maya</bold>nti ettha <bold>no</bold>ti nipātamattaṃ. <bold>Taṃ no</bold>ti ettha pana <bold>no</bold>ti amhākanti attho. <bold>Usūyati</bold> rājakiccapasutatādhīnatāya ekatthābhinivesabhāvato <pageBreak edition="Myanmar" number="2.0262" />. Mandapaññatāya vassakāragataissābhibhūtacittatāya paripuṇṇaṃ katvā vuttampi atthaṃ anupadhārento āha – <bold>‘‘ekadesameva kathesī’’</bold>ti. Sesaṃ suviññeyyameva.</paragraph>
    <centered line="165">Gopakamoggallānasuttavaṇṇanāya līnatthappakāsanā samattā.</centered>
    <subhead line="166">9. Mahāpuṇṇamasuttavaṇṇanā</subhead>
    <paragraph line="167" number="85"><bold>Tasmiṃ</bold><pageBreak edition="Vipassana Research Institut" number="2.0049" /><bold>ahū</bold>ti tasmiṃ ahanīti āha <bold>‘‘tasmiṃ divase’’</bold>ti. <bold>Anasanenā</bold>ti sabbaso āhārassa abhuñjanena sāsanikasīlena bāhirakaanasanena upetā hutvāti yojanā. <bold>Vā</bold>-saddena khīrapānamadhusāyanādividhiṃ saṅgaṇhāti. Upecca vasitabbato <bold>uposatho,</bold> pātimokkhuddeso. Upetena samannāgatena hutvā vasitabbato santāne vāsetabbato <bold>uposatho,</bold> sīlaṃ. Anasanādidhammādiṃ vā upecca vasanaṃ upavāso <bold>uposatho</bold>. Tathārūpe hatthijātivisese uposathoti samaññāmattanti āha – <bold>‘‘uposatho nāma nāgarājātiādīsu paññattī’’</bold>ti. Vuttanayena upavasanti etthāti <bold>uposatho,</bold> divaso. <bold>So panesa</bold> uposatho. <bold>Māsapuṇṇatāyā</bold>ti māsassa pūritabhāvena. <bold>Sampuṇṇā</bold>ti sabbaso puṇṇā. Tāya hi rattiyā vasena māso anavasesato puṇṇo hoti. Māsaddhamāsādibhedaṃ kālaṃ māti minanto viya hotīti ca <bold>‘‘mā’’iti cando vuccati. Etthā</bold>ti etissā rattiyā. Puṇṇo paripuṇṇakalo jātoti <bold>puṇṇamā</bold>. Tañhi candapāripūriyā māsapāripūriyā evamāha. Etena tassa uposathabhāvaṃ dasseti.</paragraph>
    <paragraph line="168">Dissati phalaṃ sandissatīti <bold>deso,</bold> hetūti āha <bold>‘‘desanti kāraṇa’’</bold>nti. <bold>Sabbaṃ kathenti</bold> sabbaṃ attanā pariggahitappakāraṃ kathenti. <bold>Kathetuṃ na sakkonti</bold> avisayattā. <bold>Pāsādapariveṇe</bold>ti pāsādassa purato vivaṭaṅgaṇe. <bold>Heṭṭhā vuttanayenā</bold>ti sekhasutte (ma. ni. aṭṭha. 2.22) vuttanayena vitthāretabbaṃ.</paragraph>
    <paragraph line="169" number="86"><bold>Ime nu kho</bold>ti ettha nūti saṃsayajotanoti āha – <bold>‘‘vimatipucchā viya kathitā’’</bold>ti. <bold>Jānantenā</bold>tiādi pucchāvattadassanaparaṃ daṭṭhabbaṃ, na <pageBreak edition="Myanmar" number="2.0263" /> pucchakassa satthu attano ajānanabhāvadīpanaparaṃ. Jānāti hi bhagavā. <bold>Ajānantena viya hutvā</bold> pucchite. Yathābhūtasabhāvaṃ <bold>jānanto viya pucchati</bold> kohaññe ṭhatvā. Tenāha – <bold>‘‘thero evarūpaṃ vacanaṃ kiṃ karissatī’’</bold>ti kāraṇassa suppahīnattāti adhippāyo.</paragraph>
    <paragraph line="170"><bold>Chandamūlakā</bold>ti taṇhāchandamūlakā. Taṇhā hi dukkhasamudayo. Kusalasañño vā thiravisadanipuṇasañño vā, kusalasaṅkhāro vā tikhiṇathiravisadasaṅkhāro vā; suvisuddhavipulodāraviññāṇo <pageBreak edition="Vipassana Research Institut" number="2.0050" /> vāti imamatthaṃ <bold>‘‘saññādīsupi eseva nayo’’</bold>ti iminā atidisati. Kasmā panettha anāgatakālavaseneva desanā āgatāti āha <bold>‘‘yasmā panā’’</bold>tiādi.</paragraph>
    <paragraph line="171"><bold>Khandhānaṃ khandhapaṇṇattī</bold>ti khandhasaddābhidheyyānaṃ ruppanānubhavanasañjānanābhisaṅkharavijānanasabhāvānaṃ atthānaṃ ‘‘khandho’’ti ayaṃ samaññā. <bold>Kittakenā</bold>ti kiṃparimāṇena atthena, rāsatthabhāgatthādīsu kīdisenāti adhippāyo.</paragraph>
    <paragraph line="172"><bold>Hetuhetū</bold>ti hetupaccayabhūto hetu. Yo hi lobhādīnaṃ sahajātadhammesu mūlaṭṭhenupakārakabhāvo nippariyāyena hetuttho; so pathavīādīsupi paccayabhāvamattena hetupariyāyadassanato dutiyena hetu-saddena visesetvā vutto <bold>‘‘hetuhetū’’</bold>ti. Avijjā puññābhisaṅkhārādīnaṃ sādhāraṇapaccayattā sādhāraṇahetu, ‘‘atītānāgatapaccuppannānaṃ kammasamādānānaṃ ṭhānaso hetuso vipāka’’nti ettha vijjamānesupi aññesu paccayesu iṭṭhāniṭṭhavipākaniyāmakattā kammaṃ tassa padhānakāraṇanti āha – <bold>‘‘kusalākusalaṃ attano attano vipākadāne uttamahetū’’</bold>ti. ‘‘Mahābhūtā hetū’’ti ayamevattho ‘‘mahābhūtā paccayo’’ti imināpi vuttoti hetusaddapaccayasaddānaṃ samānatthattā paccayo eva hetu <bold>paccayahetu,</bold> yo ca rūpakkhandhassa hetu, so eva tassa paññāpanāya paccayoti vuttoti āha – <bold>‘‘idha paccayahetu adhippeto’’</bold>ti. Yadaggena paccayadhammo attano paccayuppannassa uppādāya ṭhitiyā ca paccayo, tadaggena tassa bhāvato samaññāto paññāpanāyapi so paccayoti vattabbataṃ arahatīti. Pāḷiyaṃ avibhāgena vuttamatthaṃ vibhāgena dassetuṃ, <bold>‘‘tattha pathavīdhātū’’</bold>tiādi vuttaṃ. Tattha <bold>paññāpanāyā</bold>ti sahetuahetukantiādiākārehi bodhanāya <pageBreak edition="Myanmar" number="2.0264" />. Taṃ pana sabbodhanaṃ ñāṇena dassanaṃ hotīti vuttaṃ <bold>‘‘dassanatthāyā’’</bold>ti.</paragraph>
    <paragraph line="173"><bold>Phasso</bold>ti phassasamaṅgībhāvo. So cettha sakiccanipphādanasamatthassa phassassa nibbatti. Nibbatto hi phasso tathārūpāya vedanāya paccayo hotīti. Etadatthamevettha bhagavatā puggalādhiṭṭhānā desanā katā, tasmā paccuppannātītakālavasena dvikāliko phassasaddo veditabbo. Phasse sati vedeti phassapaccayā vedanāicceva vuttaṃ hoti. Sesapadadvayepi eseva nayo. Yatheva hi vedanāya evaṃ saññāya saṅkhārānampi phasso visesapaccayo tasmiṃ asati abhāvato. Cetanāggahaṇena āyūhanānurūpatāya tappadhānattā saṅkhārakkhandhadhammā gahitā. Tathā hi suttantabhājanīye saṅkhārakkhandhabhājanīye (vibha. 21, 22) ca ‘‘cakkhusamphassajā cetanā’’tiādinā <pageBreak edition="Vipassana Research Institut" number="2.0051" /> cetanāva niddiṭṭhā. <bold>Viññāṇakkhandhassā</bold>ti ettha ekasmiṃ bhave ādibhūtaviññāṇassa nāmarūpapaccayataṃ dassetuṃ, <bold>‘‘paṭisandhiviññāṇena tāvā’’</bold>tiādi vuttaṃ. Tattha gabbhaseyyakassa sabhāvakassa rūpapavattiṃ sandhāya <bold>‘‘uparimaparicchedenā’’</bold>ti vuttaṃ samatiṃsato upari paṭisandhikkhaṇe tassa rūpānaṃ asambhavato. Idāni pavattiviññāṇassa nāmarūpapaccayaṃ dvāravasena dassetuṃ, <bold>‘‘cakkhudvāre’’</bold>tiādi vuttaṃ. Nanu ca viññāṇassapi phasso paccayo, kasmā tayo eva khandhā phassapaccayā vuttāti? Saccametaṃ, yathā pana viññāṇasahito phasso vedanādīnaṃ paccayo, na evaṃ viññāṇassa. Tenāha bhagavā – ‘‘tiṇṇaṃ saṅgati phasso’’ti (ma. ni. 1.204; ma. ni. 3.421, 425, 426; saṃ. ni. 2.44, 45; 2.4.60) phasso viya nāmarūpaṃ viññāṇassa visesapaccayo yathā nāmarūpapaccayāpi viññāṇanti. Tasmā imaṃ visesaṃ dassetuṃ nāmarūpasseva viññāṇapaccayatā vuttā, na phassassa.</paragraph>
    <paragraph line="174" number="87"> Yāva sakkāyadiṭṭhi samuppajjati, tāva vaṭṭassa pariyanto natthevāti appahīnasakkāyadiṭṭhiko vaṭṭe paribbhamatīti āha – <bold>‘‘kathaṃ pana, bhanteti vaṭṭaṃ pucchanto’’</bold>ti. Yathā ca sakkāyadiṭṭhijotanā vaṭṭapucchā, evaṃ tabbhedanajotanā vivaṭṭapucchāti āha – <bold>‘‘sakkāyadiṭṭhi na hotīti vivaṭṭaṃ pucchanto’’</bold>ti.</paragraph>
    <paragraph line="175" number="88"><bold>Ayaṃ</bold><pageBreak edition="Myanmar" number="2.0265" /><bold>rūpe assādo</bold>ti yāthāvato dassanaṃ pariññābhisamayo, dukkhasaccapariyāpannañca rūpanti āha – <bold>‘‘iminā pariññāpaṭivedho ceva dukkhasaccañca kathita’’</bold>nti. ‘‘Yaṃ rūpaṃ anicca’’ntiādivacanato aniccādibhāvo tattha ādīnavo, so cassa paccayādhīnavuttitāya paccayo samudayasaccanti samudayappahānena ādīnavasamatikkamoti ādīnavaggahaṇena siddhamatthamāha – <bold>‘‘pahānapaṭivedho ceva samudayasaccañcā’’</bold>ti. Sabbasaṅkhatanissaraṇaṃ nibbānañca sacchikiriyābhisamayavasena paṭivijjhitabbanti āha – <bold>‘‘iminā sacchikiriyāpaṭivedho ceva nirodhasaccañcā’’</bold>ti. <bold>Imesu tīsu ṭhānesū</bold>ti yathāvuttesu dukkhādīsu tīsu abhisamayaṭṭhānesu. <bold>Ye sammādiṭṭhiādayo dhammā</bold>ti ye ariyamaggasaññitā sammādiṭṭhiādayo aṭṭha, satta vā dhammā. <bold>Bhāvanāpaṭivedho maggasacca</bold>nti bhāvanābhisamayavasena pavattaṃ maggasaccaṃ. <bold>Sesapadesupī</bold>ti, ‘‘ayaṃ vedanāya assādo’’tiādipadesupi.</paragraph>
    <paragraph line="176" number="89"><bold>Imasmi</bold>nti āsannapaccakkhatāya sakaattabhāvo gahito, tadeva ajjhattā khandhāti tappaṭiyogitāya, <bold>‘‘bahiddhāti parassa saviññāṇake kāye’’</bold>ti vuttaṃ. <bold>Sabbanimittesū</bold>ti sabbesu rūpanimittādīsupi <pageBreak edition="Vipassana Research Institut" number="2.0052" />. Tāni pana indriyabaddhānipi anindriyabaddhānipi taṃsabhāvānīti āha <bold>‘‘anindriyabaddhampi saṅgaṇhātī’’</bold>ti. Viññāṇaggahaṇenevettha vedanādayopi gahitā avinābhāvatoti, <bold>‘‘saviññāṇake kāye’’</bold>ti vuttaṃ. <bold>‘‘Kāyo’’</bold>ti vā khandhasamūhoti attho.</paragraph>
    <paragraph line="177" number="90"><bold>Anattani ṭhatvā</bold>ti attarahite anattasabhāve khandhakoṭṭhāse ṭhatvā taṃ ādhāraṃ katvā <bold>katāni</bold> kammāni. <bold>Katarasmiṃ attani ṭhatvā</bold>ti kīdise attani nissayavipākaṃ dassanti vipaccissanti. Etena kārakavedakarahitattā attapakkhakammakāni na yujjantīti dasseti, khandhānaṃ khaṇikattā ca katanāsaakatabbhāgamadoso ca āpajjatīti.</paragraph>
    <paragraph line="178">Tatrāyaṃ (itivu. aṭṭha. 74; sārattha. ṭī. 1.5) codanāsodhanāvidhi – pāṇātipātavasena tāva kammapathasambandhavibhāvanā, khaṇe khaṇe hi nirujjhanasabhāvesu saṅkhāresu ko hanti, ko vā haññati, yadi cittacetasikasantāno, so arūpattā <pageBreak edition="Myanmar" number="2.0266" /> na chedanabhedanādivasena vikopanasamattho, napi vikopanīyo. Atha rūpasantāno, so acetanattā kaṭṭhakaliṅgarūpamoti na tattha chedanādinā pāṇātipātāpuññaṃ pasavati yathā matasarīre. Payogopi pāṇātipātassa paharaṇappahārādiko atītesu vā saṅkhāresu bhaveyya, anāgatesu, paccuppannesu vā, tattha na tāva atītānāgatesu sambhavati tesaṃ abhāvato, paccuppannesu ca saṅkhārānaṃ khaṇikattā saraseneva nirujjhanasabhāvatāya vināsābhimukhesu nippayojano payogo siyā, vināsassa ca kāraṇarahitattā na paharaṇappahārādippayogahetukaṃ maraṇaṃ, nirīhakatāya ca saṅkhārānaṃ kassa so payogo? Khaṇikattā vadhādhippāyasamakālabhijjanakassa kiriyāpariyosānakālānavaṭṭhānato kassa pāṇātipātakammabaddhoti?</paragraph>
    <paragraph line="179">Vuccateyathāvuttavadhakacetanāsahito saṅkhārapuñjo sattasaṅkhāto hanti. Tena pavattitavadhappayoganimittaṃ apagatausmāviññāṇajīvitindriyo matavohārapavattinibandhano yathāvuttavappayogakaraṇe uppajjanāraho rūpārūpadhammasamūho haññati, kevalo vā cittacetasikasantāno. Vadhappayogāvisayabhāvepi tassa pañcavokārabhave rūpasantānādhīnavuttitāya rūpasantāne parena payojitajīvitindriyupacchedakapayogavasena tannibbattitavibandhakavisadirūpuppattiyā vigate vicchedo hotīti na pāṇātipātassa asambhavo; nāpi ahetuko pāṇātipāto, na ca payogo nippayojano paccuppannesu saṅkhāresu katappayogavasena tadanantaraṃ uppajjanārahassa saṅkhārakalāpassa tathā anuppattito. Khaṇikānaṃ saṅkhārānaṃ khaṇikamaraṇassa idha maraṇabhāvena anadhippetattā santatimaraṇassa ca yathāvuttanayena sahetukabhāvato na ahetukaṃ maraṇaṃ <pageBreak edition="Vipassana Research Institut" number="2.0053" />; na ca katturahito pāṇātipātappayogo nirīhakesupi saṅkhāresu sannihitatāmattena upakārakesu attano attano anurūpaphaluppādane niyatesu kāraṇesu kattuvohārasiddhito yathā – ‘‘padīpo pakāseti, nisākaro candimā’’ti. Na ca kevalassa vacādhippāyasahabhuno cittacetasikakalāpassa pāṇātipāto icchito santānavasena avaṭṭhitasseva paṭijānanato; santānavasena pavattamānānañca <pageBreak edition="Myanmar" number="2.0267" /> padīpādīnaṃ atthakiriyasiddhi dissatīti attheva pāṇātipātena kammunā baddho; tato eva yasmiṃ santāne pāṇātipātacetanā pavattā; tattheva santāne paccayantarasamavāyena bhavantare nirayādīsu tassā phalappavattīti nattheva katavināso akatabbhāgamo ca. Iminā nayena adinnādānādīnañca vasena yathārahaṃ kammapathasambandhavibhāvanā veditabbāti.</paragraph>
    <paragraph line="180">Sabbo diṭṭhiggāho taṇhāvasagatasseva hotīti āha <bold>‘‘taṇhādhipateyyenā’’</bold>ti. <bold>Tesu tesu dhammesū</bold>ti mayā desiyamānadassanadhammesu. <bold>Pakatikammaṭṭhāna</bold>nti tassa therassa santike gahetvā parihariyamānakammaṭṭhānaṃ. <bold>Aññaṃ navakammaṭṭhāna</bold>nti bhagavato desanānusārena gahitaṃ aññaṃ navaṃ kammaṭṭhānaṃ. Sesaṃ suviññeyyameva.</paragraph>
    <centered line="181">Mahāpuṇṇamasuttavaṇṇanāya līnatthappakāsanā samattā.</centered>
    <subhead line="182">10. Cūḷapuṇṇamasuttavaṇṇanā</subhead>
    <paragraph line="183" number="91"><bold>Tuṇhībhūtaṃ</bold><pageBreak edition="Vipassana Research Institut" number="2.0054" /><bold>tuṇhībhūta</bold>nti āmeḍitavacanaṃ byāpanicchāvasena vuttanti āha – <bold>‘‘yaṃ yaṃ disa’’</bold>ntiādi. <bold>Anuviloketvā</bold>ti ettha <bold>anu</bold>saddopi byāpanicchāyamevāti anu anu viloketvāti attho. Tenevāha – <bold>‘‘tato tato viloketvā’’</bold>ti. Asanto nīco purisoti <bold>asappuriso</bold>ti āha – <bold>‘‘pāpapuriso lāmakapuriso’’</bold>ti. <bold>So</bold>ti asappuriso. <bold>Ta</bold>nti asappurisaṃ <bold>jānituṃ na sakkoti</bold> asappurisadhammānaṃ yāthāvato ajānanato. <bold>Pāpadhammasamannāgato</bold>ti kāyaduccaritādiasantuṭṭhitādilāmakadhammasamannāgato. Asappurise bhatti etassāti <bold>asappurisabhatti</bold>. Tenāha – <bold>‘‘asappurisasevano’’</bold>ti. Asappurisadhammo asappuriso uttarapadalopena, tesaṃ cintanasīloti <bold>asappurisacintī</bold>. Tenāha <bold>‘‘asappurisacintāya cintako’’</bold>ti, duccintitacintīti attho. <bold>Asappurisamantana</bold>nti asādhujanavicāraṃ asappurisavīmaṃsaṃ. <bold>Asappurisavāca</bold>nti catubbidhaṃ dubbhāsitaṃ. <bold>Asappurisakammaṃ</bold> nāma tividhampi kāyaduccaritaṃ. <bold>Asappurisadiṭṭhi</bold> nāma visesato dasavatthukā micchādiṭṭhi, tāya samannāgato <bold>asappurisadiṭṭhiyā samannāgato, asappurisadānaṃ</bold><pageBreak edition="Myanmar" number="2.0268" /> nāma asakkaccadānādi. Sabbopāyamattho pāḷito eva viññāyati.</paragraph>
    <paragraph line="184">‘‘Pāṇaṃ hanissāmī’’tiādikā cetanā kāmaṃ parabyābādhāyapi hotiyeva, yathā pana sā attano balavataradukkhatthāya hoti, tathā na parassāti imamatthaṃ dassetuṃ, <bold>‘‘attano dukkhatthāya cinteti’’</bold>icceva vutto. <bold>Yathā asuko asuka</bold>ntiādīhi pāpako pāpavipākekadesaṃ balavaṃ garutaraṃ vā paccanubhontopi yathā paro paccanubhoti, na tathā sayanti dasseti. Tenāha <bold>‘‘parabyābādhāyā’’</bold>ti. <bold>Gahetvā</bold>ti pāpakiriyāya sahāyabhāvena gahetvā.</paragraph>
    <paragraph line="185"><bold>Asakkacca</bold>nti anādaraṃ katvā. Deyyadhammassa asakkaraṇaṃ appasannākāro, puggalassa asakkaraṇaṃ agarukaraṇanti imamatthaṃ dassento, <bold>‘‘deyyadhammaṃ na sakkaroti nāmā’’</bold>tiādimāha. <bold>Acittīkatvā</bold>ti na citte katvā, na pūjetvāti attho. Pūjento hi pūjetabbavatthuṃ citte ṭhapeti, tato na bahi karoti. Cittaṃ vā acchariyaṃ katvā paṭipatti <bold>cittīkaraṇaṃ,</bold> sambhāvanakiriyā. Tappaṭikkhepato <bold>acittīkaraṇaṃ,</bold> asambhāvanakiriyā. <bold>Apaviddha</bold>nti ucchiṭṭhādichaḍḍanīyadhammaṃ viya avakhittakaṃ. Tenāha – <bold>‘‘chaḍḍetukāmo viyā’’</bold>tiādi. <bold>Rogaṃ pakkhipanto</bold><pageBreak edition="Vipassana Research Institut" number="2.0055" /><bold>viyā</bold>ti rogikasarīraṃ odanādīhi pamajjitvā vammike rogaṃ pakkhipanto viya. Addhā imassa dānassa phalaṃ mameva āgacchatīti evaṃ yassa tathā diṭṭhi atthi, so āgamanadiṭṭhiko, ayaṃ pana na tādisoti āha <bold>‘‘anāgamanadiṭṭhiko’’</bold>ti. Tenāha – <bold>‘‘no phalapāṭikaṅkhī hutvā detī’’</bold>ti.</paragraph>
    <paragraph line="186">Kāmañcāyaṃ yathāvuttapuggalo asaddhammādīhi pāpadhammehi samannāgato, tehi pana sabbehipi micchādassanaṃ mahāsāvajjanti dassetuṃ, <bold>‘‘tāya micchādiṭṭhiyā niraye upapajjatī’’</bold>ti vuttaṃ. <bold>Vuttapaṭipakkhanayenā</bold>ti kaṇhapakkhe vuttassa atthassa vipariyāyena sukkapakkhe attho veditabbo. ‘‘Sadevakaṃ loka’’ntiādīsu (pārā. 1) devasaddo chakāmāvacaradevesu, evamidhāti āha <bold>‘‘chakāmāvacaradevā’’</bold>ti. Tattha brahmānaṃ visuṃ gahitattā kāmāvacaradevaggahaṇanti ce? Idha dānaphalassa adhippetattā kāmāvacaradevaggahaṇaṃ <pageBreak edition="Myanmar" number="2.0269" />, tatthāpi chakāmāvacaraggahaṇaṃ daṭṭhabbaṃ devamahattatādivacanato. <bold>Tiṇṇaṃ kulānaṃ sampattī</bold>ti khattiyamahattādīnaṃ tiṇṇaṃ kulānaṃ sampatti, na kevalaṃ kulasampadā eva adhippetā, atha kho tattha āyuvaṇṇayasabhogaissariyādisampadāpi adhippetāti daṭṭhabbaṃ uḷārassa dānamayapuññassa vasena tesampi samijjhanato. <bold>Suddhavaṭṭavaseneva kathitaṃ</bold> sukkapakkhepi sabbaso vivaṭṭassa anāmaṭṭhattā. Saddhādayo hi lokiyakusalasambhārā evettha adhippetāti. Sesaṃ suviññeyyameva.</paragraph>
    <centered line="187">Cūḷapuṇṇamasuttavaṇṇanāya līnatthappakāsanā samattā.</centered>
    <centered line="188">Niṭṭhitā ca devadahavaggavaṇṇanā.</centered>
  </content>
</document>