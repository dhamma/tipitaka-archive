<?xml version="1.0"?>
<document>
<metadata>
<normativeSource>http://tipitaka.org/romn/cscd/s0203t.tik3.xml</normativeSource>
<archivePath>roman/tika/suttapitaka (tika)/majjhimanikaya (tika)/uparipannasa-tika/4. vibhangavaggo.xml</archivePath>
<title>4. Vibhaṅgavaggo - Uparipaṇṇāsa-ṭīkā - Majjhimanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">4. Vibhaṅgavaggo</chapter>
<subhead line="2">1. Bhaddekarattasuttavaṇṇanā</subhead>
<paragraph line="3" number="272">Ekā <pageBreak edition="V" number="2.0149" /><pageBreak edition="M" number="2.0366" />ratti ekaratto, bhaddo ekaratto etassāti <bold>bhaddekarattaṃ,</bold>vipassanaṃ paribrūhento puggalo. Tenāha – <bold>‘‘vipassanānuyogasamannāgatattā’’</bold>ti. Taṃ uddissa pavattiyā pana bhaddekarattasahacaraṇato bhaddekaratto. Tenāha bhagavā – ‘‘bhaddekarattassa vo, bhikkhave, uddesañca vibhaṅgañca desessāmī’’ti. Desetabbamatthaṃ uddisati etenāti <bold>uddeso,</bold>saṅkhepadesanā eva. Yasmā pana niddesapadānaṃ jananiṭṭhāne ṭhitattā mātā viyāti <bold>mātikā</bold>ti vuccati, tasmāha <bold>‘‘uddesanti mātika’’</bold>nti. Uddiṭṭhamatthaṃ vibhajati etenāti vibhaṅgo vitthāradesanā, tenāha – <bold>‘‘vitthārabhājaniya’’</bold>nti ‘‘yathāuddiṭṭhamatthaṃ vitthārato bhājeti vibhajati etenā’’ti katvā.</paragraph>
<paragraph line="4">Uppādādikhaṇattayaṃ patvā atikkamaṃ atikkantaṃ <bold>atītaṃ</bold>. Taṃ pana atthato vigataṃ khandhapañcakanti āha <bold>‘‘atīte khandhapañcake’’</bold>ti. <bold>Taṇhādiṭṭhīhi nānugaccheyyā</bold>ti taṇhādiṭṭhābhinandanāhi nānubhaveyya, nābhinandeyyāti attho. Yathā ‘‘nicca’’ntiādinā viparītaggāhavasena atītesu rūpādīsu micchāabhinivisanaṃ parāmāso diṭṭhābhinandanā; evaṃ ‘‘nicca’’ntiādinā viparītaggāhavasena anāgatesu rūpādīsu micchāabhinivisanaṃ parāmāso diṭṭhi kammasamādānaṃ diṭṭhipatthanāti taṃ paṭikkhipanto āha – <bold>‘‘taṇhādiṭṭhīhi na pattheyyā’’</bold>ti. <bold>Yadatīta</bold>nti ettha <bold>iti</bold>-saddo ādiattho. Tena ‘‘apatta’’nti padaṃ saṅgaṇhāti. Tampi hi kāraṇavacanaṃ. Tenāha <bold>‘‘yasmā cā’’</bold>ti. Tatthāyamadhippāyo, ‘‘atītaṃ taṇhādivasena nābhinanditabbaṃ sabbaso avijjamānattā sasavisāṇaṃ viya, tathā anāgatampi na patthetabba’’nti. Tattha siyā – atītaṃ nābhinanditabbaṃ abhinandanāya nippayojanattā, anāgatapatthanā pana saphalāpi siyāti na sabbaso paṭikkhipitabbāti? Na, tassāpi savighātabhāvena paṭikkhipitabbato. Tenāha <bold>‘‘yasmā’’</bold>tiādi. Tattha <bold>pahīna</bold>nti nissaṭṭhasabhāvaṃ. <bold>Niruddha</bold>nti <pageBreak edition="V" number="2.0150" />bhaggaṃ. <bold>Atthaṅgata</bold>nti vināsaṃ. <bold>Appatta</bold>nti sabhāvaṃ uppādādikaṃ asampattaṃ. <bold>Ajāta</bold>nti na jātaṃ. <bold>Anibbatta</bold>nti tasseva vevacanaṃ.</paragraph>
<paragraph line="5"><bold>Yattha yatthā</bold>ti yasmiṃ yasmiṃ khaṇe, yasmiṃ yasmiṃ vā dhammapuñje uppannaṃ, taṃ sabbampi asesetvā. <bold>Araññādīsu vā</bold>ti <bold>vā</bold>-saddo aniyamattho. Tena <pageBreak edition="M" number="2.0367" />araññe vā rukkhamūle vā pabbatakandarādīsu vāti ṭhānaniyamābhāvā anupassanāya sātaccakāritaṃ dasseti. Yamakādivasena paribrūhiyamānā vipassanā viya paṭipakkhehi akopaniyāva hotīti āha – <bold>‘‘asaṃhīraṃ asaṃkuppanti idaṃ vipassanāpaṭivipassanādassanatthaṃ vutta’’</bold>nti. Gāthāyamayamattho vipassanāvasena yujjatīti āha – <bold>‘‘vipassanā hī’’</bold>tiādi. Kiṃ etāya pariyāyakathāyāti nippariyāyatova asaṃhīraṃ asaṃkuppaṃ dassetuṃ, <bold>‘‘atha vā’’</bold>tiādi vuttaṃ. Kathaṃ pana niccassa nibbānassa anubrūhanā hotīti āha <bold>‘‘punappuna’’</bold>ntiādi. Etena tadārammaṇadhammā brūhanāya, tesaṃ ārammaṇampi atthato anubrūhitaṃ nāma hoti bahulaṃ manasikārenāti dasseti.</paragraph>
<paragraph line="6">Ādito tāpanaṃ <bold>ātāpanaṃ,</bold>tena ārambhadhātumāha. Parito tāpanaṃ <bold>paritāpanaṃ,</bold>tena nikkamadhātuparakkamadhātuyo cāti. <bold>Tassa senā</bold>ti tassa maccuno sahakaraṇaṭṭhena senā viyāti senā. <bold>Saṅgaro</bold>tiādīsu mittākāraggahaṇena sāmapayogamāha. <bold>Lañja</bold>ggahaṇena lañjadānaṃ, tena dānappayogaṃ. <bold>Balarāsī</bold>ti hatthiassādibalakāyo. Tena daṇḍabhedāni vadati. Bhedopi hi balavato eva ijjhati, svāyaṃ catubbidhopi upāyayogena sampavattīyati. Tattha tattha ca saṅgaṃ āsattiṃ arati detīti <bold>saṅgaro</bold>pubbabhāge vā saṅgaraṇavasena tassa paṭijānanavasena pavattanato.</paragraph>
<paragraph line="7"><bold>Uṭṭhāhakaṃ</bold>uṭṭhānavīriyasampannaṃ. Saparahitasīvanalakkhaṇena asādhubhāvaparammukhabhāvagamanena vā <bold>santo</bold>.</paragraph>
<paragraph line="8" number="273"><bold>Manuññarūpavaseneva evaṃrūpo ahosī</bold>nti atītaṃ anvāgameti tattha nandiyāsamanvānayanato. <bold>Vedanā</bold>dīsupi eseva nayo. <bold>Kusalasukhasomanassavedanāvasenā</bold>ti kusalavedanāvasena sukhavedanāvasena somanassavedanāvasenāti paccekaṃ vedanāsaddo yojetabbo. Taṇhābhinandanāya sati diṭṭhābhinandanā siddhā evāti – <bold>‘‘taṇhaṃ samanvāneti’’</bold>icceva vuttaṃ. <bold>Hīnarūpādi…pe… na maññati</bold>amanuññopi samāno samanuññabhāvasseva vasena maññanāya pavattanato. <bold>Nānupavattayati</bold>vikkhambhanavasena nandiyā dūrīkatattā.</paragraph>
<paragraph line="9" number="274">Uḷārasundarabhāvamukheneva <pageBreak edition="V" number="2.0151" /><pageBreak edition="M" number="2.0368" />anāgatesupi rūpādīsu taṇhādiṭṭhikappanā pavattatīti āha – <bold>‘‘evaṃrūpo…pe… veditabbā’’</bold>ti.</paragraph>
<paragraph line="10" number="275"><bold>Vattabbaṃ siyā</bold>ti yathā nandiyā asamanvānayanajotanaṃ byatirekamukhena patiṭṭhapetuṃ, ‘‘atītaṃ na nvāgameyyā’’ti uddesassa, ‘‘kathañca, bhikkhave, atītaṃ anvāgametī’’tiādinā (ma. ni. 3.273) vibhaṅgo vutto, evaṃ ‘‘paccuppannañca yo dhamma’’ntiādikassa uddesassa byatirekamukhena vibhaṅge vuccamāne vipassanāpaṭikkhepavasena, ‘‘kathañca…pe… vattabbaṃ siyā’’ti vuttaṃ. Tayidaṃ paramagambhīraṃ satthudesanānayaṃ anupadhāretvā coditaṃ, yasmā ‘‘paccuppannañca yo dhamma’’ntiādikassa uddesassa byatirekamukheneva vipassanāpaṭikkhepavasena, ‘‘kathañca, bhikkhave, paccuppannesū’’ti vibhaṅgadesanā sampavattati. Tenāha <bold>‘‘yasmā panā’’</bold>tiādi. Tattha <bold>tassā evā</bold>ti vipassanāya eva. <bold>Abhāvaṃ dassetuṃ saṃhīratīti mātikaṃ uddharitvā</bold>ti kathetukamyatāya mātikāvasena paduddhāraṃ katvā, ‘‘idha, bhikkhave, asutavā sutavā’’ti ca ādinā <bold>vitthāro vutto. Vipassanāya abhāvato</bold>ti vipassanāya abhāvitatāya avikkhambhitatāya taṇhādiṭṭhīhi sapattehi viya tattha tattha ṭhapanāya ākaḍḍhīyati, tattha tattha visaye tato eva apāyasamuddaṃ saṃsārasamuddaṃ ānīyati. Sukkapakkho vuttavipariyāyena veditabbo. Sesaṃ suviññeyyameva.</paragraph>
<centered line="11">Bhaddekarattasuttavaṇṇanāya līnatthappakāsanā samattā.</centered>
<subhead line="12">2. Ānandabhaddekarattasuttavaṇṇanā</subhead>
<paragraph line="13" number="276">Bahiddhā <pageBreak edition="V" number="2.0152" />puthuttārammaṇato nivattetvā ekasmiṃyeva ārammaṇe cittassa sammadeva layanaṃ appanaṃ paṭisallānaṃ, yo koci samāpattivihāro, idha pana ariyavihāro adhippetoti āha – <bold>‘‘paṭisallānā vuṭṭhito’’</bold>tiādi. <bold>Jānantova</bold>bhagavā <bold>kathāsamuṭṭhāpanatthaṃ pucchi</bold>. Vuttañhetaṃ – ‘‘jānantāpi tathāgatā pucchanti, jānantāpi na pucchantī’’tiādi (pārā. 16).</paragraph>
<paragraph line="14" number="278"><bold>Sādhukāramadāsī</bold>ti <pageBreak edition="M" number="2.0369" />sādhusaddaṃ sāvesi. Taṃ pana pasaṃsā hotīti pasaṃsattho sādhusaddo. Tenāha <bold>‘‘desanaṃ pasaṃsanto’’</bold>ti. Vijjamānehi vaṇṇehi guṇavante udaggatākaraṇaṃ sampahaṃsanaṃ, kevalaṃ guṇasaṃkittanavasena thomanā pasaṃsāti ayametesaṃ viseso.</paragraph>
<centered line="15">Ānandabhaddekarattasuttavaṇṇanāya līnatthappakāsanā samattā.</centered>
<subhead line="16">3. Mahākaccānabhaddekarattasuttavaṇṇanā</subhead>
<paragraph line="17" number="279">Uṇhabhāvena <pageBreak edition="V" number="2.0153" />tapanato tapaṃ udakaṃ etassāti <bold>tapodā,</bold>rahado. Tenāha <bold>‘‘tattodakassa rahadassā’’</bold>ti. Saṅkhepena vuttamatthaṃ vitthārato dassetuṃ, <bold>‘‘vebhārapabbatassā’’</bold>tiādi vuttaṃ. <bold>Tato</bold>udakarahadato, taṃ rahadaṃ upanissāyāti attho. Nāgabhavanāgatopi hi so rahado tato upari manussaloke jalāsayena sambaddho hoti. Tena vuttaṃ – <bold>‘‘tapodā nāma nadī sandatī’’</bold>ti. <bold>Edisā</bold>ti kuthitā uṇhā, anvatthanāmavasena tapodāti ca vuccatīti attho. <bold>Petaloko</bold>ti petānaṃ vasanaṭṭhānaṃ paccekanirayaṃ sandhāyāha. <bold>Imassa pana ārāmassā</bold>ti tapodārāmassa. <bold>Tato</bold>ti tapodāsaṅkhātanadito. <bold>Mahāudakarahado</bold>ti mahāudakabharitaṃ pallalaṃ.</paragraph>
<paragraph line="18" number="280"><bold>Samiddho</bold>ti uḷāro, paripuṇṇoyevāti attho. Ādimhi brahmacariyamassāti ādibrahmacariyo, so eva <bold>ādibrahmacariyako</bold>. Tenāha <bold>‘‘pubbabhāgappaṭipattibhūto’’</bold>ti. ‘‘Atītaṃ anāgataṃ paccuppanna’’nti addhabhedamukhena saṅkhatadhammabodhavacanaṃ.</paragraph>
<paragraph line="19" number="282">Kāmaṃ khandhādivasena vibhajanaṃ sādhāraṇaṃ, paṭhamadutiyacatutthasuttesu pana khandhavasena vibhajanaṃ katvā idha tathā akatvā evaṃ desanāya ṭhapanaṃ tato aññathā āyatanavasena vibhajanatthaṃ. Evaṃ vibhinnā hi saṅkhepavitthārato anavasesā sammasanupagā dhammā vibhajitvā dassitā honti; ayaṃ kirettha bhagavato ajjhāsayo therena nayato gahitoti dassetuṃ, <bold>‘‘imasmiṃ kirā’’</bold>tiādi vuttaṃ. Tattha <bold>dvādasāyatanavaseneva mātikaṃ ṭhapesī</bold>ti lokiyāni dvādasāyatanāni eva sandhāya <pageBreak edition="M" number="2.0370" />mātikaṃ ṭhapesi, yathā tīsu suttesu khandhavasena vibhattaṃ, evaṃ yadi bhagavatā idhāpi vibhajanaṃ icchitaṃ siyā, tathā vibhajeyya, yasmā pana tathā avibhajitvāva gandhakuṭiṃ paviṭṭho, tasmā dvādasāyatanavasenevettha vibhajanaṃ bhagavatā ca adhippetanti nayaggāhe ṭhatvā thero vibhaji. Tenāha – <bold>‘‘nayaṃ paṭilabhitvā evamāhā’’</bold>ti. <bold>Bhāriyaṃ kata</bold>nti dukkaraṃ kataṃ. <bold>Apade padaṃ dassitaṃ</bold>ākāse padaṃ kataṃ sādhāraṇassa atthassa visiṭṭhavisayatāya dassitattā. <bold>Nikantiviññāṇa</bold>nti nikantitaṇhāya sampayuttaṃ viññāṇaṃ, ‘‘chandarāgappaṭibaddhaṃ hotī’’ti vacanato. <bold>Manoti bhavaṅgacittaṃ</bold>manodvārikajavanānaṃ dvārabhūtaṃ.</paragraph>
<paragraph line="20" number="283"><bold>Patthanāvasena ṭhapesī</bold>ti patthanāvasena cittaṃ pavattesi.</paragraph>
<centered line="21">Mahākaccānabhaddekarattasuttavaṇṇanāya līnatthappakāsanā</centered>
<paragraph line="22">Samattā.</paragraph>
<subhead line="23">4. Lomasakakaṅgiyabhaddekarattasuttavaṇṇanā</subhead>
<paragraph line="24" number="286">Ghananicitalomo <pageBreak edition="V" number="2.0154" />lomaso, ayaṃ pana appatāya <bold>lomasako</bold>ti āha – <bold>‘‘īsakalomasākāratāyā’’</bold>ti, lomasako aṅgiko <bold>lomasakakaṅgiyo,</bold>paṭhamo ka-kāro appattho, dutiyaṃ pana padavaḍḍhanameva. <bold>Rattakambalasilāya</bold>nti rattakambalavaṇṇasilāyaṃ. <bold>Oruyhā</bold>ti ākāsato otaritvā. Pāṭihāriyaṃ disvā dinnalābhasakkārassa asādiyanato <bold>manussapathe na vasanti</bold>.</paragraph>
<paragraph line="25"><bold>Dasahi cakkavāḷasahassehī</bold>ti nissakkavacanato āgantvāti adhippāyo. <bold>Sannipatitāhi devatāhī</bold>ti karaṇavacanaṃ. Paññāpayogamandatāya <bold>paṭivijjhituṃ asakkontānaṃ devānaṃ</bold>ñāṇassa tikkhavisadabhāvāpādanena samuttejetuṃ <bold>saṃvegajananatthaṃ…pe… abhāsi. Tatrā</bold>ti tasmiṃ devasannipāte, tissaṃ vā desanāyaṃ. <bold>Devattassā</bold>ti devabhāvassa, dibbasampattiyāti attho. Bhaddekarattassa suttassa etāti <bold>bhaddekarattiyā</bold>.</paragraph>
<paragraph line="26">Savanamukhena byañjanaso atthaso ca upadhāraṇaṃ uggaṇhananti āha – <bold>‘‘tuṇhībhūto nisīditvā suṇanto uggaṇhāti nāmā’’</bold>ti. Vācuggatakaraṇaṃ pariyāpuṇananti āha – <bold>‘‘vācāya sajjhāyaṃ karonto pariyāpuṇāti nāmā’’</bold>ti. Ganthassa parihaṇaṃ dhāraṇaṃ, taṃ pana paresu patiṭṭhāpanaṃ <pageBreak edition="M" number="2.0371" />pākaṭaṃ hotīti āha – <bold>‘‘aññesaṃ vācento dhāreti nāmā’’</bold>ti. Sesaṃ heṭṭhā vuttanayameva.</paragraph>
<centered line="27">Lomasakakaṅgiyabhaddekarattasuttavaṇṇanāya līnatthappakāsanā</centered>
<paragraph line="28">Samattā.</paragraph>
<subhead line="29">5. Cūḷakammavibhaṅgasuttavaṇṇanā</subhead>
<paragraph line="30" number="289"><bold>Aṅgasubhatāyā</bold>ti <pageBreak edition="V" number="2.0155" />aṅgānaṃ hatthapādādisarīrāvayavānaṃ sundarabhāvena. Yaṃ apaccaṃ kucchitaṃ muddhaṃ vā, tattha loke māṇavavohāro, yebhuyyena sattā daharakāle suddhadhātukā hontīti vuttaṃ, <bold>‘‘taruṇakāle vohariṃsū’’</bold>ti. <bold>Adhipatittā</bold>ti issarabhāvato.</paragraph>
<paragraph line="31"><bold>Samāhāra</bold>nti sannicayaṃ. <bold>Paṇḍito gharamāvase</bold>ti yasmā appatarepi byayamāne bhogā khīyanti, appatarepi sañcayamāne vaḍḍhanti, tasmā viññujātiko kiñci byayaṃ akatvā ayameva uppādento gharāvāsaṃ anutiṭṭheyyāti lobhādesitamatthaṃ vadati.</paragraph>
<paragraph line="32"><bold>Dhanalobhena…pe… nibbatto</bold>. Lobhavasikassa hi gati nirayo vā tiracchānayoni vā. Vuttañhetaṃ – ‘‘nimittassādagathitaṃ vā, bhikkhave, viññāṇaṃ tiṭṭhamānaṃ tiṭṭhati anubyañjanassādagathitaṃ vā. Tasmiṃ samaye kālaṅkareyya, dvinnaṃ gatīnaṃ aññataraṃ gatiṃ vadāmi – nirayaṃ vā tiracchānayoniṃ vā’’ti (saṃ. ni. 4.235). <bold>Niraye nibbattissati</bold>katokāsassa kammassa paṭibāhituṃ asakkuṇeyyabhāvato.</paragraph>
<paragraph line="33">Pattakkhandhaadhomukhabhāvaṃ sandhāya <bold>‘‘onāmetvā’’</bold>ti vuttaṃ. Brāhmaṇacārittassa bhāvitataṃ sandhāyāha <bold>‘‘brahmaloke nibbatto’’</bold>ti. <bold>Taṃ pavattiṃ pucchī</bold>ti sutametaṃ mayā, ‘‘mayhaṃ pitā sunakho hutvā nibbatto’’ti, etaṃ bhotā gotamena vuttanti. Kimidaṃ vuttanti imaṃ pavattiṃ pucchi.</paragraph>
<paragraph line="34"><bold>Tatheva vatvā</bold>ti yathā sunakhassa vuttaṃ, tatheva vatvā. <bold>Avisaṃvādanattha</bold>nti, ‘‘todeyyabrāhmaṇo sunakho jāto’’ti attano vacanassa avisaṃvādanatthaṃ, visaṃvādanābhāvadassanatthanti adhippāyo. <bold>Ñātomhi</bold><pageBreak edition="M" number="2.0372" /><bold>iminā</bold>ti iminā mama puttena mayhaṃ purimajātiyaṃ pitāti evaṃ ñāto amhīti jānitvā. Buddhānubhāvena kira sunakho tathā dasseti, na jātissaratāya. Bhagavantaṃ disvā bhukkaraṇaṃ pana purimajātisiddhavāsanāya. <bold>Bhavapaṭicchanna</bold>nti bhavantarabhāvena paṭicchannaṃ. <bold>Nāma</bold>-saddo sambhāvane. <bold>Paṭisandhiantara</bold>nti aññajātipaṭisandhiggahaṇena heṭṭhimajātaṃ gatiṃ. <bold>Aṅgavijjāpāṭhako kiresa,</bold>tena appāyukadīghāyukatādivasena cuddasa pañhe abhisaṅkhari; evaṃ kirassa ahosi, ‘‘imesaṃ sattānaṃ appāyukatādayo visesā aṅgapaccaṅgavasena sallakkhiyanti. Na <pageBreak edition="V" number="2.0156" />kho panetaṃ yuttaṃ ‘aṅgapaccaṅgāni yāva tesaṃ tesaṃ kāraṇa’nti; tasmā bhavitabbamettha aññeneva kāraṇena. Samaṇo gotamo taṃ kāraṇaṃ vibhajitvā kathessati, evāyaṃ sabbaññūti nicchayo me apaṇṇako bhavissatī’’ti. Apare pana bhaṇanti, ‘‘tiracchānagataṃ manussaṃ vā āvisitvā icchitatthakasāvanaṃ nāma mahāmantavijjāvasena hoti; tasmā na ettāvatā samaṇassa gotamassa sabbaññutā sunicchitā hoti. Yaṃ nūnāhaṃ kammaphalamassa uddissa pañhaṃ puccheyyaṃ, tattha ca me cittaṃ ārādhento pañhaṃ byākarissati. Evāyaṃ sabbaññūti vinicchayo me bhavissatīti te pañhe pucchatī’’ti.</paragraph>
<paragraph line="35"><bold>Bhaṇḍaka</bold>nti sāpateyyaṃ, santakanti attho. Kammunā dātabbaṃ ādiyantīti <bold>kammadāyādā,</bold>attanā katūpacitakammaphalabhāgīti attho. Taṃ pana kammadāyajjaṃ kāraṇopacārena vadanto, <bold>‘‘kammaṃ etesaṃ dāyajjaṃ bhaṇḍakanti attho’’</bold>ti āha – yathā ‘‘kusalānaṃ, bhikkhave, dhammānaṃ samādānahetu evamidaṃ puññaṃ pavaḍḍhatī’’ti (dī. ni. 3.80). Yavati phalaṃ sabhāvato bhinnampi abhinnaṃ viya missitaṃ hoti, etenāti <bold>yonī</bold>ti āha – <bold>‘‘kammaṃ etesaṃ yoni kāraṇa’’</bold>nti. Mamattavasena bajjhati saṃbajjhatīti <bold>bandhu,</bold>ñāti sālohito ca. Kammaṃ pana ekantasambandhamevāti āha – <bold>‘‘kammaṃ etesaṃ bandhū’’</bold>ti. <bold>Patiṭṭhā</bold>ti avassayo. Kammasadiso hi sattānaṃ avassayo natthi, añño koci issaro brahmā vā na karoti tādisaṃ kattuṃ sajjituṃ asamatthabhāvato. Yaṃ panettha vattabbaṃ, taṃ <bold>visuddhimaggasaṃvaṇṇanāyaṃ</bold>vuttanayena veditabbaṃ. <bold>Kammamevā</bold>ti kasmā avadhāritaṃ, nanu kilesāpi sattānaṃ hīnapaṇītabhāvakāraṇaṃ, na kevalanti <pageBreak edition="M" number="2.0373" />? Saccametaṃ, kilesapayogena vipākavaṭṭaṃ nibbattaṃ kammapavattitamevāti katvā vuttaṃ. <bold>‘‘Kathitassa atthaṃ na sañjānāsī’’</bold>ti saṅkhepato vatvā nanu bhagavā mahākāruṇiko paresaṃ ñāpanatthameva dhammaṃ desetīti āha – <bold>‘‘mānanissito kiresā’’</bold>tiādi.</paragraph>
<paragraph line="36" number="290"><bold>Samattenā</bold>ti pariyattena, yathā taṃ phalaṃ dātuṃ samatthaṃ hoti, evaṃ katena, upacitenāti attho. Tādisaṃ pana attano kicce anūnaṃ nāma hotīti āha <bold>‘‘paripuṇṇenā’’</bold>ti. <bold>Samādinnenā</bold>ti ettha samādānaṃ nāma taṇhādiṭṭhīhi gahaṇaṃ parāmasananti āha – <bold>‘‘gahitena parāmaṭṭhenā’’</bold>ti. Paṭipajjati etāya sugatiduggatīti <bold>paṭipadā,</bold>kammaṃ. Tathā hi taṃ ‘‘kammapatho’’ti vuccati.</paragraph>
<paragraph line="37"><bold>Esā</bold>ti paṭipadā. Dubbalaṃ upaghātakameva siyāti upapīḷakassa visayaṃ dassetuṃ, <bold>‘‘balavakammenā’’</bold>tiādi vuttaṃ. <bold>Balavakammenā</bold>ti puññakammena. <bold>Vadati nāmā</bold>ti vadanto viya hoti <pageBreak edition="V" number="2.0157" />. <bold>Nibbattāpeyya</bold>nti kasmā vuttaṃ, nanu upapīḷakasabhāvaṃ kammaṃ janakasabhāvaṃ na hotīti? Sabbametaṃ parikappanavacanaṃ, yathā manussā paccatthikaṃ paṭipakkhaṃ kiñci kātuṃ asamatthāpi keci ālambanavasena samatthā viya attānaṃ dassenti, evaṃsampadamidanti keci. Apare pana bhaṇanti – yassidaṃ kammassavipākaṃ pīḷeti, sace tasmiṃ anokāse eva sayaṃ vipaccituṃ okāsaṃ labheyya, apāyesu eva taṃsamaṅgipuggalaṃ nibbattāpeyya, yasmā taṃ kammaṃ balavaṃ hutvā avasesapaccayasamavāyena vipaccituṃ āraddhaṃ, tasmā itaraṃ tassa vipākaṃ vibādhentaṃ upapīḷakaṃ nāma jātaṃ. Etadatthameva cettha ‘‘balavakammena nibbatta’’nti balavaggahaṇaṃ kataṃ. Kiccavasena hi nesaṃ kammānaṃ etā samaññā, yadidaṃ upapīḷakaṃ upacchedakaṃ janakaṃ upatthambhakanti, na kusalāni viya upatthambhāni honti nibbattatthāya. <bold>Pīḷetvā</bold>ti viheṭhetvā paṭighāṭanādivasena ucchutelayantādayo viya ucchutilādike vibādhetvā. <bold>Niroja</bold>nti nittejaṃ. <bold>Niyūsa</bold>nti nirasaṃ. <bold>Kasaṭa</bold>nti nissāraṃ. <bold>Parissaya</bold>nti upaddavaṃ.</paragraph>
<paragraph line="38">Idāni parissayassa upanayanākāraṃ dassentena tattha, <bold>‘‘dārakassā’’</bold>tiādiṃ vatvā bhogānaṃ vināsanākāraṃ dassetuṃ, puna <bold>‘‘dārakassā’’</bold>tiādi vuttaṃ. <bold>Kumbhadohanā</bold>ti kumbhapūrakhīrā. <bold>Gomaṇḍale</bold>ti goyūthe.</paragraph>
<paragraph line="39"><bold>Aṭṭhusabhagamanaṃ</bold><pageBreak edition="M" number="2.0374" /><bold>katvā</bold>ti aṭṭhausabhappamāṇaṃ padesaṃ paccatthikaṃ uddissa dhanuggaho anuyāyiṃ katvā. <bold>Ta</bold>nti saraṃ. <bold>Añño</bold>ti paccatthiko. <bold>Tattheva pāteyya</bold>accāsannaṃ katvā sarassa khittattā. <bold>Vāḷamacchodaka</bold>nti makarādivāḷamacchavantaṃ udakaṃ.</paragraph>
<paragraph line="40"><bold>Paṭisandhinibbattakaṃ kammaṃ janakakammaṃ nāma</bold>paripuṇṇavipākadāyibhāvato, na pavattivipākamattanibbattakaṃ. <bold>Bhogasampadādī</bold>ti <bold>ādi</bold>-saddena ārogyasampadādi-parivārasampadādīni gaṇhāti. Na dīghāyukatādīni hi appāyukatāsaṃvattanikena kammunā nibbattāni; aññaṃ dīghāyukatākaraṇena upatthambhetuṃ sakkoti; na atidubbaṇṇaṃ appesakkhaṃ nīcakulīnaṃ duppaññaṃ vā vaṇṇavantatādivasena. Tathā hi vakkhati, ‘‘imasmiṃ pana pañhavissajjane’’tiādi, taṃ pana nidassanavasena vuttanti daṭṭhabbaṃ.</paragraph>
<paragraph line="41"><bold>Purimānī</bold>ti upapīḷakopacchedakāni. Upapīḷakupaghātā nāma kusalavipākapaṭibāhakāti adhippāyena <bold>‘‘dve akusalānevā’’</bold>ti vuttaṃ. <bold>Upatthambhakaṃ kusalamevā</bold>ti ettha yathā janakaṃ ubhayasabhāvaṃ, evaṃ itaresampi ubhayasabhāvatāya vuccamānāya na koci virodho. Devadattādīnañhi nāgādīnaṃ <pageBreak edition="V" number="2.0158" />ito anuppavacchitānaṃ petādīnañca narakādīsu akusalakammavipākassa upatthambhanupapīḷanupaghātanāni na na sambhavanti. Evañca katvā yā heṭṭhā bahūsu ānantariyesu ekena gahitapaṭisandhikassa itaresaṃ tassa anubalappadāyitā vuttā, sāpi samatthitā hoti. Yasmiñhi kamme kate janakanibbattaṃ kusalaphalaṃ vā akusalaphalaṃ vā byādhidhātusamatādinimittaṃ vibādhīyati, tamupatthambhakaṃ. Yasmiṃ pana kate jātisamatthassa paṭisandhiyaṃ pavattiyañca vipākakaṭattārūpānaṃ uppatti hoti, taṃ janakaṃ. Yasmiṃ pana kate aññena janitassa iṭṭhassa vā aniṭṭhassa vā phalassa vibādhāvicchedapaccayānuppattiyā upabrūhanapaccayuppattiyā ca janakasāmatthiyānurūpaṃ parivutticiratarapabandhā hoti, etaṃ upatthambhakaṃ. Tathā yasmiṃ kate janakanibbattaṃ kusalaphalaṃ akusalaphalaṃ vā byādhidhātusamatādinimittaṃ vibādhīyati, taṃ upapīḷakaṃ. Yasmiṃ pana kate janakasāmatthiyavasena ciratarapabandhārahampi samānaṃ phalaṃ vicchedakapaccayuppattiyā vicchijjati, taṃ upaghātakanti ayamettha sāro.</paragraph>
<paragraph line="42"><bold>Tatthā</bold>ti <pageBreak edition="M" number="2.0375" />tesu kammesu. <bold>Upacchedakakammenā</bold>ti āyuno upaghātakakammena. Svāyamupaghātakabhāvo dvidhā icchitabboti taṃ dassetuṃ <bold>‘‘pāṇātipātinā’’</bold>tiādi vuttaṃ. <bold>Na sakkoti</bold>pāṇātipātakammunā santānassa tathābhisaṅkhatattā. Yasmiñhi santāne nibbattaṃ, tassa tena abhisaṅkhatatā avassaṃ icchitabbā tattheva tassa vipākassa vinibandhanato. Etena kusalassa kammassa āyūhanakkhaṇeyeva pāṇātipāto tādisaṃ sāmatthiyupaghātaṃ karotīti dasseti, tato kammaṃ appaphalaṃ hoti. ‘‘Dīghāyukā’’tiādinā upaghātasāmatthiyena khette uppannasassaṃ viya upapattiniyāmakā dhammāti dasseti. Upapatti niyatavisese vipaccituṃ okāse karonte eva kusalakamme ākaḍḍhiyamānapaṭisandhikaṃ pāṇātipātakammaṃ appāyukatthāya niyametīti āha – <bold>‘‘paṭisandhimeva vā niyāmetvā appāyukaṃ karotī’’</bold>ti. Pāṇātipātacetanāya accantakaṭukavipākattā sanniṭṭhānacetanāya niraye nibbattati tassā atthassa khīṇābhāvato; itare pana na tathā bhāriyāti āha – <bold>‘‘pubbā…pe… hotī’’</bold>ti. Idha pana yaṃ heṭṭhā vuttasadisaṃ, taṃ vuttanayena veditabbaṃ.</paragraph>
<paragraph line="43"><bold>Manussāmanussaparissayā</bold>ti mānusakā amānusakā ca upaddavā. <bold>Purato</bold>ti pubbadvārato. <bold>Pacchato</bold>ti pacchimavatthuto. <bold>Pavaṭṭamānā</bold>ti parijanassa, devatānaṃ vā desena pavaṭṭamānā. <bold>Parehī</bold>ti purātanehi parehi. <bold>Sammukhībhāva</bold>nti sāmibhāvavasena paccakkhattaṃ. <bold>Āharitvā denti</bold>iṇāyikā. <bold>Kammantā</bold>ti vaṇijjādikammāni. <bold>Apāṇātipātakamma</bold>nti pāṇātipātassa paṭipakkhabhūtaṃ kammaṃ; pāṇātipātā virativasena pavattitakammanti attho. <bold>Dīghāyukasaṃvattanikaṃ hoti</bold>vipākassa kammasarikkhabhāvato <pageBreak edition="V" number="2.0159" />. <bold>Iminā nayenā</bold>ti iminā appāyukadīghāyukasaṃvattanikesu kammesu yathāvuttena taṃ saṃvattanikavibhāvananayena.</paragraph>
<paragraph line="44"><bold>Viheṭhanakammādīnipī</bold>ti <bold>pi</bold>-saddena kodhaissāmanakamaccherathaddhaaviddasubhāvavasena pavattitakammāni saṅgaṇhāti. <bold>Tathevā</bold>ti yathā pāṇātipātakammaṃ atthato evaṃ vadati nāmāti vuttaṃ, tatheva <bold>vadamānāni viya</bold>. ‘‘Yaṃ yadevātipatthenti, sabbametena labbhatī’’ti (khu. pā. 8.10) vacanato yathā sabbakusalaṃ sabbāsaṃ sampattīnaṃ upanissayo, evaṃ sabbaṃ akusalaṃ sabbāsaṃ vipattīnaṃ upanissayoti, <bold>‘‘upapīḷanena nibbhogataṃ āpādetvā’’</bold>tiādi vuttaṃ <pageBreak edition="M" number="2.0376" />. Tathā hi pāṇātipātakammavasenapi ayaṃ nayo dassito. <bold>Aviheṭhanādīnī</bold>ti ettha <bold>ādi</bold>-saddena akkodhana-anissāmana-dāna-anatimāna-viddasubhāvena pavattakammāni saṅgaṇhāti.</paragraph>
<paragraph line="45" number="293">Issā mano etassāti <bold>issāmanako</bold>ti āha <bold>‘‘issāsampayuttacitto’’</bold>ti. <bold>Upakkosanto</bold>ti akkosavatthūhi akkosanto. <bold>Issaṃ bandhatī</bold>ti issaṃ anubandhati issāsahitameva cittaṃ anupavatteti. <bold>Appesakkho</bold>ti appānubhāvo appaññāto. Tenāha <bold>‘‘na paññāyatī’’</bold>ti. Sā panassa appānubhāvatā parivārābhāvena pākaṭā hotīti āha <bold>‘‘appaparivāro’’</bold>ti.</paragraph>
<paragraph line="46" number="294"><bold>Macchariyavasena na dātā hotī</bold>ti sabbaso deyyadhammassa abhāvena na dātā na hoti. Amaccharī hi puggalo sati deyyadhamme yathārahaṃ detiyeva.</paragraph>
<paragraph line="47" number="295">Abhivādetabbaṃ khettavasena matthakappattaṃ dassetuṃ, <bold>‘‘buddhaṃ vā’’</bold>tiādi vuttaṃ. Aññepi mātupitujeṭṭhabhātarādayo abhivādanādiarahā santi, tesu thaddhādivasena karaṇaṃ nīcakulasaṃvattanikameva. Na hi pavatte sakkā kātunti sambandho. Tena pavattivipākadāyino kammassa visayo esoti dasseti. Tenāha <bold>‘‘paṭisandhimeva panā’’</bold>tiādi.</paragraph>
<paragraph line="48" number="296"><bold>Aparipucchanenā</bold>ti aparipucchāmattena niraye na nibbattati; aparipucchāhetu pana kattabbākaraṇādīhi siyā nirayanibbattīti pāḷiyaṃ, ‘‘na paripucchitā hotī’’tiādi vuttanti dassento, <bold>‘‘aparipucchako panā’’</bold>tiādimāha. <bold>Yathānusandhiṃ pāpesī</bold>ti desanaṃ yathānusandhiniṭṭhānaṃ pāpesi. Sesaṃ vuttanayattā suviññeyyameva.</paragraph>
<centered line="49">Cūḷakammavibhaṅgasuttavaṇṇanāya līnatthappakāsanā samattā.</centered>
<subhead line="50">6. Mahākammavibhaṅgasuttavaṇṇanā</subhead>
<paragraph line="51" number="298">Kammassa <pageBreak edition="V" number="2.0160" />moghabhāvo nāma phalena tucchatā phalābhāvoti āha – <bold>‘‘moghanti tucchaṃ aphala’’</bold>nti. <bold>Tathaṃ bhūta</bold>nti saccasaddassa atthamāha. Paribbājako <pageBreak edition="M" number="2.0377" />pana ‘‘sacca’’nti iminā tameva saphalanti vadati. Saphalañhi kammaṃ satthu abhimatamanokammanti adhippāyo. <bold>Idañca</bold>‘‘moghaṃ kāyakamma’’ntiādivacanaṃ. <bold>Taṃ gahetvā</bold>ti paramparāya gahetvā. <bold>Esā</bold>ti potaliputto paribbājako. <bold>Abhisaññānirodhakathaṃ sandhāya vadati</bold>. Sāpi hi titthiyānaṃ antare pākaṭā jātāti. <bold>Thero</bold>ti samiddhitthero. Yathā bhagavatā vuttaṃ, tato ca aññathāva dosāropanabhayena gahetvā tato bhagavantaṃ thero rakkhatīti adhippāyena paribbājako, ‘‘parirakkhitabbaṃ maññissatī’’ti avocāti āha – <bold>‘‘parirakkhitabbanti garahato mocanena rakkhitabba’’</bold>nti. Sañcetanā assa atthīti <bold>sañcetanikaṃ. Kamma</bold>nti sañcetanikassapi kammassa attano samaye icchitattā paribbājakena vuttaṃ.</paragraph>
<paragraph line="52">Saṅkhatasaṅkhāratāya rūpameva <bold>‘‘tilamattampi saṅkhāra’’</bold>nti vuttaṃ. Tenāha – <bold>‘‘maṃsacakkhunāva passatī’’</bold>ti. <bold>Samāgamadassanaṃ sandhāyā</bold>ti katthacipi tassa dassanaṃ sandhāya, na pariññādassanaṃ. Tenāha bhagavā – ‘‘kuto panevarūpaṃ kathāsallāpa’’nti.</paragraph>
<paragraph line="53" number="299"><bold>Vaṭṭadukkha</bold>nti saṃsāradukkhaṃ. <bold>Kilesadukkha</bold>nti kilesasambhavarāgapariḷāhadukkhaṃ. <bold>Saṅkhāradukkha</bold>nti yadaniccaṃ, taṃ dukkhanti evaṃ vuttadukkhaṃ. <bold>Sace bhāsitaṃ bhaveyyā</bold>ti imaṃ īdisaṃ dukkhaṃ sandhāya āyasmatā samiddhinā bhāsitaṃ siyā nu bhagavā, avibhajitvā byākaraṇaṃ yuttamevāti adhippāyo.</paragraph>
<paragraph line="54" number="300"><bold>Ummaṅga</bold>nti ummujjanaṃ, kathāmuḷhena antarā aññāṇavisayapañhā ummaṅgaṃ. Tenāha – <bold>‘‘pañhāummaṅga’’</bold>nti <bold>neva dibbacakkhunā</bold>ti kasmā vuttaṃ. Na hi taṃ ayoniso ummujjanaṃ dibbacakkhuvisayanti? Kāmañcetaṃ na dibbacakkhuvisayaṃ, dibbacakkhuparibhaṇḍañāvisayaṃ pana siyāti tathā vuttaṃ. <bold>Adhippāyenevā</bold>ti udāyittherassa adhippāyeneva gayhamānena taṃ ayoniyo ummujjanaṃ aññāsi. <bold>Sannisīdituṃ</bold>pubbe nisinnākārena sannisīdituṃ <bold>na sakkoti</bold>. Samiddhittherena anabhisaṅkhatasseva atthassa kathitattā, <bold>‘‘yaṃ abhūtaṃ, tadeva kathessatī’’</bold>ti vuttaṃ. Tenāha <pageBreak edition="V" number="2.0161" />‘‘ayoniso ummujjissatī’’ti. <bold>Tisso vedanā pucchitā,</bold>‘‘kiṃ so vediyatī’’ti avibhāgena vediyamānassa jātitattā. Sukhāya vedanāya hitanti <bold>sukhavedaniyaṃ</bold>. Tenāha <pageBreak edition="M" number="2.0378" />– <bold>‘‘sukhavedanāya paccayabhūta’’</bold>nti. <bold>Sesesū</bold>ti, ‘‘dukkhavedaniya’’ntiādīsu.</paragraph>
<paragraph line="55"><bold>Heṭṭhā tikajjhānacetanā</bold>ti ettha, ‘‘kusalato’’ti adhikārato rūpāvacarakusalato heṭṭhā tikajjhānacetanāti attho. <bold>Etthā</bold>ti etesu kāmāvacararūpāvacarasukhavedaniyakammesu. <bold>Adukkhamasukhampī</bold>ti <bold>pi</bold>-saddena iṭṭhārammaṇe sukhampīti imamatthaṃ sampiṇḍeti.</paragraph>
<paragraph line="56">Yadi kāyadvāre pavattato aññattha adukkhamasukhaṃ janeti, atha kasmā, ‘‘dukkhasseva jananato’’ti vuttanti āha – <bold>‘‘sā pana vedanā’’</bold>tiādi.</paragraph>
<paragraph line="57"><bold>Catutthajjhānacetanā</bold>ti ettha arūpāvacarakusalacetanātipi vattabbaṃ. Yathā hi ‘‘kāyena vācāya manasā’’ti ettha yathālābhaggahaṇavasena manasā sukhavedaniyaṃ adukkhamasukhavedaniyanti ayamattho arūpāvacarakusalepi labbhatīti sukhampi janeti ukkaṭṭhassa ñāṇasampayuttakusalassa soḷasavipākacittanibbattanato, ayañca nayo heṭṭhā, ‘‘adukkhamasukhampī’’ti etthāpi vattabbo. Pubbe pariyāyato dukkhavedanā vuttā, suttantasaṃvaṇṇanā hesāti idāni nippariyāyato puna dassetuṃ, <bold>‘‘apicā’’</bold>tiādi vuttaṃ. Tena ettha dukkhavedaniyaṃ pavattivaseneva vaṭṭatīti. <bold>Etassā</bold>ti dukkhavedaniyassa pavattivaseneva yujjamānattā etassa vasena sabbaṃ sukhavedaniyaṃ adukkhamasukhavedaniyañca pavattivaseneva vattuṃ vaṭṭati.</paragraph>
<paragraph line="58"><bold>Ālayo</bold>ti abhiruci. <bold>Mahākammavibhaṅgañāṇa</bold>nti mahati kammavibhajane ñāṇaṃ, mahantaṃ vā kammavibhajanañāṇaṃ. Bhājanaṃ nāma niddeso, ayaṃ pana uddesoti katvā āha – <bold>‘‘katame cattāro…pe… mātikāṭṭhapana’’</bold>nti.</paragraph>
<paragraph line="59" number="301"><bold>Pāṭiyekko anusandhi</bold>yathāuddiṭṭhassa mahākammavibhaṅgañāṇassa abhājanabhāvato, pucchānusandhiajjhāsayānusandhīsu ca anantogadhattā. Tenāha <bold>‘‘idaṃ hī’’</bold>tiādi. <bold>Idaṃ ārammaṇaṃ katvā</bold>ti idha, ‘‘pāṇātipātiṃ adinnādāyi’’ntiādinā puggalādhiṭṭhānena vuttaṃ kammavibhaṅgaṃ ārabbha. <bold>Imaṃ paccayaṃ labhitvā</bold>ti tasseva vevacanaṃ. <bold>Idaṃ dassanaṃ gaṇhantī</bold>ti idaṃ, ‘‘atthi kira, bho, pāpakāni kammāni, natthi kira, bho, pāpakāni kammānī’’ti ca ādīni hatthidassakaandhāviya diṭṭhamatte eva ṭhatvā acittakadassanañca gaṇhanti. Vīriyaṃ kilesānaṃ ātāpanavasena <pageBreak edition="V" number="2.0162" /><bold>ātappaṃ,</bold>tadeva padahavasena <bold>padhānaṃ,</bold><pageBreak edition="M" number="2.0379" />punappunaṃ yuñjanavasena <bold>anuyogo,</bold>tathā bhāvanāya nappamajjati etenāti <bold>appamādo,</bold>sammā yoniso manasi karoti etenāti <bold>sammāmanasikāro</bold>ti vuccatīti adhippāyena, <bold>‘‘pañcapi vīriyasseva nāmānī’’</bold>ti āha. <bold>Appamādo</bold>vā satiyā avippavāso. Yasmiṃ manasikāre sati tassa dibbacakkhuñāṇaṃ ijjhati, ayamettha sammāmanasikāroti ettha attho daṭṭhabbo. <bold>Cetosamādhi</bold>nti dibbacakkhuñāṇasahagataṃ cittasamādhiṃ. Tenāha <bold>‘‘dibbacakkhusamādhi’’</bold>nti. <bold>Aññathā</bold>ti akusalakammakaraṇato aññathā, taṃ pana kusalakammakaraṇaṃ hotīti āha – <bold>‘‘ye dassannaṃ kusalānaṃ kammapathānaṃ pūritattā’’</bold>ti <bold>diṭṭhithāmenā</bold>ti diṭṭhivasena diṭṭhibalena. <bold>Diṭṭhiparāmāsenā</bold>ti diṭṭhivasena dhammasabhāvaṃ atikkamitvā parāmāsena. <bold>Adhiṭṭhahitvā</bold>ti, ‘‘idameva saccaṃ, moghamañña’’nti adhiṭṭhāya abhinivisitvā. <bold>Ādiyitvā</bold>ti daḷhaggāhaṃ gahetvā. <bold>Voharatī</bold>ti attano gahitaggahaṇaṃ paresaṃ dīpento voharati.</paragraph>
<paragraph line="60" number="302"><bold>Tatrānandā</bold>ti ettha <bold>iti</bold>-saddo ādiattho. <bold>Idampī</bold>ti idaṃ vacanaṃ. ‘‘Tatrānandā’’ti evamādivacanampīti attho. <bold>Na mahākammavibhaṅgañāṇassa bhājanaṃ</bold>tassa aniddesabhāvato. <bold>Assā</bold>ti mahākammavibhaṅgañāṇassa <bold>mātikāṭṭhapanameva</bold>dibbacakkhukānaṃ samaṇabrāhmaṇānaṃ vasena anuññātabbassa ca dassanavasena uddesabhāvato. Tenāha <bold>‘‘ettha panā’’</bold>tiādi. Tattha <bold>ettha panā</bold>ti ‘‘tatrānandā’’tiādipāṭhe. <bold>Etesaṃ dibbacakkhukāna</bold>nti etesaṃ heṭṭhā catūsupi vāresu āgatānaṃ dibbacakkhukānaṃ. <bold>Ettakā</bold>ti ekacciyā saccagirā. <bold>Anuññātā</bold>ti anujānitā. <bold>Ananuññātā</bold>ti paṭikkhepitā. Idha ananuññātamukhena dīpitaṃ ananuññātabhāvamattaṃ. <bold>Tatrānandā</bold>tiādike <bold>tatrā</bold>ti niddhāraṇe bhummanti dassento, <bold>‘‘tesu catūsu samaṇabrāhmaṇesū’’</bold>ti āha. <bold>Idaṃ vacanaṃ</bold>‘‘atthi kira, bho…pe… vipāko’’ti idaṃ evaṃ vuttaṃ. <bold>Assā</bold>ti tathāvādino samaṇabrāhmaṇassa. <bold>Aññenākārenā</bold>ti ‘‘yo kira, bho’’tiādinā vuttakāraṇato aññena kāraṇena. <bold>Dvīsu ṭhānesū</bold>ti ‘‘atthi kira, bho…pe… vipāko’’ti ca, ‘‘apāyaṃ…pe… nirayaṃ upapanna’’nti ca imesu <pageBreak edition="M" number="2.0380" />dvīsu pāṭhapadesesu. <bold>Anuññātā</bold>tadatthassa atthibhāvato. <bold>Tīsu ṭhānesū</bold>ti ‘‘yo kira, bho…pe… nirayaṃ upapajjati’’, ‘‘yampi so…pe… te sañjānanti’’, ‘‘yampi so yadeva…pe… moghamañña’’nti imesu tīsu pāṭhapadesesu. <bold>Ananuññātā</bold>tadatthassānekantikattā micchābhinivesato ca. Tenāha bhagavā – ‘‘aññathā hi, ānanda, tathāgatassa mahākammavibhaṅgañāṇa’’nti. Yathā te appahīnavipallāsā padesañāṇasamaṇabrāhmaṇā kammavibhaṅgaṃ sañjānanti, tato aññathāva sabbaso pahīnavipallāsassa tathā āgamanādiatthena tathāgatassa sammāsambuddhassa mahākammavibhaṅgañāṇaṃ hotīti attho.</paragraph>
<paragraph line="61" number="303">Iminā <pageBreak edition="V" number="2.0163" />dibbacakkhukena yaṃ kammaṃ karonto diṭṭho, tato pubbeti yojanā. <bold>Tato</bold>ti tato kariyamānakammato pubbe. <bold>Khando</bold>ti kumāro. <bold>Sivo</bold>ti issaro. <bold>Pitāmaho</bold>ti brahmā. <bold>Issarādīhī</bold>ti issarabrahmapajāpatiādīhi. <bold>Visaṭṭho</bold>ti nimmito. <bold>Micchādassanenā</bold>ti micchādassanavasena. <bold>Ya</bold>nti yaṃ kammaṃ. <bold>Tatthā</bold>ti tesu pāṇātipātādivasena pavattakammesu. <bold>Diṭṭheva dhamme</bold>ti tasmiṃyeva attabhāve vipākaṃ paṭisaṃvedetīti yojanā. <bold>Upapajjitvā</bold>ti dutiyabhave nibbattitvā. <bold>Aparasmiṃ pariyāye</bold>ti aññasmiṃ yattha katthaci bhave.</paragraph>
<paragraph line="62"><bold>Ekaṃ kammarāsi</bold>nti pāṇātipātādibhedena ekaṃ kammasamudāyaṃ. <bold>Ekaṃ vipākarāsi</bold>nti tasseva aṅgena ekaṃ vipākasamudāyaṃ. <bold>Iminā</bold>ti yathāvuttena dibbacakkhukena samaṇena brāhmaṇena vā adiṭṭhā. <bold>Tayo</bold>ti ‘‘pubbe vāssa taṃ kataṃ hotī’’tiādinā vuttā tayo. <bold>Dve vipākarāsī</bold>ti diṭṭhadhammavedaniyo aparāpariyāyavedaniyoti dve vipākarāsī. Upapajjavedaniyaṃ pana tena diṭṭhaṃ, tasmā ‘‘dve’’ti vuttaṃ. Diṭṭho eko, adiṭṭhā tayoti <bold>diṭṭhe ca adiṭṭhe ca cattāro kammarāsī,</bold>tathā diṭṭho eko, adiṭṭhā dveti <bold>tayo vipākarāsī. Imāni satta ṭhānānī</bold>ti yathāvuttāni satta ñāṇassa pavattanaṭṭhānāni. ‘‘Imassa nāma kammassa idaṃ phalaṃ nibbatta’’nti kammassa, phalassa vā adiṭṭhattā, <bold>‘‘dutiyavāre dibbacakkhukena kiñci na diṭṭha’’</bold>nti vuttaṃ. Paṭhamaṃ vuttanayena tayo kammarāsī veditabbā, idha dibbacakkhukena diṭṭhassa abhāvato, <bold>‘‘paccattaṭṭhānānī’’</bold>ti vuttaṃ.</paragraph>
<paragraph line="63">Bhavati vaḍḍhati etenāti bhabbaṃ, vaḍḍhinimittaṃ. Na bhabbaṃ <bold>abhabba</bold>nti āha <bold>‘‘bhūtavirahita’’</bold>nti. Attano phale bhāsanaṃ dibbanaṃ <bold>ābhāsana</bold>nti āha – <bold>‘‘ābhāsati abhibhavati paṭibāhatī’’</bold>ti. <bold>Balavakamma</bold>nti mahāsāvajjaṃ kammaṃ garusamāsevitādibhedaṃ. <bold>Āsanne</bold>ti maraṇe, abhiṇhaṃ upaṭṭhānena vā <pageBreak edition="M" number="2.0381" />tassa maraṇacittassa <bold>āsanne. Balavakamma</bold>nti garusamāsevitatādivasena balavaṃ kusalakammaṃ. <bold>Dubbalakammassā</bold>ti attano dubbalassa. <bold>Āsanne kusalaṃ kata</bold>nti idhāpi āsannatā pubbe vuttanayeneva veditabbā.</paragraph>
<paragraph line="64"><bold>Upaṭṭhānākārenā</bold>ti maraṇassa āsannakāle kammassa upaṭṭhānākārena. <bold>Tassā</bold>ti tassa puggalassa. Nibbattikāraṇabhūtaṃ hutvā upaṭṭhāti akusalanti yojanā. Titthiyā kammantaravipākantaresu akusalatāya yaṃ kiñci kammaṃ yassa kassaci vipākassa kāraṇaṃ katvā gaṇhanti hatthidassakaandhādayo viya diṭṭhamattābhinivesinoti, <bold>‘‘aññatitthiyā…pe… upaṭṭhātī’’</bold>ti vuttaṃ. <bold>Itarasmi</bold>nti bhabbañceva bhabbābhāsañca, bhabbaṃ abhabbābhāsanti imasmiṃ dvaye <pageBreak edition="V" number="2.0164" />. <bold>Eseva nayo</bold>paṭhamadutiyapuggalavasena purimānaṃ dvinnaṃ kammānaṃ yojanānayo vutto upaṭṭhānākāravasena. Ayameva tatiyacatutthapuggalavasena pacchimānaṃ dvinnaṃ kammānaṃ yojanānayo. Tatiyassa hi kammassa kusalattā tassa ca sagge nibbattattā tattha kāraṇabhūtaṃ kusalaṃ hutvā upaṭṭhāti; tathā catutthassapi kammassa kusalattā, tassa pana niraye nibbattattā tattha nibbattikāraṇabhūtaṃ aññatitthiyānaṃ akusalaṃ hutvā upaṭṭhātīti. Yaṃ panettha atthato avibhattaṃ, taṃ suviññeyyameva.</paragraph>
<centered line="65">Mahākammavibhaṅgasuttavaṇṇanāya līnatthappakāsanā samattā.</centered>
<subhead line="66">7. Saḷāyatanavibhaṅgasuttavaṇṇanā</subhead>
<paragraph line="67" number="304"><bold>Veditabbānī</bold>ti <pageBreak edition="V" number="2.0165" />ettha yathā viditāni cha ajjhattikāni āyatanāni vaṭṭadukkhasamatikkamāya honti, tathā vedanaṃ adhippetanti āha – <bold>‘‘sahavipassanena maggena jānitabbānī’’</bold>ti. Tattha vipassanāya ārammaṇato maggena asammohato jānanaṃ daṭṭhabbaṃ. Sesapadesupi eseva nayo. Mano savisesaṃ upavicarati ārammaṇe pavattati etehīti <bold>manopavicārā,</bold>vitakkavicārā. Ārammaṇe hi abhiniropanānumajjanehi vitakkavicārehi saha cittaṃ pavattati, na tabbirahitaṃ. Tenāha <bold>‘‘vitakkavicārā’’</bold>tiādi. Sattā pajjanti etehi yathārahaṃ vaṭṭaṃ vivaṭṭañcāti <bold>sattapadā</bold><pageBreak edition="M" number="2.0382" />, gehanissitā vaṭṭapadā. Yoggānaṃ damanaācariyā <bold>yoggācariyā</bold>. Tenāha <bold>‘‘dametabbadamakāna’’</bold>nti. <bold>Sesa</bold>nti vuttāvasesaṃ ekasattatividhaviññāṇaṃ saphassarūpakasseva adhippetattā.</paragraph>
<paragraph line="68" number="305"><bold>Idhā</bold>ti imissaṃ chaviññāṇakāyadesanāyaṃ. Manodhātuttayavinimuttameva manoviññāṇadhātūti veditabbaṃ.</paragraph>
<paragraph line="69"><bold>Cakkhumhi samphasso</bold>ti cakkhuṃ nissāya uppanno samphasso. Tenāha – <bold>‘‘cakkhuviñāṇasampayuttasamphassassetaṃ adhivacana’’</bold>nti.</paragraph>
<paragraph line="70">Yathā kevalena viññāṇena rūpadassanaṃ na hoti, evaṃ kevalena cakkhupasādenapīti vuttaṃ <bold>‘‘cakkhuviññāṇenā’’</bold>ti. Tena pāḷiyaṃ <bold>cakkhunā</bold>ti nissayamukhena nissitakiccaṃ vuttanti dasseti. <bold>Ārammaṇavasenā</bold>ti ārammaṇapaccayabhāvena. ‘‘Upavicarati’’cceva kasmā vuttaṃ, nanu tattha vitakkabyāpāropi atthīti? Saccaṃ atthi. So panettha taggatikoti āha – <bold>‘‘vitakko taṃsampayutto cā’’</bold>ti. Sampayuttadhammānampi upavicaraṇaṃ vitakkavicārānaṃyevettha kiccanti <bold>‘‘vitakkavicārasaṅkhātā manopavicārā’’</bold>ti vuttaṃ. Somanassayutto upavicāro <bold>somanassūpavicāro</bold>yathā ‘‘ājaññaratho’’ti āha <bold>‘‘somanassena saddhi’’</bold>ntiādi.</paragraph>
<paragraph line="71" number="306">Upavicārānaṃ upassayaṭṭhena gehaṃ viyāti gehaṃ, rūpādayoti āha – <bold>‘‘gehassitānīti kāmaguṇanissitānī’’</bold>ti. Niccasaññādinikkhamanato nekkhammaṃ vipassanāti, <bold>‘‘nekkhammassitānīti</bold><pageBreak edition="V" number="2.0166" /><bold>vipassanānissitānī’’</bold>ti vuttaṃ. <bold>Iṭṭhāna</bold>nti kasivaṇijjādivasena pariyiṭṭhānanti āha <bold>‘‘pariyesitāna’’</bold>nti. Piyabhāvo pana kantasaddeneva kathitoti kāmitabbānaṃ mano rametīti <bold>manoramānaṃ</bold>. Lokena āmasīyatīti <bold>lokāmisaṃ,</bold>taṇhā. Tāya gahetabbatāya iṭṭhabhāvāpādanena paṭisaṅkhatatāya ca <bold>paṭisaṃyuttānaṃ. Atīte kataṃ uppajjati</bold>ārammaṇikaanubhavanassa asambhavatoti adhippāyo. Edisaṃ anussaraṇaṃ diṭṭhaggahaṇānussarena ca hotīti dassetuṃ, <bold>‘‘yathāha’’</bold>ntiādi vuttaṃ.</paragraph>
<paragraph line="72"><bold>Aniccākāra</bold>nti hutvā abhāvākāraṃ. <bold>Vipariṇāmavirāganirodha</bold>nti jarāya maraṇena cāti dvedhā vipariṇāmetabbañceva, tato eva palokitaṃ bhaṅgañca. Aṭṭhakathāyaṃ pana yasmā uppannaṃ rūpaṃ tenevākārena na tiṭṭhati <pageBreak edition="M" number="2.0383" />, atha kho uppādāvatthāsaṅkhātaṃ pakatiṃ vijahati, vijahitañca jarāvatthāya tato vigacchati, vigacchantañca bhaṅguppattiyā nirujjhatīti imaṃ visesaṃ dassetuṃ, <bold>‘‘pakativijahanenā’’</bold>tiādi vuttaṃ. Kāmañcettha ‘‘yathābhūtaṃ sammappaññāya passato’’ti vuttaṃ, anubodhañāṇaṃ pana adhippetaṃ vīthipaṭipannāya vipassanāya vasenāti <bold>‘‘vipassanāpaññāyā’’</bold>ti vuttaṃ upavicāraniddesabhāvato. Tathā hi vakkhati – ‘‘chasudvāresu iṭṭhārammaṇe āpāthagate’’tiādi. <bold>Saṅkhārānaṃ bhedaṃ passato</bold>ti sabbesaṃ saṅkhārānaṃ khaṇe khaṇe bhijjanasabhāvaṃ vīthipaṭipannena vipassanāñāṇena passato. Tenāha <bold>‘‘saṅkhāragatamhi tikkhe’’</bold>tiādi. Tattha <bold>saṅkhāgatamhī</bold>ti saṅkhāragate visayabhūte. <bold>Tikkhe</bold>ti bhāvanābalena indriyānañca samatāya tibbe. <bold>Sūre</bold>ti paṭipakkhehi anabhibhūtatāya, tesañca abhibhavanasamatthatāya visade paṭubhūte pavattante.</paragraph>
<paragraph line="73">Kilesānaṃ vikkhambhanavasena vūpasantatāya <bold>santacittassa,</bold>saṃsāre bhayassa ikkhanato <bold>bhikkhuno,</bold>uttarimanussadhammasannissitattā <bold>amānusī ratī</bold>ti vivekarati nekkhammarati. <bold>Yato yato</bold>ti yathā yathā nayavipassanādīsu yena yena sammasanākārenāti attho. <bold>Khandhānaṃ udayabbaya</bold>nti pañcupādānakkhandhānaṃ uppādañca bhaṅgañca. <bold>Amatantaṃ vijānata</bold>nti vijānantānaṃ viññūnaṃ āraddhavipassanānaṃ taṃ pītipāmojjaṃ amatādhigamahetutāya amatanti veditabbaṃ.</paragraph>
<paragraph line="74"><bold>Chasu dvāresu iṭṭhārammaṇe āpāthagate</bold>ti rūpādivasena chabbidhe iṭṭhārammaṇe yathārahaṃ chasu dvāresu āpāthagate. Visaye cetaṃ bhummavacanaṃ.</paragraph>
<paragraph line="75" number="307"><bold>Paccuppanna</bold>nti santatipaccuppannaṃ. <bold>Anuttaravimokkho nāma arahattaṃ</bold>idha adhippetaṃ ukkaṭṭhaniddesena. Kathaṃ pana tattha pihaṃ upaṭṭhapeti, na hi adhigataṃ arahattaṃ ārammaṇaṃ hoti, na <pageBreak edition="V" number="2.0167" />ca taṃ ārabbha pihā pavattatīti? Ko vā evamāha – ‘‘arahattaṃ ārammaṇaṃ katvā pihaṃ upaṭṭhapetī’’ti. Anussutiladdhaṃ pana parikappasiddhaṃ arahattaṃ uddissa patthanaṃ ṭhapeti, tattha cittaṃ paṇidahati. Tenāha bhagavā – ‘‘kudāssu nāmāhaṃ tadāyatanaṃ upasampajja viharissāmī’’ti. <bold>Āyatana</bold>nti arahattameva chaḷaṅgasamannāgamādikāraṇabhāvato, manāyatanadhammāyatanabhāvato ca tathā vuttaṃ, taṃ panetaṃ domanassaṃ <pageBreak edition="M" number="2.0384" />patthanaṃ paṭṭhapentassa uppajjati patthanāya sahāvattanato. Na hi lobhadosānaṃ saha vutti atthi. <bold>Patthanāmūlakattā</bold>ti iminā upaṭṭhāpayato padassa hetuatthajotakatamāha. <bold>Eva</bold>nti ‘‘kudāssunāmā’’tiādinā vuttākārena. <bold>Ussukkāpetu</bold>nti yathā maggena ghaṭeti, evaṃ ussukkāpetuṃ.</paragraph>
<paragraph line="76" number="308"><bold>Aññāṇupekkhā</bold>ti aññāṇasahitā upekkhā asamapekkhanapavattā. Tena tena maggodhinā tassa tassa apāyagamanīyakilesodhissa anavasesato jitattā khīṇāsavo nippariyāyato odhijino nāma; tadabhāvato puthujjano nippariyāyatova anodhijino nāma; sekho pana siyā pariyāyato odhijinoti. Tampi nivattento, <bold>‘‘akhīṇāsavassāti attho’’</bold>ti āha. <bold>Āyatiṃ vipākaṃ jinitvā</bold>ti appavattikaraṇavasena sabbaso āyatiṃ vipākaṃ jinitvā ṭhitattā khīṇāsavova nippariyāyato vipākajino nāma; tadabhāvato puthujjano nippariyāyato avipākajino nāma; sekho pana siyā pariyāyato vipākajinoti. Tampi nivattento <bold>‘‘akhīṇāsavassevāti attho’’</bold>ti āha. Apassantassa rūpanti pāḷito padaṃ ānetvā sambandhitabbaṃ. Pāḷiyaṃ pubbe ‘‘puthujjanassā’’ti vatvā puna ‘‘assutavato puthujjanassā’’ti vacanaṃ andhaputhujjanassāyaṃ upekkhā, na kalyāṇaputhujjanassāti dassanatthaṃ. Gehassitā upekkhā hi yaṃ kiñci ārammaṇavatthuṃ apekkhasseva, na nirapekkhassāti iṭṭhe, iṭṭhamajjhatte vā ārammaṇe siyāti vuttaṃ <bold>‘‘iṭṭhārammaṇe āpāthagate’’</bold>ti. Aññāṇena pana tattha ajjhupekkhanākārappatti hoti. Tenāha <bold>‘‘guḷapiṇḍake’’</bold>tiādi.</paragraph>
<paragraph line="77"><bold>Iṭṭhe arajjantassa aniṭṭhe adussantassā</bold>ti idaṃ yebhuyyena sattānaṃ iṭṭhe rajjanaṃ, aniṭṭhe dussananti katvā vuttaṃ. Ayoniyomanasikāro hi taṃtaṃārammaṇavasena na katthacipi javananiyamaṃ karotīti vuttaviparītepi ārammaṇe rajjanadussanaṃ sambhavati, tathāpissa rajjanadussanaṃ atthato paṭikkhittamevāti daṭṭhabbaṃ. <bold>Asamapekkhane</bold>ti asamaṃ ayuttadassane ayoniso sammohapubbakaṃ ārammaṇassa gahaṇe.</paragraph>
<paragraph line="78" number="309"><bold>Pavattanavasenā</bold>ti uppādanavasena ceva bahulīkaraṇavasena ca. <bold>Nissāya ceva āgamma</bold><pageBreak edition="V" number="2.0168" /><bold>cā</bold>ti āgamanaṭṭhānabhūte nissayapaccayabhūte ca <pageBreak edition="M" number="2.0385" />katvā. <bold>Atikkantāni nāma honti</bold>vikkhambhanena ussārentā samussārentā.</paragraph>
<paragraph line="79">Somanassabhāvasāmaññaṃ gahetvā, <bold>‘‘sarikkhakeneva sarikkhakaṃ jahāpetvā’’</bold>ti vuttaṃ. Idhāpi pahāyakaṃ nāma pahātabbato balavameva, saṃkilesadhammānaṃ balavabhāvato sātisayaṃ pana balavabhāvaṃ sandhāya <bold>‘‘idāni balavatā’’</bold>tiādi vuttaṃ. Balavabhāvato vodānadhammānaṃ adhigamassa adhippetattā hettha nekkhammassitadomanassānampi pahānaṃ jotitaṃ.</paragraph>
<paragraph line="80">Upekkhāya pahāyakabhāvena adhippetattā <bold>‘‘upekkhākathā veditabbā’’</bold>ti vuttaṃ. Jhānassa alābhino ca lābhino ca pakiṇṇakasaṅkhārasammasanaṃ sandhāya, <bold>‘‘suddhasaṅkhāre ca pādake katvā’’</bold>ti. <bold>Upekkhāsahagatā</bold>ti bhāvanāya paguṇabhāvaṃ āgamma kadāci ajjhupekkhanavasenapi hi sammasanaṃ hotīti. Pādakajjhānavasena, sammasitadhammavasena vā āgamanavipassanāya bahulaṃ somanassasahagatabhāvato <bold>‘‘vuṭṭhānagāminī pana vipassanā somanassasahagatāvā’’</bold>ti niyametvā vuttaṃ. <bold>Upekkhāsahagatā hotī</bold>ti etthāpi eseva nayo. <bold>Catutthajjhānādīnī</bold>ti <bold>ādi</bold>-saddena arūpajjhānāni saṅgaṇhāti. <bold>Purimasadisāvā</bold>ti purimasadisā eva, upekkhāsahagatā vā hoti somanassasahagatā vāti attho. <bold>Idaṃ sandhāyā</bold>ti yaṃ catutthajjhānādipādakato eva upekkhāsahagataṃ vuṭṭhānagāminivipassanaṃ nissāya somanassasahagatāya vipassanāya pahānaṃ, idaṃ sandhāya. <bold>Pahāna</bold>nti cettha samatikkamalakkhaṇaṃ veditabbaṃ.</paragraph>
<paragraph line="81"><bold>Etaṃ visesaṃ</bold>vipassanāya āvajjanaṭṭhānabhūtaṃ. Vuṭṭhānagāminiyā āsanne samāpannajjhānavipassanā pādakajjhānavipassanā, sammasitadhammoti <bold>vipassanāya ārammaṇabhūtā khandhā. Puggalajjhāsayo</bold>ti pādakajjhānassa sammasitajjhānassa ca bhede sati paṭipajjanakassa puggalassa, ‘‘aho vata mayhaṃ pañcaṅgikaṃ jhānaṃ bhaveyya caturaṅgika’’ntiādinā pubbe pavattaajjhāsayo. <bold>Tesampi vāde</bold>ti ettha paṭhamatheravāde. <bold>Ayameva…pe… niyame</bold>ti tato tato dutiyādipādakajjhānato uppannassa saṅkhārupekkhāñāṇassa pādakajjhānātikkantānaṃ <pageBreak edition="M" number="2.0386" />aṅgānaṃ asamāpajjitukāmatā virāgabhāvanābhāvato itarassa ca atabbhāvato. Eteneva hi paṭhamatheravāde apādakapaṭhamajjhānapādakamaggā paṭhamajjhānikāva honti, itare ca dutiyajjhānikādimaggā pādakajjhānavipassanāniyamehi taṃtaṃjhānikāva. Evaṃ sesavādesupi vipassanāniyamo yathāsambhavaṃ yojetabbo. Tenāha – <bold>‘‘tesampi vāde ayameva pubbabhāge vuṭṭhānagāminivipassanāva niyametī’’</bold>ti. <bold>Vuttāva,</bold>tasmā na idha vattabbāti adhippāyo.</paragraph>
<paragraph line="82" number="310"><bold>Nānattā</bold>di <pageBreak edition="V" number="2.0169" />kāmāvacarādikusalādivibhāgato nānāvidhā. Tenāha <bold>‘‘anekappakārā’’</bold>ti. <bold>Nānattasitā</bold>ti rūpasaddādinānārammaṇanissayā. <bold>Ekattā</bold>ekasabhāvā jātibhūmiādivibhāgābhāvato. <bold>Ekārammaṇanissitā</bold>ti ekappakāreneva ārammaṇe pavattā. <bold>Heṭṭhā aññāṇupekkhā vuttā</bold>‘‘bālassa muḷhassā’’tiādinā (ma. ni. 3.308). <bold>Upari chaḷaṅgupekkhā vakkhati</bold>‘‘upekkhako viharatī’’tiādinā (ma. ni. 3.311). <bold>Dve upekkhā gahitā</bold>dvinnampi ekattā, ekajjhaṃ gahetabbato, nānattasitāya upekkhāya pakāsitabhāvato ca.</paragraph>
<paragraph line="83"><bold>Aññāṇupekkhā aññā saddādīsu</bold>tattha tattheva vijjamānattā. <bold>Rūpesū</bold>ti ca iminā na kevalaṃ rūpāyatanavisesā eva gahitā, atha kho kasiṇarūpānipīti āha – <bold>‘‘rūpe upekkhābhāvañca aññā’’</bold>tiādi. Ekattasitabhāvopi idha ekattavisayasampayogavaseneva icchito, na ārammaṇavasena cāti dassetuṃ, <bold>‘‘yasmā panā’’</bold>tiādi vuttaṃ. Tenevāha <bold>‘‘tatthā’’</bold>tiādi. <bold>Sampayuttavasenā</bold>ti sampayogavasena. Ākāsānañcāyatanaṃ nissayatīti <bold>ākāsānañcāyatananissitā,</bold>ākāsānañcāyatanakhandhanissitā. <bold>Sesāsupī</bold>ti viññāṇañcāyatananissitādīsupi.</paragraph>
<paragraph line="84"><bold>Arūpāvacaravipassanupekkhāyā</bold>ti arūpāvacaradhammārammaṇāya vipassanupekkhāya. <bold>Rūpāvacaravipassanupekkha</bold>nti etthāpi eseva nayo. Tāya kāmarūpārūpabhedāya taṇhāya nibbattāti tammayā, tebhūmakadhammā, tesaṃ bhāvo <bold>tammayatā,</bold>taṇhā yassa guṇassa vasena atthe saddaniveso, tadabhidhānakoti āha – <bold>‘‘tammayatā nāma taṇhā’’</bold>ti <pageBreak edition="M" number="2.0387" />. <bold>Atammayatā</bold>tammayatāya paṭipakkhoti katvā. <bold>Vipassanupekkha</bold>nti, ‘‘yadatthi yaṃ bhūtaṃ, taṃ pajahati upekkhaṃ paṭilabhatī’’ti (dī. ni. 3.71; a. ni. 7.55) evamāgataṃ saṅkhāravicinane majjhattabhūtaṃ upekkhaṃ.</paragraph>
<paragraph line="85" number="311"><bold>Yadariyo</bold>ti ettha <bold>da</bold>-kāro padasandhikaro, upayogaputhuvacane ca <bold>ya</bold>-saddoti dassento, <bold>‘‘ye satipaṭṭhāne ariyo’’</bold>ti āha. Kāmaṃ ‘‘ariyo’’ti padaṃ sabbesampi paṭividdhasaccānaṃ sādhāraṇaṃ, vakkhamānassa pana visesassa buddhāveṇikattā, <bold>‘‘ariyo sammāsambuddho’’</bold>ti vuttaṃ. Na hi paccekabuddhādīnaṃ ayamānubhāvo atthi. <bold>Tīsu ṭhānesū</bold>ti na sussūsantīti vā, ekacce na sussūsanti ekacce sussūsantīti vā, sussūsantīti vā, paṭipannāpaṭipannānaṃ sāvakānaṃ paṭipattisaṅkhātesu tīsu satipaṭṭhānesu. <bold>Satiṃ paṭṭhapento</bold>ti paṭighānunayehi anavassutattā tadubhayanivattattā sabbadā satiṃ upaṭṭhapento. Buddhānameva sā niccaṃ upaṭṭhitasatitā, na itaresaṃ āveṇikadhammabhāvato. Ādarena sotumicchā idha sussūsāti tadabhāvaṃ <pageBreak edition="V" number="2.0170" />dassento, <bold>‘‘saddahitvā sotuṃ na icchantī’’</bold>ti āha. <bold>Na aññā</bold>ti ‘‘na aññāyā’’ti vattabbe yakāralopena niddesoti āha <bold>‘‘na jānanatthāyā’’</bold>ti. Satthu ovādassa anādiyanameva <bold>vokkamana</bold>nti āha – <bold>‘‘atikkamitvā…pe… maññantī’’</bold>ti.</paragraph>
<paragraph line="86"><bold>Gehassitadomanassavasenā</bold>ti idaṃ idha paṭikkhipitabbamattadassanapadaṃ daṭṭhabbaṃ. Nekkhammassitadomanassassapi satthu pasaṅgavasena ‘‘na ceva attamano hotī’’ti attamanapaṭikkhepena anattamanatā vuttā viya hotīti taṃ paṭisedhento – <bold>‘‘appatīto hotīti na evamattho daṭṭhabbo’’</bold>ti. Tassa setughāto hi tathāgatānaṃ. Yadi evaṃ kasmā attamanatāpaṭikkhepoti āha – <bold>‘‘appaṭipannakesu pana anattamanatākāraṇassa abhāvenetaṃ vutta’’</bold>nti. <bold>Paṭighaavassavenā</bold>ti chahi dvārehi paṭighavissandanena, paṭighappavattiyāti attho. <bold>Uppilāvito</bold>ti na evamattho daṭṭhabbo uppilāvitattassa bodhimūle eva pahīnattā. <bold>Paṭipannakesū</bold>ti idaṃ adhikāravasena vuttaṃ, appaṭipannakesupi tathāgatassa anattamanatākāraṇaṃ nattheva. <bold>Etaṃ vutta</bold>nti etaṃ ‘‘attamano ceva hotī’’tiādivacanaṃ vuttaṃ <pageBreak edition="M" number="2.0388" />sāvakānaṃ sammāpaṭipattiyā satthu anavajjāya cittārādhanāya sambhavato.</paragraph>
<paragraph line="87" number="312"><bold>Damito</bold>ti nibbisevanabhāvāpādanena sikkhāpito. Iriyāpathaparivattanavasena aparivattitvā ekadisāya eva sattadisāvidhāvanassa idhādhippetattā sāritānaṃ hatthidammādīnaṃ ekadisādhāvanampi anivattanavaseneva yuttanti āha – <bold>‘‘anivattitvā dhāvanto ekaṃyeva disaṃ dhāvatī’’</bold>ti. <bold>Kāyena anivattitvāvā</bold>ti kāyena aparivattitvā eva. <bold>Vimokkhavasena aṭṭha disā vidhāvati,</bold>na puratthimādidisāvasena. <bold>Ekappahārenevā</bold>ti ekanīhāreneva, ekasmiṃyeva vā divase ekabhāgena. ‘‘Pahāro’’ti hi divasassa tatiyo bhāgo vuccati. Vidhāvanañcettha jhānasamāpajjanavasena akalaṅkamappatisātaṃ javanacittapavattanti āha <bold>‘‘samāpajjatiyevā’’</bold>ti. Sesaṃ suviññeyyameva.</paragraph>
<centered line="88">Saḷāyatanavibhaṅgasuttavaṇṇanāya līnatthappakāsanā samattā.</centered>
<subhead line="89">8. Uddesavibhaṅgasuttavaṇṇanā</subhead>
<paragraph line="90" number="313">Desetabbassa <pageBreak edition="V" number="2.0171" />atthassa uddisanaṃ <bold>uddeso,</bold>vibhajanaṃ <bold>vibhaṅgo</bold>ti āha – <bold>‘‘mātikañca vibhajanañcā’’</bold>ti <bold>tuleyyā</bold>tiādīni cattāripi padāni paññāvevacanāni. Atha vā <bold>tuleyyā</bold>ti tulanabhūtāya paññāya tassa dhammassa paggahādividhinā parituleyya. <bold>Tīreyyā</bold>ti tīraṇabhūtāya paññāya tattha ñāṇakiriyāsamāpanavasena tīreyya. <bold>Pariggaṇheyyā</bold>ti tathāsamāpanno ānisaṃse assādaādīnave ca vicineyya. <bold>Paricchindeyyā</bold>ti paricchindabhūtena ñāṇena atthaṃ paricchinditvā jāneyya. <bold>Ārammaṇesū</bold>ti rūpādiputhuttārammaṇesu. <bold>Nikantivasenā</bold>ti nikāmanavasena apekkhāvasena. <bold>Tiṭṭhamāna</bold>nti pavattamānaṃ. <bold>Gocarajjhatte</bold>ti jhānārammaṇabhūte. Tañhi bhāvanācittenābhibhuyya avissajjitvā gayhamānaṃ ajjhattaṃ viya hotīti ‘‘gocarajjhatta’’nti vuccati. Bhāvanaṃ āraddhassa bhikkhuno yadi bhāvanārammaṇe nikanti uppajjeyya, tāya nikantiyā upari bhāvanaṃ vissajjetvā cittasaṃkocavasena saṇṭhitaṃ nāma, tadabhāvena <bold>asaṇṭhitaṃ</bold>nāma hotīti, ‘‘ajjhattaṃ asaṇṭhita’’nti vuttanti dassento, <bold>‘‘gocarajjhatte nikantivasena asaṇṭhita’’</bold>nti <pageBreak edition="M" number="2.0389" />āha. Tathā hi vakkhati – ‘‘nikantivasena hi atiṭṭhamānaṃ hānabhāgiyaṃ na hoti, visesabhāgiyameva hotī’’ti. <bold>Aggahetvā</bold>ti rūpādīsu kiñci taṇhādiggāhavasena aggahetvā. Tathā aggahaṇeneva hi taṇhāparitāsādivasena na paritasseyya. <bold>Avasesassa ca dukkhassā</bold>ti sokādidukkhassa. <bold>Avasesassa ca dukkhassā</bold>ti vā jātijarāmaraṇasīsena vipākadukkhassa gahitattā kilesadukkhassa ceva saṃsāradukkhassa cāti attho.</paragraph>
<paragraph line="91" number="316">Rūpameva kilesuppattiyā kāraṇabhāvato <bold>rūpanimittaṃ</bold>. Rāgādivasena taṃ anudhāvatīti <bold>rūpanimittānusārī</bold>.</paragraph>
<paragraph line="92" number="318"><bold>Nikantivasena asaṇṭhita</bold>nti apekkhāvasena saṇṭhitaṃ nikantiṃ pahāya pavattamānaṃ upari visesāvahatoti. Tenāha <bold>‘‘nikantivasena hī’’</bold>tiādi.</paragraph>
<paragraph line="93" number="320"><bold>Aggahetvā aparitassanā</bold>ti pañcupādānakkhandhe, ‘‘etaṃ mamā’’tiādinā taṇhādiggāhavasena upādiyitvā taṇhāparitāsādivasena paritassanā, vuttavipariyāyena aggahetvā aparitassanā veditabbā. <bold>Kathaṃ panesā anupādāparitassanā hotī</bold>ti mahātherassa adhippāyaṃ <pageBreak edition="V" number="2.0172" />vivarituṃ codanaṃ samuṭṭhapeti? <bold>Upādātabbassa abhāvato</bold>ti tassa anupādāparitassanābhāve kāraṇavacanaṃ. <bold>Yadi hī</bold>tiādi tassa samatthanaṃ. <bold>Upādāparitassanāva assa</bold>tathā upādātabbassa tatheva upādinnattā. <bold>Eva</bold>nti niccādiākārena. <bold>Upādinnāpī</bold>ti gahitaparāmaṭṭhāpi. <bold>Anupādinnāva honti</bold>ayoniso gahitattā, viññūsu nissāya jānitabbattā ca. <bold>Diṭṭhivasenā</bold>ti micchādiṭṭhiyā gahaṇākāravasena, tassa pana ayathābhūtagāhitāya paramatthato ca abhāvato. <bold>Atthato</bold>ti paramatthato. <bold>Anupādāparitassanāyeva nāma hoti</bold>upādātabbākārassa abhāvena taṃ anupādiyitvā eva paritassanāti katvā.</paragraph>
<paragraph line="94"><bold>Parivattatī</bold>ti na tadeva rūpaṃ aññathā pavattaṃ parivattati, atha kho pakatijahanena sabhāvavigamena nassati bhijjati. <bold>Vipariṇata</bold>nti aññathattaṃ gataṃ vinaṭṭhaṃ. <bold>Kammaviññāṇa</bold>nti abhisaṅkhāraviññāṇaṃ. ‘‘Rūpaṃ attā’’tiādi micchāgāhavasena viññāṇassa rūpabhedena vuttassa <bold>bhedānuparivatti hoti</bold>. Vipariṇāmaṃ anugantvā viparivattanataṃ ārabbha pavattaṃ vipariṇāmānuparivattaṃ; tato <pageBreak edition="M" number="2.0390" />samuppannā paritassanā <bold>vipariṇāmānuparivattajā paritassanā</bold>ti dassento āha – <bold>‘‘vipariṇāmassa…pe… paritassanā’’</bold>ti. <bold>Akusaladhammasamuppādā cā</bold>ti, ‘‘yaṃ ahu vata me, taṃ vata me natthī’’tiādinā pavattā akusalacittuppādadhammā. <bold>Khepetvā</bold>ti pavattituṃ appadānavasena anuppattinimittatāya khepetvā. <bold>Bhayatāsenā</bold>ti bhāyanavasenapi cittutrāsena. <bold>Taṇhātāsenā</bold>ti tassanena. <bold>Savighāto</bold>ti cittavighātanavighātena savighāto. Tato eva cetodukkhena <bold>sadukkho. Maṇikaraṇḍakasaññāyā</bold>ti rittakaraṇḍaṃyeva maṇiparipuṇṇakaraṇḍoti uppannasaññāya. <bold>Aggahetvā paritassanā</bold>ti gahetabbassa abhāvena gahaṇampi avijjamānapakkhiyamevāti aggahetvā paritassanā nāma hoti.</paragraph>
<paragraph line="95" number="321"><bold>Kammaviññāṇameva natthi</bold>sati kammaviññāṇe rūpabhedānuparivatti siyāti kammaviññāṇābhāvadassanamukhena khīṇāsavassa sabbaso kilesābhāvaṃ dasseti. Sesaṃ suviññeyyameva.</paragraph>
<centered line="96">Uddesavibhaṅgasuttavaṇṇanāya līnatthappakāsanā samattā.</centered>
<subhead line="97">9. Araṇavibhaṅgasuttavaṇṇanā</subhead>
<paragraph line="98" number="323"><bold>Gehassitavasenā</bold>ti <pageBreak edition="V" number="2.0173" />kilesanissitavasena anurodhavasena. <bold>Neva ukkhipeyyā</bold>ti na anuggaṇheyya. <bold>Na avakkhipeyyā</bold>ti gehassitavasena virodhavasena na niggaṇheyya. Anurodhena vinā sampahaṃsanavasena yathābhūtaguṇakathanaṃ nevussādanā vajjābhāvato; tathā virodhena vinā vivecanavasena yathābhūtadosakathanaṃ na apasādanaṃ. <bold>Sabhāvamevā</bold>ti yathābhūtasabhāvameva kassaci puggalassa anādesakaraṇavasena <bold>katheyya,</bold>seyyathāpi āyasmā subhūtitthero. <bold>Vinicchitasukha</bold>nti, ‘‘ajjhattaṃ anavajja’’ntiādinā visesato vinicchitasukhāya hoti. <bold>Parammukhā avaṇṇa</bold>nti svāyaṃ rahovādo pesuññūpasaṃhāravasena pavatto idhādhippetoti āha <bold>‘‘pisuṇavācanti attho’’</bold>ti. Khīṇātīti <bold>khīṇo,</bold>yo bhāsati, yañca uddissa bhāsati, dvepi hiṃsati vibādhatīti attho, taṃ khīṇavādaṃ. Svāyaṃ yasmā kilesehi ākiṇṇo saṃkiliṭṭho eva ca hoti, tasmā vuttaṃ – <bold>‘‘ākiṇṇaṃ</bold><pageBreak edition="M" number="2.0391" /><bold>saṃkiliṭṭhaṃ vāca’’</bold>nti. Tena avasiṭṭhaṃ tividhampi vacīduccaritamāha. <bold>Adhiṭṭhahitvā</bold>ti, ‘‘idameva sacca’’nti ajjhosāya. <bold>Ādāyā</bold>ti paggayha. <bold>Vohareyyā</bold>ti samudācareyya. <bold>Lokasamañña</bold>nti lokasaṅketaṃ.</paragraph>
<paragraph line="99" number="324">Ārammaṇato sampayogato kāmehi paṭisaṃhitattā <bold>kāmapaṭisandhi,</bold>kāmasukhaṃ. Tenāha <bold>‘‘kāmūpasaṃhitena sukhenā’’</bold>ti. <bold>Sadukkho</bold>ti vipākadukkhena saṃkilesadukkhena sadukkho. <bold>Tathā sapariḷāho</bold>ti vipākapariḷāhena ceva kilesapariḷāhena ca sapariḷāho.</paragraph>
<paragraph line="100" number="326">Vaṭṭato nissarituṃ adatvā tattheva sīdāpanato micchāpaṭipadābhāvena satte saṃyojetīti saṃyojanaṃ, visesato bhavasaṃyojanaṃ taṇhāti āha <bold>‘‘taṇhāyetaṃ nāma’’</bold>nti. Na taṇhāyeva mānādayopi saṃyojanattaṃ sādhenti nāma sabbaso saṃyojanato suṭṭhu bandhanato. Tena vuttaṃ – ‘‘avijjānīvaraṇānaṃ, bhikkhave, sattānaṃ taṇhāsaṃyojanāna’’nti (saṃ. ni. 2.125-126).</paragraph>
<paragraph line="101"><bold>Imaṃ catukka</bold>nti, ‘‘ye kāmapaṭisandhisukhino somanassānuyogaṃ anuyuttā, ye attakilamathānuyogaṃ anuyuttā’’ti evamāgataṃ imaṃ catukkaṃ nissāya. ‘‘Etadagge ṭhapito’’ti, vatvā taṃ nissāya ṭhapitabhāvaṃ vitthārato dassetuṃ, <bold>‘‘bhagavato hī’’</bold>tiādi vuttaṃ. <bold>Ussādanāapasādanā</bold><pageBreak edition="V" number="2.0174" /><bold>paññāyanti</bold>tathāgatena vinetabbapuggalavasena dhammadesanāya pavattetabbato. <bold>Ayaṃ puggalo…pe… ācārasampannoti vā natthi</bold>paresaṃ anuddesakavasena dhammadesanāya pavattanato.</paragraph>
<paragraph line="102" number="329"><bold>Parammukhā avaṇṇa</bold>nti nindiyassa dosassa nindanaṃ. Na hi kadāci nindiyo pasaṃsiyo hoti, taṃ pana kālaṃ ñatvāva kathetabbanti āha, <bold>‘‘yuttapattakālaṃ ñatvāvā’’</bold>ti. <bold>Khīṇavādepi eseva nayo</bold>tassa rahovādena samānayogakkhamattā.</paragraph>
<paragraph line="103" number="330"><bold>Ghātīyatī</bold>ti vadhīyati. <bold>Saddopi bhijjati</bold>nassati, bhedo hotīti attho. <bold>Gelaññappatto</bold>ti khedaṃ parissamaṃ patto. <bold>Apalibuddha</bold>nti dosehi ananupatitaṃ.</paragraph>
<paragraph line="104" number="331"><bold>Abhinivissa</bold><pageBreak edition="M" number="2.0392" /><bold>voharatī</bold>ti evametaṃ, na ito aññathāti taṃ janapadaniruttiṃ abhinivisitvā samudācarati. <bold>Atidhāvana</bold>nti samaññaṃ nāmetaṃ lokasaṅketasiddhā paññattīti paññattimatte aṭṭhatvā paramatthato thāmasā parāmassa voharaṇaṃ.</paragraph>
<paragraph line="105" number="332"><bold>Aparāmasanto</bold>ti anabhinivisanto samaññāmattatova <bold>voharati</bold>.</paragraph>
<paragraph line="106" number="333"><bold>Mariyādabhājanīya</bold>nti yathāvuttasammāpaṭipadāya micchāpaṭipadāya ca aññamaññaṃ saṅkarabhāvavibhājanaṃ. Raṇanti sattā etehi kandanti akandantāpi kandanakāraṇabhāvatoti raṇā; rāgadosamohā, dasapi vā kilesā, sabbepi vā ekantākusalā, tehi nānappakāradukkhanibbattakehi abhibhūtā sattā kandanti; saha raṇehīti <bold>saraṇo</bold>. Raṇasaddo vā rāgādireṇūsu niruḷho. Tenāha <bold>‘‘sarajo sakileso’’</bold>ti. Pāḷiyaṃ pana ‘‘sadukkho eso dhammo’’tiādinā āgatattā kāmasukhānuyogādayopi ‘‘saraṇo’’ti vuttāti dukkhādīnaṃ raṇabhāvo tannibbattakasabhāvānaṃ akusalānaṃ saraṇatā ca veditabbā. <bold>Araṇo</bold>tiādīnaṃ padānaṃ vuttavipariyāyena attho veditabbo.</paragraph>
<paragraph line="107"><bold>Vatthuṃ sodhetī</bold>ti nirodhasamāpajjanena mahapphalabhāvakaraṇena dakkhiṇeyyavatthubhūtaṃ attānaṃ visodheti; nirodhasamāpattiyā vatthuvisodhanaṃ nirodhaṃ samāpajjitvā vuṭṭhitānaṃ paccekabuddhānaṃ mahākassapattherādīnaṃ dinnadakkhiṇāvisuddhiyā dīpetabbaṃ. Tenāha <bold>‘‘tathā hī’’</bold>tiādi. <bold>Tathevā</bold>ti iminā ‘‘piṇḍāya caranto’’tiādiṃ upasaṃharati. Mettābhāvanāya mudubhūtacittabahumānapubbakaṃ dentīti <pageBreak edition="V" number="2.0175" />, ‘‘subhūtitthero dakkhiṇaṃ visodhetī’’ti vuttaṃ. Tena dāyakatopi dakkhiṇāvisuddhiṃ dasseti. Vatthusodhanaṃ pana paṭibhāgato. <bold>Evaṃ pana kātuṃ sakkā</bold>ti sāvakānampi kimevaṃ lahuvuṭṭhānādhiṭṭhānaṃ sāvakesu ciṇṇavasībhāvo sambhavatīti pucchati. Itaro aggasāvakamahāsāvakesu kiṃ vattabbaṃ, pakatisāvakesupi vasippattesu labbhatīti te dassento, <bold>‘‘āma sakkā’’</bold>tiādimāha. Sesaṃ suviññeyyameva.</paragraph>
<centered line="108">Araṇavibhaṅgasuttavaṇṇanāya līnatthappakāsanā samattā.</centered>
<subhead line="109">10. Dhātuvibhaṅgasuttavaṇṇanā</subhead>
<paragraph line="110" number="342">Aparikkhīṇāyukaṃ <pageBreak edition="V" number="2.0176" /><pageBreak edition="M" number="2.0393" />pukkusātikulaputtaṃ uddissa gamananti katvā vuttaṃ <bold>‘‘turitagamanacārika’’</bold>nti. Mama vāsupagamanena tava cittassa aphāsukaṃ aniṭṭhaṃ <bold>sace natthi. So</bold>ti pubbupagato. <bold>Dinnaṃ dinnameva vaṭṭatī</bold>ti ekavāraṃ dinnaṃ dinnameva yuttaṃ, na puna dātabbanti adhippāyo. <bold>Kataṃ katamevā</bold>ti saṅgahatthaṃ kataṃ anucchavikakammaṃ katameva, na taṃ puna viparivattetabbanti adhippāyo.</paragraph>
<paragraph line="111">Pukkusātimhi ubhayathāpi kulaputtabhāvo paripuṇṇo evāti āha – <bold>‘‘jātikulaputtopi ācārakulaputtopī’’</bold>ti. <bold>Tatrā</bold>ti tasmiṃ takkasīlato āgamane. <bold>Aṅke nipannadārakaṃ viya janaṃ toseti</bold>tuṭṭhiṃ pāpeti. <bold>Ratanāni uppajjanti</bold>pabbatasamuddādisannissitattā paccantadesassa. <bold>Dassanīya</bold>nti dassaneneva sukhāvahaṃ. <bold>Evarūpa</bold>nti dassanīyaṃ savanīyañca.</paragraph>
<paragraph line="112">Anagghakambale mahagghakambale. <bold>Sārakaraṇḍake</bold>ti candanasārādisāramayakaraṇḍake. <bold>Likhāpetvā</bold>ukkirāpetvā. <bold>Lākhāya vaṭṭāpetvā</bold>ti mukhaṃ pidahitvā lākhāparikammaṃ kāretvā.</paragraph>
<paragraph line="113"><bold>Anto dussabhaṇḍikaṃ atthīti aññāsi</bold>nātigarukabhāvato. <bold>Anagghā ahesu</bold>nti vaṇṇasampattiphassasampattipamāṇamahattadunnimmāpiyatāhi mahagghā ahesuṃ, mahāpuñño rājā tassa atthevāti adhippāyo.</paragraph>
<paragraph line="114">Yadi evaṃ, ‘‘kinnu kho pesemī’’ti kasmā vīmaṃsaṃ āpajjīti āha – <bold>‘‘apica kho panā’’</bold>tiādi. Soti bimbisāro rājā. <bold>Vicinituṃ āraddho</bold>ratanassa anekavidhattā uttaruttariñca paṇītatarādibhāvato. <bold>Suvaṇṇarajatādī</bold>ti suvaṇṇarajatapavāḷamaṇimuttāveḷuriyādi. <bold>Indriyabaddha</bold>nti cakkhādiindriyapaṭibaddhaṃ. <bold>Padesa</bold>nti guṇavasena ekadesaṃ na pāpuṇāti.</paragraph>
<paragraph line="115">Sāmaṃ saccānaṃ abhisambuddhatāsāmaññena, <bold>‘‘buddharatanampi duvidha’’</bold>nti vuttaṃ. <bold>Buddharatanasamaṃ ratanaṃ nāma natthi,</bold>yasmā pana imasmiṃ loke parasmiṃ vā pana buddhena sadiso na vijjatīti. Paṭhamabodhiyaṃyeva pavattatīti katvā vuttaṃ <bold>‘‘ghosopī’’</bold>tiādi.</paragraph>
<paragraph line="116"><bold>Rājā</bold><pageBreak edition="V" number="2.0177" /><bold>tuṭṭho cintesi,</bold>‘‘tattha avijjamānaṃyeva pesetuṃ laddha’’nti. <bold>Tasmā</bold>ti yasmā paripuṇṇaṃ ekadivasampi tasmiṃ padese buddhānaṃ āvāsapariggaho <pageBreak edition="M" number="2.0394" />natthi, tasmā. <bold>Pubbadisāmukha</bold>nti pubbadisābhimukhaṃ sīhapañjaraṃ. Tenassa suvibhūtālokataṃ dasseti.</paragraph>
<paragraph line="117">Evaṃ anaññasādhāraṇassa bhagavato īdiso samudāgamoti dassetuṃ, <bold>‘‘evaṃ dasa pāramiyo pūretvā’’</bold>tiādi vuttaṃ. Evaṃ sampannasamudāgamassa tadanurūpā ayaṃ phalasampadāti dassetuṃ, <bold>‘‘tusitabhavanato’’</bold>tiādi vuttaṃ.</paragraph>
<paragraph line="118">Ariyadhammo nāma ariyamaggappadhāno, ariyamaggo ca sattatiṃsabodhipakkhiyasaṅgaho, te ca uddesamatteneva gahitāti āha – <bold>‘‘sattatiṃsabodhipakkhiye ekadesena likhitvā’’</bold>ti. Cūḷasīlādīni <bold>brahmajāle</bold>(dī. ni. 1.8-9) āgatanayena veditabbāni. <bold>Chadvārasaṃvaraṃ satisampajañña</bold>nti manacchaṭṭhānaṃ dvārānaṃ saṃvaraṇavasena sattaṭṭhānikaṃ satisampajaññaṃ. Dvādasappabhedaṃ cīvarādi<bold>catuppaccayasantosaṃ</bold>. Araññarukkhamūlādīnañca vibhaṅgaṃ bhāvanānukūlaṃ <bold>senāsanaṃ</bold>. ‘‘Abhijjhaṃ loke pahāyā’’tiādinā vuttaṃ <bold>nīvaraṇappahānaṃ. Parikamma</bold>nti kasiṇādiparikammaṃ. Pāḷiyaṃ āgatanayena <bold>aṭṭhatiṃsa kammaṭṭhānāni</bold>. Visuddhipaṭipāṭiyā <bold>yāva āsavakkhayā</bold>imaṃ paṭipattiṃ <bold>ekadesena likhi. Soḷasavidha</bold>nti soḷasavidhabhāvanāya payogaṃ.</paragraph>
<paragraph line="119"><bold>Kilañjamaye</bold>ti nānāvidhabhittivibhatte saṇhasukhumaratanaparisibbite kilañjamayasamugge. <bold>Bahi vatthena veṭhetvā</bold>ti paṭhamaṃ sukhumakambalena veṭhetvā paṭipāṭiyā tettiṃsāya samuggesu pakkhipitvā tato bahi sukhumavatthena veṭhetvā chādetvā. Tiṇagacchapahānasammajjanādinā <bold>sodhitamattakameva hotu,</bold>kadalipuṇṇaghaṭaṭhapanadhajapaṭākussāpanādialaṅkaraṇena mā niṭṭhāpethāti attho. <bold>Rājānubhāvena paṭiyādethā</bold>ti mama rājānurūpaṃ sajjetha, alaṅkarothāti attho. <bold>Antarabhogikāna</bold>nti anuyuttarājamahāmattānaṃ. <bold>Javanadūte</bold>ti khippaṃ gacchantakadūtapurise. Tāḷehi saha avacarantīti <bold>tāḷāvacarā</bold>.</paragraph>
<paragraph line="120">Raññā paṇṇākāraṃ uddissa katapūjāsakkārassa amaccato sutattā <bold>paṇṇākāraṃ uccaṭṭhāne ṭhapetvā sayaṃ nīcāsane nisinno. Nāyaṃ aññassa ratanassa bhavissatī</bold>ti ayaṃ parihāro aññassa maṇimuttādibhedassa ratanassa na bhavissati maṇimuttādīhi abhisaṅkhatattā. <bold>Balavasomanassaṃ</bold><pageBreak edition="M" number="2.0395" /><bold>uppajji</bold>ciratanakālaṃ buddhasāsane bhāvitabhāvanatāya vāsitavāsanatāya ghaṭe dīpo viya abbhantare eva samujjalamānaparipakkatihetukabhāvato.</paragraph>
<paragraph line="121"><bold>Dhāremī</bold>ti <pageBreak edition="V" number="2.0178" />icchāmi, gaṇhāmīti attho. <bold>Dvejjhavacana</bold>nti dveḷhakabhāvo. <bold>Antaraṃ karotī</bold>ti dvinnaṃ pādānaṃ antaraṃ taṃ lekhaṃ karoti, ekena pādena atikkamīti attho. <bold>Tassā gatamaggenā</bold>ti tāya deviyā vivaṭṭamānāya nāsitāya gatamaggena. <bold>Taṃ pana lekha</bold>nti pukkusātinā katalekhaṃ. Paṇṇacchattakanti tālapattamuṭṭhiṃ.</paragraph>
<paragraph line="122"><bold>Satthugāravenā</bold>ti satthari uppannapasādapemabahumānasambhavena. Tadā satthāraṃyeva manasi katvā tanninnabhāvena gacchanto, ‘‘pucchissāmī’’tipi cittaṃ na uppādesi, ‘‘ettha nu kho satthā vasatī’’ti parivitakkasseva abhāvato; rājagahaṃ pana patvā rañño pesitasāsanavasena tattha ca vihārassa bahubhāvato <bold>satthā kahaṃ vasatīti pucchi</bold>. Satthu ekakasseva nikkhamanaṃ pañcacattālīsa yojanāni padasā gamanañca dhammapūjāvasena katanti daṭṭhabbaṃ. Dhammapūjāya ca buddhānaṃ āciṇṇabhāvo heṭṭhā vitthāritoyeva. Buddhasobhaṃ pana paṭicchādetvā aññātakavesena tattha gamanaṃ tassa kulaputtassa vissatthavasena maggadarathapaṭipassambhanatthaṃ. Appaṭipassaddhamaggadaratho hi dhammadesanāya bhājanaṃ na hotīti. Tathāhi vakkhati, ‘‘nanu ca bhagavā’’tiādi.</paragraph>
<paragraph line="123"><bold>Uruddha</bold>nti visālanti keci. <bold>Atirekatiyojanasata</bold>ntiādinā anvayato byatirekato ca maccheravinayane sabrahmacārīnaṃ ovādadānaṃ. <bold>Accantasukhumālo</bold>tiādinā satthu dhammagāravena saddhiṃ kulaputtassapi dhammagāravaṃ saṃsandati sametīti dasseti. Tena bhagavato katassa paccuggamanassa ṭhānagatabhāvaṃ vibhāvento aññesampi bhabbarūpānaṃ kulaputtānaṃ yathārahaṃ saṅgaho kātabboti dasseti.</paragraph>
<paragraph line="124"><bold>Brahmalokappamāṇa</bold>nti uccabhāvena. <bold>Ānubhāvenā</bold>ti iddhānubhāvena yathā so sotapathaṃ na upagacchati, evaṃ vūpasametuṃ sakkoti. <bold>Avibbhanta</bold>nti vibbhamarahitaṃ nilloluppaṃ. <bold>‘‘Bhāvanapuṃsakaṃ paneta’’</bold>nti vatvā tassa vivaraṇatthaṃ, ‘‘pāsādikena iriyāpathenā’’ti vuttaṃ. Itthambhūtalakkhaṇe etaṃ karaṇavacanaṃ daṭṭhabbaṃ. Tenāha <bold>‘‘yathā iriyato’’</bold>tiādi. <bold>Amanāpo</bold><pageBreak edition="M" number="2.0396" /><bold>hoti</bold>passantānaṃ. Sīhaseyyāya nipannassapi hi ekacce sarīrāvayavā adhokhittavikkhittā viya dissanti. Kaṭiyaṃ dvinnaṃ ūrusandhīnaṃ dvinnañca jāṇusandhīnaṃ vasena <bold>catusandhikapallaṅkaṃ. Na patiṭṭhātī</bold>ti nappavattati, ‘‘kaṃsi tva’’ntiādinā apucchite kathāpavatti eva na hoti. <bold>Appatiṭṭhitāya kathāya na sañjāyatī</bold>ti tathā pana pucchāvasena kathāya appavattitāya upari dhammakathā na sañjāyati na uppajjati. <bold>Itī</bold>ti tasmā. <bold>Kathāpatiṭṭhāpanatthaṃ</bold>kathāpavattanatthaṃ kathāsamuṭṭhāpanatthaṃ vā pucchi.</paragraph>
<paragraph line="125"><bold>Sabhāvameva</bold><pageBreak edition="V" number="2.0179" /><bold>kathetī</bold>ti attano bhagavato adiṭṭhapubbattā ‘‘adiṭṭhapubbakaṃ kathamahaṃ jāneyya’’nti sabhāvameva kevalaṃ attano ajjhāsayameva katheti; na pana sadevakassa lokassa supākaṭaṃ sabhāvasiddhaṃ buddharūpakāyasabhāvaṃ. Atha vā <bold>sabhāvameva kathetī</bold>ti ‘‘idameva’’nti jānantopi tadā bhagavato ruciyā tathāpavattamānaṃ rūpakāyasabhāvameva katheti appavikkhambhanti adhippāyo. Tenāha – <bold>‘‘tathā hi na’’</bold>ntiādi, vipassanālakkhaṇameva paṭipadanti adhippāyo.</paragraph>
<paragraph line="126" number="343"><bold>‘‘Pubbabhāgapaṭipadaṃ akathetvā’’</bold>ti vatvā pubbabhāgapaṭipadāya akathane kāraṇaṃ pubbabhāgapaṭipadañca sarūpato dassetuṃ, <bold>‘‘yassa hī’’</bold>tiādi vuttaṃ. Aparisuddhāyapi pubbabhāgapaṭipadāya vipassanā tathā na kiccakārī, pageva avijjamānāyāti, <bold>‘‘yassa hi…pe… aparisuddhā hoti’’</bold>cceva vuttaṃ. Pubbabhāgapaṭipadā ca nāma saṅkhepato pannarasa caraṇadhammāti āha – <bold>‘‘sīlasaṃvaraṃ…pe… imaṃ pubbabhāgapaṭipadaṃ ācikkhatī’’</bold>ti. <bold>Yānakiccaṃ sādheti</bold>maggagamanena akilantabhāvasādhanattā. Cirakālaṃ paribhāvitāya paripakkagatāya hetusampadāya upaṭṭhāpitaṃ <bold>sāmaṇerasīlampi paripuṇṇaṃ</bold>akhaṇḍādibhāvappattiyā, yaṃ pubbahetuttā ‘‘sīla’’nti vuccati.</paragraph>
<paragraph line="127"><bold>Dhātuyo paramatthato vijjamānā,</bold>paññattimattho <bold>puriso avijjamāno</bold>. Atha kasmā bhagavā arahattassa padaṭṭhānabhūtaṃ vipassanaṃ kathento ‘‘chadhāturo’’ti avijjamānappadhānaṃ desanaṃ ārabhīti āha – <bold>‘‘bhagavā hī’’</bold>tiādi. <bold>Katthaci</bold>‘‘tevijjo chaḷabhiñño’’tiādīsu <bold>vijjamānena avijjamānaṃ dasseti. Katthaci</bold>– ‘‘itthirūpaṃ, bhikkhave, purisassa cittaṃ pariyādāya tiṭṭhatī’’tiādīsu (a. ni. 1.1) <bold>avijjamānena vijjamānaṃ dasseti. Katthaci</bold>‘‘cakkhuviññāṇaṃ <pageBreak edition="M" number="2.0397" />sotaviññāṇa’’ntiādīsu (vibha. 121) <bold>vijjamānena vijjamānaṃ dasseti. Katthaci</bold>– ‘‘khattiyakumāro brāhmaṇakaññāya saddhiṃ saṃvāsaṃ kappetī’’tiādīsu (dī. ni. 1.275) <bold>avijjamānena avijjamānaṃ dasseti</bold>. Idha pana vijjamānena avijjamānaṃ dasseti. ‘‘Chadhāturo’’ti hi samāsattho avijjamāno puggalavisayattā, tassa padassa avayavattho pana appadhānattho vijjamāno, so saddakkamena appadhānopi atthakkamena padhānoti āha – <bold>‘‘vijjamānena avijjamānaṃ dassento’’</bold>ti. Puggalādhiṭṭhānāyettha desanāya kāraṇaṃ dassetuṃ, <bold>‘‘sace hī’’</bold>tiādi vuttaṃ. <bold>Upaṭṭhāpeyyā</bold>ti – ‘‘dhātuyo’’icceva kulaputtassa cittaṃ niveseyya tathā sañjāneyya, evaṃ dhammaṃ deseyyāti attho. <bold>Sandehaṃ kareyyā</bold>ti asati purise ko karoti? Ko paṭisaṃvedeti, dhātuyo evāti kiṃ nu kho idaṃ, kathaṃ nu kho idanti saṃsayaṃ uppādeyya? <bold>Sammohaṃ āpajjeyyā</bold>ti caturaṅgasamannāgate andhakāre vattamānaṃ viya desiyamāne atthe sammohaṃ āpajjeyya <pageBreak edition="V" number="2.0180" />. Tathābhūto ca desanāya abhājanabhūtattā <bold>desanaṃ sampaṭicchituṃ na sakkuṇeyya. Evamāhā</bold>ti evaṃ ‘‘chadhāturo’’ti āha.</paragraph>
<paragraph line="128"><bold>Yaṃ tvaṃ purisoti sañjānāsī</bold>ti yaṃ rūpārūpadhammasamūhaṃ pabandhavasena pavattamānaṃ adhiṭṭhānavisesavisiṭṭhaṃ – ‘‘puriso satto itthī’’tiādinā tvaṃ sañjānāsi, <bold>so chadhāturo</bold>. Santesupi chadhātuvinimuttesu dhātvantaresu sukhāvaggahaṇatthaṃ tathā vuttaṃ taggahaṇeneva ca tesaṃ gahetabbato, svāyamattho heṭṭhā dassito eva. <bold>Sesapadesū</bold>ti ‘‘chaphassāyatano’’tiādipadesupi. Cattāri adhiṭṭhānāni catasso patiṭṭhā etassāti <bold>caturādhiṭṭhāno,</bold>adhitiṭṭhati patiṭṭhahati etenāti <bold>adhiṭṭhānaṃ,</bold>yesu patiṭṭhāya uttamatthaṃ arahattaṃ adhigacchati, tesaṃ paññādīnaṃ etaṃ adhivacanaṃ. Tenāha <bold>‘‘svāyaṃ bhikkhū’’</bold>tiādi. <bold>Etto</bold>ti vaṭṭato. <bold>Vivaṭṭitvā</bold>ti vinivaṭṭitvā apasakkitvā. <bold>Etto</bold>ti vā etehi chadhātuādīhi. Ettha hi niviṭṭhassa āyattassa uttamāya siddhiyā asambhavoti. <bold>Patiṭṭhita</bold>nti ariyamaggādhigamavasena suppatiṭṭhitaṃ. Evañhi sabbaso paṭipakkhasamucchindanena tattha patiṭṭhito hoti. <bold>Maññassavā nappavattantī</bold>ti chahipi dvārehi pavattamānasotāya maggena visositāya sabbaso vigatāya sabbaso vicchedappattiyā na sandanti. Tenāha <bold>‘‘nappavattantī’’</bold>ti. Yasmā māne <pageBreak edition="M" number="2.0398" />sabbaso samucchinne asamucchinno anupasanto kileso nāma natthi, tasmā āha – <bold>‘‘muni santoti vuccatī’’</bold>ti rāgaggiādīnaṃ nibbānena <bold>nibbuto</bold>.</paragraph>
<paragraph line="129"><bold>Paññaṃ nappamajjeyyā</bold>ti, ‘‘divasaṃ caṅkamena nisajjāya āvaraṇīyehi dhammehi cittaṃ parisodhetī’’tiādinayappavattāya (ma. ni. 1.423; 2.24; 3.75; saṃ. ni. 4.120; a. ni. 3.15; vibha. 519; mahāni. 161) appamādappaṭipattiyā samādhivipassanāpaññaṃ nappamajjeyya. Etena pubbabhāgiyaṃ samathavipassanābhāvanamāha. <bold>Saccamanurakkheyyā</bold>ti saccānurakkhanāpadesena sīlavisodhanamāha; sacce ṭhito samādinnasīlaṃ avikopetvā paripūrento samādhisaṃvattaniyataṃ karoti. Tenāha <bold>‘‘vacīsaccaṃ rakkheyyā’’</bold>ti. <bold>Kilesapariccāgaṃ brūheyyā</bold>ti tadaṅgādivasena kilesānaṃ pariccajanavidhiṃ vaḍḍheyya. <bold>Kilesavūpasamanaṃ sikkheyyā</bold>ti yathā te kilesā tadaṅgādivasena pariccattā yathāsamudācārappavattiyā santāne pariḷāhaṃ na janenti; evaṃ kilesānaṃ vūpasamanavidhiṃ sikkheyya <bold>paññādhiṭṭhānādīna</bold>nti lokuttarānaṃ paññādhiṭṭhānādīnaṃ. <bold>Adhigamatthāyā</bold>ti paṭilābhatthāya.</paragraph>
<paragraph line="130" number="347"><bold>Pubbe</bold><pageBreak edition="V" number="2.0181" /><bold>vuttāna</bold>nti, ‘‘caturādhiṭṭhāno, yattha ṭhitaṃ maññassavā nappavattantī’’ti (ma. ni. 3.343) evaṃ pubbe vuttānaṃ.</paragraph>
<paragraph line="131" number="348"><bold>Vattabbaṃ bhaveyyā</bold>ti niddesavasena vattabbaṃ bhaveyya. <bold>Ādīhī</bold>ti evamādīhi. <bold>Kiccaṃ natthi</bold>kiccābhāvato. <bold>Uppaṭipāṭidhātuka</bold>nti ayathānupubbikaṃ. <bold>Yathādhammavasenevā</bold>ti desetabbadhammānaṃ yathāsabhāveneva. <bold>Sappāyaṃ dhutaṅga</bold>nti attano kilesaniggaṇhanayoggaṃ dhutaṅgaṃ. <bold>Cittarucita</bold>nti attano cittapakatiyā ācariyehi virocetabbaṃ, cariyānukūlanti attho. <bold>Hatthipadopamasuttādīsū</bold>ti <bold>ādi</bold>-saddena visuddhimaggadhātuvibhaṅgādiṃ saṅgaṇhāti.</paragraph>
<paragraph line="132" number="354"><bold>Ayampetthā</bold>ti <bold>pi</bold>-saddo sampiṇḍanattho. Tena ‘‘athāparaṃ upekkhāyeva avasissatī’’ti uparidesanaṃ sampiṇḍeti. Sopi hi pāṭiyekko anusandhīti. Nanu cāyaṃ yathāuddiṭṭhāya viññāṇadhātuyā niddesopi <pageBreak edition="M" number="2.0399" />bhavissatīti yathānusandhinayo vijjatīti? Na, viññāṇadhātuniddesanayena desanāya appavattattā tenāha <bold>‘‘heṭṭhato’’</bold>tiādi. <bold>Yaṃ vā panā</bold>tiādinā pana desanāya sānusandhitaṃ vibhāveti. Na hi buddhā bhagavanto ananusandhikaṃ desanaṃ desenti. <bold>Āgamanīyavipassanāvasenā</bold>ti yassā pubbe pavattattā āgamanīyaṭṭhāne ṭhitā vipassanā, tassā vasena. <bold>Kammakārakaviññāṇa</bold>nti ‘‘netaṃ mama nesohamasmi, na meso attā’’ti evaṃ vipassanākiccakārakaṃ vipassanāsahitaṃ viññāṇaṃ. <bold>Viññāṇadhātuvasenā</bold>ti yathāuddiṭṭhāya viññāṇadhātuyā bhājanavasena. <bold>Satthu kathanatthāyā</bold>ti satthārā uddesameva katvā ṭhapitattā niddesavasena kathanatthāya. Akathitabhāvo eva hissa avasiṭṭhatā kathanatthāya paṭivijjhanatthāya ca. Paṭipakkhavigamena tassa cittassa parisuddhatāti āha <bold>‘‘nirupakkilesa’’</bold>nti. Upakkilesānaṃ pana pahīnabhāvato <bold>pariyodātaṃ</bold>. Samudayavasena <bold>udayadassanatthañceva</bold>paccayanirodhavasena <bold>atthaṅgamadassanatthañca</bold>. Kāraṇabhāvena sukhāya vedanāya hitanti <bold>sukhavedaniyaṃ</bold>. Tenāha <bold>‘‘sukhavedanāya paccayabhūta’’</bold>nti.</paragraph>
<paragraph line="133" number="360"><bold>Rūpakammaṭṭhāna</bold>mpi catudhātuvavatthānavasena, <bold>arūpakammaṭṭhānampi</bold>sukhadukkhavedanāmukhena <bold>paguṇaṃ jātaṃ</bold>.</paragraph>
<paragraph line="134"><bold>Satthu kathanatthaṃyeva avasissatī</bold>ti, ‘‘kulaputtassa paṭivijjhanattha’’nti vuttamevatthaṃ nisedheti, tasmā vuttamevatthaṃ samatthetuṃ, <bold>‘‘imasmiṃ hī’’</bold>tiādi vuttaṃ. <bold>Kulaputtassa rūpāvacarajjhāne</bold>ti kulaputtena adhigatarūpāvacarajjhāne. Tenāha – <bold>‘‘bhikkhu paguṇaṃ tava idaṃ rūpāvacaracatutthajjhāna’’</bold>nti. Yaṃ kiñci suvaṇṇatāpanayogyaṃ <pageBreak edition="V" number="2.0182" />aṅgārabhājanaṃ idha ‘‘ukkā’’ti adhippetanti āha <bold>‘‘aṅgārakapalla’’</bold>nti. <bold>Sajjeyyā</bold>ti yathā tattha pakkhittasuvaṇṇañca tappati, evaṃ paṭiyādiyeyya. <bold>Nīhaṭadosa</bold>nti vigatībhūtakāḷakaṃ. <bold>Apanītakasāva</bold>nti apagatasukhumakāḷakaṃ.</paragraph>
<paragraph line="135">Ariyamagge patiṭṭhāpetukāmena nāma sabbasmimpi lokiyadhamme virajjanatthāya dhammo kathetabboti adhippāyena, <bold>‘‘kasmā panā’’</bold>tiādinā codanā katā. Vineyyadamanakusalena bhagavatā veneyyajjhāsayavasena tāva catutthajjhānupekkhāya vaṇṇo kathitoti tassa parihāraṃ vadanto, <bold>‘‘kulaputtassā’’</bold>tiādimāha.</paragraph>
<paragraph line="136" number="361"><bold>Tadanudhamma</bold>nti <pageBreak edition="M" number="2.0400" />tassa arūpāvacarassa kusalassa anurūpadhammaṃ, yāya paṭipadāya tassa adhigamo hoti, tassa pubbabhāgapaṭipadanti attho. Tenāha <bold>‘‘rūpāvacarajjhāna’’</bold>nti. <bold>Taggahaṇā</bold>ti tassa gahaṇena tassā paṭipattiyā paṭipajjamānena. <bold>Ito uttari</bold>nti ‘‘viññāṇañcāyatana’’ntiādīsu.</paragraph>
<paragraph line="137" number="362"><bold>Tassevā</bold>ti arūpāvacarajjhānassa. Etaṃ pana savipākaṃ arūpāvacarajjhānaṃ samecca sambhuyya paccayehi katattā <bold>saṅkhataṃ. Pakappita</bold>nti paccayavasena savihitaṃ. <bold>Āyūhita</bold>nti sampiṇḍitaṃ. <bold>Karontena karīyatī</bold>ti paṭipajjanakena paṭipajjīyati saṅkharīyati. Nibbānaṃ viya na niccaṃ na sassataṃ. Atha kho khaṇe khaṇe bhijjanasabhāvatāya <bold>tāvakālikaṃ</bold>. Tato eva cavanādisabhāvanti sabbametaṃ rūpāvacaradhammesu ādīnavavibhāvanaṃ. <bold>Dukkhe patiṭṭhita</bold>nti saṅkhāradukkhe patiṭṭhitaṃ. <bold>Atāṇa</bold>nti cavanasabhāvāditāya tāṇarahitaṃ. <bold>Aleṇa</bold>nti tato arakkhattā līyanaṭṭhānarahitaṃ. <bold>Asaraṇa</bold>nti appaṭisaraṇaṃ. <bold>Asaraṇībhūta</bold>nti sabbakālampi appaṭisaraṇaṃ.</paragraph>
<paragraph line="138">Samattapattavise khandhādīsu gahite duttikicchā siyāti, <bold>‘‘khandhaṃ vā sīsaṃ vā gahetuṃ adatvā’’</bold>ti vuttaṃ. <bold>Evamevā</bold>ti etthāyaṃ upamāsaṃsandanā – cheko bhisakko viya sammāsambuddho. Visavikāro viya kilesadukkhānubandho, bhisakkassa visaṃ ṭhānato cāvetvā upari āropanaṃ viya bhagavato desanānubhāvena kulaputtassa kāmabhave nikantiṃ pariyādāya arūpajjhāne bhavanaṃ. Bhisakkassa visaṃ otāretvā pathaviyaṃ pātanaṃ viya kulaputtassa orambhāgiyakilesadukkhāpanayanaṃ.</paragraph>
<paragraph line="139"><bold>Asampattassā</bold>ti arūpāvacarajjhānaṃ anadhigatassa. <bold>Appaṭiladdhassevā</bold>ti tassa vevacanaṃ. <bold>Sabbameta</bold>nti <pageBreak edition="V" number="2.0183" />‘‘aniccaṃ adhuva’’ntiādinā vitthārato vuttaṃ sabbametaṃ <bold>ādīnavaṃ. Ekapadeneva ‘‘saṅkhatameta’’nti kathesi</bold>saṅkhatapadeneva tassa atthassa anavasesato pariyādinnattā.</paragraph>
<paragraph line="140"><bold>Nāyūhatī</bold>ti bhavakāraṇacetanāvasena byāpāraṃ na samūheti na sampiṇḍeti. Tenāha – <bold>‘‘na rāsiṃ karotī’’</bold>ti. Abhisaṅkharaṇaṃ nāma cetanābyāpāroti āha – <bold>‘‘na abhisañcetayatī’’</bold>ti. Taṃ pana phaluppādanasamatthatāya phalena kappananti āha <bold>‘‘na kappetī’’</bold>ti. Sace abhisaṅkhāracetanā uḷārā, phalamahattasaṅkhātāya vuḍḍhiyā hoti, anuḷārā ca avuḍḍhiyāti āha – <bold>‘‘vuḍḍhiyā vā parihāniyā vā’’</bold>ti. <bold>Buddhavisaye ṭhatvā</bold>ti bhagavā <pageBreak edition="M" number="2.0401" />attano buddhasubuddhatāya sīhasamānavuttitāya ca desanaṃ ukkaṃsato sāvakehi pattabbaṃ visesaṃ anavasesento tathā vadati, na sāvakavisayaṃ atikkamitvā attano buddhavisayameva desento. Tenāha – <bold>‘‘arahattanikūṭaṃ gaṇhī’’</bold>ti. Yadi kulaputto attano…pe… paṭivijjhi, atha kasmā bhagavā desanāya arahattanikūṭaṃ gaṇhīti āha <bold>‘‘yathā nāmā’’</bold>tiādi.</paragraph>
<paragraph line="141"><bold>Ito pubbe</bold>ti ito anāgāmiphalādhigamato uttari upari. <bold>Assā</bold>ti kulaputtassa. <bold>Kathentassa</bold>bhagavato dhamme <bold>neva kaṅkhā na vimati</bold>paṭhamamaggeneva kaṅkhāya samucchinnattā. <bold>Ekaccesu ṭhānesū</bold>ti tathā vineyyaṭhānesu. Tathā hi ayampi kulaputto anāgāmiphalaṃ patvā bhagavantaṃ sañjāni. Tena vuttaṃ <bold>‘‘yato anenā’’</bold>tiādi.</paragraph>
<paragraph line="142" number="363"><bold>Anajjhositā</bold>ti anajjhosanīyāti ayamatthoti āha – <bold>‘‘gilitvā pariniṭṭhāpetvā gahetuṃ na yuttā’’</bold>ti.</paragraph>
<paragraph line="143" number="364">Rāgova anusayo <bold>rāgānusayo,</bold>so ca paccayasamavāye uppajjanārahoti vattabbataṃ labhatīti vuttaṃ – <bold>‘‘sukhavedanaṃ ārabbha rāgānusayo uppajjeyyā’’</bold>ti. Na pana tassa uppādanaṃ atthi khaṇattayasamāyogāsambhavato. Esa nayo sesesupi. <bold>Itara</bold>nti adukkhamasukhavedanaṃ. <bold>Visaṃyutto</bold>ti kenaci saññojanena asaṃyuttatāya eva niyatavippayutto. Kāyassa koṭi paramo anto etassāti <bold>kāyakoṭikaṃ. Dutiyapade</bold>ti ‘‘jīvitapariyantika’’nti imasmiṃ pade. <bold>Visevanassā</bold>ti upādānassa. <bold>Sītībhavissantī</bold>ti padassa ‘‘nirujjhissantī’’ti attho vutto, kathaṃ pana vedayitānaṃ dvādasasu āyatanesu nirujjhanaṃ sītibhāvappattīti codanaṃ sandhāyāha – <bold>‘‘kilesā hī’’</bold>tiādi. <bold>Samudayapañhenā</bold>ti mahāsatipaṭṭhāne (dī. ni. 2.400; ma. ni. 1.133) samudayasaccanirodhapañhena. Nanu sabbaso kilesapariḷāhavigame sītibhāvo <pageBreak edition="V" number="2.0184" />nāma vedanānirodhamattena adhippeto; tena idha vedayitāni vuttāni, na kilesāti vedayitānaṃ accantanirodhasaṅkhāto sītibhāvopi kilesasamucchedenevāti āha <bold>‘‘vedayitānipī’’</bold>tiādi.</paragraph>
<paragraph line="144" number="365"><bold>Idaṃ</bold><pageBreak edition="M" number="2.0402" /><bold>opammasaṃsandana</bold>nti ettha saññojanā dīpasikhā viya, adhiṭṭhānakapallikā viya vedanāya nissayabhūtā cattāro khandhā, telaṃ viya kilesā, vaṭṭi viya kammavaṭṭaṃ, upaharaṇakapuriso viya vaṭṭagāmī puthujjano, tassa sīsacchedakapuriso viya arahattamaggo santānassa samucchedakaraṇato, anāhārāya dīpasikhāya nibbāyanaṃ viya kammakilesānaṃ anantarapaccayato anāhārāya vedanāya anupādisesavasena nibbāyanaṃ.</paragraph>
<paragraph line="145"><bold>Ādimhi samādhivipassanāpaññāhī</bold>ti pubbabhāgapaṭipadābhūtā tayā paguṇasamādhito arahattassa padaṭṭhānabhūtavipassanāpaññāto ca. <bold>Uttaritarā</bold>ti visiṭṭhatarā. <bold>Evaṃ samannāgato</bold>ti ettha <bold>evaṃ</bold>-saddo idaṃsaddatthavacanoti āha – <bold>‘‘iminā uttamena arahattaphalapaññādhiṭṭhānenā’’</bold>ti. Sabbaṃ vaṭṭadukkhaṃ khepetīti <bold>sabbadukkhakkhayo,</bold>aggamaggo, taṃpariyāpannatāya tattha ñāṇanti āha – <bold>‘‘sabbadukkhakkhaye ñāṇaṃ nāma arahattamagge ñāṇa’’</bold>nti. <bold>Arahattaphale ñāṇaṃ adhippetaṃ</bold>vuttanayena sabbadukkhakkhaye sante tannimittaṃ vā uppannañāṇanti katvā. <bold>Tassā</bold>ti, ‘‘evaṃ samannāgato bhikkhu iminā paramena paññādhiṭṭhānena samannāgato hotī’’ti vuttabhikkhuno.</paragraph>
<paragraph line="146" number="366"><bold>Hī</bold>ti yasmā. <bold>Vimuttī</bold>ti arahattaphalavimutti, tasmā sabbadukkhakkhaye ñāṇanti arahattaphalañāṇaṃ adhippetaṃ. <bold>Saccanti paramatthasaccaṃ nibbānaṃ,</bold>na maggasaccaṃ. Kāmaṃ arahattaphalavimutti paṭipakkhehi akopanīyatāya akuppā, ‘‘sacce ṭhitā’’ti pana vacanato, <bold>‘‘akuppārammaṇakaraṇena akuppāti vuttā’’</bold>ti āha. <bold>Vitatha</bold>nti naṭṭhaṃ, jarāya maraṇena ca vipariṇāmetabbatāya yādisaṃ uppādāvatthāya jātaṃ, tato aññādisanti attho. Tathā hi taṃ jarāmaraṇehi parimusitabbarūpatāya ‘‘musā’’ti vuttaṃ. Tenāha – <bold>‘‘mosadhammanti nassanasabhāva’’</bold>nti. <bold>Taṃ avitatha</bold>nti taṃ vuttanayena avitathaṃ nāma, <bold>taṃ sabhāvo</bold>sabbakālaṃ teneva labbhanato. <bold>Samathavipassanāvasena vacīsaccato</bold>ti samathavipassanāvasena yaṃ visuddhimattaṃ vacīsaccaṃ, tato. <bold>Dukkhasaccasamudayasaccehi</bold>tacchavipallāsabhūtasabhāvehi. Iti nesaṃ yathāsakaṃ sabhāvena avitathabhāve amosadhammatāya tehipi avitathabhāvā paramatthasaccaṃ nibbānameva <bold>uttaritaraṃ. Tasmā</bold>ti nibbānasseva uttaritarabhāvato.</paragraph>
<paragraph line="147" number="367">Upadhīyati <pageBreak edition="V" number="2.0185" /><pageBreak edition="M" number="2.0403" />ettha dukkhanti <bold>upadhī,</bold>khandhā kāmaguṇā ca. Upadahanti dukkhanti <bold>upadhī,</bold>kilesābhisaṅkhārā. <bold>Paripūrā gahitā parāmaṭṭhā</bold>ti pariyattabhāvena taṇhāya gahitā diṭṭhiyā parāmaṭṭhā. <bold>Samathavipassanāvasena kilesapariccāgato</bold>ti vikkhambhanavasena tadaṅgappahānavasena ca kilesānaṃ pariccajanato. <bold>Uttaritaro</bold>visiṭṭhatarassa pahānappakārassa abhāvato.</paragraph>
<paragraph line="148" number="368"><bold>Āghātakaraṇavasenā</bold>ti cetasikāghātassa uppajjanavasena. <bold>Byāpajjanavasenā</bold>ti cittassa vipattibhāvavasena. <bold>Sampadussanavasenā</bold>ti sabbaso dussanavasena. <bold>Tīhi</bold>padehi yadi arahattamaggena kilesānaṃ pariccāgo cāgādhiṭṭhānaṃ, arahattamaggeneva nesaṃ vūpasamo upasamādhiṭṭhānaṃ hotīti dasseti. Ettha visesena pariccāgo sampajahanaṃ anuppattidhammatāpādanaṃ cāgo, tathā pana pariccāgena yo so nesaṃ tadā vūpasantatāya abhāvo, ayaṃ upasamoti ayametesaṃ viseso.</paragraph>
<paragraph line="149" number="369"><bold>Maññita</bold>nti maññanā, ‘‘etaṃ mamā’’tiādinā kappanāti attho. Avijjāvibandhanataṇhāgāhādīnaṃ sādhāraṇabhāvato <bold>ayamaha</bold>nti ettha <bold>aha</bold>nti diṭṭhimaññanādassanaṃ, sā pana diṭṭhi mānamaññanāya attaniyagāhavasena hotīti sveva ‘‘aya’’nti iminā gahitoti āha – <bold>‘‘ayamahanti ekaṃ taṇhāmaññitameva vaṭṭatī’’</bold>ti. <bold>Ābādhaṭṭhenā</bold>ti paṭipīḷanaṭṭhena. Maññanāvasena hi sattānaṃ tathā hoti. <bold>Antodosaṭṭhenā</bold>ti abbhantaraduṭṭhabhāvena. Maññanādūsitattā hi sattānaṃ attabhāvo dukkhatāmūlāyatto, kilesāsucipaggharaṇato uppādanirodhabhaṅgehi uddhamuddhaṃ pakkapabhinno hotīti phalūpacārena ‘‘maññitaṃ gaṇḍo’’ti vutto. <bold>Anupaviṭṭhaṭṭhenā</bold>ti anupavisitvā hadayamāhacca adhiṭṭhānena. Maññitañhi pīḷājananato antotudanato duruddharaṇato sallaṃ. <bold>Khīṇāsavamuni</bold>sabbaso kilesānaṃ santattā, tato eva pariḷāhānaṃ parinibbutattā vūpasantattā <bold>santo</bold>upasanto <bold>nibbutoti vuccati. Yattha ṭhita</bold>nti yasmiṃ asekkhabhūmiyaṃ ṭhitaṃ. Yadi bhagavā attano desanāñāṇānurūpaṃ desanaṃ pavattāpeyya, mahāpathaviṃ pattharantassa viya, ākāsaṃ pasārentassa viya, anantāparimeyyalokadhātuyo paṭicca tesaṃ ṭhitākāraṃ <pageBreak edition="M" number="2.0404" />anuppūraṃ vicinantassa viya desanā pariyosānaṃ na gaccheyya. Yasmā panassa vineyyajjhāsayānurūpameva desanā pavatti, na tato paraṃ aṇumattampi vaḍḍhati. Tasmā vuttaṃ – <bold>‘‘sabbāpi dhammadesanā saṃkhittāva, vitthāradesanā nāma natthī’’</bold>ti. Nanu sattapakaraṇadesanā vitthārakathāti? Na sāpi vitthārakathāti āha – <bold>‘‘samantapaṭṭhānakathāpi saṃkhittāyevā’’</bold>ti. Sannipatitadevaparisāya ajjhāsayānurūpameva hi tassāpi pavatti, na satthudesanāñāṇānurūpanti. <bold>Yathānusandhiṃ</bold><pageBreak edition="V" number="2.0186" /><bold>pāpesi</bold>yathāuddiṭṭhe anupubbena anavasesato vibhajanavasena desanāya niṭṭhāpitattā. <bold>Vipañcitaññū…pe… kathesi</bold>nātisaṅkhepavitthāravasena desitattā.</paragraph>
<paragraph line="150" number="370"><bold>Aṭṭhannaṃ parikkhārāna</bold>nti nayidamanavasesapariyādānaṃ, lakkhaṇavacanaṃ panetaṃ, aññatarassāti vacanaseso. Tathā hi, ‘‘mayhaṃ iddhimayaparikkhāralābhāya paccayo hotū’’ti patthanaṃ paṭṭhapetvā pattacīvaraṃ, pattaṃ, cīvarameva vā dinne carimabhave iddhimayaparikkhāro nibbattatīti vadanti. <bold>Adinnattā</bold>ti kecivādo, tenāha <bold>‘‘kulaputto’’</bold>tiādi. <bold>Okāsābhāvato</bold>ti upasampadālakkhaṇassa asambhavato. Tenāha – <bold>‘‘kulaputtassa āyuparikkhīṇa’’</bold>nti. <bold>Udakatittha…pe… āraddho</bold>paramappicchabhāvato.</paragraph>
<paragraph line="151"><bold>Vibbhantā</bold>ti bhantacittā. <bold>Siṅgena vijjhitvā ghātesi</bold>purimajātibaddhāghātatāyāti vadanti.</paragraph>
<paragraph line="152"><bold>Mānusaṃ yoga</bold>nti manussattabhāvaṃ. Attabhāvo hi yujjati kammakilesehīti ‘‘yogo’’ti vuccati. <bold>Upaccagu</bold>nti upagacchiṃsu. <bold>Upako</bold>tiādi tesaṃ nāmāni.</paragraph>
<paragraph line="153"><bold>Gandhakaṭṭhehī</bold>ti candanāgarusaḷaladevadāruādīhi gandhadārūhi. Sesaṃ suviññeyyameva.</paragraph>
<centered line="154">Dhātuvibhaṅgasuttavaṇṇanāya līnatthappakāsanā samattā.</centered>
<subhead line="155">11. Saccavibhaṅgasuttavaṇṇanā</subhead>
<paragraph line="156" number="371"><bold>Ācikkhanā</bold>ti <pageBreak edition="M" number="2.0405" /><pageBreak edition="V" number="2.0187" />– ‘‘idaṃ dukkhaṃ ariyasaccaṃ, ayaṃ dukkhanirodhagāminī paṭipadā ariyasacca’’nti ādito kathanaṃ. <bold>Desanā</bold>ti tasseva atthassa atisajjanaṃ pabodhanaṃ. <bold>Paññāpanā</bold>ti pakārehi ñāpanā, sā pana yasmā itthamidanti veneyyānaṃ paccakkhato dassanā, tesaṃ vā santāne patiṭṭhāpanā hoti, tasmā āha – <bold>‘‘dukkhasaccādīnaṃ ṭhapanā’’</bold>ti. <bold>Paṭṭhapanā</bold>ti patiṭṭhāpanā. Yasmā paṭṭhapiyamānasabhāvā desanā bhājanaṃ upagacchantī viya hoti, tasmā vuttaṃ – ‘‘paññāpanā’’ti, jānāpanāti attho. <bold>Vivaṭakaraṇā</bold>ti desiyamānassa atthassa vivaṭabhāvakaraṇaṃ. <bold>Vibhāgakiriyā</bold>ti yathāvuttassa atthavibhāgassa vitthārakaraṇaṃ. <bold>Pākaṭabhāvakaraṇa</bold>nti agambhīrabhāvāpādanaṃ. Aparo nayo – catusaccasaññitassa atthassa paccekaṃ sarūpato dassanavasena idanti ādito sikkhāpanaṃ kathanaṃ <bold>ācikkhanā,</bold>evaṃ parasantāne pabodhanavasena pavattāpanā <bold>desanā,</bold>evaṃ vineyyānaṃ cittaparitosajananena tesaṃ buddhiparipācanaṃ <bold>‘‘paññāpanā’’</bold>ti vuccati. Evaṃ paññāpentī ca sā desiyamānaṃ atthaṃ veneyyasantāne pakārato ṭhapeti patiṭṭhapetīti <bold>‘‘paṭṭhapanā’’</bold>ti vuccati. Pakārato ṭhapentī pana saṃkhittassa vitthārato paṭivuttassa punābhidhānato <bold>‘‘vivaraṇā’’</bold>ti, tassevatthassa vibhāgakaraṇato <bold>‘‘vibhajanā’’</bold>ti, vuttassa vitthārenābhidhānato vibhattassa hetudāharaṇadassanato, <bold>‘‘uttānīkamma’’</bold>nti vuccati. Tenāha – <bold>‘‘pākaṭabhāvakaraṇa’’</bold>nti, hetūpamāvasenatthassa pākaṭabhāvakaraṇatoti attho.</paragraph>
<paragraph line="157"><bold>Anuggāhakā</bold>ti anuggaṇhanakāmā. Svāyamanuggaho saṅgahavatthuvasena pākaṭo hotīti āha <bold>‘‘āmisasaṅgahenā’’</bold>tiādi. Janetā janettīti āha <bold>‘‘janikā mātā’’</bold>ti. Vuddhiṃ parisaṃ āpādetīti <bold>āpādetā</bold>. Tenāha <bold>‘‘posetā’’</bold>ti. Idāni dvinnaṃ mahātherānaṃ yathākkamaṃ sabrahmacārīnaṃ bhagavatā vuttehi janikaposikamātuṭṭhāniyehi saṅgāhakataṃ vitthārato dassetuṃ, <bold>‘‘janikamātā hī’’</bold>tiādi vuttaṃ. Paratoghosena vināpi uparimaggādhigamo hotīti <bold>‘‘paccattapurisakārenā’’</bold>ti vuttaṃ. Paṭhamamaggo eva hi sāvakānaṃ ekantato ghosāpekkhoti. <bold>Pattesupī</bold>ti <bold>pi</bold>-saddena pageva appattesūti dasseti. Bhavassa <pageBreak edition="M" number="2.0406" />appamattakatā nāma ittarakālatāyāti āha <bold>‘‘accharāsaṅghātamattampī’’</bold>ti. <bold>Janetā</bold>ti janako, thero pana ariyāya janayitā. <bold>Āpādetā</bold>ti vaḍḍhetā paribrūhetā. Purimasmiṃ saccadvaye sammasanaggahaṇaṃ lokiyattā tassa, itarasmiṃ tassa aggahaṇaṃ lokuttarattā.</paragraph>
<paragraph line="158">Kāmehi <pageBreak edition="V" number="2.0188" />nikkhanto saṅkappo <bold>nekkhammasaṅkappo</bold>. Svāyamassa tato nikkhamanattho tesaṃ paṭipakkhabhāvato tehi visaṃsaggato virajjanato samucchindanato sabbaso vivittabhāvato ca hotīti dassetuṃ, <bold>‘‘kāmapaccanīkaṭṭhenā’’</bold>tiādi vuttaṃ. Tattha <bold>kāmapadaghāta</bold>nti yathā kāmo padaṃ patiṭṭhaṃ na labhati, evaṃ hananaṃ, kāmasamucchedanti attho. Kāmehi sabbaso vivittattā kāmavivitto, ariyamaggo, tassa anto, ariyaphalaṃ, tasmiṃ <bold>kāmavivittante. Eseva nayo</bold>ti iminā ‘‘byāpādapaccanīkaṭṭhenā’’tiādiyojanaṃ atidisati. Sabbe cete nekkhammasaṅkappādayo nānācittesu labbhantīti yojanā. Yadi ekacitte labbhanti, kathaṃ tividhamicchāsaṅkappānaṃ samugghātoti āha <bold>‘‘tatra hī’’</bold>tiādi. <bold>Na nānā labbhatī</bold>ti iminā tividhakiccakāritaṃ sammāsaṅkappassa dasseti. Kiccavasena hi tassa nāmassa lābho. Sammāvācādīnampi maggakkhaṇe ekacitte labbhamānānampi catukiccakāritāya catubbidhanāmāditā veditabbā. Sesaṃ suviññeyyameva.</paragraph>
<centered line="159">Saccavibhaṅgasuttavaṇṇanāya līnatthappakāsanā samattā.</centered>
<subhead line="160">12. Dakkhiṇāvibhaṅgasuttavaṇṇanā</subhead>
<paragraph line="161" number="376"><bold>Mahāpajāpatigotamī</bold>ti <pageBreak edition="V" number="2.0189" />ettha <bold>gotamī</bold>ti tassa gotamagottato āgataṃ nāmaṃ, mahāpajāpati pana guṇato. Taṃ vivarituṃ, <bold>‘‘nāmakaraṇadivase panassā’’</bold>tiādi vuttaṃ. Mahatiṃ uḷāraṃ pajaṃ jananaposanehi parirakkhatīti <bold>mahāpajāpati</bold>. Paribhogavasena na haññatīti <bold>ahataṃ. Sippikāna</bold>nti tantavāyānaṃ. <bold>Vāyanaṭṭhāna</bold>nti vīnaṭṭhānaṃ. <bold>Tāni maṃ na tosenti</bold>kāyikassa puññassa abhāvato. Tenāha – <bold>‘‘sahatthā katameva</bold><pageBreak edition="M" number="2.0407" /><bold>maṃ tosetī’’</bold>ti. <bold>Pisitvā</bold>nibbattanaṃ katvā. <bold>Pothetvā</bold>ti sukhumabhāvāpādanatthaṃ dhanukena netvā. <bold>Kālānukālañca dhātigaṇaparivutā gantvā vemakoṭiṃ aggahesi</bold>ekadivasanti adhippāyo. Evañhi ‘‘ekadivasaṃ pana…pe… akāsī’’ti purimavacanena taṃ na virujjheyya.</paragraph>
<paragraph line="162"><bold>Cha cetanā</bold>ti chabbidhā cetanā. Na hi tā chayeva cetanāti. <bold>Saṅghe gotami dehi…pe… saṅgho cā</bold>ti idameva suttapadaṃ. <bold>Saṅghe gotami dehī</bold>ti saṅghassa dānāya niyojesi, tasmā saṅghova dakkhiṇeyyataroti ayamevettha attho. <bold>Yadi eva</bold>ntiādinā tattha byabhicāraṃ dasseti. <bold>Rājamahāmattādayo</bold>tiādinā tattha byatirekato nidassanaṃ āha. <bold>Mahantatarā bhaveyyu</bold>nti ānubhāvādinā mahantatarā bhaveyyuṃ, na ca taṃ atthīti. <bold>Tasmā</bold>ti yasmā guṇavisiṭṭhahetukaṃ dakkhiṇeyyataṃ anapekkhitvā attano dīyamānassa dāpanaṃ labhati, tasmā. <bold>Mā evaṃ gaṇhā</bold>ti sammāsambuddhato saṅghova dakkhiṇeyyo’’ti mā gaṇha.</paragraph>
<paragraph line="163">Tattha nicchayasādhakaṃ suttapadaṃ dassento, <bold>‘‘nayimasmiṃ loke…pe… vipulaphalesina’’</bold>nti āha. Svāyamattho ratanasutte (khu. pā. 6.3; su. ni. 226), ‘‘yaṃ kiñci vitta’’nti gāthāya, aggapasādasuttādīhi (itivu. 90) ca vibhāvetabboti. Tenāha – <bold>‘‘satthārā uttaritaro dakkhiṇeyyo nāma natthī’’</bold>ti.</paragraph>
<paragraph line="164">Gotamiyā antimabhavikatāya dānassa dīgharattaṃ hitāya sukhāya anuppādanato na taṃ garutaraṃ saṅghassa pādāpane kāraṇanti āha – <bold>‘‘pacchimāya janatāyā’’</bold>tiādi. <bold>Vacanatopī</bold>ti tassa vatthayugassa satthu eva paṭiggahaṇāya vacanatopi. Tenāha <bold>‘‘na hī’’</bold>tiādi.</paragraph>
<paragraph line="165"><bold>Satthā</bold><pageBreak edition="V" number="2.0190" /><bold>saṅghapariyāpannova</bold>īdise ṭhāne aggaphalaṭṭhatāya aṭṭha-ariyapuggalabhāvato, sace panassa na sayaṃ saṅghapariyāpannatā, kathaṃ saṅghe pūjite satthā pūjito nāma siyāti adhippāyo. <bold>Tīṇi</bold>saraṇagamanāni tayo eva aggapasādāti vakkhatīti adhippāyo. Abhidheyyānurūpāni hi liṅgavacanāni. <bold>Na ruhati</bold>ayāthāvapaṭipattibhāvato, na gihivesaggahaṇādinā gihibhāvassa paṭikkhipitattā. <bold>Na vattabbametaṃ ‘‘satthā saṅghapariyāpanno’’</bold>ti satthubhāvato. Sāvakasamūho hi saṅgho <pageBreak edition="M" number="2.0408" />. Saṅghagaṇe hi satthā uttaritaro anaññasādhāraṇaguṇehi samannāgatabhāvato mūlaratanabhāvato ca.</paragraph>
<paragraph line="166" number="377">Sampatijātassa mahāsattassa sattapadavītihāragamanaṃ dhammatāvasena jātaṃ, paraṃ tadaññadaharasadisī paṭipattīti āha – <bold>‘‘hatthapādakiccaṃ asādhentesū’’</bold>ti.</paragraph>
<paragraph line="167" number="378"><bold>Paccūpakāraṃ na sukaraṃ vadāmi</bold>anucchavikakiriyāya kātuṃ asakkuṇeyyattā. Abhivādenti etenāti <bold>abhivādanaṃ</bold>. Vandamānehi antevāsikehi ācariyaṃ ‘‘sukhī hotū’’tiādinā abhivādenti nāma. Tena vuttaṃ <bold>‘‘abhivādana’’</bold>nti. <bold>Tadabhimukho…pe… vanditvā nipajjati,</bold>seyyathāpi āyasmā sāriputto. Kālānukālaṃ upaṭṭhānaṃ bījayanapādasambāhanādi <bold>anucchavikakammassa karaṇaṃ</bold>nāma. <bold>Anucchavikaṃ kiriyaṃ kātuṃ na sakkotiyeva,</bold>yasmā ācariyena katassa dhammānuggahassa antevāsinā kariyamāno āmisānuggaho saṅkhampi kalampi kalabhāgampi na upetiyevāti. Tena vuttaṃ <bold>‘‘na suppatikāraṃ vadāmī’’</bold>ti.</paragraph>
<paragraph line="168" number="379"><bold>Pāṭipuggalikaṃ dakkhiṇaṃ ārabbha samuṭṭhitaṃ,</bold>‘‘taṃ me bhagavā paṭiggaṇhatū’’ti mahāpajāpatigotamiyā vacanaṃ nimittaṃ katvā desanāya uṭṭhitattā. Na kevalañca tassā eva vacanaṃ, atha kho <bold>ānandattheropi…pe… samādapesi,</bold>tasmā vibhāgato <bold>cuddasasu…pe… hotīti dassetuṃ, imaṃ desanaṃ ārabhi</bold>. Tattha patipaccekaṃ puggalaṃ dīyatīti <bold>pāṭipuggalikaṃ</bold>. Paṭhamasaddo yathā aggattho, evaṃ seṭṭhapariyāyopīti āha <bold>‘‘jeṭṭhakavasenapī’’</bold>ti. <bold>Aggā</bold>uttame khette pavattattā. <bold>Dutiyatatiyāpi paramadakkhiṇāyeva</bold>sabbaso sammāvikkhambhitarāgādikilesattā. Rāgādayo hi adakkhiṇeyyabhāvassa kāraṇaṃ. Tenevāha – ‘‘tiṇadosāni khettāni, rāgadosā ayaṃ pajā’’tiādi (dha. pa. 356). Yasmā pana savāsanaṃ sabbaso samucchinnakilesehi tato eva sabbaso appaṭihatañāṇacārehi anantāparimeyyaguṇagaṇādhārehi sammāsambuddhehi sadiso sadevake loke koci dakkhiṇeyyo natthi. Tasmā <bold>‘‘paramadakkhiṇāyevā’’</bold>ti sāsaṅkaṃ vadati. Yasmā pañcābhiñño aṭṭhasamāpattilābhī eva <pageBreak edition="M" number="2.0409" />hoti lokiyābhiññānaṃ aṭṭhasamāpattiadhiṭṭhānattā, tasmā <bold>‘‘lokiyapañcābhiññe’’</bold>icceva vuttaṃ, na ‘‘aṭṭhasamāpattilābhimhī’’ti tāya avuttasiddhattā. <bold>Gosīladhātuko</bold>ti <pageBreak edition="V" number="2.0191" />gosīlasabhāvo, sīlavatā sadisasīloti attho. Tenāha <bold>‘‘asaṭho’’</bold>tiādi. Tena na alajjidhātuko pakatisiddho idha puthujjanasīlavāti adhippetoti dasseti.</paragraph>
<paragraph line="169"><bold>Paricchindanto</bold>ti ettakoti paccekappamāṇato tato eva aññamaññaṃ asaṅkaratova paricchindanto. Kathaṃ pana asaṅkhyeyyabhāvena vuccamāno vipāko paricchinno hoti? Sopi tassa paricchedo eva itarehi asaṃkiṇṇabhāvadīpanato, etadatthameva pubbe asaṅkaraggahaṇaṃ kataṃ. <bold>Guṇavasenā</bold>ti lakkhaṇasampannādiguṇavasena. <bold>Upakāravasenā</bold>ti bhogarakkhādiupakāravasena. <bold>Yaṃ posanatthaṃ dinnaṃ, idaṃ na gahitaṃ</bold>dānalakkhaṇāyogato. Anuggahapūjanicchāvasena hi attano deyyavatthupariccāgo dānaṃ bhayarāgaladdhukāmakulādivasena sāvajjābhāvato. <bold>Tampi na gahitaṃ</bold>ayāvadatthatāaparipuṇṇabhāvena yathādhippetaphaladānāsamatthabhāvato. <bold>Sampattassā</bold>ti santikāgatassa. Tena sampattipayojane anapekkhataṃ dasseti. <bold>Phalaṃ paṭikaṅkhitvā</bold>ti ‘‘idaṃ me dānamayaṃ puññaṃ āyatiṃ sukhahitabhāvāya hotū’’tiādinā phalaṃ paccāsīsitvā. Tenassa phaladāne namiyataṃ dasseti, <bold>yāvadattha</bold>nti iminā paripuṇṇaphalataṃ. <bold>Sataguṇā</bold>ti ettha <bold>guṇa</bold>saddo na ‘‘guṇena nāmaṃ uddhareyya’’ntiādīsu (dha. sa. aṭṭha. 1313; udā. aṭṭha. 53; paṭi. ma. aṭṭha. 1.1.76; netti. aṭṭha. 4.38) viya sampattiattho, ‘‘taddiguṇa’’ntiādīsu viya na vaḍḍhanattho, ‘‘pañca kāmaguṇā loke, manochaṭṭhā paveditā’’tiādīsu (su. ni. 173) viya na koṭṭhāsattho, ‘‘antaṃ antaguṇa’’ntiādīsu (dī. ni. 2.377; ma. ni. 1.110; khu. pā. 3) viya na antabhāgattho, atha kho ānisaṃsatthoti dassento, <bold>‘‘satānisaṃsā’’</bold>ti āha, te ānisaṃse sarūpato dassetuṃ, <bold>‘‘āyusata’’</bold>ntiādi vuttaṃ. <bold>Sataguṇā</bold>ti vā satavaḍḍhikāti evamettha attho daṭṭhabbo. <bold>Nipparitasaṃ karotī</bold>ti āyuādīnaṃ ānisaṃsānaṃ aparittāsaṃ karoti. Atha vā <bold>nipparitasaṃ karotī</bold>ti āyuādinimittaṃ aparittāsaṃ karoti. Atha vā <bold>nipparitasaṃ karotī</bold>ti āyuādīni tato <pageBreak edition="M" number="2.0410" />uttarimpi āhārādihetu aparittāsaṃ karoti. Attabhāvavinimuttasañcaraṇassa abhāvā, <bold>‘‘bhavasatepi vutte ayamevattho’’</bold>ti vuttaṃ. <bold>Sabbatthā</bold>ti, ‘‘puthujjanadussīle’’tiādīsu sabbavāresu. <bold>Nayo netabbo</bold>ti, ‘‘āyusahassaṃ vaṇṇasahassa’’ntiādiko nayo.</paragraph>
<paragraph line="170">Sāsanāvataraṇaṃ nāma yāvadeva vaṭṭadukkhanittharaṇatthaṃ, tañca maggapaṭivedhanaṃ, tasmā nibbedhabhāgiyasaraṇagamanaṃ sikkhāpadasamādānaṃ pabbajjā upasampadā sīlaparipūraṇaṃ adhicittasikkhānuyogo vipassanābhāvanāti sabbāpesā sotāpattiphalasacchikiriyāya paṭipatti eva hotīti āha – <bold>‘‘tisaraṇaṃ gato upāsakopī’’</bold>tiādi. Tattha yathā nibbedhabhāgiyo samādhi tāva nāma paramparāya ariyamaggādhigamassa paccayabhāvato upanissayo; tathā nibbedhabhāgiyaṃ <pageBreak edition="V" number="2.0192" />sīlaparipūraṇaṃ upasampadā pabbajjā upāsakassa dasasu pañcasu sīlesu patiṭṭhānaṃ antamaso saraṇādigamanampi nibbedhabhāgiyaṃ ariyamaggādhigamassa upanissayo hotiyevāti, ‘‘sabbāpesā sotāpattiphalasacchikiriyāya paṭipattī’’ti vuttā. Tattha anaññasādhāraṇa-vijjācaraṇādi-asaṅkhyeyyaaparimeyya-guṇa-samudayapūrite bhagavati saddhamme ariyasaṅghe uḷāratarabahumānagāravataṃ gato. ‘‘Sammāsambuddho bhagavā, svākhāto dhammo, suppaṭipanno saṅgho’’ti tapparāyaṇatādiākārappatto ñāṇaparisodhito pasādo saraṇagamananti tena vatthugatena pasādena paribhāvite santāne kataṃ puññakkhettasampattiyā mahapphalaṃ mahānisaṃsameva hotīti āha – <bold>‘‘tasmiṃ dinnadānampi asaṅkhyeyyaṃ appameyya’’</bold>nti. Tayidaṃ saraṇaṃ vatthuttaye pasādabhāvena ajjhāsayasampattimattaṃ, tādisassa pana pañcasīlaṃ ajjhāsayasampattiupathambhito kāyavacīsaṃyamoti tattha dinnaṃ tato uttari mahapphalanti, dasasīlaṃ pana paripuṇṇuposathasīlaṃ, tattha dinnaṃ mahapphalanti, <bold>‘‘tato uttari mahapphala’’</bold>nti vuttaṃ. Sāmaṇerasīlādīnaṃ pana uttari visiṭṭhatarādibhāvato tattha tattha dinnassa visesamahapphalatā vuttā.</paragraph>
<paragraph line="171">Maggasamaṅgitā nāma maggacittakkhaṇaparicchinnā, tasmiñca khaṇe kathaṃ dātuṃ paṭiggahetuñca sambhavatīti codeti <bold>‘‘kiṃ pana maggasamaṅgissa sakkā dānaṃ dātu’’</bold>nti. Itaro tādise sati samayeti dassento, <bold>‘‘āma sakkā’’</bold>ti paṭijānitvā, <bold>‘‘āraddhavipassako’’</bold>tiādinā tamatthaṃ vivarati. <bold>Tasmiṃ khaṇe</bold>ti tasmiṃ pakkhipanakkhaṇe. Yadi aṭṭhamakassa sotāpannassa dinnadānaṃ <pageBreak edition="M" number="2.0411" />phalato asaṅkhyeyyameva, ko nesaṃ visesoti āha <bold>‘‘tatthā’’</bold>tiādi. Tena satipi asaṅkhyeyyabhāvasāmaññe atthi nesaṃ appabahubhāvo saṃvaṭṭaṭṭhāyī asaṅkhyeyyamahākappāsaṅkhyeyyānaṃ viyāti dasseti. Maggasamaṅgīnaṃ tena tena odhinā saṃkilesadhammānaṃ pahīyamānattā vodānadhammānaṃ vaḍḍhamānattā apariyositakiccattā aparipuṇṇaguṇatā, pariyositakiccattā phalasamaṅgīnaṃ paripuṇṇaguṇatāti taṃtaṃmaggaṭṭhehi phalaṭṭhānaṃ khettātisayatā veditabbā. Heṭṭhimaheṭṭhimehi pana maggaṭṭhehi uparimānaṃ maggaṭṭhānaṃ phalaṭṭhehi phalaṭṭhānaṃ uttaritaratā pākaṭā eva. Tathā hi uparimānaṃ dinnadānassa mahapphalatā vuttā.</paragraph>
<paragraph line="172" number="380">Kāmañcettha buddhappamukhe ubhatosaṅghe kevale ca bhikkhusaṅghe dānaṃ atthi eva, na pana buddhappamukhe bhikkhusaṅghe, taṃ pana buddhappamukhaubhatosaṅgheneva saṅgahitanti aviruddhaṃ. <bold>Na pāpuṇanti</bold>mahapphalabhāvena sadisatampi, kuto adhikataṃ.</paragraph>
<paragraph line="173">‘‘Tathāgate parinibbute ubhatosaṅghassa’’ icceva vuttattā – <bold>‘‘kiṃ panā’’</bold>tiādinā codeti <pageBreak edition="V" number="2.0193" />. Itaro parinibbute tathāgate taṃ uddissa gandhapupphādipariccāgo viya cīvarādipariccāgopi mahapphalo hotiyevāti katvā paṭipajjanavidhiṃ dassetuṃ, <bold>‘‘ubhatosaṅghassā’’</bold>tiādi vuttaṃ. ‘‘Ettakāyeva, bhikkhū uddisathā’’ti evaṃ paricchedassa akaraṇena upacārasīmāpariyāpannānaṃ khettapariyāpannānaṃ vasena <bold>aparicchinnakamahābhikkhusaṅghe</bold>.</paragraph>
<paragraph line="174"><bold>Gottaṃ</bold>vuccati sādhāraṇanāmaṃ, <bold>matta</bold>saddo luttaniddiṭṭho, tasmā samaṇāti gottamattaṃ anubhavanti dhārentīti <bold>gotrabhuno</bold>. Tenāha <bold>‘‘nāmamattasamaṇā’’</bold>ti. Diṭṭhisīlasāmaññena saṃhato samaṇagaṇo <bold>saṅgho,</bold>tasmā saṅgho dussīlo nāma natthi. <bold>Guṇasaṅkhāyā</bold>ti ānisaṃsagaṇanāya, mahapphalatāyāti attho. <bold>Kāsāva…pe… asaṅkhyeyyāti</bold>vuttā saṅghaṃ uddissa dinnattā. Yathā pana saṅghaṃ uddissa dānaṃ hoti, taṃ vidhiṃ dassetuṃ, <bold>‘‘saṅghagatā dakkhiṇā’’</bold>tiādi vuttaṃ. Tattha <bold>cittīkāra</bold>nti gāravaṃ.</paragraph>
<paragraph line="175"><bold>Saṅghato</bold>na puggalato. <bold>Aññathattaṃ āpajjatī</bold>ti ‘‘imassa mayā dinnaṃ saṅghassa dinnaṃ hotī’’ti evaṃ cittaṃ anuppādetvā, ‘‘saṅghassa dassāmī’’ti deyyadhammaṃ <pageBreak edition="M" number="2.0412" />paṭiyādetvā sāmaṇerassa nāma dātabbaṃ jātanti aññathattaṃ āpajjati; tasmā tassa dakkhiṇā saṅghagatā na hotiyeva puggalavasena cittassa pariṇāmitattā. <bold>Nibbematiko hutvā</bold>ti ‘‘kiṃ nu kho mayā imassa dinnaṃ hoti vā na vā’’ti vimatiṃ anuppādetvā, ‘‘yo panā’’tiādinā vuttākārena karoti.</paragraph>
<paragraph line="176"><bold>Tatthā</bold>tiādinā vuttassevatthassa pākaṭakaraṇatthaṃ vatthuṃ nidasseti, <bold>‘‘parasamuddavāsino’’</bold>tiādinā. <bold>Opuñjāpetvā</bold>paribhaṇḍaṃ kāretvā, haritagomayena upalimpitvāti attho. <bold>Kāsāvakaṇṭhasaṅghassā</bold>ti kāsāvakaṇṭhasamūhassa. <bold>Ko sodhetī</bold>ti mahapphalabhāvakaraṇena ko visodheti. Mahapphalabhāvāpattiyā hi dakkhiṇā visujjhati nāma. Tattha yesaṃ hatthe dinnaṃ, tesaṃ vasena paṭiggāhakato dakkhiṇāya visuddhattā, – ‘‘tadāpāhaṃ, ānanda, saṅghagataṃ dakkhiṇaṃ asaṅkhyeyyaṃ appameyyaṃ vadāmī’’ti (ma. ni. 3.380) ca vuttaṃ, tasmā kammavaseneva dakkhiṇāvisuddhiṃ pucchati. Itaro ariyasaṅghe dinnadakkhiṇāya nibbisiṭṭhaṃ katvā vuttattā matthakappattasseva ariyasaṅghassa vasena dakkhiṇāvisuddhiṃ dassento, <bold>‘‘sāriputta…pe… sodhentī’’</bold>ti vatvā puna, ‘‘ye keci arahanto sodhentī’’ti dassento, <bold>‘‘apicā’’</bold>tiādimāha. <bold>Therā ciraparinibbutā</bold>ti idaṃ ajjatanānampi ariyānaṃ sāvakataṃ dassentena maggasodhanavasena vuttanti daṭṭhabbaṃ, na uddissa puññakaraṇe sati akaraṇappattiyā. Evañhi ‘‘asītimahātherā sodhentī’’ti idaṃ suvuttaṃ hoti, na aññathā.</paragraph>
<paragraph line="177">‘‘Saṅghagatāya <pageBreak edition="V" number="2.0194" />dakkhiṇāyā’’ti kāmañcetaṃ sādhāraṇavacanaṃ, tathāpi tattha tattha puggalaviseso ñātabboti dassento, <bold>‘‘atthi buddhappamukho saṅgho’’</bold>tiādimāha. <bold>Na upanetabbo</bold>bhagavato kāle bhikkhūnaṃ abhiññāpaṭisambhidāguṇavasena ativiya uḷārabhāvato, etarahi tadabhāvato. <bold>Etarahi saṅgho…pe… na upanetabbo</bold>ti ettha nayānusārena attho vattabbo. <bold>Tena teneva samayenā</bold>ti tassa tassa kālassa sampattivipattimukhena paṭipattiyā uḷārataṃ anuḷāratañca ulliṅgeti. Yattha hi bhikkhū guṇehi sabbaso paripuṇṇā honti, tasmiṃ samaye saṅghagatā dakkhiṇā itarasmiṃ samaye dakkhiṇato mahapphalatarāti daṭṭhabbā. <bold>Saṅghe cittīkāraṃ kātuṃ sakkontassā</bold>ti suppaṭipannatādiṃ saṅghe āvajjitvā saṅghagatena <pageBreak edition="M" number="2.0413" />pasādena saṅghassa sammukhā viya tasmiṃ puggale ca gāravavasena dentassa puthujjanasamaṇe dinnaṃ mahapphalataraṃ saṅghato uddisitvā gahitattā, ‘‘saṅghassa demī’’tiyeva dinnattā ca.</paragraph>
<paragraph line="178"><bold>Eseva nayo</bold>ti iminā, ‘‘sotāpanne dinnaṃ mahapphalatara’’nti evamādiṃ atidisati. <bold>Ādi</bold>-saddena uddisitvā gahito sakadāgāmī, pāṭipuggaliko anāgāmīti evamādi saṅgahitaṃ. <bold>Mahapphalatarameva</bold>. Tenāha bhagavā – ‘‘na tvevāhaṃ, ānanda, kenaci pariyāyena saṅghagatāya dakkhiṇāya pāṭipuggalikaṃ dānaṃ mahapphalataraṃ vadāmī’’ti (ma. ni. 3.380). Yadi khīṇāsave dinnadānato saṅghato uddisitvā gahitadussīlepi dinnadānaṃ mahapphalaṃ, evaṃ sante – ‘‘sīlavato, mahārāja, dinnaṃ mahapphalaṃ, no tathā dussīle’’ti idaṃ kathanti āha – <bold>‘‘taṃ imaṃ nayaṃ gahāyā’’</bold>tiādi. Saṅghato uddisitvā gahaṇavidhiṃ pahāya dussīlasseva gahaṇavasena vuttaṃ. <bold>Imasmiṃ catukke daṭṭhabba</bold>nti imassa padassa vasena daṭṭhabbaṃ. Tattha hi ‘‘paṭiggāhakā honti dussīlā pāpadhammā’’ti āgataṃ.</paragraph>
<paragraph line="179" number="381"><bold>Visujjhatī</bold>ti na kilissati, mahājutikārī mahāvipphārā hotīti attho. <bold>Sucidhammo</bold>ti rāgādiasucividhamanena sucisabhāvo. <bold>Na pāpadhammo</bold>ti na nihīnasabhāvo pāpakiriyāya. Akusaladhammo hi ekantanihīno. Jūjako sīlavā kalyāṇadhammo na hoti. Tassa mahābodhisattassa attano puttadānaṃ dānapāramiyā matthakaṃ gaṇhantaṃ mahāpathavīkampanasamatthaṃ jātaṃ, svāyaṃ dānaguṇo vessantaramahāraññā kathetabboti.</paragraph>
<paragraph line="180"><bold>Uddharatī</bold>ti bahulaṃ katapāpakammavasena laddhavinipātato uddharati. Tasmā natthi mayhaṃ kiñci cittassa aññathattanti adhippāyo.</paragraph>
<paragraph line="181"><bold>Petadakkhiṇa</bold>nti <pageBreak edition="V" number="2.0195" />pete uddissa dātabbadakkhiṇaṃ. <bold>Pāpitakāleyevā</bold>ti, ‘‘idaṃ dānaṃ asukassa petassa hotū’’ti uddisanavasena patte pāpitakāleyeva. <bold>Assā</bold>ti petassa. <bold>Pāpuṇī</bold>ti phalasamāpattiyā vasena pāpuṇi. Ayañhi pete uddissa dāne dhammatā.</paragraph>
<paragraph line="182">Tadā <pageBreak edition="M" number="2.0414" />kosalarañño pariccāgavasena ativiya uḷārajjhāsayataṃ, buddhappamukhassa ca bhikkhusaṅghassa ukkaṃsagataguṇavisiṭṭhataṃ sandhāyāha, <bold>‘‘asadisadānaṃ kathetabba’’</bold>nti.</paragraph>
<paragraph line="183"><bold>Asārampi khetta</bold>nti sārahīnaṃ dukkhettaṃ. <bold>Samaye</bold>ti kasanārahe kāle. <bold>Paṃsuṃ apanetvā</bold>ti nissāraṃ paṃsuṃ nīharitvā. <bold>Sārabījānī</bold>ti sabhāvato abhisaṅkhārato ca sārabhūtāni bījāni. <bold>Patiṭṭhapetvā</bold>ti vapitvā. <bold>Eva</bold>nti yathā kassako attano payogasampattiyā asārepi khette phalaṃ adhigacchati. Evaṃ sīlavā attano payogasampattiyā dussīlassapi datvā phalaṃ mahantaṃ adhigacchati. <bold>Iminā upāyenā</bold>ti iminā paṭhamapade vuttanayena. <bold>Sabbapadesū</bold>ti sabbakoṭṭhāsesu <bold>visujjhanaṃ</bold>vuttaṃ, tatiyapade pana visujjhanaṃ paṭikkhittameva.</paragraph>
<paragraph line="184" number="382">Arahato dinnadānameva aggaṃ dānacetanāya kenaci upakkilesena anupakkiliṭṭhattā, paṭiggāhakassa aggadakkhiṇeyyattā. Tenāha – <bold>‘‘bhavālayassa bhavapatthanāya abhāvato’’</bold>ti, ‘‘ubhinnampī’’ti vacanaseso. <bold>Khīṇāsavo dānaphalaṃ na saddahatī</bold>ti idaṃ tassa appahīnakilesajanassa viya kammakammaphalānaṃ saddahanākārena pavatti natthīti katvā vuttaṃ, yato arahā ‘‘asaddho akataññū ca…pe… poriso’’ti (dha. pa. 97) thomīyati. Asaddahanaṃ anumānapakkhikaṃ, anumānañca saṃsayapubbakaṃ, nissandiddho ca kammakammaphalesu paccakkhabhāvaṃ gato. Tameva hi nicchitabhāvasiddhaṃ nissandiddhataṃ sandhāya – <bold>‘‘dānaphalaṃ saddahantā’’</bold>tiādi vuttaṃ. Yadi evaṃ tena katakammaṃ kammalakkhaṇappattaṃ hotīti āha <bold>‘‘khīṇāsavenā’’</bold>tiādi. Tenevāha – <bold>‘‘nicchandarāgattā’’</bold>ti, etañca lakkhaṇavacanaṃ, kenaci kilesena anupakkiliṭṭhattāti adhippāyo. <bold>Assā</bold>ti khīṇāsavassa dānaṃ.</paragraph>
<paragraph line="185"><bold>Kiṃ pana sammāsambuddhenā</bold>tiādinā dāyakato dakkhiṇāvisuddhi coditā, <bold>sāriputtattherenā</bold>tiādinā pana paṭiggāhakatoti vadanti; tadayuttaṃ, sāvakassa mahapphalabhāve saṃsayābhāvato, heṭṭhā nicchitattā ca, tasmā ubhayenapi dāyakato dakkhiṇāvisuddhi eva coditā. Sā hi idha sādhāraṇavasena nicchitattā saṃsayavatthu. Tenāha <pageBreak edition="M" number="2.0415" />– <bold>‘‘sammāsambuddhena…pe… vadantī’’</bold>ti. <bold>Sammāsambuddhaṃ hī</bold>tiādi yathāvuttaatthassa kāraṇavacanaṃ. <bold>Añño dānassa vipākaṃ jānituṃ <pageBreak edition="V" number="2.0196" />samattho nāma natthi</bold>sabbaso sattānaṃ kammavipākavibhāgajānanañāṇassa ananuññātattā. Tenāha bhagavā – ‘‘yasmā ca kho, bhikkhave, sattā na jānanti, dānasaṃvibhāgassa vipākaṃ yathāhaṃ jānāmi, tasmā adatvā bhuñjantī’’tiādi (itivu. 26). Etena ettha ñāṇavisodhanaṃ nāma kathitaṃ, na dakkhiṇāya visuddhi nāma dāyakato paṭiggāhakato ca vasena hotīti; sammāsambuddhena sāriputtattherassa dinnadānaṃ sabbaso upakkilesavisuddhiyā ñāṇassa ca ativiya uḷārattā mahānubhāvaṃ nāma siyā mahātejavantañca; na mahapphalaṃ tesaṃ santāne paripuṇṇaphalassa asambhavato. Yadi dinnadānaṃ paripuṇṇaphalaṃ na hoti ubhayavipākadānābhāvato, pavattivipākadāyī pana hotīti dassento, <bold>‘‘dānaṃ hī’’</bold>tiādimāha.</paragraph>
<paragraph line="186"><bold>Catūhī</bold>ti sahayoge karaṇavacanaṃ, catūhi sampadāhi sahagatā sahitaṃ katvāti attho. Imā catasso sampadā sabbasādhāraṇavasena vuttā, na yathādhigatapuggalavasena. Tenāha – <bold>‘‘deyyadhammassa dhammenā’’</bold>tiādi. <bold>Tasmiṃyeva attabhāve</bold>ti yasmiṃ attabhāve taṃ dānamayaṃ puññaṃ uppannaṃ, tasmiṃyeva attabhāve vipākaṃ deti, cetanāya mahantattā diṭṭhadhammavedanīyaṃ hutvā vipaccatīti attho. <bold>Pubbacetanādivasenā</bold>ti sanniṭṭhāpakajavanavīthito pubbāparavīthicetanāvasena, aññathā sanniṭṭhāpakavīthiyaṃyeva pubbacetanādivasenāti vattabbaṃ siyā. Sā hi cetanā diṭṭhadhammavedanīyabhūtā tasmiṃyeva attabhāve vipākaṃ deti, na itarā. <bold>Mahattatā</bold>ti pubbābhisaṅkhāravasena ñāṇasampayogādivasena cetanāya uḷāratā. <bold>Khīṇāsavabhāvenā</bold>ti yassa deti, tassa khīṇāsavabhāvena. <bold>Vatthusampannatā</bold>ti ettha yathā paṭighasaññā nānattasaññānaṃ vigamena dibbavihārānaṃ vasena, byāpādasaññādīnaṃ vigamena brahmavihārānaṃ vasena, sabbaso rūpasaññānānattasaññānaṃ vigamena āneñjavihārānaṃ vasena sabbaso niccasaññādīnaṃ paṭippassaddhiyā sabbasaṅkhāravimukhatāya ariyavihārānaṃ vasena vatthusampannatā icchitā. Taṃtaṃsamāpattisamāpajjanena santānassa nirodhasādhanatā taṃ divasaṃ nirodhassa sādhanatā <pageBreak edition="M" number="2.0416" />nāma. <bold>Vatthusampannatā</bold>ti sabbaso nirodhasamāpattisamāpajjanena vatthusampannatā icchitā; na sabbaso anavasesasaññānirodhatāyāti āha – <bold>‘‘taṃ divasaṃ nirodhato vuṭṭhitabhāvena vatthusampannatā’’</bold>ti. Saññānirodhassa cettha accāsannataṃ sandhāya, <bold>‘‘taṃ divasa’’</bold>nti vuttaṃ. Yaṃ panettha atthato avibhattaṃ, taṃ suviññeyyameva.</paragraph>
<centered line="187">Dakkhiṇāvibhaṅgasuttavaṇṇanāya līnatthappakāsanā samattā.</centered>
<centered line="188">Niṭṭhitā ca vibhaṅgavaggavaṇṇanā.</centered>
</body>
</document>