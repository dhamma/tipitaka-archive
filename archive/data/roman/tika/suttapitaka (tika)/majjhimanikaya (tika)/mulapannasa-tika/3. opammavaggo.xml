<?xml version="1.0"?>
<document>
<metadata>
<normativeSource>http://tipitaka.org/romn/cscd/s0201t.tik3.xml</normativeSource>
<archivePath>roman/tika/suttapitaka (tika)/majjhimanikaya (tika)/mulapannasa-tika/3. opammavaggo.xml</archivePath>
<title>3. Opammavaggo - Mūlapaṇṇāsa-ṭīkā - Majjhimanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">3. Opammavaggo</chapter>
<subhead line="2">1. Kakacūpamasuttavaṇṇanā</subhead>
<paragraph line="3" number="222"><bold>Moḷi</bold>nti <pageBreak edition="M" number="2.0078" /><pageBreak edition="V" number="2.0074" />kesaracanaṃ. <bold>Vehāyasa</bold>nti ākāse. <bold>Ratanacaṅkoṭavarenā</bold>ti ratanasilāmayavaracaṅkoṭakena sahassanetto sirasā paṭiggahi. ‘‘Suvaṇṇacaṅkoṭakavarenā’’tipi (bu. vaṃ. aṭṭha. 23 dūrenidānakathā; jā. aṭṭha. 1.2 avidūrenidānakathā) pāṭho.</paragraph>
<paragraph line="4"><bold>Sā</bold>ti moḷi. Moḷi etassa atthīti moḷiko, moḷiko eva <bold>moḷiyo. Phagguno</bold>ti pana nāmaṃ. <bold>Saṅkhā</bold>ti samaññā. Velīyati khaṇamuhuttādivasena upadisīyatīti <bold>velā,</bold>kāloti āha <bold>‘‘tāyaṃ velāyaṃ…pe… ayaṃ kālavelā nāmā’’</bold>ti. Velayati paricchedavasena tiṭṭhatīti <bold>velā,</bold>sīmā. Velayati saṃkilesapakkhaṃ cālayatīti <bold>velā,</bold>sīlaṃ. Anatikkamanaṭṭhopi cassa saṃkilesadhammanimittaṃ acalanameva. Viññupurisābhāve chapañcavācāmattaṃ <bold>ovāde pamāṇaṃ nāma.</bold><bold>Davasahagataṃ katvā</bold>ti kīḷāsahitaṃ katvā.</paragraph>
<paragraph line="5"><bold>Missībhūto</bold>ti ananulomikasaṃsaggavasena missībhūto. <bold>‘‘Avaṇṇaṃ bhāsatī’’</bold>ti saṅkhepato vuttaṃ vivarituṃ ‘‘tāpanapacanakoṭṭanādīnī’’tiādi vuttaṃ. <bold>Adhikaraṇampi karotī</bold>ti ettha yathā so adhikaraṇāya parisakkati, taṃdassanaṃ <bold>‘‘imesaṃ bhikkhūna’’</bold>ntiādi. <bold>Adhikaraṇaṃ ākaḍḍhatī</bold>ti adhikaraṇaṃ uddissa te bhikkhū ākaḍḍhati, adhikaraṇaṃ vā tesu uppādento ākaḍḍhati. <bold>Uddesapadaṃ vā</bold>ti padaso uddesamattaṃ vā. <bold>Neva piyakamyatāyā</bold>ti neva attani satthuno piyabhāvakāmatāya. <bold>Na bhedādhippāyenā</bold>ti na satthuno tena bhikkhunā bhedādhippāyena. <bold>Atthakāmatāyā</bold>ti moḷiyaphaggunassa hitakāmatāya.</paragraph>
<paragraph line="6" number="224"><bold>Avaṇṇabhāsane</bold>ti <pageBreak edition="V" number="2.0075" />bhikkhunīnaṃ aguṇakathane. Chandādīnaṃ vatthubhāvato kāmaguṇā gehaṃ viya gehaṃ, te ca te sitā nissitāti <bold>gehassitā</bold>ti vuttā. Taṇhāchandāpi tāsaṃ kattukāmatāpīti ubhayepi <bold>taṇhāchandā, paṭighachandā</bold>pana tesaṃ kattukāmatā eva. Phalikamaṇi viya pakatipabhassarassa cittasantānassa upasaṅgo viya vipariṇāmakāraṇaṃ rāgādayoti āha <bold>‘‘rattampi cittaṃ vipariṇata’’</bold>ntiādi. <bold>Hitānukampī</bold>ti <pageBreak edition="M" number="2.0079" />karuṇāya paccupaṭṭhāpanamāha. ‘‘Yassantarato na santi kopā’’tiādīsu (udā. 20) viya <bold>antara</bold>-saddo cittapariyāyoti āha <bold>‘‘dosantaroti dosacitto’’</bold>ti.</paragraph>
<paragraph line="7" number="225">Dubbacatāya ovādaṃ asampaṭicchanto citteneva <bold>paṭiviruddho aṭṭhāsi. Gaṇhiṃsu</bold>cittaṃ, hadayagāhiniṃ paṭipajjiṃsūti attho. <bold>Pūrayiṃsu</bold>ajjhāsayanti attho. <bold>Ekasmiṃ samaye</bold>paṭhamabodhiyaṃ. Ekāsanaṃ bhojanassa <bold>ekāsanabhojanaṃ,</bold>ekavelāyameva bhojanaṃ. Tañca kho pubbaṇhe evāti āha <bold>‘‘ekaṃ purebhattabhojana’’</bold>ntiādi. Sattakkhattuṃ bhuttabhojanampi imasmiṃ sutte ekāsanabhojananteva adhippetaṃ, na ekāsanikatāya ekāya eva nisajjāya bhojanaṃ. ‘‘Appaḍaṃsa…pe… samphassa’’ntiādīsu viya <bold>appa</bold>-saddo abhāvatthoti āha <bold>‘‘nirābādhataṃ, niddukkhata’’</bold>nti. Padhānādivasena sallahukaṃ akicchaṃ uṭṭhānaṃ <bold>sallahukauṭṭhānaṃ. Na ekappahārenā</bold>ti na ekavārena, na ekasmiṃyeva kāleti adhippāyo. <bold>Dve bhojanānī</bold>ti ‘‘aparaṇhe rattiya’’nti kālavasena dve bhojanāni. <bold>Pañca guṇe</bold>ti appābādhādike pañca ānisaṃse. <bold>Satuppādakaraṇīyamattamevā</bold>ti satuppādamattakaraṇīyameva, nivāretabbassa punappunaṃ samādapanañca nāhosi.</paragraph>
<paragraph line="8"><bold>Maṇḍabhūmī</bold>ti ojavantabhūmi, yattha parisiñcanena vinā sassāni kiṭṭhāni sampajjanti. Yuge yojetabbāni yoggāni, tesaṃ ācariyo <bold>yoggācariyo,</bold>tesaṃ sikkhāpanako. Gāmaṇihatthiādayopi ‘‘yoggā’’ti vuccantīti āha pāḷiyaṃ <bold>‘‘assadammasārathī’’</bold>ti. Catūsu maggesu <bold>yena yena maggena icchati</bold>. Javasamagādibhedāsu gatīsu <bold>yaṃ yaṃ gatiṃ. Taṃ taṃ</bold>maggaṃ <bold>āruḷhāva</bold>otiṇṇāyeva. <bold>Neva vāretabbā</bold>rasmiviniggaṇhanena. <bold>Na vijjhitabbā</bold>patodalaṭṭhiyā. <bold>Gamanamevā</bold>ti ime yuttā mama icchānurūpaṃ mandaṃ gacchanti, samaṃ gacchanti, sīghaṃ gacchantīti khuresu nimittaggahaṇaṃ paṭṭhapetvā sārathinā tesaṃ gamanameva passitabbaṃ hoti, na tattha niyojanaṃ <pageBreak edition="V" number="2.0076" />. <bold>Tehipi</bold>bhikkhūhi. <bold>Pajahiṃsu</bold>pajahitabbaṃ. <bold>Sāladūsanā</bold>ti sālarukkhavisanāsakā. <bold>Aññā ca valliyo</bold>sālarukkhe vinandhitvā ṭhitā. <bold>Bahi nīharaṇenā</bold>ti sālavanato bahi chaḍḍanena. <bold>Susaṇṭhitā</bold>ti saṇṭhānasampannā, <bold>mariyādaṃ</bold><pageBreak edition="M" number="2.0080" /><bold>bandhitvā</bold>ti ālavālasampādanavasena mariyādaṃ bandhitvā. <bold>Kipillapuṭakaṃ</bold>tambakipillakapuṭakaṃ. <bold>Sukkhadaṇḍakaharaṇaṃ</bold>ālavālabbhantarā.</paragraph>
<paragraph line="9" number="226">Videharaṭṭhe jātasaṃvaḍḍhatāya <bold>vedehikā</bold>. Paṇḍā vuccati paññā, tāya itā gatā pavattāti <bold>paṇḍitā. Gahapatānī</bold>ti gehasāminī. <bold>Soraccenā</bold>ti saṃyamena. <bold>Nivātavuttī</bold>ti paṇipātakārī. <bold>Nibbutā</bold>ti nibbutaduccaritapariḷāhā. <bold>Uṭṭhāhikā</bold>ti uṭṭhānavīriyavatī. <bold>Kibbisā</bold>ti kurūrā.</paragraph>
<paragraph line="10" number="227"><bold>Evaṃ akkhantiyā dosaṃ dassetvā</bold>ti ‘‘guṇavanto’’ti loke patthaṭakittisaddānampi akkhantinimittaṃ ayasuppattiguṇaparihāniādiṃ akkhamatāyaādīnavaṃ pakāsetvā. <bold>Vacanapathe</bold>ti vacanamagge yuttakālādike. Saṇhābhāvopi hi vacanassa pavattiākāroti katvā ‘‘vacanapatho’’ tveva vutto. <bold>Tesaṃyeva</bold>kālādīnaṃ. Mettā etassa atthīti mettaṃ, uppannaṃ mettacittaṃ etesanti <bold>uppannamettacittā</bold>. Puna ‘‘kālena vā, bhikkhave’’tiādi (pari. 362, 363) pāḷi dhammasabhāvadassanavasena pavattā ‘‘paraṃ codanāvasena vadantā nāma imehi ākārehi vadantī’’ti. <bold>Adhimuñcitvā</bold>ti abhirativasena tasmiṃ puggale bhāvanācittaṃ muñcitvā vissajjetvā. So puggalo ārammaṇaṃ etassāti <bold>tadārammaṇaṃ,</bold>mettacittaṃ. Yadi evaṃ padesavisayaṃ taṃ kathaṃ nippadesavisayaṃ viya hotīti codento <bold>‘‘kathaṃ tadārammaṇaṃ sabbāvantaṃ lokaṃ karotī’’</bold>ti āha, itaro <bold>‘‘pañca vacanapathe’’</bold>tiādinā pariharati. Idha <bold>tadārammaṇañcā</bold>ti tasseva mettacittassa ārammaṇaṃ katvāti pāḷiyaṃ vacanaseso daṭṭhabbo. Tenāha <bold>‘‘puna tassevā’’</bold>tiādi. Sabbā sattakāyasaṅkhātā pajā etassa atthīti <bold>sabbāvanto</bold>ti imamatthaṃ dassento <bold>‘‘sabbāvanta’’</bold>nti āha. <bold>Vipulenā</bold>ti mahājanārammaṇena. Mahantapariyāyo hi vipula-saddo, mahattañcettha bahukabhāvo. Tenāha <bold>‘‘anekasattārammaṇenā’’</bold>ti. <bold>Tañca puggala</bold>nti pañca vacanapathe gahetvā āgatapuggalaṃ. <bold>Cittassā</bold>ti mettāsahagatacittassa. Ettha ca mettāsahagatena cetasā viharissāmāti sambandho. Tattha kathanti āha <bold>‘‘tañca puggalaṃ sabbañca lokaṃ tassa cittassa ārammaṇaṃ katvā adhimuccitvā’’</bold>ti.</paragraph>
<paragraph line="11" number="228"><bold>Tadatthadīpika</bold>nti <pageBreak edition="V" number="2.0077" /><pageBreak edition="M" number="2.0081" />yā mettaṃ cetovimuttiṃ sammadeva bhāvetvā ṭhitassa nibbikārato kenaci vikāraṃ na āpādetabbatā, tadatthajotikaṃ. <bold>Apathavi</bold>nti pathavī na hotīti apathavī. <bold>Nippathavi</bold>nti sabbena sabbaṃ pathavībhāvābhāvaṃ. <bold>Tiriyaṃ pana aparicchinnā</bold>ti kasmā vuttaṃ, nanu cakkavāḷapabbatehi taṃ taṃ cakkavāḷaṃ paricchindati? Na, tadaññacakkavāḷapathaviyā ekābaddhabhāvato. Tiṇṇañhi cakkānaṃ antarasadise tiṇṇaṃ tiṇṇaṃ lokadhātūnaṃ antareyeva pathavī natthi lokantaranirayabhāvato. Cakkavāḷapabbatantarehi sambaddhaṭṭhāne pathavī ekābaddhāva. Vivaṭṭakāle hi saṇṭhahamānāpi pathavī yathāsaṇṭhitapathaviyā ekābaddhāva saṇṭhahati. Tenāha <bold>‘‘tiriyaṃ pana aparicchinnā’’</bold>ti. Imināva gambhīrabhāvena vuttaparimāṇato paraṃ natthīti dīpitaṃ hoti.</paragraph>
<paragraph line="12" number="229"><bold>Haliddī</bold>ti haliddivaṇṇaṃ adhippetanti āha <bold>‘‘yaṃ kiñci pītakavaṇṇa’’</bold>nti. Vaṇṇasaṅkhātaṃ rūpaṃ assa atthīti rūpī, na rūpīti <bold>arūpī</bold>ti āha <bold>‘‘arūpo’’</bold>ti. Tenevāha <bold>‘‘sanidassanabhāvapaṭikkhepato’’</bold>ti.</paragraph>
<paragraph line="13" number="230"><bold>Pañca yojanasatānī</bold>ti himavantato samuddaṃ paviṭṭhaṭṭhānavasena vuttaṃ, na anotattadahamukhato. Aññā nadiyo upādāya labbhamānaṃ gambhīrataṃ appameyyaudakatañca gahetvā <bold>‘‘gambhīrā appameyyā’’</bold>ti vuttaṃ. <bold>Aṭṭhakathāyaṃ</bold>pana tiṇukkāya tāpetabbattābhāvadassanaparametanti vuttaṃ <bold>‘‘etena payogenā’’</bold>tiādi.</paragraph>
<paragraph line="14" number="231">Tūlinī viya <bold>tūlinī</bold>ti āha <bold>‘‘simbalitūlalatātūlasamānā’’</bold>ti. Sassaranti evaṃpavatto saddo <bold>sassarasaddo</bold>. Anuravadassanañhetaṃ. Tathā <bold>bhabbharasaddo</bold>. Sabbametaṃ mettāvihārino cittassa dūsetuṃ asakkuṇeyyabhāvadassanaparaṃ. Ayañhettha saṅkhepattho – yathā mahāpathavī kenaci purisena apathaviṃ kātuṃ na sakkā, yathā ākāse kiñci rūpaṃ paṭṭhapetuṃ na sakkā, yathā gaṅgāya udakaṃ tiṇukkāya tāpetuṃ na sakkā, yathā ca biḷārabhastaṃ thaddhaṃ pharusañca samphassaṃ kātuṃ na sakkā, evamevaṃ mettāya cetovimuttiyā āsevitāya bhāvitāya bahulīkatāya pañca vacanapathe gahetvā āgatapurisena kenaci pariyāyena cittassa aññathattaṃ kātuṃ na sakkāti.</paragraph>
<paragraph line="15" number="232"><bold>Ocarakā</bold>ti <pageBreak edition="M" number="2.0082" /><pageBreak edition="V" number="2.0078" />parūpaghātavasena hīnakammakārino. Tenāha <bold>‘‘nīcakammakārakā’’</bold>ti. <bold>Anadhivāsanenā</bold>ti akkhamanena. <bold>Mayhaṃ ovādakaro na hotī</bold>ti paramhi anatthakārimhi cittapadosanena āghātuppādanena mama sāsane sammāpaṭipajjamāno nāma na hoti.</paragraph>
<paragraph line="16" number="233"><bold>Aṇu</bold>nti appakaṃ tanu parittakaṃ. <bold>Thūla</bold>nti mahantaṃ oḷārikaṃ. Vacanapathassa pana adhippetattā taṃ sāvajjavibhāgena gahetabbanti āha <bold>‘‘appasāvajjaṃ vā mahāsāvajjaṃ vā’’</bold>ti. Khantiyā idaṃ bhāriyaṃ na hotīti avocuṃ <bold>‘‘anadhi…pe… passāmā’’</bold>ti. <bold>Dīgharatta</bold>nti cirakālaṃ, accantamevāti attho. Accantañca hitasukhaṃ nāma aññādhigamenevāti āha <bold>‘‘arahattena kūṭaṃ gaṇhanto’’</bold>ti.</paragraph>
<centered line="17">Kakacūpamasuttavaṇṇanāya līnatthappakāsanā samattā.</centered>
<subhead line="18">2. Alagaddūpamasuttavaṇṇanā</subhead>
<paragraph line="19" number="234"><bold>Bādhayiṃsū</bold>ti <pageBreak edition="V" number="2.0079" />(sārattha. ṭī. pācittiya 3.417) haniṃsu. Taṃtaṃsampattiyā vibandhanavasena sattasantānassa antare vemajjhe eti āgacchatīti antarāyo, diṭṭhadhammikādianattho, anatikkamanaṭṭhena tasmiṃ antarāye niyuttā, antarāyaṃ vā phalaṃ arahanti, antarāyassa vā karaṇasīlāti <bold>antarāyikā.</bold>Tenāha <bold>‘‘antarāyaṃ karontīti antarāyikā’’</bold>ti. <bold>Ānantariyadhammā</bold>ti ānantariyasabhāvacetanādhammā. Tatrāyaṃ vacanattho – cutianantaraphalaṃ anantaraṃ nāma, tasmiṃ anantare niyuttā, tannibbattanena anantarakaraṇasīlā, anantarapayojanāti vā ānantarikā, te eva <bold>ānantariyā</bold>ti vuttā. Kammāni eva antarāyikāti <bold>kammantarāyikā. Mokkhasseva antarāyaṃ karoti, na saggassa</bold>micchācāralakkhaṇābhāvato. Na hi bhikkhuniyā dhammarakkhitabhāvo atthi. Pākatikabhikkhunīvasena cetaṃ vuttaṃ, ariyāya pana pavattaṃ apāyasaṃvattaniyameva. Nandamāṇavako cettha nidassanaṃ. Ubhinnaṃ samānacchandatāvasena vā asaggantarāyikatā, mokkhantarāyikatā pana mokkhatthapaṭipattiyā vidūsanato, abhibhavitvā pana pavattiyaṃ <pageBreak edition="M" number="2.0083" />saggantarāyikatāpi na sakkā nivāretunti. Ahetukadiṭṭhiakiriyadiṭṭhinatthikadiṭṭhiyova niyatabhāvaṃ pattā <bold>niyatamicchādiṭṭhidhammā. Paṭisandhidhammā</bold>ti paṭisandhicittuppādamāha. Paṇḍakādiggahaṇañcettha nidassanamattaṃ sabbāyapi ahetukapaṭisandhiyā vipākantarāyikabhāvato. Yā hi ariye upavadati, sā cetanā <bold>ariyūpavādadhammā. Tato para</bold>nti khamāpanato upari. Yaṃ panettha vattabbaṃ, taṃ mahāsīhanādassa līnatthapakāsane vuttameva. <bold>Yāva bhikkhubhāvaṃ paṭijānāti</bold>pārājikaṃ āpanno. <bold>Na vuṭṭhāti</bold>sesaṃ garukāpattiṃ. <bold>Na deseti</bold>lahukāpattiṃ.</paragraph>
<paragraph line="20"><bold>Ayaṃ bhikkhu</bold>ariṭṭho. <bold>Rasena rasaṃ saṃsanditvā</bold>ti anavajjena paccayaparibhuñjanarasena sāvajjaṃ kāmaguṇaparibhogarasaṃ samānetvā. <bold>Upanento viyā</bold>ti bandhanaṃ upanento viya. ‘‘Ghaṭento viyā’’tipi pāṭho. <bold>Upasaṃharanto viyā</bold>ti sadisataṃ upasaṃharanto viya ekantasāvajje anavajjabhāvapakkhepena. <bold>Pāpaka</bold>nti lāmakaṭṭhena duggatisampāpanaṭṭhena ca pāpakaṃ. Setukaraṇavasena <bold>mahāsamuddaṃ bandhantena viya. Sabbaññutaññāṇena</bold>‘‘sāvajja’’nti diṭṭhaṃ ‘‘anavajja’’nti gahaṇena tena <bold>paṭivirujjhanto</bold>. Ekantato anantarāyikanti gahaṇena <bold>vesārajjañāṇaṃ paṭibāhanto</bold>. Kāmakaṇṭakehi ariyamaggasammāpaṭipatti na upakkilissatīti vadanto <bold>‘‘ariyamagge khāṇukaṇṭakādīni</bold><pageBreak edition="V" number="2.0080" /><bold>pakkhipanto’’</bold>ti vutto. Paṭhamapārājikasikkhāpadasaṅkhāte, ‘‘abrahmacariyaṃ pahāyā’’ti (dī. ni. 1.8, 194) ādidesanāsaṅkhāte ca <bold>āṇācakke</bold>.</paragraph>
<paragraph line="21">Pucchamānā <bold>samanuyuñjanti nāma</bold>. Pucchā hi anuyogoti. Tenādhigatāya laddhiyā anuvajjanatthaṃ paccanubhāsanena puna paṭijānāpanaṃ patiṭṭhāpanaṃ, taṃ panassa ādāya samādāpanaṃ viya hotīti āha <bold>‘‘samanugāhanti nāmā’’</bold>ti. Tassā pana laddhiyā anuyuñjitāya vuccamānampi kāraṇaṃ kāraṇapatirūpakamevāti tassa pucchanaṃ <bold>samanubhāsanaṃ. Anudahanaṭṭhena</bold>anupāyapaṭipattiyā sampati āyatiñca anudahanaṭṭhena. <bold>Mahābhitāpanaṭṭhena</bold>anavaṭṭhitasabhāvatāya. <bold>Ittarapaccupaṭṭhānaṭṭhena</bold>muhuttaramaṇīyatāya. <bold>Tāvakālikaṭṭhena</bold>parehi abhibhavanīyatāya. <bold>Sabbaṅgapaccaṅgapalibhañjanaṭṭhena</bold>chedanabhedanādiadhikaraṇabhāvena. Ugghāṭasadisatāya <pageBreak edition="M" number="2.0084" /><bold>adhikuṭṭanaṭṭhena</bold>. Avaṇe vaṇaṃ uppādetvā anto anupavisanasabhāvatāya <bold>vinivijjhanaṭṭhena</bold>. Diṭṭhadhammikasamparāyikaanatthanimittatāya <bold>sāsaṅkasappaṭibhayaṭṭhena.</bold><bold>Diṭṭhithāmenā</bold>ti tassā diṭṭhiyā thāmagatabhāvena. <bold>Diṭṭhiparāmāsenā</bold>ti diṭṭhisaṅkhātaparāmasanena. Diṭṭhiyeva hi dhammasabhāvaṃ atikkamitvā parato āmasanena parāmāso. <bold>Abhinivissā</bold>ti taṇhābhinivesapubbaṅgamena diṭṭhābhinivesena ‘‘idamevettha tatha’’nti abhinivisitvā. <bold>Yasmā hi abhinivesanaṃ tattha abhiniviṭṭhaṃ nāma hoti.</bold>Tasmā āha<bold>‘‘adhiṭṭhahitvā’’</bold>ti.</paragraph>
<paragraph line="22" number="235"><bold>Natthīti vattukāmopī</bold>ti attano laddhiṃ niguhetukāmatāya avajānitukāmopi. <bold>Sampaṭicchati</bold>paṭijānāti. <bold>Dve kathāti</bold>visaṃvādanakathaṃ sandhāya vadati. Abhūtakathā hi pubbe pavattā bhūtakathāya vasena dve kathāti vuccati.</paragraph>
<paragraph line="23" number="236"><bold>Kassa kho nāmā</bold>ti iminā satthā ‘‘na mama tuyhaṃ tādisassa atthāya dhammadesanā nāma bhūtapubbā’’ti dasseti. Tenāha <bold>‘‘khattiyassa vā’’</bold>tiādi.</paragraph>
<paragraph line="24">Ñāṇamayā usmā etassa atthīti usmī, tathārūpehi paccayehi anusmīkato tasmiṃ attabhāve paṭivedhagabbhoapi <bold>usmīkato</bold>ti vikatabhāvato paññābījamassa imasmiṃ dhammavinaye api nu atthīti bhagavā bhikkhū pucchati. Te <bold>paṭikkhipantā vadanti</bold>ṭhānagatena duccaritena ñāṇupahatabhāvaṃ sampassantā. <bold>Nittejabhūto</bold>ti nittejaṃ bhūto tejohānippatto. Tato eva bhikkhūnampi <pageBreak edition="V" number="2.0081" />sammukhā oloketuṃ asamatthatāya <bold>pattakkhandho</bold>adhomukho. Sahadhammikaṃ kiñci vattuṃ avisahanato <bold>appaṭibhāno. Sampattūpaganti</bold>sampattiāvahaṃ. <bold>Paṭippassambhento</bold>ti paṭisedhento.</paragraph>
<paragraph line="25" number="237">Antarāyakaraladdhiyā sabhāvavibhāvanena <bold>parisaṃ sodheti. Nissāreti</bold>nīharati avisuddhadiṭṭhitāya. <bold>Kassaci</bold>buddhānubhāvaṃ ajānantassa. Tassa hi evaṃ bhaveyya ‘‘sahasā kathita’’nti. Na hi kadāci buddhānaṃ sahasā kiriyā nāma atthi. <bold>Assā</bold>ti ‘‘kassacī’’ti vuttabhikkhussa. <bold>Sutvāpi</bold><pageBreak edition="M" number="2.0085" /><bold>tuṇhībhāvaṃ āpajjeyyā</bold>ti athāpi siyāti sambandho. <bold>Taṃ sabba</bold>nti ‘‘sace hī’’tiādinā vuttaṃ sabbaṃ parikappanaṃ. <bold>Na karissantī</bold>ti parisāya laddhiṃ sodhetīti sambandho. <bold>Laddhiṃ pakāsento</bold>ti mahāsāvajjatāvasena pakāsento. <bold>Saññāvitakkehī</bold>ti subhanimittānubyañjanaggāhādivasena pavattehi saññāvitakkehi. Tenāha <bold>‘‘kilesakāmasampayuttehī’’</bold>ti. <bold>Methunasamācāra</bold>nti idaṃ adhikāravasena vuttaṃ. Tadaññampi pana – ‘‘apica kho mātugāmassa ucchādanaṃ parimaddanaṃ nahāpanaṃ sambāhanaṃ sādiyatī’’tiādinā (a. ni. 7.50) āgataṃ visabhāgavatthuvisayaṃ āmisaparibhogaṃ. ‘‘Aññatreva kāmehi aññatra kāmasaññāhi aññatra kāmavitakkehi samācarissatī’’ti <bold>netaṃ ṭhānaṃ vijjati</bold>.</paragraph>
<paragraph line="26" number="238">Yoniso paccavekkhaṇena natthi ettha chandarāgoti nicchandarāgo, taṃ <bold>nicchandarāgaṃ</bold>. Kadāci uposathikabhāvena samādinnasīlāpi honti kadāci noti <bold>anibaddhasīlānaṃ gahaṭṭhānaṃ</bold>. Sīlasamādānabhāvato <bold>antarāyakaraṃ</bold>. Vatthukāmānaṃ <bold>sacchandarāgaparibhogañca</bold>. Apaccavekkhaṇena <bold>bhikkhūnaṃ āvaraṇakaraṃ</bold>. Paccayānaṃ <bold>sacchandarāgaparibhogañca</bold>. Ayaṃ ariṭṭho duggahitāya pariyattiyā vasena amhe ceva abbhācikkhati, attānañca khanati, bahuñca apuññaṃ pasavatīti evaṃ saññā mā hontūti <bold>duggahitāya pariyattiyā dosaṃ dassento āha. Uggaṇhantī</bold>ti sajjhāyanti ceva vācuggataṃ karontā dhārenti cāti attho.</paragraph>
<paragraph line="27"><bold>Sutta</bold>ntiādinā navappabhedampi pariyattidhammaṃ pariyādiyati. Kathaṃ suttaṃ navappabhedaṃ? Sagāthakañhi suttaṃ <bold>geyyaṃ,</bold>niggāthakaṃ suttaṃ <bold>veyyākaraṇaṃ,</bold>tadubhayavinimuttañca suttaṃ udānādivisesasaññāvirahitaṃ natthi, yaṃ suttaṅgaṃ siyā, maṅgalasuttādīnañca suttaṅgasaṅgaho na siyā gāthābhāvato dhammapadādīnaṃ viya, geyyaṅgasaṅgaho vā siyā sagāthakattā sagāthāvaggassa viya, tathā ubhatovibhaṅgādīsu sagāthakappadesānanti? Vuccate –</paragraph>
<gatha1 line="28">Suttanti <pageBreak edition="V" number="2.0082" />sāmaññavidhi, visesavidhayo pare;</gatha1>
<gathalast line="29">Sanimittā nirūḷhattā, sahatāññena naññato. (dī. ni. ṭī. 1.nidānakathāvaṇṇanā; a. ni. ṭī. 2.4.6; sārattha. ṭī. 1.bāhiranidānakathā);</gathalast>
<paragraph line="30">Sabbassapi <pageBreak edition="M" number="2.0086" />hi buddhavacanassa suttanti ayaṃ <bold>sāmaññavidhi</bold>. Tenevāha āyasmā mahākaccāno <bold>nettiyaṃ</bold>(netti. 1.saṅgahavāra) ‘‘navavidhasuttantapariyeṭṭhī’’ti. ‘‘Ettakaṃ tassa bhagavato suttāgataṃ suttapariyāpannaṃ (pāci. 655, 1242), sakavāde pañca suttasatānī’’ti (dha. sa. aṭṭha. nidānakathā; kathā. aṭṭha. nidānakathā) evamādi ca etassa atthassa sādhakaṃ. Tadekadesesu pana geyyādayo <bold>visesavidhayo</bold>tena tena nimittena patiṭṭhitā. Tathā hi geyyassa sagāthakattaṃ tabbhāvanimittaṃ. Lokepi hi sasilokaṃ sagāthakaṃ vā cuṇṇiyaganthaṃ ‘‘geyya’’nti vadanti. Gāthāvirahe pana sati pucchaṃ katvā vissajjanabhāvo veyyākaraṇassa tabbhāvanimittaṃ. Pucchāvissajjanañhi ‘‘byākaraṇa’’nti vuccati, byākaraṇameva veyyākaraṇaṃ.</paragraph>
<paragraph line="31">Evaṃ sante sagāthakādīnampi pucchaṃ katvā vissajjanavasena pavattānaṃ veyyākaraṇabhāvo āpajjatīti? Nāpajjati geyyādisaññānaṃ anokāsabhāvato, ‘‘gāthāvirahe satī’’ti visesitattā ca. Tathā hi dhammapadādīsu kevalaṃ gāthābandhesu, sagāthakattepi somanassañāṇamayikagāthāyuttesu, ‘‘vuttañheta’’nti (itivu. 1) ādivacanasambandhesu, abbhutadhammapaṭisaṃyuttesu ca suttavisesesu yathākkamaṃ gāthā-udāna-itivuttaka-abbhutadhamma-saññā patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā, satipi pañhavissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṃ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo. Yaṃ panettha geyyaṅgādinimittarahitaṃ, taṃ suttaṅgaṃ visesasaññāparihārena sāmaññasaññāya pavattanatoti. Nanu ca sagāthakaṃ suttaṃ geyyaṃ, niggāthakaṃ suttaṃ veyyākaraṇanti suttaṅgaṃ na sambhavatīti codanā tadavatthā evāti? Na tadavatthā sodhitattā. Sodhitañhi pubbe ‘‘gāthāvirahe sati pucchāvissajjanabhāvo veyyākaraṇassa tabbhāvanimitta’’nti.</paragraph>
<paragraph line="32">Yañca vuttaṃ ‘‘gāthābhāvato maṅgalasuttādīnaṃ suttaṅgasaṅgaho na siyā’’ti (khu. pā. 5.1; su. ni. 261), taṃ na, <bold>niruḷhattā</bold>. Niruḷho hi maṅgalasuttādīnaṃ suttabhāvo. Na hi <pageBreak edition="M" number="2.0087" />tāni dhammapadabuddhavaṃsādayo viya gāthābhāvena paññātāni, kintu suttabhāveneva. Teneva hi <bold>aṭṭhakathāyaṃ</bold>‘‘suttanāmaka’’nti nāmaggahaṇaṃ kataṃ. Yaṃ pana vuttaṃ ‘‘sagāthakattā geyyaṅgasaṅgaho siyā’’ti <pageBreak edition="V" number="2.0083" />, tadapi natthi, yasmā <bold>sahatāññena</bold>. Saha gāthāhīti hi sagāthakaṃ, sahabhāvo ca nāma atthato aññena hoti, na ca maṅgalasuttādīsu gāthāvinimutto koci suttapadeso atthi, yo ‘‘saha gāthāhī’’ti vucceyya, na ca samudāyo nāma koci atthi. Yadapi vuttaṃ ‘‘ubhatovibhaṅgādīsu sagāthakappadesānaṃ geyyaṅgasaṅgaho siyā’’ti, tadapi <bold>na aññato</bold>. Aññā eva hi tā gāthā jātakādipariyāpannattā, ato na tāhi ubhatovibhaṅgādīnaṃ geyyaṅgabhāvoti. Evaṃ suttādīnaṃ aṅgānaṃ aññamaññasaṅkarābhāvo veditabbo.</paragraph>
<paragraph line="33"><bold>Atthattha</bold>nti atthabhūtaṃ yathābhūtaṃ atthaṃ. Anatthampi keci vipallāsavasena ‘‘attho’’ti gaṇhantīti ‘‘atthattha’’nti visesetvā vuttaṃ. <bold>Kāraṇattha</bold>nti kāraṇabhūtaṃ atthaṃ, sīlaṃ samādhissa kāraṇaṃ, samādhi vipassanāyāti evaṃ tassa tassa kāraṇabhūtaṃ atthaṃ. Tenāha <bold>‘‘imasmiṃ ṭhāne sīla’’</bold>ntiādi. Tenetaṃ dasseti – imasmiṃ ṭhāne sīlaṃ kathitaṃ, tañca yāvadeva samādhatthaṃ, samādhi vipassanattho, vipassanā maggatthā, maggo phalattho, vaṭṭaṃ kathitaṃ yāvadeva vivaṭṭādhigamatthanti jānituṃ na sakkontīti. Evaṃ pāḷiyaṃ ‘‘attha’’nti iminā bhāsitatthapayojanatthānaṃ gahitatā veditabbā. <bold>Na pariggaṇhantī</bold>ti na vicārenti, nijjhānapaññākkhamā na honti, nijjhāyitvā paññāya rocetvā gahetabbā na hontīti adhippāyo. <bold>Iti</bold>evaṃ etāya pariyattiyā <bold>vādappamokkhānisaṃsā</bold>attano upari parehi āropitavādassa niggahassa mokkhapayojanā hutvā dhammaṃ pariyāpuṇanti. <bold>Vādappamokkho</bold>vā nindāpamokkho. <bold>Yassa cā</bold>ti yassa ca sīlādipūraṇena pattabbassa, maggassa vā tadadhigamena pattabbassa, phalassa vā tadadhigamena pattabbassa, anupādāvimokkhassa vā atthāya. <bold>Dhammaṃ pariyāpuṇanti,</bold>ñāyena pariyāpuṇantīti adhippāyo. <bold>Nānubhonti</bold>na vindanti. <bold>Tesaṃ te dhammā duggahitā</bold>upārambhamānadappamakkhapaḷāsādihetubhāvena <bold>dīgharattaṃ ahitāya dukkhāya saṃvattanti</bold>.</paragraph>
<paragraph line="34" number="239">Alaṃ <pageBreak edition="M" number="2.0088" />pariyatto gado assāti <bold>alagaddo</bold>anunāsikalopaṃ da-kārāgamañca katvā. Vaṭṭadukkhakantārato nittharaṇatthāya pariyatti <bold>nittharaṇapariyatti</bold>. Bhaṇḍāgāre niyutto bhaṇḍāgāriko, bhaṇḍāgāriko viya bhaṇḍāgāriko, dhammaratanānupālako. Aññaṃ atthaṃ anapekkhitvā bhaṇḍāgārikasseva sato pariyatti <bold>bhaṇḍāgārikapariyatti</bold>. ‘‘Vaṃsānurakkhakovā’’ti avadhāraṇaṃ sīhāvalokanañāyena <bold>tantidhārakova paveṇipālakovā</bold>ti purimapadadvayepi yojetabbaṃ.</paragraph>
<paragraph line="35">Yadi tantidhāraṇādiatthaṃ buddhavacanassa pariyāpuṇanaṃ bhaṇḍāgārikapariyatti, kasmā ‘‘khīṇāsavassā’’ti visesetvā vuttaṃ, nanu ekaccassa puthujjanassapi ayaṃ nayo labbhatīti anuyogaṃ <pageBreak edition="V" number="2.0084" />sandhāyāha <bold>‘‘yo panā’’</bold>tiādi. <bold>Attano ṭhāne</bold>ti nittharaṇaṭṭhāne. Kāmaṃ puthujjano ‘‘paveṇiṃ pālessāmī’’ti ajjhāsayena pariyāpuṇāti. Attano pana bhavakantārato anittiṇṇattā tassa sā pariyatti nittharaṇapariyatti eva nāma hotīti adhippāyo. Tenāha <bold>‘‘puthujjanassā’’</bold>tiādi.</paragraph>
<paragraph line="36"><bold>Nijjhānaṃ khamantī</bold>ti nijjhānapaññaṃ khamanti. Tattha tattha āgate sīlādidhamme nijjhāyitvā paññāya rocetvā yāthāvato gahetabbā honti. Tenāha <bold>‘‘idha sīla’’</bold>ntiādi. Na kevalaṃ suggahitaṃ pariyattiṃ nissāya maggabhāvanāphalasacchikiriyā, paravādaniggahasakavādapatiṭṭhāpanādīnipi ijjhantīti dassetuṃ <bold>‘‘paravāde’’</bold>tiādi vuttaṃ. Tenāha ‘‘uppannaṃ parappavādaṃ sahadhammena suniggahaṃ niggahitvā’’tiādi (dī. ni. 2.268). <bold>Icchiticchitaṭṭhāna</bold>nti diṭṭhiviniveṭhanādivasena icchitaṃ icchitaṃ pāḷipadesaṃ. <bold>Mocetu</bold>nti apanetuṃ. Ahitāya dukkhāya asaṃvattanampi tadabhāve uppajjanakahitasukhassa kāraṇameva tasmiṃ sati bhāvatoti. Suggahitaalagaddassapi hitāya sukhāya saṃvattanatā daṭṭhabbā.</paragraph>
<paragraph line="37" number="240">Uttaranti etenāti uttaro, sinanti bandhantīti setu, uttaro ca so setu cāti <bold>uttarasetu</bold>. Kūlaṃ paratīraṃ vahati pāpetīti <bold>kullaṃ. Kalāpaṃ katvā baddho</bold>ti veḷunaḷādīhi kalāpavasena baddho. <bold>Aṇunti</bold>idaṃ aṭṭhasamāpattiārammaṇaṃ saññojanaṃ sandhāya vadati. <bold>Thūla</bold>nti <pageBreak edition="M" number="2.0089" />itaraṃ. <bold>Diṭṭhi</bold>nti yathābhūtadassanaṃ, vipassananti attho. <bold>Evaṃ parisuddhaṃ evaṃ pariyodāta</bold>nti tebhūmakesu dhammesu ñātaṃ ‘‘netaṃ mama, nesohamasmi, na meso attā’’ti, evaṃ taṇhādiṭṭhisaṃkilesābhāvena sabbaso visuddhaṃ, parisuddhattā eva pariyodātaṃ. <bold>Na allīyethā</bold>ti nikantivasena na nissayetha. <bold>Na kelāyethā</bold>ti na mamāyetha. <bold>Na dhanāyethā</bold>ti dhanaṃ drabyaṃ na kayirātha. <bold>Ubhayatthā</bold>ti samathe vipassanāya ca.</paragraph>
<paragraph line="38"><bold>Asaddhamme</bold>tiādīsu asataṃ hīnajjhāsayānaṃ dhammoti <bold>asaddhammo</bold>. Gāmavāsīnaṃ dhammoti <bold>gāmadhammo</bold>. Kilesānaṃ vassanasabhāvatāya <bold>vasaladhammo</bold>. Kilesehi dūsitattā thūlattā ca <bold>duṭṭhullo</bold>. Udakasuddhipariyosānatāya <bold>odakantiko</bold>. ‘‘Dhammāpi vo pahātabbā’’ti <bold>imināpi ovādena</bold>bhikkhū uddissa kathentopi <bold>ariṭṭhaṃyeva niggaṇhāti</bold>.</paragraph>
<paragraph line="39" number="241"><bold>Tividhaggāhavasenā</bold>ti taṇhāmānadiṭṭhiggāhavasena. Yadi evaṃ <bold>‘‘ahaṃ mamāti gaṇhātī’’</bold>ti gāhadvayameva kasmā vuttanti? Nayidamevaṃ tatthāpi gāhattayasseva vuttattā. ‘‘Aha’’nti <pageBreak edition="V" number="2.0085" />hi iminā mānadiṭṭhiggāhā vuttā ‘‘ahamasmī’’ti gāhasāmaññato. <bold>Diṭṭhipi diṭṭhiṭṭhānaṃ</bold>purimuppannāya diṭṭhiyā uttaradiṭṭhiyā sakkāyadiṭṭhiyā sassatadiṭṭhiyā ca kāraṇabhāvato. <bold>Ārammaṇaṃ</bold>pañca khandhā, rūpārammaṇādīni ca. <bold>Diṭṭhiyā paccayo</bold>avijjā-phassa-saññā-vitakka-ayonisomanasikāra-pāpamittaparatoghosādiko diṭṭhiyā upanissayādipaccayo. Vuttañhetaṃ <bold>paṭisambhidāyaṃ</bold>(paṭi. ma. 1.124)‘‘katamāni aṭṭha diṭṭhiṭṭhānāni avijjāpi phassopi saññāpi vitakkopi ayonisomanasikāropi pāpamittopi paratoghosopi diṭṭhiṭṭhāna’’ntiādi. <bold>Rūpārammaṇā</bold>ti ruppanasabhāvadhammārammaṇā. <bold>Rūpaṃ pana attāti na vattabbaṃ</bold>idha ‘‘rūpaṃ attato samanupassatī’’ti (saṃ. ni. 3.81, 345) imassa gāhassa anadhippetattā. So hi ‘‘yampi taṃ diṭṭhiṭṭhāna’’ntiādinā parato vuccati. Idha pana ‘‘rūpavantaṃ attānaṃ samanupassati, attani rūpaṃ, rūpasmiṃ attāna’’nti ime tayo gāhā adhippetāti keci, tadayuttaṃ. Yasmā rūpaṃ attā na hoti, attaggāhassa pana ālambanaṃ hoti, attasabhāveyeva vā rūpādidhamme ārabbha attadiṭṭhi uppajjati, na attānaṃ tassa paramatthato anupalabbhanato, tasmā rūpādiārammaṇāva attadiṭṭhīti katvā <pageBreak edition="M" number="2.0090" />vuttaṃ, rūpaṃ pana ‘‘attā’’ti na vattabbanti ayamettha attho. ‘‘Yampi taṃ diṭṭhiṭṭhāna’’ntiādinā pana vipassanāpaṭivipassanā viya diṭṭhianupassanā nāma dassitā.</paragraph>
<paragraph line="40">Gandharasaphoṭṭhabbāyatanānaṃ sampattagāhindriyavisayatāya patvā gahetabbatā. Tañhi tassa attano visayaṃ paribhutvā sambandhaṃ hutvā gaṇhāti. <bold>Avasesāni sattāyatanāni viññātaṃ nāma</bold>manasā viññātabbato. Aññathā itaresampi viññātatā siyā. <bold>Patta</bold>nti adhigataṃ. <bold>Pariyesita</bold>nti gavesitaṃ. <bold>Anuvicarita</bold>nti cintitaṃ. Tenāha <bold>‘‘manasā’’</bold>ti. Ettha ca pattapariyesanānaṃ apaṭikkhepassa, visuṃ, ekajjhaṃ paṭikkhepassa ca vasena catukkoṭikaṃ dassetvā pattapariyesitehi anuvicaritassa bhedaṃ dassetuṃ <bold>‘‘lokasmiñhī’’</bold>tiādi vuttaṃ. <bold>Pariyesitvā pattaṃ</bold>paṭhamaṃ cetasā pacchā kāyena pattattā <bold>pattaṃ nāma. Pariyesitvā nopattaṃ pariyesitaṃ nāma</bold>kevalaṃ pariyesitabhāvato. <bold>Apariyesitvā pattañca nopattañca</bold>manasā anuvicaritabbato <bold>manasānuvicaritaṃ nāma</bold>.</paragraph>
<paragraph line="41">Ayañca vikappo ākulo viyāti <bold>‘‘atha vā’’</bold>tiādi vuttaṃ. <bold>Pattaṭṭhenā</bold>ti pattabhāvena pattatāsāmaññena. <bold>Apariyesitvā nopattaṃ manasānuvicaritaṃ nāma</bold>pattiyā pariyesanāya ca abhāvato. <bold>Sabbaṃ vā eta</bold>nti ‘‘pariyesitvā pattampī’’tiādinā vuttaṃ catubbidhampi. <bold>Iminā</bold>ti ‘‘yampi taṃ diṭṭhiṭṭhānaṃ’’tiādivacanena. <bold>Viññāṇārammaṇā taṇhāmānadiṭṭhiyo kathitā</bold>pārisesañāyena <pageBreak edition="V" number="2.0086" />. Evaṃ pārisesañāyapariggahe kiṃ payojananti āha <bold>‘‘desanāvilāsenā’’</bold>tiādi. Yesaṃ vineyyānaṃ desetabbadhammassa sarūpaṃ anāmasitvā ārammaṇakicca-sampayuttadhamma-phalavisesādi-pakārantaravibhāvanena paṭivedho hoti, tesaṃ tappakārabhedehi dhammehi, yesaṃ pana yena ekeneva pakārena sarūpeneva vā vibhāvane kate paṭivedho hoti, tesaṃ taṃ vatvā dhammissarattā tadaññaṃ niravasesākāravibhāvanañca <bold>desanāvilāso</bold>. Tenāha <bold>‘‘diṭṭhādiārammaṇavasena viññāṇaṃ dassita’’</bold>nti.</paragraph>
<paragraph line="42"><bold>Diṭṭhiṭṭhāna</bold>nti diṭṭhi eva diṭṭhiṭṭhānaṃ, taṃ heṭṭhā vuttanayameva. Yaṃ rūpaṃ esā diṭṭhi ‘‘loko ca attā cā’’ti gaṇhāti. Taṃ rūpaṃ sandhāya ‘‘so loko so attā’’ti vacanaṃ vuttanti yojanā. <bold>So pecca</bold><bold>bhavissāmī</bold>ti <pageBreak edition="M" number="2.0091" />uddhamāghātanikavādavasenāyaṃ diṭṭhīti āha <bold>‘‘so ahaṃ paralokaṃ gantvā nicco bhavissāmī’’</bold>tiādi. <bold>Dhuvo</bold>ti thiro. <bold>Sassato</bold>ti sabbadābhāvī. <bold>Avipariṇāmadhammo</bold>ti jarāya maraṇena ca avipariṇāmetabbasabhāvo, nibbikāroti attho. <bold>Tampi dassana</bold>nti tampi tathāvuttaṃ diṭṭhidassanaṃ attānaṃ viya taṇhādiṭṭhiggāhavisesena gaṇhāti. Tenāha <bold>‘‘etaṃ mamā’’</bold>tiādi. <bold>Diṭṭhārammaṇā</bold>ti diṭṭhivisayā. Kathaṃ pana diṭṭhi diṭṭhivisayā hotīti āha <bold>‘‘vipassanāyā’’</bold>tiādi. <bold>Paṭivipassanākāle</bold>ti yamakato sammasanādikālaṃ sandhāyāha. Tattha akkharacintakānaṃ sadde viya, vedajjhāyīnaṃ vedasatthe viya ca diṭṭhiyaṃ diṭṭhigatikānaṃ diṭṭhiggāhappavatti daṭṭhabbā.</paragraph>
<paragraph line="43"><bold>Samanupassatī</bold>ti padassa ca tasso samanupassanā atthoti yojanā. Tena samanupassanā nāma catubbidhāti dasseti. Tattha ñāṇaṃ tāva samavisamaṃ sammā yāthāvato anupassatīti <bold>samanupassanā</bold>. Itarā pana saṃkilesavasena anu anu passantīti <bold>samanupassanā</bold>. Yadi evaṃ hotu tāva diṭṭhisamanupassanā micchādassanabhāvato, kathaṃ taṇhāmānāti? Taṇhāyapi sattānaṃ pāpakaraṇe upāyadassanavasena paññāpatirūpikā pavatti labbhateva, yāya vañcananikatisāciyogā sambhavanti. Mānopi seyyādinā dassanavaseneva tathā attānaṃ ūhatīti taṇhāmānānaṃ samanupassanāpatirūpikā pavatti labbhatīti daṭṭhabbaṃ. <bold>Avijjamāne</bold>ti ‘‘etaṃ mamā’’ti evaṃ gahetabbe taṇhāvatthusmiṃ ajjhattakhandhapañcake anupalabbhamāne vinaṭṭhe. <bold>Na paritassati</bold>bhayaparittāsataṇhāparittāsānaṃ maggena samugghātitattā.</paragraph>
<paragraph line="44" number="242"><bold>Catūhi kāraṇehī</bold>ti ‘‘asati na paritassatī’’ti vuttampi itarehi tīhi saha gahetvā vuttaṃ. <bold>Catūhi kāraṇehī</bold>ti catukkoṭikasuññatākathanassa kāraṇehi. <bold>Bahiddhā asatī</bold>ti bāhire <pageBreak edition="V" number="2.0087" />vatthusmiṃ avijjamāne. Sā panassa avijjamānatā laddhavināsena vā aladdhālābhena vāti pāḷiyaṃ – ‘‘ahu vata me, taṃ vata me natthi, siyā vata me, taṃ vatāhaṃ na labhāmī’’ti vuttanti tadubhayaṃ parikkhāravasena vibhajitvā tattha paritassanaṃ dassetuṃ <bold>‘‘bahiddhā parikkhāravināse’’</bold>tiādi vuttaṃ. Tattha <bold>yānaṃ</bold>‘‘ratho vayha’’nti evamādi. <bold>Vāhanaṃ</bold>hatthiassādi.</paragraph>
<paragraph line="45"><bold>Yehi</bold><pageBreak edition="M" number="2.0092" /><bold>kilesehī</bold>ti yehi asantapatthanādīhi kilesehi. <bold>Evaṃ bhaveyyā</bold>ti evaṃ ‘‘ahu vata me’’tiādinā codanādi bhaveyya. <bold>Diṭṭhiṭṭhānādhiṭṭhānapariyuṭṭhānābhinivesānusayāna</bold>nti ettha aparāparaṃ pavattāsu diṭṭhīsu yā parato uppannā diṭṭhiyo, tāsaṃ purimuppannā diṭṭhiyo kāraṇaṭṭhena <bold>diṭṭhiṭṭhānāni</bold>. Adhikaraṇaṭṭhena <bold>diṭṭhādhiṭṭhānāni,</bold>pariyuṭṭhānappattiyā sabbāpi <bold>diṭṭhipariyuṭṭhānāni</bold>. ‘‘Idameva saccaṃ moghamañña’’nti (ma. ni. 2.202, 427; 3.27-29; udā. 55; mahāni. 20; netti. 59) pavattiyā <bold>abhinivesā</bold>. Appahīnabhāvena santāne sayantīti <bold>anusayā</bold>ti evaṃ diṭṭhiṭṭhānādīnaṃ padānaṃ vibhāgo veditabbo. Taṇhādīhi kampaniyatāya sabbasaṅkhārāva iñjitānīti <bold>sabbasaṅkhāraiñjitāni</bold>. Sesapadadvayepi eseva nayo. Upadhīyati ettha dukkhanti upadhi, khandhāva upadhi <bold>khandhūpadhi</bold>. Esa nayo sesesupi. Tadeva ca āgamma taṇhā khīyati virajjati nirujjhatīti yojanā. <bold>Ucchijjissāmi nāmassū</bold>tiādīsu nipātamattaṃ, saṃsaye vā. <bold>Tāso</bold>ti attaniyābhāvaṃ paṭicca taṇhāparittāso ceva bhayaparittāso ca. Tenāha <bold>‘‘tāso heso’’</bold>tiādi. <bold>No cassaṃ,</bold><bold>no ca me siyā</bold>ti ‘‘aha’’nti kira koci no cassaṃ, ‘‘me’’ti ca kiñci no siyāti. Tāsappatīkāradassanañhetaṃ.</paragraph>
<paragraph line="46" number="243"><bold>Ettāvatā</bold>ti ‘‘evaṃ vutte’’tiādinā, pucchānusandhivasena pavattāya ‘‘chayimāni, bhikkhave, diṭṭhiṭṭhānānī’’tiādinā (ma. ni. 1.241) vā. Sāpi hi ajjhattakhandhavināse paritassanakaṃ dassetvā aparitassanakaṃ dassentī pavattāti tassanakassa suññatādassanaṃ akiccasādhakampi suññatādassanamevāti imesaṃ vasena <bold>‘‘catukkoṭikā suññatā kathitā’’</bold>ti vuttaṃ. <bold>Bahiddhā parikkhāra</bold>nti bāhiraṃ saviññāṇakaṃ aviññāṇakañca sattopakaraṇaṃ. Tañhi jīvitavuttiyā parikkhārakaṭṭhena ‘‘parikkhāro’’ti vuttaṃ. <bold>Pariggahaṃ nāma katvā</bold>ti <bold>‘‘mama</bold>ida’’nti pariggahetabbatāya pariggahitaṃ nāma katvā. Sabbopi diṭṭhiggāho ‘‘attā nicco dhuvo sassato, attā ucchijjati vinassatī’’tiādinā attadiṭṭhisannissayoyevāti vuttaṃ <bold>‘‘sakkāyadiṭṭhipamukhā dvāsaṭṭhidiṭṭhiyo’’</bold>ti. Ayāthāvaggāhinā abhinivesanapaññāpanānaṃ upatthambhabhāvato diṭṭhi eva nissayoti <bold>diṭṭhinissayo. Pariggaṇheyyā</bold>ti niccādivisesayuttaṃ katvā <pageBreak edition="V" number="2.0088" />pariggaṇheyya. Kimevaṃ pariggahetuṃ sakkuṇeyya <pageBreak edition="M" number="2.0093" />? <bold>Sabbatthā</bold>ti ‘‘taṃ, bhikkhave, attavādupādānaṃ upādiyetha, taṃ, bhikkhave, diṭṭhinissayaṃ nissayethā’’ti etesupi.</paragraph>
<paragraph line="47" number="244"><bold>Attani vā satī</bold>ti yassa attano santakabhāvena kiñci attaniyanti vucceyya, tasmiṃ attani sati, so eva pana attā paramatthato natthīti adhippāyo. Sakkā hi vattuṃ bāhirakaparikappito attā ‘‘paramattho’’ti? Siyā khandhapañcakaṃ ñeyyasabhāvattā yathā taṃ ghaṭo, yadi pana tadaññaṃ nāma kiñci abhavissa, na taṃ niyamato viparītaṃ siyāti? Na ca so paramatthato atthi pamāṇehi anupalabbhamānattā turaṅgamavisāṇaṃ viyāti. <bold>Attaniye vā parikkhāre satī</bold>ti ‘‘idaṃ nāma attano santaka’’nti tassa kiñcanabhāvena nicchite kismiñci vatthusmiṃ sati. Attano idanti hi attaniyanti. <bold>Ahanti satī</bold>ti ‘‘ahaṃ nāmāya’’nti ahaṃkāravatthubhūte paramatthato niddhāritasarūpe kismiñci sati tassa santakabhāvena mamāti kiñci gahetuṃ yuttaṃ bhaveyya. <bold>Mamāti sati ‘‘aha’’</bold>nti etthāpi eseva nayo. Iti paramatthato attano anupalabbhamānattā attaniyaṃ kiñci paramatthato natthevāti sabbasaṅkhārānaṃ anattatāya anattaniyataṃ, anattaniyatāya ca anattakataṃ dasseti. <bold>Bhūtato</bold>ti bhūtatthato. <bold>Tathato</bold>ti tathasabhāvato. <bold>Thirato</bold>ti ṭhitasabhāvato nibbikārato.</paragraph>
<paragraph line="48"><bold>Yasmā hutvā na hotī</bold>ti yasmā pubbe asantaṃ paccayasamavāyena hutvā uppajjitvā puna bhaṅgupagamena na hoti, tasmā na niccanti <bold>aniccaṃ,</bold>adhuvanti attho. Tato eva <bold>uppādavayavattito</bold>ti uppajjanavasena nirujjhanavasena ca pavattanato. Sabhāvavigamo idha <bold>vipariṇāmo,</bold>khaṇikatā <bold>tāvakālikatā,</bold>niccasabhāvābhāvo <bold>eva niccapaṭikkhepo</bold>. Aniccadhammā hi teneva attano aniccabhāvena atthato niccataṃ paṭikkhipanti nāma. Tathā hi vuttaṃ ‘‘na niccanti anicca’’nti. Uppādajarābhaṅgavasena rūpassa nirantarabādhatāti paṭipīḷanākārenassa <bold>dukkhatā. Santāpo</bold>dukkhadukkhatādivasena santāpanaṃ paridahanaṃ, tato evassa dussahatāya <bold>dukkhamatā</bold>. Tissannaṃ dukkhatānaṃ saṃsāradukkhassa ca adhiṭṭhānatāya <bold>dukkhavatthukatā</bold>. Sukhasabhāvābhāvo eva <bold>sukhapaṭikkhepo</bold>. <bold>Vipariṇāmadhamma</bold>nti jarāya maraṇena ca vipariṇamanasabhāvaṃ. Yasmā idaṃ rūpaṃ paccayasamavāyena <pageBreak edition="M" number="2.0094" />uppādaṃ, uppādānantaraṃ jaraṃ patvā avassameva bhijjati, bhinnañca bhinnameva, nāssa kassaci saṅkamoti bhavantarānupagamanasaṅkhātena saṅkamābhāvena vipariṇāmadhammataṃ pākaṭaṃ kātuṃ <bold>‘‘bhavasaṅkanti upagamanasabhāva’’</bold>nti vuttaṃ. <bold>Pakatibhāvavijahanaṃ</bold>sabhāvavigamo nirujjhanameva. Nti aniccaṃ dukkhaṃ vipariṇāmadhammaṃ rūpaṃ. <bold>Iminā</bold>ti ‘‘no hetaṃ, bhante’’ti rūpassa taṇhādiggāhānaṃ vatthubhāvapaṭikkhepena. Rūpañhi uppannaṃ ṭhitiṃ <pageBreak edition="V" number="2.0089" />mā pāpuṇātu, ṭhitippattaṃ mā jīratu, jarappattaṃ mā bhijjatu, udayabbayehi mā kilamiyatūti na ettha kassaci vasībhāvo atthi, svāyamassa avasavattanaṭṭho anattatāsallakkhaṇassa kāraṇaṃ hotīti āha <bold>‘‘avasavattanākārena rūpaṃ, bhante, anattāti paṭijānantī’’</bold>ti. Nivāsikārakavedakaadhiṭṭhāyakavirahena tato suññatā <bold>suññaṭṭho,</bold>sāmibhūtassa kassaci abhāvo <bold>assāmikaṭṭho,</bold>yathāvuttavasavattibhāvābhāvo <bold>anissaraṭṭho,</bold>paraparikappitaattasabhāvābhāvo eva <bold>attapaṭikkhepaṭṭho</bold>.</paragraph>
<paragraph line="49">Yasmā aniccalakkhaṇena viya dukkhalakkhaṇaṃ, tadubhayena anattalakkhaṇaṃ suviññāpayaṃ, na kevalaṃ, tasmā tadubhayenettha anattalakkhaṇavibhāvanaṃ katanti dassento <bold>‘‘bhagavā hī’’ti</bold>ādimāha. Tattha <bold>aniccavasenā</bold>ti aniccatāvasena. <bold>Dukkhavasenā</bold>ti dukkhatāvasena. <bold>Na upapajjatī</bold>ti na yujjati. Tameva ayujjamānataṃ dassetuṃ <bold>‘‘cakkhussa uppādopī’’</bold>tiādi vuttaṃ. Yasmā attavādī attānaṃ niccaṃ paññapeti, cakkhuṃ pana aniccaṃ, tasmā cakkhu viya attāpi anicco āpanno. Tenāha <bold>‘‘yassa kho panā’’</bold>tiādi. Tattha <bold>vetī</bold>ti vigacchati nirujjhati. <bold>Iti cakkhu anattā</bold>ti cakkhussa udayabbayavantatāya aniccatā, attano ca attavādinā aniccatāya anicchitattā cakkhu anattā.</paragraph>
<paragraph line="50">Kāmaṃ <bold>anattalakkhaṇasutte</bold>(saṃ. ni. 3.59; mahāva. 20) – ‘‘yasmā ca kho, bhikkhave, rūpaṃ anattā, tasmā rūpaṃ ābādhāya saṃvattatī’’ti rūpassa anattatāya dukkhatā vibhāvitā viya dissati, tathāpi ‘‘yasmā rūpaṃ ābādhāya saṃvattati, tasmā anattā’’ti pākaṭatāya sābādhatāya rūpassa attasārābhāvo vibhāvito, tato eva ca ‘‘na labbhati rūpe evaṃ me rūpaṃ hotu, evaṃ me rūpaṃ mā ahosī’’ti rūpe kassaci anissaratā, tassa ca avasavattanākāro dassitoti āha <bold>‘‘dukkhavasena anattataṃ</bold><pageBreak edition="M" number="2.0095" /><bold>dassetī’’</bold>ti. <bold>Yadaniccaṃ taṃ dukkha</bold>nti yaṃ vatthu aniccaṃ, taṃ dukkhaṃ udayabbayapaṭipīḷitattā, yaṃ pana niccaṃ tadabhāvato, taṃ sukhaṃ yathā taṃ nibbānanti adhippāyo. <bold>Yaṃ ta</bold>nti kāraṇaniddesovāyaṃ, yasmā rūpaṃ aniccaṃ, taṃ tasmāti attho. <bold>Yaṃ dukkhaṃ tadanattā</bold>ti ettha vuttanayeneva attho veditabbo. <bold>Anicca</bold>nti iminā ghaṭādi viya paccayuppannattā rūpaṃ aniccanti imamatthaṃ dasseti. Imināva nayena ‘‘anattā’’ti vattuṃ labbhamānepi <bold>‘‘anattā’’ti vattā nāma natthi. Evaṃ dukkhanti vadantī</bold>ti etthāpi yathārahaṃ vattabbaṃ ‘‘akkhisūlādivikārappattakāle viya paccayuppannattā dukkhaṃ rūpa’’ntiādinā. <bold>Duddasaṃ duppaññāpanaṃ</bold>. Tathā hi sarabhaṅgādayopi satthāro nāddasaṃsu, kuto paññāpanā. <bold>Tayidaṃ</bold>anattalakkhaṇaṃ.</paragraph>
<paragraph line="51"><bold>Tasmātihā</bold>tiādinā <pageBreak edition="V" number="2.0090" />tiyaddhagatarūpaṃ lakkhaṇattayaṃ āropetvā vuttanti āha <bold>‘‘etarahi aññadāpī’’</bold>ti. Taṃ pana yādisaṃ tādisampi tathā vuttanti ajjhattādivisesopi vattabbo. <bold>Pi</bold>-saddena vā tassāpi saṅgaho daṭṭhabbo.</paragraph>
<paragraph line="52" number="245"><bold>Ukkaṇṭhatī</bold>ti nābhiramati. Aññattha ‘‘nibbidā’’ti balavavipassanā vuccati, sānulomā pana saṅkhārupekkhā ‘‘vuṭṭhānagāminī’’ti, sā idha kathaṃ nibbidā nāma jātāti āha <bold>‘‘vuṭṭhānagāminivipassanāya hī’’</bold>tiādi. Iminā sikhāpattanibbedatāya vuṭṭhānagāminī idha nibbidānāmena vuttāti dasseti.</paragraph>
<paragraph line="53">‘‘So anupubbena saññaggaṃ phusatī’’ti (dī. ni. 1.414, 415) vatvā ‘‘saññā kho poṭṭhapāda paṭhamaṃ uppajjati, pacchā ñāṇa’’nti (dī. ni. 1.416) vuttattā <bold>saññagganti vuttā</bold>lokiyāsu pahānasaññāsu sikhāpattabhāvato. <bold>Dhammaṭṭhitiñāṇanti vuttā</bold>idappaccayatādassanassa matthakappattīti katvā. Tato parañhi asaṅkhatārammaṇaṃ ñāṇaṃ hoti. Tenāha – ‘‘pubbe kho susima dhammaṭṭhitiñāṇaṃ, pacchā nibbāne ñāṇa’’nti (saṃ. ni. 2.70). <bold>Pārisuddhipadhāniyaṅganti vuttā</bold>maggādhigamassa paripanthabhūtasabbasaṃkilesavisuddhi padhānikassa yogino, padhānabhāvanāya vā jātaṃ aṅganti katvā. <bold>Paṭipadāñāṇadassanavisuddhīti vuttā</bold>paramukkaṃsagatapaṭipadāñāṇadassanavisuddhibhāvato. <bold>Atammayata</bold>nti ettha <bold>tammayatā nāma</bold>taṇhā, kāmataṇhādīsu tāya tāya nibbattattā tammayaṃ nāma tebhūmikappavattaṃ, tassa <pageBreak edition="M" number="2.0096" />bhāvoti katvā. Tassā taṇhāya pariyādānato vuṭṭhānagāminivipassanā <bold>atammayatā</bold>ti vuccati. <bold>Nissāyā</bold>ti taṃ atammayataṃ paccayaṃ katvā. <bold>Āgammā</bold>ti tasseva vevacanaṃ. <bold>Nānattā</bold>ti nānāsabhāvā bahū anekappakārā. <bold>Nānattasitā</bold>ti nānārammaṇanissitā rūpādivisayā. <bold>Ekattā</bold>ti ekasabhāvā. <bold>Ekattasitā</bold>ti ekaṃyeva ārammaṇaṃ nissitā. <bold>Taṃ nissāyā</bold>ti taṃ ekattasitaṃ upekkhaṃ paccayaṃ katvā. <bold>Etissā</bold>ti etissā upekkhāya. <bold>Pahānaṃ hotī</bold>ti aññāṇupekkhato pabhuti sabbaṃ upekkhaṃ pajahitvā ṭhitassa ‘‘atammayatā’’ti vuttāya vuṭṭhānagāminivipassanāya arūpāvacarasamāpattiupekkhāya vipassanupekkhāya ca pahānaṃ hotīti <bold>pariyādānanti vuttā</bold>ti. Sabbasaṅkhāragatassa muñcitukamyatāpaṭisaṅkhānassa sikhāpattabhāvato vuṭṭhānagāminī muñcitukamyatā paṭisaṅkhānanti ca vuttā. Mudumajjhādivasena pavattiākāramattaṃ, atthato <pageBreak edition="V" number="2.0091" /><bold>ekatthā</bold>muñcitukamyatādayo, <bold>byañjanameva nānaṃ. Dvīhi nāmehī</bold>ti gotrabhu, vodānanti imehi dvīhi nāmehi.</paragraph>
<paragraph line="54"><bold>Virāgoti maggo,</bold>accantameva virajjati etenāti <bold>virāgo,</bold>tena. <bold>Maggena</bold>hetubhūtena. <bold>Vimuccatī</bold>ti paṭippassaddhivimuttivasena vimuccati. Tenāha <bold>‘‘phalaṃ kathita’’</bold>nti.</paragraph>
<paragraph line="55"><bold>Mahākhīṇāsavo</bold>ti pasaṃsāvacanaṃ yathā ‘‘mahārājā’’ti. Tathā hi taṃ pasaṃsanto satthā <bold>‘‘ayaṃ vuccati, bhikkhave, bhikkhu ukkhittapaligho itipī’’</bold>tiādimāhāti. Tadatthaṃ vivarituṃ <bold>‘‘idāni tassā’’</bold>tiādi vuttaṃ. <bold>Yathābhūtehī</bold>ti yāthāvato bhūtehi. <bold>Durukkhipanaṭṭhenā</bold>ti pacurajanehi ukkhipituṃ asakkuṇeyyabhāvena. Nibbānanagarappavese vibandhanena paligho viyāti <bold>palighoti vuccati</bold>. Matthakacchinno tālo pattaphalādīnaṃ anaṅgato tālāvatthu asive ‘‘sivā’’ti samaññā viya. Tenāha <bold>‘‘sīsacchinnatālo viya katā’’</bold>ti. Punabbhavassa karaṇasīlo, punabbhavaṃ vā phalaṃ arahatīti <bold>ponobhaviko</bold>. Evaṃbhūto pana punabbhavaṃ deti nāmāti āha <bold>‘‘punabbhavadāyako’’</bold>ti. <bold>Punabbhavakhandhānaṃ paccayo</bold>ti iminā jātisaṃsāroti phalūpacārena kāraṇaṃ vuttanti dasseti. <bold>Parikkhāti vuccati</bold>santānassa parikkhipanato. <bold>Saṃkiṇṇattā</bold>ti sabbaso kiṇṇattā vināsitattā. <bold>Gabbhīrānugataṭṭhenā</bold>ti gambhīraṃ anupaviṭṭhaṭṭhena. <bold>Luñcitvā</bold>ti <pageBreak edition="M" number="2.0097" />uddharitvā. <bold>Etānī</bold>ti kāmarāgasaññojanādīni. <bold>Aggaḷāti vuccanti</bold>avadhāraṇaṭṭhena. Aggamaggena patito mānaddhajo etassāti <bold>patitamānaddhajo</bold>. Itarabhāroropanassa purimapadehi pakāsitattā <bold>‘‘mānabhārasseva oropitattā pannabhāroti adhippeto’’</bold>ti vuttaṃ. <bold>Mānasaṃyogeneva visaṃyuttattā</bold>ti etthāpi eseva nayo. Pañcapi khandhe avisesato asmīti gahetvā pavattamāno ‘‘asmimāno’’ti adhippetoti vuttaṃ <bold>‘‘rūpe asmīti māno’’</bold>tiādi.</paragraph>
<paragraph line="56">Nagaradvārassa parissayapaṭibāhanatthañceva sobhanatthañca ubhosu passesu esikatthambhe nikhaṇitvā ṭhapentīti āha <bold>‘‘nagaradvāre ussāpite esikatthambhe’’</bold>ti. Pākāraviddhaṃsaneneva parikkhāya bhūmisamakaraṇaṃ hotīti āha <bold>‘‘pākāraṃ bhindanto parikkhaṃ saṃkiritvā’’</bold>ti. <bold>Eva</bold>ntiādi upamāsaṃsandanaṃ. Santo saṃvijjamāno kāyo dhammasamūhoti <bold>sakkāyo,</bold>upādānakkhandhapañcakaṃ. <bold>Dvattiṃsa kammakāraṇā</bold>dukkhakkhandhe āgatā. Akkhirogasīsarogādayo <bold>aṭṭhanavuti rogā</bold>. Rājabhayādīni <bold>pañcavīsati mahābhayāni</bold>.</paragraph>
<paragraph line="57" number="246"><bold>Anadhigamanīyaviññāṇata</bold>nti <pageBreak edition="V" number="2.0092" />‘‘idaṃ nāma nissāya iminā nāma ākārena pavattatī’’ti evaṃ duviññeyyacittataṃ. <bold>Anvesa</bold>nti paccatte ekavacananti āha <bold>‘‘anvesanto’’</bold>ti. <bold>Sattopi tathāgatoti vuccati</bold>‘‘tathāgato paraṃ maraṇā’’tiādīsu (dī. ni. 1.65) viya. Satto hi yatheko kammakilesehi itthattaṃ āgato, tathā aparopi āgatoti ‘‘tathāgato’’ti vuccati. <bold>Uttamapuggalo</bold>ti bhagavantaṃ sandhāya vadati. <bold>Khīṇāsavopī</bold>ti yo koci khīṇāsavopi ‘‘tathāgato’’ti adhippeto. Sopi hi yatheko catūsu satipaṭṭhānesu sūpaṭṭhitacitto satta bojjhaṅge yathābhūtaṃ bhāvetvā anuttaraṃ arahattaṃ āgato adhigato, tathā aparopi āgatoti ‘‘tathāgato’’ti vuccati. <bold>Asaṃvijjamāno</bold>ti paramatthato anupalabbhanīyo. <bold>Avindeyyo</bold>ti na vinditabbo, duviññeyyoti attho.</paragraph>
<paragraph line="58"><bold>Tathāgato satto puggaloti na paññapemi</bold>paramatthato sattasseva abhāvatoti adhippāyo. <bold>Kiṃ paññapessāmi</bold>paññattiupādānassapi dharamānakassa <pageBreak edition="M" number="2.0098" />abhāvato. ‘‘Anuppādo khemaṃ, anuppatti khema’’ntiādinā asaṅkhatāya dhātuyā pakkhandhanavasena pavattaṃ aggaphalasamāpattiatthaṃ <bold>vipassanācittaṃ vā</bold>.</paragraph>
<paragraph line="59"><bold>Tucchā</bold>ti karaṇe nissakkavacananti āha <bold>‘‘tucchakenā’’</bold>ti. Vinayatīti vinayo, so eva <bold>venayiko. Tathā ma</bold>nti tathābhūtaṃ maṃ. Paramatthato vijjamānassa hi sattassa abhāvaṃ vadanto sattavināsapaññāpako ca nāma siyā, ahaṃ pana paramatthato avijjamānaṃ taṃ ‘‘natthī’’ti vadāmi. Yathā ca loko voharati, tatheva taṃ voharāmi, tathābhūtaṃ maṃ ye samaṇabrāhmaṇā ‘‘venayiko samaṇo gotamo’’ti vadantā asatā tucchā musā abhūtena abbhācikkhantīti yojanā. Appaṭisandhikassa khīṇāsavassa carimacittaṃ nirupādānato anupādāno viya jātavedo parinibbutaṃ idaṃ nāma nissitanti na paññāyatīti vadanto kimettāvatā ucchedavādī bhaveyya, nāhaṃ kadācipi atthi, nāpi koci atthīti vadāmi. Evaṃ sante kiṃ nissāya te moghapurisā sato sattassa nāma ucchedaṃ vināsaṃ vibhavaṃ paññapetīti vadantā asatā…pe… abbhācikkhantīti ayamettha adhippāyo.</paragraph>
<paragraph line="60"><bold>Mahābodhimaṇḍamhīti bodhimaṇḍa</bold>ggahaṇena sattasattāhamāha. Tena dhammacakkapavattanato (saṃ. ni. 5.1081; mahāva. 13; paṭi. ma. 2.30) pubbe vuttaṃ tantidesanaṃ vadati <pageBreak edition="V" number="2.0093" />. <bold>Catusaccameva paññapemī</bold>ti etena saccavimuttā satthudesanā natthīti dasseti. Ettha ca – ‘‘pubbe ceva etarahi ca dukkhañceva paññapemi dukkhassa ca nirodha’’nti vadanto bhagavā nāhaṃ kadācipi ‘‘attā ucchijjati, vinassatī’’ti vā, ‘‘attā nāma koci atthī’’ti vā vadāmi. Evaṃ sante kiṃ nissāya te moghapurisā ‘‘sato sattassa ucchedaṃ vināsaṃ vibhavaṃ paññapetī’’ti asatā tucchena abbhācikkhantīti dasseti. <bold>Pare</bold>ti amāmakā, mama ovādassa abhājanabhūtāti atthoti āha <bold>‘‘saccāni…pe… asamatthapuggalā’’</bold>ti. <bold>Adhippāyenā</bold>ti iminā tesaṃ adhippāyamattaṃ, rosanavihesanāni pana tathāgatassa ākāsassa vilikhanaṃ viya na sambhavantiyevāti dasseti. Āhanati cittanti <bold>āghāto</bold>. Appatītā honti etenāti <bold>appaccayo</bold>. Cittaṃ na abhirādhayatīti <bold>anabhiraddhi. Atuṭṭhī</bold>ti tuṭṭhipaṭipakkho tathāpavatto cittuppādo, kodho eva vā.</paragraph>
<paragraph line="61"><bold>Pare</bold>ti <pageBreak edition="M" number="2.0099" />aññe ekacce. Ānandanti pamodanti etenāti <bold>ānando,</bold>pītiyā evetaṃ adhivacanaṃ. Sobhanamanatā <bold>somanassaṃ,</bold>cetasikasukhassetaṃ adhivacanaṃ. Uppilati purimāvatthāya bhijjati visesaṃ āpajjatīti uppilaṃ, tadeva uppilāvitaṃ, tassa bhāvo <bold>uppilāvitattaṃ</bold>. Yāya uppannāya kāyacittaṃ vātapūritabhattā viya uddhumāyanākārappattaṃ hoti, tassā gehassitāya odaggiyapītiyā etaṃ adhivacanaṃ. <bold>Saccāni paṭivijjhituṃ asamatthā</bold>ti dukkhameva uppajjati nirujjhati ca, na añño satto nāma atthīti evaṃ jānituṃ asamatthā ‘‘attā nāma atthī’’ti evaṃdiṭṭhino appahīnavipallāsā. Uttamaṃ pasādanīyaṭṭhānaṃ <bold>tathāgatampi akkosanti,</bold>kimaṅgaṃ pana bhikkhūti adhippāyo.</paragraph>
<paragraph line="62" number="247">Anattaniyepi khandhapañcake micchāgāhavasena attaniyasaññāya pavattassa chandarāgassa pahānaṃ. <bold>Amhākaṃ neva attā</bold>ti yasmā rūpavedanādiyeva attaggāhavatthu tabbinimuttassa lobhaneyyassa abhāvato. Etaṃ tiṇakaṭṭhasākhāpalāsaṃ na amhākaṃ rūpaṃ, na viññāṇaṃ, tasmā amhākaṃ neva attāti yojanā. Ajjhattikassa vatthuno neva attāti paṭikkhittattā bāhiravatthu attaniyabhāvena paṭikkhittaṃ hotīti āha <bold>‘‘amhākaṃ cīvarādiparikkhāropi na hotī’’</bold>ti. <bold>Khandhapañcakaṃyevā</bold>ti bāhiravatthuṃ nidassanaṃ katvā khandhapañcakaṃyeva <bold>na tumhākanti pajahāpeti. Na uppāṭetvā</bold>kandaṃ viya. <bold>Na luñcitvā vā</bold>kese viyāti. Iminā rūpādīnaṃ nāmamukhena pahānaṃ icchanti. Ulliṅgitamatthaṃ <bold>chandarāgavinayena pajahāpetī</bold>ti sarūpato dasseti.</paragraph>
<paragraph line="63" number="248">‘‘Taṃ <pageBreak edition="V" number="2.0094" />kiṃ maññatha, bhikkhave, rūpaṃ niccaṃ vā’’tiādi desanā <bold>tiparivaṭṭaṃ. Yāva imaṃ ṭhāna</bold>nti ‘‘evaṃ svākkhāto’’ti yāvāyaṃ pāḷipadeso. Suviññeyyabhāvena akkhātattāpi <bold>svākkhāto</bold>ti āha <bold>‘‘sukathitattā eva uttāno vivaṭo pakāsito’’</bold>ti. Tiriyaṃ vidāraṇena <bold>chinnaṃ,</bold>dīghaso phālanena <bold>bhinnaṃ,</bold>tato eva tattha tattha sibbitagaṇṭhikatajiṇṇavatthaṃ pilotikā, tadabhāvato <bold>chinnapilotiko,</bold>pilotikarahitoti attho. Iriyāpatha-saṇṭhapanaavijjamānajhāna-vipassanāni chinnāya avijjamānāya paṭipattiyā sibbanagaṇṭhikaraṇasadisāni, tādisaṃ idha natthīti āha <bold>‘‘na hettha…pe… atthī’’</bold>ti. <bold>Patiṭṭhātuṃ na labhatī</bold>ti pesalehi <pageBreak edition="M" number="2.0100" />saddhiṃ saṃvāsavasenapi patiṭṭhātuṃ na labhati, visesādhigamavasena pana vattabbameva natthi.</paragraph>
<paragraph line="64"><bold>Kāraṇḍavaṃ niddhamathā</bold>ti vipannasīlatāya kacavarabhūtaṃ puggalaṃ kacavaramiva nirapekkhā apanetha. <bold>Kasambuñcāpakassathā</bold>ti kasaṭabhūtañca naṃ khattiyādīnaṃ majjhagataṃ sambhinnaṃ paggharitakuṭṭhaṃ caṇḍālaṃ viya apakassatha nikkaḍḍhatha. Kiṃ kāraṇaṃ? Saṅghārāmo nāma sīlavantānaṃ kato, na dussīlānaṃ, yato etadeva. <bold>Tato palāpe vāhetha, assamaṇe samaṇamānine</bold>ti yathā palāpā antosārarahitā ataṇḍulā bahi thusena vīhi viya dissanti, evaṃ pāpabhikkhū antosīlarahitāpi bahi kāsāvādiparikkhārena bhikkhū viya dissanti, tasmā ‘‘palāpā’’ti vuccanti, te palāpe vāhetha odhunātha vidhamatha. Paramatthato assamaṇe vesamattena samaṇamānine evaṃ <bold>niddhamitvāna…pe…</bold><bold>patissatā</bold>ti. Tattha <bold>kappayavho</bold>ti kappetha, karothāti vuttaṃ hoti. <bold>Patissatā</bold>ti pati pati satā sampajānantā suṭṭhu pajānantā. <bold>Patissatā</bold>vā sappatissā aññamaññaṃ sagāravā. Athevaṃ suddhā suddhehi saṃvāsaṃ kappentā diṭṭhisīlasāmaññena <bold>samaggā</bold>. Anukkamena paripākagatapaññatāya <bold>nipakā</bold>. Sabbassevimassa dukkhavaṭṭassa <bold>antaṃ karissatha,</bold>parinibbānaṃ pāpuṇissathāti attho.</paragraph>
<paragraph line="65"><bold>Vaṭṭaṃ tesaṃ natthi paññāpanāya</bold>sabbaso samucchinnavaṭṭamūlakattā.</paragraph>
<paragraph line="66">Dhammaṃ anussaranti, dhammassa vā anussaraṇasīlāti <bold>dhammānusārino</bold>. Evaṃ <bold>saddhānusārino</bold>pi veditabbā. <bold>Paṭipannassā</bold>ti paṭipajjamānassa, sotāpattimaggaṭṭhopi adhippeto. <bold>Adhimatta</bold>nti balavaṃ. <bold>Paññāvāhī</bold>ti paññaṃ vāheti, paññā vā imaṃ puggalaṃ vahatīti paññāvāhītipi vadanti. <bold>Paññāpubbaṅgama</bold>nti paññaṃ purecārikaṃ katvā. <bold>Ayaṃ vuccatī</bold>ti ayaṃ evarūpo puggalo paññāsaṅkhātena dhammena sarati anussaratīti <bold>dhammānusārī</bold>. <bold>Saddhāvāhī</bold>ti saddhaṃ vāheti, saddhā vā <pageBreak edition="V" number="2.0095" />imaṃ puggalaṃ vahatīti saddhāvāhītipi vadanti. <bold>Saddhāpubbaṅgama</bold>nti saddhaṃ purecārikaṃ katvā. <bold>Ayaṃ vuccatī</bold>ti ayaṃ evarūpo puggalo saddhāya sarati anussaratīti saddhānusārī. <bold>Saddhāmatta</bold>nti ‘‘itipi so bhagavā’’tiādinā buddhasubuddhatāya saddahanamattaṃ. Matta-saddena aveccappasādaṃ nivatteti. <bold>Pemamatta</bold>nti yathāvuttasaddhānusārena uppannaṃ tuṭṭhimattaṃ. Sinehoti keci. <bold>Evaṃ vipassanaṃ paṭṭhapetvā nisinnānanti</bold><pageBreak edition="M" number="2.0101" />kalāpasammasanādivasena āraddhavipassanānaṃ. <bold>Ekā saddhā</bold>ti vipassanānusārena svākkhātadhammatā siddhā, tato eva ekā seṭṭhā uḷārā saddhā uppajjati. <bold>Ekaṃ pema</bold>nti etthāpi eseva nayo. <bold>Sagge ṭhapitā viya hontī</bold>ti tesaṃ saddhāpemānaṃ saggasaṃvattaniyatāya abyabhicārībhāvamāha. <bold>Cūḷasotāpannoti vadanti</bold>ekadesena saccānubodhe ṭhitattā. Sesaṃ suviññeyyameva.</paragraph>
<centered line="67">Alagaddūpamasuttavaṇṇanāya līnatthappakāsanā samattā.</centered>
<subhead line="68">3. Vammikasuttavaṇṇanā</subhead>
<paragraph line="69" number="249"><bold>Piyavacana</bold>nti <pageBreak edition="V" number="2.0096" />piyasamudācāro. Viññujātikā hi paraṃ piyena samudācarantā ‘‘bhava’’nti vā, ‘‘devānaṃ piyo’’ti vā, ‘‘āyasmā’’ti vā samudācaranti, tasmā sammukhā sambodhanavasena ‘‘āvuso’’ti, tirokkhaṃ ‘‘āyasmā’’ti ayampi samudācāro. Mahākassapauruvelakassapādayo aññepi kassapanāmakā atthīti <bold>‘‘katarassa kassapassā’’</bold>ti pucchanti. <bold>Raññā</bold>ti kosalaraññā. <bold>‘‘Sañjāniṃsū’’</bold>ti saṅkhepato vuttamatthaṃ vivarituṃ <bold>‘‘ayaṃ panā’’</bold>tiādi āraddhaṃ. <bold>Assā</bold>ti kumārakassapassa, ‘‘sañjāniṃsū’’ti vuttasañjānanassa vā. <bold>Puññāni karonto</bold>ti kappasatasahassaṃ devesu ca manussesu ca nibbattitvā dānādīni puññāni bhāvento. <bold>Osakkante</bold>ti parihāyamāne. <bold>Paṭhama</bold>nti kumārikākāle. <bold>Satthā upālittheraṃ paṭicchāpesi</bold>taṃ adhikaraṇaṃ vinayakammenevassā bhikkhuniyā pabbajjāya arogabhāvaṃ.</paragraph>
<paragraph line="70"><bold>Paññattivibhāvanā</bold>ti ‘‘andhavana’’ntveva paññāyamānassa vibhāvanā. <bold>Olīyatī</bold>ti saṅkucati saṇikaṃ vattati. <bold>Bhāṇako</bold>ti sarabhāṇako. <bold>Yaṃ atthi, taṃ gahetvā</bold>ti idāni pariyesitabbaṭṭhānaṃ natthi, yathāgataṃ pana yaṃ atthi, taṃ gahetvā. <bold>Balavaguṇe</bold>ti adhimattaguṇe. Kassapabhagavato kāle niruḷhasamaññāvasena vacanasantatiyā avicchedena ca imasmimpi buddhuppāde taṃ ‘‘andhavana’’ntveva paññāyittha, uparūparivaḍḍhamānāya pathaviyā upari rukkhagacchādīsu sañjāyantesupīti. <bold>Sekkhapaṭipada</bold>nti sekkhabhāvāvahaṃ visuddhipaṭipattiṃ.</paragraph>
<paragraph line="71"><bold>Aññatara</bold>-saddo <pageBreak edition="M" number="2.0102" />apākaṭe viya pākaṭepi vattati eka-saddena samānatthattāti dassetuṃ <bold>‘‘abhijānātī’’</bold>tiādi vuttaṃ. Bhayabheravadassitampi abhikkanta-saddassa atthuddhāraṃ idha dassento evaṃ heṭṭhā tattha tattha katā atthasaṃvaṇṇanā parato tasmiṃ tasmiṃ suttapadese yathārahaṃ vattabbāti nayadassanaṃ karoti. Kañcanasannibhattacatā suvaṇṇavaṇṇaggahaṇena gahitāti adhippāyenāha <bold>‘‘chaviya’’</bold>nti. Chavigatā pana vaṇṇadhātu eva ‘‘suvaṇṇavaṇṇo’’ti ettha vaṇṇaggahaṇena gahitāti apare. Vaṇṇīyati kittīyati ugghosananti <bold>vaṇṇo,</bold>thuti. Vaṇṇīyati asaṅkarato vavatthapīyatīti <bold>vaṇṇo,</bold>kulavaggo. Vaṇṇīyati phalaṃ etena yathāsabhāvato vibhāvīyatīti <bold>vaṇṇo,</bold>kāraṇaṃ. Vaṇṇanaṃ dīgharassādivasena saṇṭhahananti <bold>vaṇṇo,</bold>saṇṭhānaṃ. Vaṇṇīyati aṇumahantādivasena pamīyatīti <bold>vaṇṇo,</bold>pamāṇaṃ. Vaṇṇeti vikāramāpajjamānaṃ hadayaṅgatabhāvaṃ pakāsetīti <pageBreak edition="V" number="2.0097" /><bold>vaṇṇo,</bold>rūpāyatanaṃ. Evaṃ tena tena pavattinimittena vaṇṇa-saddassa tasmiṃ tasmiṃ atthe pavatti veditabbā.</paragraph>
<paragraph line="72"><bold>Anavasesattaṃ</bold>sakalatā kevalatā. <bold>Kevalakappā</bold>ti ettha keci īsaṃ asamattā kevalā kevalakappāti vadanti, evaṃ sati anavasesattho eva kevala-saddo siyā. Anatthantarena pana kappa-saddena padavaḍḍhanaṃ katvā kevalā eva kevalakappā. Tathā vā kappanīyattā paññapetabbattā kevalakappā. <bold>Yebhuyyatā</bold>bahulabhāvo. <bold>Abyāmissatā</bold>vijātiyena asaṅkaro suddhatā. <bold>Anatirekatā</bold>taṃmattatā visesābhāvo. <bold>Kevalakappa</bold>nti kevalaṃ daḷhaṃ katvāti attho. Kevalaṃ vuccati nibbānaṃ sabbasaṅkhatavivittattā. Tenāha <bold>‘‘visaṃyogādianekattho’’</bold>ti. Kevalaṃ etassa adhigataṃ atthīti <bold>kevalī,</bold>sacchikatanirodho khīṇāsavo.</paragraph>
<paragraph line="73"><bold>Kappa-saddo</bold>panāyaṃ saupasaggo anupasaggo cāti adhippāyena okappanīyapade labbhamānaṃ okappasaddamattaṃ nidasseti, aññathā kappa-saddassa atthuddhāre okappanīyapadaṃ anidassanameva siyā. <bold>Samaṇakappehī</bold>ti vinayasiddhehi <pageBreak edition="M" number="2.0103" />samaṇavohārehi. <bold>Niccakappa</bold>nti niccakālaṃ. <bold>Paññattī</bold>ti nāmaṃ. Nāmañhetaṃ tassa āyasmato, yadidaṃ kappoti. <bold>Kappitakesamassū</bold>ti kattarikāya cheditakesamassu. <bold>Dvaṅgulakappo</bold>ti majjhanhikavelāya vītikkantāya dvaṅgulatāvikappo. <bold>Leso</bold>ti apadeso. Anavasesaṃ pharituṃ samatthassapi obhāsassa kenaci kāraṇena ekadesapharaṇampi siyā, ayaṃ pana sabbasova pharīti dassetuṃ samantattho kappa-saddo gahitoti āha <bold>‘‘anavasesaṃ samantato’’</bold>ti.</paragraph>
<paragraph line="74"><bold>Samaṇasaññāsamudācārenā</bold>ti ‘‘ahaṃ samaṇo’’ti evaṃ uppannasaññāsamuṭṭhitena samudācārena, tannimittena vā tabbohārena. <bold>Pubbayoge</bold>ti pubbayogakathāyaṃ. <bold>Papañco esā</bold>ti eso tumhesu āgatesu yathāpavatto paṭisanthāro kathāsamudācāro ca amhākaṃ papañco. Ettakampi akatvā samaṇadhammameva karomāti adhippāyo.</paragraph>
<paragraph line="75"><bold>Ariyabhūmiṃ patto</bold>ti anāgāmiphalaṃ adhigato. Pakkusātikulaputtaṃ sandhāya vadati. <bold>Vibhajitvā</bold>ti vibhāgaṃ katvā. <bold>Turitālapanavasenā</bold>ti turitaṃ ālapanavasena. Tena dullabho ayaṃ samaṇo, tasmā sīghamassa pañho kathetabbo, iminā ca sīghaṃ gantvā satthā pucchitabboti turitaṃ ālapīti dasseti. <bold>‘‘Yathā vā’’</bold>tiādinā pana vacanālaṅkāravasena dvikkhattuṃ ālapati. <bold>Evamāhā</bold>ti ‘‘bhikkhu bhikkhū’’ti evaṃ dvikkhattuṃ avoca.</paragraph>
<paragraph line="76">Vammikapariyāyena <pageBreak edition="V" number="2.0098" />karajakāyaṃ paccakkhaṃ katvā dassentī devatā <bold>‘‘ayaṃ vammiko’’</bold>ti āha. Tāya pana bhāvatthassa abhāsitattā saddatthameva dassento <bold>‘‘purato ṭhitaṃ…pe… ayanti āhā’’</bold>ti avoca. Sesesupi eseva nayo. <bold>Maṇḍūka</bold>nti thalamaṇḍūkaṃ. So hi uddhumāyikāti vuccati, na udakamaṇḍūko. Tassa nivāsato vāto mā kho bādhayitthāti <bold>‘‘uparivātato apagammā’’</bold>ti vuttaṃ. Kathaṃ panāyaṃ devatā iminā nīhārena ime pañhe therassa ācikkhīti? Keci tāva āhu – yathāsutamatthaṃ upamābhāvena gahetvā attano paṭibhānena upameyyatthaṃ manasā cintetvā taṃ bhagavāva imassa ācikkhissati. Sā ca desanā atthāya hitāya sukhāya hotīti ‘‘ayaṃ vammiko’’tiādinā upamāvaseneva pannarasa pañhe therassa ācikkhi. Kassapasammāsambuddhakāle kira bārāṇasiyaṃ eko seṭṭhi aḍḍho mahaddhano mahantaṃ nidhānaṃ <pageBreak edition="M" number="2.0104" />nidahitvā palighādiākārāni kānicipi laṅgāni tattha ṭhapesi. So maraṇakāle attano sahāyassa brāhmaṇassa ārocesi – ‘‘imasmiṃ ṭhāne mayā nidhānaṃ nidahitaṃ, taṃ mama puttassa viññutaṃ pattassa dassetī’’ti vatvā kālamakāsi. Brāhmaṇo sahāyakaputtassa viññutaṃ pattakāle taṃ ṭhānaṃ dassesi. So nikhanitvā sabbapacchā nāgaṃ passi, nāgo attano puttaṃ disvā ‘‘sukheneva dhanaṃ gaṇhatū’’ti apagacchi. Svāyamattho tadā loke pākaṭo jāto. Ayaṃ pana devatā tadā bārāṇasiyaṃ gahapatikule nibbattitvā viññutaṃ patto satthari parinibbute uraṃ datvā sāsane pabbajito pañcahi sahāyakabhikkhūhi saddhiṃ samaṇadhammamakāsi. Ye sandhāya vuttaṃ ‘‘pañca bhikkhū nisseṇiṃ bandhitvā’’tiādi. Tena vuttaṃ ‘‘yathāsutamatthaṃ upamābhāvena gahetvā’’tiādi. Apare pana ‘‘devatā attano paṭibhānena ime pañhe evaṃ abhisaṅkharitvā therassa ācikkhī’’ti vadanti. <bold>Devaputte nissakkaṃ</bold>devaputtapañhattā tassa atthassa.</paragraph>
<paragraph line="77" number="251">Catūhi mahābhūtehi nibbattoti <bold>cātumahābhūtiko</bold>. Tenāha <bold>‘‘catumahābhūtamayassā’’</bold>ti. <bold>Vamati</bold>uggiranto viya hotīti attho. <bold>Vantako</bold>ti ucchaḍḍako. <bold>Vantussayo</bold>ti upacikāhi vantassa mattikāpiṇḍassa ussayabhūto. <bold>Vantasinehasambaddho</bold>ti vantena kheḷasinehena sampiṇḍito. <bold>Asucikalimalaṃ vamatī</bold>ti ettha mukhādīhi pāṇakānaṃ niggamanato pāṇake vamatīti ayampi attho labbhateva. <bold>Ariyehi vantako</bold>ti kāyabhāvasāmaññena vuttaṃ. Dukkhasaccapariññāya vā sabbassapi tebhūmakadhammajātassa pariññātattā sabbopi kāyo ariyehi chandarāgappahānena vanto eva. <bold>Taṃ sabba</bold>nti yehi tīhi aṭṭhisatehi ussito, yehi nhārūhi sambaddho, yehi maṃsehi avalitto, yena allacammena pariyonaddho, yāya chaviyā rañjito, taṃ aṭṭhiādisabbaṃ accantameva jigucchitvā virattatāyavantameva. <bold>‘‘Yathā cā’’</bold>tiādinā vattabbopamatopi vammiko viya vammikoti imamatthaṃ dasseti.</paragraph>
<paragraph line="78">Sambhavati <pageBreak edition="V" number="2.0099" />etasmāti sambhavo, mātāpettiko sambhavo etassāti <bold>mātāpettikasambhavo</bold>. Tassa. Upaciyati etenāti upacayo’ odanakummāsaṃ upacayo etassāti <bold>odanakummāsūpacayo</bold>. Tassa. Adhuvasabhāvatāya <pageBreak edition="M" number="2.0105" /><bold>aniccadhammassa,</bold>sedagūtha-pitta-semhādi-dhātukkhobha-garubhāvaduggandhānaṃ vinodanāya <bold>ucchādetabbadhammassa,</bold>parito sambāhanena <bold>parimadditabbadhammassa,</bold>khaṇe khaṇe bhijjanasabhāvatāya <bold>bhedanadhammassa,</bold>tato eva vikiraṇasabhāvatāya <bold>viddhaṃsanadhammassā</bold>ti dhamma-saddo paccekaṃ yojetabbo. <bold>Tanuvilepanenā</bold>ti kāyāvalepanena ucchādanavilepanena. <bold>Aṅgapaccaṅgābādhavinodanatthāyā</bold>ti tādisasamuṭṭhāna-sarīravikāravigamāya. Yasmā sukkasoṇitaṃ āhāro, ucchādanaṃ parimaddanañca yathārahaṃ uppādassa, vuḍḍhiyā ca paccayo, tasmā āha <bold>‘‘mātāpettika…pe… kathito’’</bold>ti. <bold>Uccāvacabhāvo</bold>ti yathārahaṃ yojetabbo – odanakummāsūpacaya-ucchādanaparimaddanaggahaṇehi <bold>uccabhāvo, vaḍḍhī</bold>. Mātāpettikasambhavaggahaṇena <bold>samudayo</bold>. Itarehi <bold>avacabhāvo, parihāni, atthaṅgamo</bold>pakāsito. Aṅgapaccaṅgānaṃ saṇṭhapanampi hi vaṭṭapaccayattā vaṭṭanti.</paragraph>
<paragraph line="79"><bold>Kodho</bold>dhūmoti ettha dhūmapariyāyena kodhassa vuttattā dhūma-saddo kodhe vattatīti vuttaṃ <bold>‘‘dhūmo viya dhūmo’’</bold>ti. <bold>Bhasmanī</bold>ti <bold>bhasmaṃ. Mosavajja</bold>nti musāvādo. Dhūmo eva <bold>dhūmāyitaṃ</bold>. Icchā dhūmāyitaṃ etissāti <bold>icchādhūmāyitā,</bold>pajā. Icchādhūmāyitasaddassa taṇhāya vutti vuttanayo eva. <bold>Dhūmāyanto</bold>ti vitakkasantāpena saṃtappento, vitakkentoti attho. <bold>Palipo</bold>ti dukkaramahākaddamaṃ. <bold>Timūla</bold>nti tīhi mūlehi patiṭṭhitaṃ viya acalaṃ pavattanti vuttaṃ. <bold>Rajo ca dhūmo ca mayā pakāsitā</bold>ti rajasabhāvakaraṇaṭṭhena ‘‘rajo’’ti ca dhūmasabhāvakaraṇaṭṭhena ‘‘dhūmo’’ti ca mayā pakāsitā. <bold>Pakatidhūmo</bold>viya aggissa kilesaggijālassa paññāṇabhāvato. <bold>Dhammadesanādhūmo</bold>ñāṇaggisandhīpanassa pubbaṅgamabhāvato. <bold>Ayaṃ rattiṃ dhūmāyanā</bold>ti yā divā kattabbakammante uddissa rattiyaṃ anuvitakkanā, ayaṃ rattiṃ dhūmāyanā.</paragraph>
<paragraph line="80"><bold>Sattannaṃ dhammāna</bold>nti idaṃ sutte (cūḷani. mettagūmāṇavapucchāniddesa 28) āgatanayena vuttaṃ. Suttañca tathā ārādhanaveneyyajjhāsayavasena. Tadekaṭṭhatāya vā tadaññakilesānaṃ. <bold>Sundarapañño</bold>ti ñātatīraṇapahānapariññāya paññāya sundarapañño.</paragraph>
<paragraph line="81"><bold>Eta</bold>nti <pageBreak edition="M" number="2.0106" />‘‘sattha’’nti etaṃ <bold>adhivacanaṃ</bold>saṃkilesadhammānaṃ sasanato samucchindanato. Nti vīriyaṃ. <bold>Paññāgatikameva</bold>paññāya hitasseva adhippetattā. Lokiyāya paññāya ārambhakāle lokiyavīriyaṃ <pageBreak edition="V" number="2.0100" />gahetabbaṃ, lokuttarāya paññāya pavattikkhaṇe lokuttaravīriyaṃ gahetabbanti yojanā. <bold>Atthadīpanā</bold>ti upameyyatthadīpanī upamā.</paragraph>
<paragraph line="82"><bold>Gāmato</bold>ti attano vasanagāmato. <bold>Mante</bold>ti āthabbanamante. Te hi brāhmaṇā araññe eva vācenti ‘‘mā aññe assosu’’nti. <bold>Tathā akāsī</bold>ti cattāro koṭṭhāse akāsi. Evamettha vammikapañhasseva vasena upamā āgatā, sesānaṃ vasena heṭṭhā vuttanayena veditabbā.</paragraph>
<paragraph line="83">Laṅganaṭṭhena nivāraṇaṭṭhena <bold>laṅgī,</bold>paligho. <bold>Ñāṇamukhe</bold>ti vipassanāñāṇavīthiyaṃ. <bold>Patatī</bold>ti pavattati. <bold>Kammaṭṭhānauggahaparipucchāvasenā</bold>ti catusaccakammaṭṭhānassa uggaṇhanena tassa atthaparipucchāvasena ceva vipassanāsaṅkhāta-atthavinicchaya-paripucchāvasena ca. Sabbaso ñātuṃ icchā hi paripucchā. Vipassanā ca aniccādito sabbatebhūmakadhammānaṃ ñātuṃ icchati. Evaṃ vipassanāvasena avijjāpahānamāha, uparikattabbasabbhāvato na tāva maggavasena.</paragraph>
<paragraph line="84"><bold>Valliantare vā</bold>ti <bold>vā</bold>-saddo paṃsuantare vā mattikantare vāti avuttavikappattho. <bold>Cittāvilamattakovā</bold>ti cittakkhobhamattakova. <bold>Aniggahito</bold>ti paṭisaṅkhānabalena anivārito. <bold>Mukhavikulanaṃ</bold>mukhasaṅkoco. <bold>Hanusañcopanaṃ pāpeti</bold>antojappanāvatthāyaṃ. <bold>Disā vilokanaṃ pāpeti</bold>yattha bādhetabbo ṭhito, taṃdassanatthaṃ nivārakaparivāraṇatthaṃ. <bold>Daṇḍasatthābhinipāta</bold>nti daṇḍasatthānaṃ parassa upari nipātanāvatthaṃ. Yena kodhena aniggahitena mātādikaṃ aghātetabbaṃ ugghātetvā ‘‘ayuttaṃ vata mayā kata’’nti attānampi hanati, taṃ sandhāyetaṃ vuttaṃ <bold>‘‘paraghātanampi attaghātanampi pāpetī’’</bold>ti. Yena vā parassa haññamānassa vasena ghātakopi ghātanaṃ pāpuṇāti, tādisassa vasenāyamattho veditabbo. Kodhasāmaññena hetaṃ vuttaṃ <bold>‘‘paraṃ ghātetvā attānaṃ ghātetī’’</bold>ti. <bold>Paramussadagato</bold>ti paramukkaṃsagato. Daḷhaṃ parissayamāvahatāya <bold>kodhova kodhūpāyāso</bold>. Tenāha <bold>‘‘balavappatto’’</bold>tiādi.</paragraph>
<paragraph line="85"><bold>Dvedhāpathasamā</bold><pageBreak edition="M" number="2.0107" /><bold>hoti</bold>appaṭipattihetubhāvato.</paragraph>
<paragraph line="86"><bold>Kusaladhammo na tiṭṭhati</bold>nīvaraṇehi nivāritaparamattā. Samathapubbaṅgamaṃ vipassanaṃ bhāvayato paṭhamaṃ samathena nīvaraṇavikkhambhanaṃ hoti, vipassanā pana tadaṅgavaseneva tāni nīharatīti vuttaṃ <bold>‘‘vikkhambhanatadaṅgavasenā’’</bold>ti.</paragraph>
<paragraph line="87">‘‘Kummova <pageBreak edition="V" number="2.0101" />aṅgāni sake kapāle’’tiādīsu (saṃ. ni. 1.17) kummassa aṅgabhāvena visesato pādasīsāni eva vuccantīti āha <bold>‘‘pañceva aṅgāni hontī’’</bold>ti. Vipassanācārassa vuccamānattā adhikārato sammasanīyānameva dhammānaṃ idha gahaṇanti <bold>‘‘sabbepi saṅkhatā dhammā’’</bold>ti visesaṃ katvāva vuttaṃ. Tenāha bhagavā ‘‘pañcannetaṃ upādānakkhandhānaṃ adhivacana’’nti.</paragraph>
<paragraph line="88">Sunanti koṭṭanti etthāti <bold>sūnā,</bold>adhikuṭṭananti āha <bold>‘‘sūnāya uparī’’</bold>ti. <bold>Asinā</bold>ti maṃsakantanena. <bold>Ghātiyamānā</bold>ti haññamānā vibādhiyamānā. <bold>Vatthukāmānaṃ upari katvā</bold>ti vatthukāmesu ṭhapetvā te accādhānaṃ katvā. <bold>Kantitā</bold>ti chinditā. <bold>Koṭṭitā</bold>ti bilaso vibhajitā. <bold>Chandarāgappahāna</bold>nti chandarāgassa vikkhambhanappahānaṃ.</paragraph>
<paragraph line="89"><bold>Sammattā</bold>ti mucchitā sammūḷhā. <bold>Nandīrāgaṃ upagamma vaṭṭaṃ vaḍḍhentī</bold>ti sammūḷhattā evaādīnavaṃ apassantā nandīrāgassa ārammaṇaṃ upagantvā taṃ paribrūhenti. <bold>Nandīrāgabaddhā</bold>ti nandīrāge laggattā tena baddhā. <bold>Vaṭṭe laggantī</bold>ti tebhūmake vaṭṭe sajjanti. Tattha sajjattā eva <bold>dukkhaṃ patvāpi na ukkaṇṭhanti</bold>na nibbindanti. Idha anavasesappahānaṃ adhippetanti āha <bold>‘‘catutthamaggena nandīrāgappahānaṃ kathita’’</bold>nti.</paragraph>
<paragraph line="90"><bold>Anaṅgaṇasutte</bold>(ma. ni. aṭṭha. 1.63) <bold>pakāsito eva</bold>‘‘chandādīhi na gacchantī’’tiādinā. <bold>‘‘Buddho so bhagavā’’</bold>tiādi ‘‘namo karohī’’ti (ma. ni. 1.249, 251) vuttanamakkārassa karaṇākāradassanaṃ. <bold>Bodhāyā</bold>ti catusaccasambodhāya. Tathā damathasamathataraṇaparinibbānāni ariyamaggavasena veditabbāni. Samathaparinibbānāni pana anupādisesavasenapi yojetabbāni. <bold>Kammaṭṭhānaṃ ahosī</bold>ti vipassanākammaṭṭhānaṃ ahosi. <bold>Etassa pañhassā</bold>ti etassa pannarasamassa pañhassa attho. Evaṃ itaresupi vattabbaṃ vipassanākammaṭṭhānaṃ khīṇāsavaguṇehi matthakaṃ pāpento yathānusandhināva desanaṃ niṭṭhapesi, na <pageBreak edition="M" number="2.0108" />pucchitānusandhināti adhippāyo. Nanu ca pucchāvasenāyaṃ desanā āraddhāti? Saccaṃ āraddhā, evaṃ pana ‘‘pucchāvasiko nikkhepo’’ti vattabbaṃ, na ‘‘pucchānusandhivasena niṭṭhapitā’’ti. Antarapucchāvasena desanāya aparivattitattā ārambhānurūpameva pana desanā niṭṭhapitā.</paragraph>
<centered line="91">Vammikasuttavaṇṇanāya līnatthappakāsanā samattā.</centered>
<subhead line="92">4. Rathavinītasuttavaṇṇanā</subhead>
<paragraph line="93" number="252">Mahāgovindena <pageBreak edition="V" number="2.0102" />pariggahitatākittanaṃ tadā magadharājena pariggahitūpalakkhaṇaṃ. Tassa hi so purohito. <bold>Mahāgovindo</bold>ti purātano eko magadharājāti keci. Gayhatīti gaho, rājūnaṃ gaho <bold>rājagahaṃ</bold>. Nagara-saddāpekkhāya napuṃsakaniddeso. <bold>Aññepettha pakāre</bold>ti rājūhi disvā sammā patiṭṭhāpitattā tesaṃ gahaṃ gehabhūtantipi <bold>rājagahaṃ</bold>. Ārakkhasampattiādinā anatthuppattihetutāya upagatānaṃ paṭirājūnaṃ gahaṃ gahabhūtantipi <bold>rājagahaṃ,</bold>ārāmarāmaṇīyakādīhi rājate, nivāsasukhatādinā sattehi mamattavasena gayhati, pariggayhatīti vā <bold>rājagaha</bold>nti evamādike pakāre. <bold>Buddhakāle ca cakkavattikāle cā</bold>ti idaṃ yebhuyyavasena vuttaṃ. <bold>Veḷūhi parikkhittaṃ ahosi,</bold>na pana kevalaṃ kaṭṭhakapavanameva. Rañño uyyānakāle patiṭṭhāpitaaṭṭālakavasena <bold>aṭṭālakayuttaṃ</bold>.</paragraph>
<paragraph line="94">Jananaṃ jāti, jātiyā bhūmi jātibhūmaṃ, jāyi vā mahābodhisatto etthābhi jāti, sā eva bhūmīti jātibhūmaṃ, sā imesaṃ nivāsoti <bold>jātibhūmakā</bold>ti āha <bold>‘‘jātibhūmakāti jātibhūmivāsino’’</bold>ti. Kassa panāyaṃ jātibhūmīti āha <bold>‘‘taṃ kho panā’’</bold>tiādi. Tena anaññasādhāraṇāya jātiyā adhippetattā sadevake loke supākaṭabhāvato visesanena vināpi visiṭṭhavisayova idha jāti-saddo viññāyatīti dasseti. Tenāha <bold>‘‘sabbaññubodhisattassa jātaṭṭhānasākiyajanapado’’</bold>ti. Tatthapi kapilavatthusannissayo padesoti āha <bold>‘‘kapilavatthāhāro’’</bold>ti.</paragraph>
<subhead line="95">Garudhammabhāvavaṇṇanā</subhead>
<paragraph line="96"><bold>Sākiyamaṇḍalassā</bold>ti <pageBreak edition="M" number="2.0109" />sākiyarājasamūhassa. Dasannaṃ appicchakathādīnaṃ vatthu dasakathāvatthu, appicchatādi. Tattha suppatiṭṭhitatāya tassa lābhī <bold>dasakathāvatthulābhī. Tatthā</bold>ti dasakathāvatthusmiṃ.</paragraph>
<paragraph line="97">Garukaraṇīyatāya dhammo garu etassāti dhammagaru, tassa bhāvo <bold>dhammagarutā,</bold>tāya. <bold>‘‘Ajjhāsayena veditabbo’’</bold>ti vatvā na kevalaṃ ajjhāsayeneva, atha kho kāyavacīpayogehipi veditabboti <pageBreak edition="V" number="2.0103" />dassento <bold>‘‘dhammagarutāyeva hī’’</bold>tiādimāha. <bold>Tiyāmarattiṃ dhammakathaṃ katvā</bold>ti ettha ‘‘kumbhakārassa nivesane tiyāmarattiṃ vasanto dhammakathaṃ katvā’’ti evaṃ vacanasesavasena attho veditabbo. Aññathā yathālābhavasena atthe gayhamāne tiyāmarattiṃ dhammakathā katāti āpajjati, na ca taṃ atthi. Vakkhati hi ‘‘bahudeva rattinti diyaḍḍhayāmamatta’’nti. Dasabalādiguṇavisesā viya dhammagāravahetukā parahitapaṭipattipi sabbabuddhānaṃ majjhe bhinnasuvaṇṇaṃ viya sadisā evāti imassa bhagavato dhammagāravakittane <bold>‘‘kassapopi bhagavā’’</bold>tiādinā kassapabhagavato dhammagāravaṃ dasseti.</paragraph>
<paragraph line="98"><bold>Cārikaṃ nikkhamī</bold>ti janapadacārikaṃ carituṃ nikkhami. Janapadacārikāya akāle nikkhantattā kosalarājādayo vāretuṃ ārabhiṃsu. Pavāretvā hi caraṇaṃ buddhāciṇṇaṃ. Puṇṇāya sammāpaṭipattiṃ paccāsīsanto bhagavā <bold>‘‘kiṃ me karissasī’’</bold>ti āha.</paragraph>
<paragraph line="99"><bold>Anahātovā</bold>ti dhammasavanussukkena sāyanhe buddhāciṇṇaṃ nhānaṃ akatvāva. Attahitaparahitapaṭipattīsu ekissā dvinnañca atthitāsiddhā catubbidhatā paṭipattikatā eva nāma hotīti vuttaṃ <bold>‘‘paṭipannako ca nāma…pe… catubbidho hotī’’</bold>ti. Paṭikkhepapubbakopi hi paṭipanno atthato paṭipannattho evāti. Kāmaṃ attahitāya paṭipanno tāya sammāpaṭipattiyā sāsanaṃ sobhati, na pana sāsanaṃ vaḍḍheti appossukkabhāvato, na ca kāruṇikassa bhagavato sabbathā manorathaṃ pūreti. Tathā hi bhagavā paṭhamabodhiyaṃ ekasaṭṭhiyā ca arahantesu jātesu <pageBreak edition="M" number="2.0110" />– ‘‘caratha, bhikkhave, bahujanahitāyā’’tiādinā (dī. ni. 2.86-88; mahāva. 32) bhikkhū parahitapaṭipattiyaṃ niyojesi. Tena vuttaṃ <bold>‘‘evarūpaṃ bhikkhuṃ bhagavā na pucchati, kasmā? Na mayhaṃ sāsanassa vuḍḍhipakkhe ṭhito’’</bold>ti.</paragraph>
<paragraph line="100">Samudāyo appakena ūnopi anūno viya hotīti bākulattheraṃ catuttharāsito bahi katvāpi <bold>‘‘asītimahātherā viyā’’</bold>ti vuttaṃ. Asītimahātherasamaññā vā avayavepi aṭṭhasamāpattisāmaññā viya daṭṭhabbā. Īdise ṭhāne bahūnaṃ ekato kathanaṃ mahatā kaṇṭhena ca kathanaṃ satthu cittārādhanamevāti tehi bhikkhūhi tathā paṭipannanti dassento <bold>‘‘te bhikkhū meghasaddaṃ sutvā’’</bold>tiādimāha. <bold>Guṇasambhāvanāyā</bold>ti vakkhamānaguṇahetukāya sambhāvanāya sambhāvito, na yena kenaci kiccasamatthatādinā.</paragraph>
<centered line="101">Garudhammabhāvavaṇṇanā niṭṭhitā.</centered>
<subhead line="102">Appicchatādivaṇṇanā</subhead>
<paragraph line="103">Appa-saddassa <pageBreak edition="V" number="2.0104" />parittapariyāyataṃ manasi katvā āha <bold>‘‘byañjanaṃ sāvasesaṃ viyā’’</bold>ti. Tenāha <bold>‘‘na hi tassā’’</bold>tiādi. <bold>Appa</bold>-saddo panettha abhāvatthoti sakkā viññātuṃ ‘‘appābādhatañca sañjānāmī’’tiādīsu (ma. ni. 1.225; 2.134) viya.</paragraph>
<paragraph line="104"><bold>Atricchatā nāma</bold>(a. ni. ṭī. 1.1.63) atra atra icchāti katvā. <bold>Asantaguṇasambhāvanatā</bold>ti attani avijjamānaṃ guṇānaṃ vijjamānānaṃ viya paresaṃ pakāsanā. <bold>Saddhoti maṃ jano jānātū</bold>ti vattapaṭipattikārakavisesalābhīti jānātu ‘‘vattapaṭipattiāpāthakajjhāyitā’’ti evamādinā. <bold>Santaguṇasambhāvanā</bold>ti icchācāre ṭhatvā attani vijjamānasīladhutadhammādiguṇavibhāvanā. Tādisassa hi paṭiggahaṇe amattaññutāpi hoti.</paragraph>
<paragraph line="105"><bold>Gaṇhantoyeva ummujji</bold>aññesaṃ ajānantānaṃyevāti adhippāyo.</paragraph>
<paragraph line="106">Appicchatāpadhānaṃ puggalādhiṭṭhānena catubbidhaṃ icchāpabhedaṃ dassetvā punapi puggalādhiṭṭhānena catubbidhaṃ icchāpabhedaṃ dassento <bold>‘‘aparopi catubbidho</bold><pageBreak edition="M" number="2.0111" /><bold>appiccho’’</bold>tiādimāha. <bold>Dāyakassa vasa</bold>nti dāyakassa cittavasaṃ. <bold>Deyyadhammassa vasa</bold>nti deyyadhammassa appabahubhāvaṃ. <bold>Attano thāma</bold>nti attano yāpanamattakathāmaṃ.</paragraph>
<paragraph line="107"><bold>Ekabhikkhupi na aññāsi</bold>sosānikavatte sammadeva vuttittā. <bold>Abbokiṇṇa</bold>nti avicchedaṃ. <bold>Dutiyo maṃ na jāneyyā</bold>ti dutiyo sahāyabhūtopi yathā maṃ jānituṃ na sakkuṇeyya, tathā saṭṭhi vassāni nirantaraṃ susāne vasāmi, tasmā <bold>ahaṃ aho sosānikuttamo</bold>.</paragraph>
<paragraph line="108"><bold>Dhammakathāya janataṃ khobhetvā</bold>ti lomahaṃsanasādhukāradānacelukkhepādivasena sannipatitaṃ itarañca ‘‘kathaṃ nu kho ayyassa santikeva dhammaṃ sossāmā’’ti kolāhalavasena mahājanaṃ khobhetvā. <bold>Gato</bold>ti ‘‘ayaṃ so, tena rattiyaṃ dhammakathā katā’’ti jānanabhayena pariyattiappicchatāya pariveṇaṃ gato.</paragraph>
<paragraph line="109"><bold>Tayo</bold><pageBreak edition="V" number="2.0105" /><bold>kulaputtā viyā</bold>ti pācīnavaṃsadāye samaggavāsaṃ vutthā tayo kulaputtā viya. <bold>Pahāyā</bold>ti pubbabhāge tadaṅgādivasena pacchā aggamaggeneva pajahitvā.</paragraph>
<centered line="110">Appicchatādivaṇṇanā niṭṭhitā.</centered>
<subhead line="111">Dvādasavidhasantosavaṇṇanā</subhead>
<paragraph line="112">Pakatidubbalādīnaṃ garucīvarādīni naphāsubhāvāvahāni sarīrakhedāvahāni ca hontīti payojanavasena naatricchatādivasena tāni parivattetvā lahukacīvaraparibhogo na santosavirodhīti āha <bold>‘‘lahukena yāpentopi santuṭṭhova hotī’’</bold>ti. Mahagghacīvaraṃ, bahūni vā cīvarāni labhitvāpi tāni vissajjetvā tadaññassa gahaṇaṃ yathāsāruppanaye ṭhitattā na santosavirodhīti āha <bold>‘‘tesaṃ…pe… dhārentopi santuṭṭhova hotī’’</bold>ti. Evaṃ sesapaccayesupi yathābalayathāsāruppasantosaniddesesu apisaddaggahaṇe adhippāyo veditabbo. <bold>Yathāsāruppasantosoyeva aggo</bold>alobhajjhāsayassa ukkaṃsanato.</paragraph>
<centered line="113">Dvādasavidhasantosavaṇṇanā niṭṭhitā.</centered>
<subhead line="114">Tividhapavivekavaṇṇanā</subhead>
<paragraph line="115"><bold>Eko</bold>ti <pageBreak edition="M" number="2.0112" />ekākī. <bold>Gacchatī</bold>ti cuṇṇikairiyāpathavasena vuttaṃ. <bold>Caratī</bold>ti vihārato bahi sañcāravasena, <bold>viharatī</bold>ti divāvihārādivasena. <bold>Kāyaviveko</bold>ti ca nekkhammādhimuttassa bhāvanānuyogavasena vivekaṭṭhakāyatā, na jhānavivekamattaṃ. Tenāha <bold>‘‘nekkhammābhiratāna’’</bold>nti. <bold>Parisuddhacittāna</bold>nti nīvaraṇādisaṃkilesato visuddhacittānaṃ. <bold>Paramavodānappattāna</bold>nti vitakkāditaṃtaṃjhānapaṭipakkhavigamena paramaṃ uttamaṃ vodānaṃ pattānaṃ. <bold>Nirupadhīna</bold>nti kilesupadhiādīnaṃ vigamena nirupadhīnaṃ.</paragraph>
<centered line="116">Tividhapavivekavaṇṇanā niṭṭhitā.</centered>
<subhead line="117">Pañcavidhasaṃsaggavaṇṇanā</subhead>
<paragraph line="118">Saṃsīdati <pageBreak edition="V" number="2.0106" />etenāti saṃsaggo, rāgo. Savanahetuko, savanavasena vā pavatto saṃsaggo <bold>savanasaṃsaggo</bold>. Esa nayo sesesupi. <bold>Kāyasaṃsaggo</bold>pana kāyaparāmāso. <bold>Itthī vā</bold>ti vadhū, yuvatī vā. <bold>Sandhānetu</bold>nti pubbenāparaṃ ghaṭetuṃ. <bold>Sotaviññāṇavīthivasenā</bold>ti idaṃ mūlabhūtaṃ savanaṃ sandhāya vuttaṃ, tassa piṭṭhivattakamanodvārikajavanavīthīsu uppannopi rāgo savanasaṃsaggoyeva. <bold>Dassanasaṃsagge</bold>pi eseva nayo. <bold>Anitthigandhabodhisatto</bold>parehi kathiyamānavasena pavattasavanasaṃsaggassa nidassanaṃ. <bold>Tissadaharo</bold>attanā suyyamānavasena. Tattha paṭhamaṃ jātake veditabbanti itaraṃ dassento <bold>‘‘daharo kirā’’</bold>tiādimāha. <bold>Kāmarāgena viddho</bold>ti rāgasallena hadaye appito anto anuviddho.</paragraph>
<paragraph line="119"><bold>So</bold>ti dassanasaṃsaggo. <bold>Evaṃ veditabbo</bold>ti vatthuvasena pākaṭaṃ karoti. Tasmiṃ kira gāme yebhuyyena itthiyo abhirūpā dassanīyā pāsādikā, tasmā thero <bold>‘‘sace antogāme na carissasī’’</bold>ti āha. Kālasseva paviṭṭhattā yāguṃ adāsi, tasmā yāgumeva gahetvā gacchantaṃ <bold>‘‘nivattatha, bhante, bhikkhaṃ gaṇhāhī’’ti āhaṃsu. Yācitvā</bold>ti ‘‘na mayaṃ, bhante, bhikkhaṃ dātukāmā nivattema, apica idaṃ bhante kāraṇa’’nti yācitvā.</paragraph>
<paragraph line="120">Ādito <pageBreak edition="M" number="2.0113" />lapanaṃ <bold>ālāpo,</bold>vacanapaṭivacanavasena pavatto lāpo <bold>sallāpo. Bhikkhuniyā</bold>ti idaṃ nidassanamattaṃ. Yāya kāyacipi itthiyā santakaparibhogavasena uppannarāgopi <bold>sambhogasaṃsaggova</bold>.</paragraph>
<centered line="121">Pañcavidhasaṃsaggavaṇṇanā niṭṭhitā.</centered>
<subhead line="122">Gāhagāhakādivaṇṇanā</subhead>
<paragraph line="123"><bold>Bhikkhuno bhikkhūhi kāyaparāmāso</bold>kāyasambāhanādivasena. <bold>Kāyasaṃsagga</bold>nti kāyaparāmāsasaṃsaggaṃ. <bold>Gāhagāhako</bold>ti gaṇhanakānaṃ gaṇhanakoti attho. <bold>Gāhamuttako</bold>ti ayoniso āmisehi saṅgaṇhanakehi sayaṃ muccanako. <bold>Muttagāhako</bold>ti yathāvuttasaṅgahato muttānaṃ saṅgaṇhanako. <bold>Muttamuttako</bold>ti muccanakehi sayampi muccanako. <bold>Gahaṇavasena</bold>saṅgaṇhanavasena. <bold>Upasaṅkamanti</bold>tato kiñci <pageBreak edition="V" number="2.0107" />lokāmisaṃ paccāsīsantā, na dakkhiṇeyyavasena. Bhikkhupakkhe <bold>gahaṇavasenā</bold>ti paccayalābhāya saṅgaṇhanavasenāti yojetabbaṃ. <bold>Vuttanayenā</bold>ti ‘‘āmisenā’’tiādinā vuttanayena.</paragraph>
<paragraph line="124"><bold>Ṭhāna</bold>nti attano ṭhānāvatthaṃ. <bold>Pāpuṇituṃ na deti</bold>uppannameva taṃ paṭisaṅkhānabalena nīharanto vikkhambheti. Tenāha <bold>‘‘mantenā’’</bold>tiādi. Yathā jīvitukāmo puriso kaṇhasappena, amittena vā saha na saṃvasati, evaṃ khaṇamattampi kilesehi saha na saṃvasatīti attho.</paragraph>
<paragraph line="125"><bold>Catupārisuddhisīlaṃ</bold>lokiyaṃ lokuttarañca. Tathā <bold>samādhi</bold>pi. Vipassanāya pādakā <bold>vipassanāpādakā</bold>ti aṭṭhasamāpattiggahaṇena yathā lokiyasamādhi gahito, evaṃ vipassanāpādakā etesanti <bold>vipassanāpādakā</bold>ti aṭṭhasamāpattiggahaṇeneva lokuttaro samādhi gahito. Yathā hi cattāri rūpajjhānāni adhiṭṭhānaṃ katvā pavatto maggasamādhi vipassanāpādako, evaṃ cattāri arūpajjhānāni adhiṭṭhānaṃ katvā pavattopi. Samāpattipariyāyo pana pubbavohārena veditabbo. Paṭipakkhasamucchedanena sammā āpajjanato vā yathā ‘‘sotāpattimaggo’’ti. Evamettha sīlasamādhīnampi missakabhāvo veditabbo, na paññāya eva. <bold>Vimuttīti ariyaphala</bold>nti vuttaṃ ‘‘vimuttisampanno’’ti vuttattā. Tañhi nipphādanaṭṭhena sampādetabbaṃ, na nibbānanti.</paragraph>
<paragraph line="126">Ettha <pageBreak edition="M" number="2.0114" />ca appicchatāya laddhapaccayena paritussati, santuṭṭhatāya laddhā te agadhito amucchitoādīnavadassī nissaraṇapañño paribhuñjati, evaṃbhūto ca katthaci alaggamānasatāya pavivekaṃ paribrūhento kenaci asaṃsaṭṭho viharati gahaṭṭhena vā pabbajitena vā. So evaṃ ajjhāsayasampanno vīriyaṃ ārabhati appattassa pattiyā, anadhigamassa adhigamāya. Ārabhanto ca yathāsamādinnaṃ attano sīlaṃ paccavekkhati, tassa sīlassa suparisuddhataṃ nissāya uppajjati avippaṭisāro, ayamassa <bold>sīlasampadā</bold>. Tassa avippaṭisāramūlakehi pāmojjapītipassaddhisukhehi sammā brūhitaṃ cittaṃ sammadeva samādhiyati, ayamassa <bold>samādhisampadā</bold>. Tato yathābhūtaṃ jānaṃ passaṃ nibbindati, nibbindaṃ virajjati, virāgā vimuccati, ayamassa <bold>paññāsampadā</bold>. Vimuttacittatā panassa <bold>vimuttisampadā,</bold>tato vimuttito <bold>ñāṇadassana</bold>nti etesaṃ dasannaṃ kathāvatthūnaṃ anupubbī veditabbā. Tassa yo dasahi kathāvatthūhi samannāgamo, <bold>ayaṃ attahitāya paṭipatti</bold>. Yā nesaṃ paresaṃ saṃkittanaṃ, ayaṃ <bold>parahitāya paṭipatti</bold>. Tāsu purimā ñāṇapubbaṅgamā ñāṇasampayuttā ca, itarā karuṇāpubbaṅgamā karuṇāsampayuttā cāti sabbaṃ ñāṇakaruṇākaṇḍaṃ vattabbaṃ.</paragraph>
<paragraph line="127"><bold>Dasahi</bold><pageBreak edition="V" number="2.0108" /><bold>kathāvatthūhi</bold>karaṇabhūtehi bhikkhūnaṃ ovādaṃ deti, ‘‘bhikkhunā nāma atricchatādike dūrato vajjetvā sammadeva appicchena bhavitabba’’ntiādinā taṃ taṃ kathāvatthuṃ bhikkhūnaṃ upadisatīti attho. Upadisanto hi tāni ‘‘tehi bhikkhū ovadatī’’ti vutto. <bold>Ovadatiyeva</bold>sarūpadassanamattena. <bold>Sukhumaṃ atthaṃ parivattetvā</bold>ti evampi appicchatā hoti evampīti appicchatādivasena aparāparaṃ appicchatāvuttiṃ dassetvā tattha sukhumanipuṇaṃ appicchatāsaṅkhātaṃ atthaṃ jānāpetuṃ na sakkoti. <bold>Viññāpetī</bold>ti yathāvuttehi visesehi viññāpeti. <bold>Kāraṇa</bold>nti yena kāraṇena appicchatā ijjhati, taṃ pana ‘‘mahicchatādīsu ete dosā, appicchatāya ayamānisaṃso’’tiādīnavānisaṃsadassanaṃ daṭṭhabbaṃ. Sammā hetunā appicchataṃ dassetīti <bold>sandassako. Gāhetu</bold>nti yathā gaṇhati, tathā kātuṃ, tattha paṭṭhapetunti attho. <bold>Ussāhajananavasenā</bold>ti yathā taṃ samādānaṃ niccalaṃ hoti, evaṃ ussoḷhiyā uppādanavasena sammadeva uttejetīti <bold>samuttejako. Ussāhajāte</bold>ti appicchatāya jātussāhe. <bold>Vaṇṇaṃ vatvā</bold>tattha sampattiṃ āyatiñca labbhamānaguṇaṃ kittetvā <bold>sampahaṃseti</bold>sammadeva pakārehi tosetīti <pageBreak edition="M" number="2.0115" /><bold>sampahaṃsako.</bold>Evaṃ santuṭṭhiādīsu yathārahaṃ yojanā kātabbā.</paragraph>
<centered line="128">Gāhagāhakādivaṇṇanā niṭṭhitā.</centered>
<subhead line="129">Pañcalābhavaṇṇanā</subhead>
<paragraph line="130" number="253"><bold>Satthu sammukhā evaṃ vaṇṇo abbhuggato</bold>ti. Iminā tassa vaṇṇassa yathābhūtaguṇasamuṭṭhitataṃ dasseti. <bold>Mandamando viyā</bold>ti ati viya acheko viya. <bold>Abalabalo viyā</bold>ti ati viya abalo viya. <bold>Bhākuṭikabhākuṭiko viyā</bold>ti ati viya dummukho viya. <bold>Anumassā</bold>ti anumasitvā, dasa kathāvatthūni sarūpato visesato ca anupariggahetvāti attho. Pariggaṇhanaṃ pana nesaṃ anupavisanaṃ viya hotīti vuttaṃ <bold>‘‘anupavisitvā’’</bold>ti. Sabrahmacārīhi vaṇṇabhāsanaṃ eko lābhoti yojanā. Evaṃ sesesupi. <bold>Patthayamāno evamāha</bold>dhammagarutāyāti adhippāyo.</paragraph>
<centered line="131">Pañcalābhavaṇṇanā niṭṭhitā.</centered>
<subhead line="132">Cārikādivaṇṇanā</subhead>
<paragraph line="133" number="254">Abhiramanaṃ <pageBreak edition="V" number="2.0109" />abhirataṃ, tadeva anunāsikalopaṃ akatvā vuttaṃ <bold>‘‘abhiranta’’</bold>nti. Bhāvanapuṃsakañcetaṃ. <bold>Anabhirati nāma natthi, abhiramitvā ciravihāropi natthi</bold>sammadeva pariññātavatthukattā. Sabbasahā hi buddhā bhagavanto asayhalābhino.</paragraph>
<paragraph line="134">Pubbe dhammagarutākittanapasaṅgena gahitaṃ aggahitañca mahākassapapaccuggamanādiṃ ekadesena dassetvā vanavāsitissasāmaṇerassa vatthuṃ vitthāretvā janapadacārikaṃ kathetuṃ <bold>‘‘bhagavā hī’’</bold>tiādi āraddhaṃ. Ākāsagāmīhi saddhiṃ gantukāmo <bold>‘‘chaḷabhiññānaṃ ārocehī’’</bold>ti āha. Saṅghakammena sijjhamānāpi upasampadā satthu āṇāvaseneva sijjhanato <bold>‘‘buddhadāyajjaṃ te dassāmī’’</bold>ti vuttanti vadanti. Apare ‘‘aparipuṇṇavīsativassasseva tassa upasampadaṃ anujānanto satthā <bold>‘buddhadāyajjaṃ te</bold><pageBreak edition="M" number="2.0116" /><bold>dassāmī</bold>’ti avocā’’ti vadanti. <bold>Upasampādetvā</bold>ti dhammasenāpatinā upajjhāyena upasampādetvā.</paragraph>
<paragraph line="135"><bold>Navayojanasatikaṃ</bold>majjhimadesapariyāpannameva, tato paraṃ nādhippetaṃ dandhatāvasena gamanato. <bold>Samantā</bold>ti gatagataṭṭhānassa catūsu passesu. <bold>Aññenapi kāraṇenā</bold>ti bhikkhūnaṃ samathavipassanātaruṇabhāvato aññenapi majjhimamaṇḍale veneyyānaṃ ñāṇaparipākādikāraṇena nikkhamati, antomaṇḍalaṃ otarati. <bold>Sattahi vā</bold>tiādi <bold>‘‘ekaṃ māsaṃ vā’’</bold>tiādinā vuttānukkamena yojetabbaṃ.</paragraph>
<paragraph line="136"><bold>Sarīraphāsukatthāyā</bold>ti ekasmiṃyeva ṭhāne nibaddhavāsena ussannadhātukassa sarīrassa virecanena phāsubhāvatthāya. <bold>Aṭṭhuppattikālābhikaṅkhanatthāyā</bold>ti aggikkhandhūpamasutta (a. ni. 7.72) maghadevajātakādidesanānaṃ (jā. 1.1.9) viya dhammadesanāya aṭṭhuppattikālassa ākaṅkhanena. Surāpānasikkhāpadapaññāpane (pāci. 326) viya <bold>sikkhāpadapaññāpanatthāya. Bodhaneyyasatte</bold>aṅgulimālādike <bold>bodhanatthāya</bold>. Nibaddhavāsañca puggalaṃ uddissa cārikā <bold>nibaddhacārikā</bold>.</paragraph>
<paragraph line="137" number="255">Apariggahabhāvaṃ katthaci alaggabhāvaṃ dassetuṃ <bold>‘‘yūthaṃ pahāya…pe… mattahatthī viyā’’</bold>ti <pageBreak edition="V" number="2.0110" />vuttaṃ. <bold>Asahāyakicco</bold>ti sahāyakiccarahito sīho viya. Tenassa ekavihāritaṃ tejavantatañca dasseti. <bold>Tadā pana kāyaviveko na sakkā laddhu</bold>nti idamettha kāraṇaṃ daṭṭhabbaṃ. <bold>Bahūhī</bold>tiādi pana sabhāvadassanavasena vuttaṃ. Therassa parisā suvinītā ciṇṇagaruvāsā garuno icchānurūpameva vattati.</paragraph>
<paragraph line="138">Vuttakāraṇayutte addhānagamane cārikānaṃ vohāro sāsane niruḷhoti āha <bold>‘‘kiñcāpī’’</bold>tiādi. Kenacideva nimittena kismiñci atthe pavattāya saññāya tannimittarahitepi aññasmiṃ pavatti <bold>ruḷhī</bold>nāma. Vijitamārattā <bold>saṅgāmavijayamahāyodho viya. Aññaṃ sevitvā</bold>ti ‘‘mama āgatabhāvaṃ satthu ārocehī’’ti ārocanatthaṃ aññaṃ bhikkhuṃ sevitvā.</paragraph>
<paragraph line="139">Bhagavā <pageBreak edition="M" number="2.0117" />dhammaṃ desento taṃtaṃpuggalajjhāsayānurūpaṃ tadanucchavikameva dhammiṃ kathaṃ karotīti dassento <bold>‘‘cūḷagosiṅgasutte’’</bold>tiādimāha. Tattha <bold>sāmaggirasānisaṃsa</bold>nti ‘‘kacci pana vo, anuruddhā, samaggā sammodamānā’’tiādinā (ma. ni. 1.326) sāmaggirasānisaṃsaṃ kathesi. <bold>Āvasathānisaṃsa</bold>nti ‘‘sītaṃ uṇhaṃ paṭihanatī’’tiādinā (cūḷava. 295, 315) āvasathapaṭisaṃyuttaṃ ānisaṃsaṃ. <bold>Satipaṭilābhika</bold>nti jotipālatthere lāmakaṃ ṭhānaṃ otiṇṇamatte mahābodhipallaṅke pana sabbaññutaṃ paṭivijjhituṃ patthanaṃ katvā pāramiyo pūrento āgato. Tādisassa nāma pamādavihāro na yuttoti yathā kassapo bhagavā bodhisattassa satiṃ paṭilabhituṃ dhammiṃ kathaṃ kathesi, tathā ayaṃ bhagavā tameva <bold>pubbenivāsapaṭisaṃyuttakathaṃ</bold>bhikkhūnaṃ ghaṭikārasuttaṃ (ma. ni. 2.282) kathesi. <bold>Cattāro dhammuddese</bold>ti – ‘‘upanīyati loko addhuvo, atāṇo loko anabhissaro, assako loko sabbaṃ pahāya gamanīyaṃ, ūno loko atitto taṇhādāso cā’’ti (ma. ni. 2.305) ime cattāro dhammuddese kathesi. Kāmañcete dhammuddesā <bold>raṭṭhapālasutte</bold>(ma. ni. 2.304) āyasmatā raṭṭhapālattherena rañño korabyassa kathitā, te pana bhagavato eva āharitvā therena tattha kathitāti vuttaṃ <bold>‘‘raṭṭhapālasutte’’</bold>tiādi. Tathā hi vuttaṃ sutte – ‘‘atthi kho, mahārāja, tena bhagavatā jānatā passatā arahatā sammāsambuddhena cattāro dhammuddesā uddiṭṭhā’’tiādi (ma. ni. 2.305) <bold>pānakānisaṃsakatha</bold>nti ‘‘aggihuttaṃ mukhaṃ yaññā’’tiādinā (ma. ni. 2.400; su. ni. 573) anumodanaṃ vatvā puna pakiṇṇakakathāvasena pānakapaṭisaṃyuttaṃ ānisaṃsakathaṃ kathesi. <bold>Ekībhāve ānisaṃsaṃ kathesi,</bold>yaṃ sandhāya vuttaṃ ‘‘atha kho bhagavā āyasmantaṃ bhaguṃ dhammiyā kathāya sandassesī’’tiādi <pageBreak edition="V" number="2.0111" />(ma. ni. 3.238). <bold>Anantanaya</bold>nti aparimāṇadesanānayaṃ appicchatādipaṭisaṃyuttaṃ dhammiṃ kathaṃ. Tenāha <bold>‘‘puṇṇa, ayampi appicchakathāyevā’’</bold>tiādi bahūhi pariyāyehi nānānayaṃ deseti. Kathaṃ tathā desitaṃ thero aññāsīti āha <bold>‘‘paṭisambhidāpattassa…pe… ahosī’’</bold>ti.</paragraph>
<centered line="140">Cārikādivaṇṇanā niṭṭhitā.</centered>
<subhead line="141">Sattavisuddhipañhavaṇṇanā</subhead>
<paragraph line="142" number="256"><bold>Tato</bold><pageBreak edition="M" number="2.0118" /><bold>paṭṭhāyā</bold>ti. Yadā jātibhūmakā bhikkhū satthu sammukhā therassa vaṇṇaṃ bhāsiṃsu, tato paṭṭhāya. Sīsānulokī hutvā piṭṭhito piṭṭhito anubandhanaṃ therena samāgame ādaravasena katanti daṭṭhabbaṃ. Tathā hi vuttaṃ pāṭhe ‘‘appeva nāmā’’tiādi, ‘‘taramānarūpo’’ti ca. Yaṃ pana vuttaṃ <bold>aṭṭhakathāyaṃ ‘‘ekasmiṃ ṭhāne nilīna’’</bold>ntiādi, taṃ akāraṇaṃ. Na hi dhammasenāpati tassa therassa nisinnaṭṭhānaṃ abhiññāñāṇena jānituṃ na sakkoti. ‘‘Kacci nu kho maṃ adisvāva gamissatī’’ti ayampi cintā ādaravasenevāti yuttaṃ. Na hi satthāraṃ daṭṭhuṃ āgato sāvako api āyasmā aññātakoṇḍañño satthukappaṃ dhammasenāpatiṃ tattha vasantaṃ adisvāva gacchanako nāma atthi. <bold>Divāvihāra</bold>nti sampadāne upayogavacananti āha <bold>‘‘divāvihāratthāyā’’</bold>ti.</paragraph>
<paragraph line="143" number="257"><bold>Purimakathāyā</bold>ti paṭhamālāpe. <bold>Appatiṭṭhitāyā</bold>ti nappavattitāya. <bold>Pacchimakathā na jāyatī</bold>ti pacchā vattabbakathāya avasaro na hoti. <bold>Satta visuddhiyo pucchi</bold>diṭṭhasaṃsandanavasena. <bold>Ñāṇadassanavisuddhi</bold>nāma ariyamaggo. Yasmā tato uttarimpi pattabbaṃ attheva, tasmā <bold>‘‘catupārisuddhisīlādīsu ṭhitassapi brahmacariyavāso matthakaṃ na pāpuṇātī’’</bold>ti vuttaṃ. <bold>Tasmā</bold>ti brahmacariyavāsassa matthakaṃ appattattā. <bold>Sabbaṃ paṭikkhipī</bold>ti sattamampi pañhaṃ paṭikkhipi, itaresu vattabbameva natthi.</paragraph>
<paragraph line="144"><bold>Appaccayaparinibbāna</bold>nti anupādisesanibbānamāha. Idāni pakārantarenapi anupādāparinibbānaṃ dassetuṃ <bold>‘‘dvedhā’’</bold>tiādi vuttaṃ. Tattha <bold>gahaṇūpādāna</bold>nti daḷhaggahaṇabhūtaṃ upādānaṃ <pageBreak edition="V" number="2.0112" />. Tenāha <bold>‘‘kāmupādānādika’’</bold>nti. <bold>Paccayūpādāna</bold>nti yaṃ kiñci paccayamāha. So hi attano phalaṃ upādiyati upādānavasena gaṇhatīti <bold>upādāna</bold>nti vuccati. Tenāha <bold>‘‘paccayūpādānaṃ nāma…pe… paccayā’’</bold>ti. ‘‘Anupādāya āsavehi cittaṃ vimuccatī’’ti vacanato (mahāva. 28, 30) <bold>arahattaphalaṃ anupādāparinibbānanti kathenti. Na ca upādānasampayutta</bold>nti upādānehi etaṃ na sahitaṃ nāpi upādānehi saha pavatti hutvā. <bold>Na ca kañci dhammaṃ upādiyatī</bold>ti kassaci dhammassa ārammaṇakaraṇavasena na upādiyati <pageBreak edition="M" number="2.0119" />. <bold>Parinibbutante</bold>ti aggamaggena kātabbakilesaparinibbānapariyosānante jātattā. <bold>Amatadhātumeva anupādāparinibbānaṃ kathenti,</bold>kathentānañca yathā tassa koci paccayo nāma natthi, evaṃ adhigatopi yathā koci paccayo nāma na hoti, tathā parinibbānaṃ apaccayaparinibbānanti dassento <bold>‘‘ayaṃ anto’’</bold>tiādimāha. <bold>Puna pucchaṃ ārabhi</bold>anupādāparinibbānaṃ sarūpato patiṭṭhāpetukāmo.</paragraph>
<paragraph line="145" number="258"><bold>Sabbaparivattesū</bold>ti sabbesu pañhaparivattanesu, pañhavāresūti attho. <bold>Sagahaṇadhammamevā</bold>ti ‘‘etaṃ mamā’’tiādinā gaṇhatīti gahaṇaṃ, saha gahaṇenāti sagahaṇaṃ, upādāniyanti attho. Vivaṭṭasannissitassa abhāvato vaṭṭameva anugatoti <bold>vaṭṭānugato</bold>. Tenāha <bold>‘‘catupārisuddhisīlamattassapi abhāvato’’</bold>ti. Yo pana catubbidhe vivaṭṭūpanissaye sīle ṭhito, sopi <bold>‘‘aññatra imehi dhammehī’’</bold>ti vattabbataṃ arahati.</paragraph>
<centered line="146">Sattavisuddhipañhavaṇṇanā niṭṭhitā.</centered>
<subhead line="147">Sattarathavinītavaṇṇanā</subhead>
<paragraph line="148" number="259"><bold>Nissakkavacanametaṃ</bold>‘‘yāva heṭṭhimasopānakaḷevarā’’tiādīsu viya. <bold>Attho</bold>ti payojanaṃ. Cittavisuddhi hettha sīlavisuddhiṃ payojeti tassa tadatthattā. <bold>Sīlavisuddhikiccaṃ kataṃ nāma hoti</bold>samādhisaṃvattanato. Samādhisaṃvattanikā hi sīlavisuddhi nāma. <bold>Sabbapadesū</bold>ti ‘‘cittavisuddhi yāvadeva diṭṭhivisuddhatthā’’tiādīsu sabbapadesu, diṭṭhivisuddhiyaṃ ṭhitassa cittavisuddhakiccaṃ kataṃ nāma hotītiādinā yojetabbaṃ.</paragraph>
<paragraph line="149"><bold>Sāvatthinagaraṃ viya sakkāyanagaraṃ</bold>atikkamitabbattā. <bold>Sāketanagaraṃ viya nibbānanagaraṃ</bold>pāpuṇitabbattā <pageBreak edition="V" number="2.0113" />. <bold>Accāyikassa kiccassa uppādakālo viya</bold>navameneva khaṇena pattabbassa abhisamayakiccassa upādakālo. Yathā rañño sattamena rathavinītena sākete antepuradvāre oruḷhassa na tāva kiccaṃ niṭṭhitaṃ nāma hoti, saṃvidhātabbasaṃvidhānaṃ ñātimittagaṇaparivutassa surasabhojanaparibhoge niṭṭhitaṃ nāma siyā, evametaṃ ñāṇadassanavisuddhiyā kilese khepetvā tesaṃyeva paṭippassaddhipahānasādhakaariyaphalasamaṅgikāle abhisamayakiccaṃ niṭṭhitaṃ nāma hoti. Tenāha <pageBreak edition="M" number="2.0120" /><bold>‘‘yogino…pe… kālo daṭṭhabbo’’</bold>ti. Tattha <bold>paropaṇṇāsa kusaladhammā nāma</bold>cittuppādapariyāpannā phassādayo paropaṇṇāsa anavajjadhammā. <bold>Nirodhasayane</bold>ti nibbānasayane.</paragraph>
<paragraph line="150">‘‘Visuddhiyo’’ti vā ‘‘kathāvatthūnī’’ti vā atthato ekaṃ, byañjanameva nānanti tesaṃ atthato anaññabhāvaṃ dassetuṃ <bold>‘‘itī’’</bold>ti āraddhaṃ. <bold>Āyasmā puṇṇo dasa kathāvatthūni vissajjesī</bold>ti satta visuddhiyo nāma vissajjantopi dasa kathāvatthūni vissajjesi tesaṃ atthato anaññattā. Eteneva dhammasenāpati sāriputtatthero satta visuddhiyo pucchanto dasa kathāvatthūni pucchīti ayampi attho vuttovāti veditabbo. Nti pañhaṃ. <bold>Kiṃ jānitvā pucchī</bold>ti visuddhipariyāyena kathāvatthūni pucchāmīti kiṃ jānitvā pucchi. Dasakathāvatthulābhinaṃ theraṃ visuddhiyo pucchanto pucchitaṭṭhāneyeva pucchanena kiṃ titthakusalo vā pana hutvā visayasmiṃ pucchi, udāhu pānīyatthikamatitthehi chinnataṭehi pātento viya atitthakusalo hutvā apucchitabbaṭṭhāne avisayasmiṃ pucchīti yojanā. Iminā nayena vissajjanapakkhepi atthayojanā veditabbā. Yadatthamassa vicāraṇā āraddhā, taṃ dassentena <bold>‘‘titthakusalo hutvā’’</bold>tiādiṃ vatvā visuddhikathāvatthūnaṃ atthato anaññattepi ayaṃ viseso veditabboti dassetuṃ <bold>‘‘yaṃ hī’’</bold>tiādi vuttaṃ. <bold>Tadaminā</bold>ti yaṃ ‘‘saṃkhittaṃ, vitthiṇṇa’’nti ca vuttaṃ, <bold>taṃ</bold>iminā idāni vuccamānena nayena vidhinā veditabbaṃ.</paragraph>
<paragraph line="151"><bold>Ekā sīlavisuddhī</bold>ti visuddhīsu visuṃ ekā sīlavisuddhi. Dasasu kathāvatthūsu <bold>cattāri kathāvatthūni hutvā āgatā</bold>appicchatādīhi vinā sīlavisuddhiyā asambhavato. <bold>Appicchakathā</bold>tiādīsu kathāsīsena dasakathāvatthu gahitaṃ. Kathetabbattā vā vatthu <bold>kathāvatthū</bold>ti vuttaṃ. Evañca upakārato, sabhāvato vā catunnaṃ kathāvatthūnaṃ sīlavisuddhisaṅgaho daṭṭhabbo. Tiṇṇaṃ kathāvatthūnaṃ cittavisuddhisaṅgahepi eseva nayo. <bold>Pañca visuddhiyo</bold>ti nāmarūpaparicchedo diṭṭhivisuddhi, sappaccayanāmarūpadassanaṃ kaṅkhāvitaraṇavisuddhi, vipassanupakkilese pahāya uppannaṃ vipassanāñāṇaṃ <pageBreak edition="V" number="2.0114" />maggāmaggañāṇadassanavisuddhi, udayabbayañāṇādi navavidhañāṇaṃ paṭipadāñāṇadassanavisuddhi, ariyamaggañāṇaṃ ñāṇadassanavisuddhīti imā pañca visuddhiyo.</paragraph>
<centered line="152">Sattarathavinītavaṇṇanā niṭṭhitā.</centered>
<paragraph line="153" number="260"><bold>Sammoditu</bold>nti <pageBreak edition="M" number="2.0121" />anantaraṃ vuccamānena sammodituṃ. <bold>Aṭṭhānaparikappenā</bold>ti akāraṇassa vatthuno parikappanena tadā asambhavantaṃ atthaṃ parikappetvā vacanena. <bold>Abhiṇhadassanassā</bold>ti niccadassanassa, niyatadassanassāti attho.</paragraph>
<paragraph line="154"><bold>Ukkhipī</bold>ti guṇato kathitabhāvena ukkaṃseti. <bold>Therassā</bold>ti āyasmato puṇṇattherassa. <bold>Imasmiṃ ṭhāne</bold>imasmiṃ kāraṇe ekapadeneva sāvakavisaye anaññasādhāraṇaguṇāvikaraṇanimittaṃ. Idāni tamevatthaṃ pākaṭataraṃ kātuṃ <bold>‘‘amaccañhī’’</bold>tiādi vuttaṃ. <bold>Apacāyamāno</bold>ti pūjayanto.</paragraph>
<paragraph line="155">‘‘Anumassa anumassa pucchitā’’ti vuttattā vicāraṇavasenāha <bold>‘‘kiṃ pana pañhassa pucchanaṃ bhāriyaṃ udāhu vissajjana’’</bold>nti. <bold>Sahetukaṃ katvā</bold>ti yuttāyuttaṃ katvā. <bold>Sakāraṇa</bold>nti tasseva vevacanaṃ. <bold>Pucchanampī</bold>ti evaṃ sahadhammena pucchitabbamatthaṃ sayaṃ sampādetvā pucchanampi bhāriyaṃ dukkaraṃ. <bold>Vissajjanampīti</bold>sahadhammena vissajjanampi dukkaraṃ. Evañhi vissajjento viññūnaṃ cittaṃ ārādhetīti. <bold>Yathānusandhināva desanā niṭṭhitā</bold>ādito saparikkhāraṃ sīlaṃ, majjhe samādhiṃ, ante vasībhāvappattaṃ paññaṃ dassetvā desanāya niṭṭhāpitattāti.</paragraph>
<centered line="156">Rathavinītasuttavaṇṇanāya līnatthappakāsanā samattā.</centered>
<subhead line="157">5. Nivāpasuttavaṇṇanā</subhead>
<paragraph line="158" number="261">Nivappatīti <pageBreak edition="V" number="2.0115" />nivāpo, nivāpaṃ vatteti, nivāpabhojanaṃ vā etassāti <bold>nevāpiko,</bold>nivāpena mige palobhetvā gaṇhanakamāgaviko. <bold>Tiṇabījānī</bold>ti nivāpatiṇabījāni. <bold>Vappa</bold>nti sassaṃ viya vapitabbaṭṭhena vappaṃ. ‘‘Mayaṃ viya aññe ke īdisaṃ labhissantī’’ti <bold>mānamadaṃ āpajjissanti. Vissaṭṭhasatibhāva</bold>nti anussaṅkitaparisaṅkitabhāvaṃ. Tiracchānā hi vijātiyabalavatiracchānavasanaṭṭhānesu sāsaṅkā ubbiggahadayā appamattā honti visesato māgavikādimanussūpacāre, rasataṇhāya pana baddhā pamādaṃ āpajjassanti. Nivapati etthāti <bold>nivāpo,</bold>nivāpabhūmi nivāpaṭṭhānaṃ. Tenāha <bold>‘‘nivāpaṭṭhāne’’</bold>ti. ‘‘Yathākāmakaraṇīyā’’ti vuttamatthaṃ vivarituṃ <bold>‘‘ekaṃ kirā’’</bold>tiādi <pageBreak edition="M" number="2.0122" />vuttaṃ. Tattha <bold>nīvāravanaṃ viyā</bold>ti nīvārassa samūho viya. <bold>Nīvāro</bold>nāma araññe sayaṃjātavīhijāti. <bold>Meghamālā viyā</bold>ti meghaghaṭā viya. <bold>Ekagghananti</bold>ekajjhaṃ viya aviraṭṭhaṃ. <bold>Pakkamantī</bold>ti āsaṅkaparisaṅkā hutvā pakkamanti. <bold>Kaṇṇe cālayamānā</bold>ti anāsaṅkantānaṃ pahaṭṭhākāradassanaṃ. <bold>Maṇḍalagumba</bold>nti maṇḍalakākārena ṭhitaṃ gumbaṃ.</paragraph>
<paragraph line="159" number="262"><bold>Kappetvā</bold>ti upamābhāvena parikappetvā. Mige attano vase vattāpanaṃ <bold>vasībhāvo</bold>. So eva ijjhanaṭṭhena <bold>iddhi,</bold>pabhāvanaṭṭhena <bold>ānubhāvo</bold>.</paragraph>
<paragraph line="160" number="263"><bold>Bhayena bhogato</bold>ti bhayena saha sabhayaṃ nivāpaparibhogato. <bold>Balavīriya</bold>nti kāyabalañca uṭṭhānavīriyañca. Aṭṭhakathāyaṃ pana balameva vīriyaṃ. <bold>Bala</bold>nti ca sarīrabalaṃ, tañca atthato manasikāramaggehi aparāparaṃ sañcaraṇakavātoti vuttaṃ <bold>‘‘aparāparaṃ sañcaraṇavāyodhātū’’</bold>ti.</paragraph>
<paragraph line="161" number="264"><bold>Sikkhitakerāṭikā</bold>ti paricitasāṭheyyā, vañcakāti attho. <bold>Iddhimanto viya</bold>ānubhāvavanto viya. Pacurajanehi parabhūtā jātāti <bold>parajanā,</bold>mahābhūtā. Tenāha <bold>‘‘yakkhā’’</bold>ti. <bold>Samantā sappadesa</bold>nti samantato padesavantaṃ vipulokāsasannivāsaṭṭhānaṃ. Tassa pana sappadesatā mahāokāsatāyāti vuttaṃ <bold>‘‘mahantaṃ okāsa’’</bold>nti.</paragraph>
<paragraph line="162" number="265"><bold>Ghaṭṭessantī</bold>ti ‘‘sabhayasamuṭṭhāna’’nti saññādānavasena cittaṃ cetessanti, tāsessantīti <pageBreak edition="V" number="2.0116" />attho. <bold>Pariccajissantī</bold>ti nibbisissanti. <bold>Mahallako</bold>ti jātiyā mahallako jiṇṇo. <bold>Dubbalo</bold>ti byādhivasena, pakatiyā vā balavirahito.</paragraph>
<paragraph line="163" number="267">Nivāpasadisatāya <bold>nivāpoti vā</bold>. Lokapariyāpannaṃ hutvā kilesehi āmasitabbatāya <bold>lokāmisānīti vā</bold>. Vaṭṭe āmisabhūtattā <bold>vaṭṭāmisabhūtānaṃ. Vasaṃ vattetī</bold>ti kāmaguṇehi kāmaguṇe giddhe satte tasseva gedhassa vasena attano vase vattetīti. Tenāha –</paragraph>
<gatha1 line="164">‘‘Antalikkhacaro <pageBreak edition="M" number="2.0123" />pāso, yvāyaṃ carati mānaso;</gatha1>
<gathalast line="165">Tena taṃ bādhayissāmi, na me samaṇa mokkhasī’’ti. (saṃ. ni. 1.151; mahāva. 33);</gathalast>
<paragraph line="166"><bold>Aya</bold>nti paṭhamamigajātūpamā. Vānapatthassa satova papañcaparadattikādisaputtadāranikkhamanaṃ sandhāyāha <bold>‘‘saputtabhariyapabbajjāyā’’</bold>ti.</paragraph>
<paragraph line="167" number="268">Kāmato cittassa vimutti idha cetovimuttīti adhippetāti āha <bold>‘‘cetovimutti nāma…pe… uppannaajjhāsayo’’</bold>ti. Kāme vissajjetvā puna tattha nimuggatāya dutiyasamaṇabrāhmaṇā dutiyamigajātūpamā vuttā.</paragraph>
<paragraph line="168" number="269">Tatiyasamaṇabrāhmaṇā yathāpariccatte kāme pariccajitvā evaṃ ṭhitā, na dutiyā viya tattha nimuggāti adhippāyena <bold>‘‘kiṃ pana te akaṃsū’’</bold>ti pucchati. Itare kāmaṃ ujukaṃ kāmaguṇesu na nimuggā, pariyāyena pana nimuggā diṭṭhijālena ca ajjhotthaṭāti dassento <bold>‘‘gāmanigamajanapadarājadhāniyo’’</bold>tiādimāha. Diṭṭhijālampi taṇhājālānugatamevāti āha <bold>‘‘mārassa pāpimato diṭṭhijālena parikkhipitvā’’</bold>ti.</paragraph>
<paragraph line="169" number="271">Khandhakilesābhisaṅkhāramārā vā idha <bold>māra</bold>ggahaṇena gahitāti daṭṭhabbaṃ. <bold>Akkhīni bhindi</bold>daṭṭhuṃ asamatthabhāvāpādanena. Tenāha <bold>‘‘vipassanāpādakajjhāna’’</bold>ntiādi. Kiñcāpi māro yaṃ kiñci jhānaṃ samāpannassapi bhikkhuno cittaṃ imaṃ nāma ārammaṇaṃ nissāya vattatīti na jānāti, idhādhippetassa pana bhikkhuno vasena <bold>‘‘vipassanāpādakajjhāna’’</bold>nti vuttaṃ. <bold>Teneva pariyāyenā</bold>ti ‘‘na mārassa akkhīni bhindī’’ti evamādinā yathāvuttapariyāyena. <bold>Adassanaṃ gato</bold>ti etthāpi eseva nayo. Cakkhussa padaṃ patiṭṭhāti ca idha ārammaṇaṃ adhippetaṃ taṃ pariggayha <pageBreak edition="V" number="2.0117" />pavattanatoti āha <bold>‘‘appatiṭṭhaṃ nirārammaṇa’’</bold>nti. <bold>So</bold>ti māro. <bold>Disvā</bold>ti dassanahetu. Yasmā maggena catusaccadassanahetu āsavā na parikkhīṇā. Phalakkhaṇe hi te khīṇāti vuccantīti.</paragraph>
<paragraph line="170"><bold>Loke</bold>ti sattaloke saṅkhāraloke ca. <bold>Sattavisattabhāvenā</bold>ti laggabhāvena ceva savisesaṃ āsattabhāvena ca. <bold>Atha vā</bold>tiādinā <bold>niddesanayavasena</bold>(mahāni. 3, cūḷani. mettagūmāṇavapucchāniddesa 22, 23; cūḷani. khaggavisāṇasuttaniddesa 124) visattikāpadaṃ niddisati. <bold>Visatā</bold>ti vitthaṭā <pageBreak edition="M" number="2.0124" />rūpādīsu tebhūmakadhammesu byāpanavasena <bold>visaṭā</bold>ti purimavacanameva takārassa ṭakāraṃ katvā vuttaṃ. <bold>Visālā</bold>ti vipulā. <bold>Visakkatī</bold>ti parisakkati sahati. Ratto hi rāgavatthunā pādena tāliyamānopi sahati. Osakkanaṃ, vipphandanaṃ vā <bold>visakkana</bold>ntipi vadanti. <bold>Visaṃharatī</bold>ti yathā tathā kāmesu ānisaṃsaṃ dassentī vividhehi ākārehi nekkhammābhimukhappavattito cittaṃ saṃharati saṅkhipati, visaṃ vā dukkhaṃ, taṃ harati upanetīti attho. <bold>Visaṃvādikā</bold>ti aniccādiṃ niccādito gaṇhāpentī visaṃvādikā hoti. Dukkhanibbattakassa kammassa hetubhāvato <bold>visamūlā,</bold>visaṃ vā dukkhadukkhādibhūtā vedanā mūlaṃ etissāti <bold>visamūlā</bold>. Dukkhasamudayattā visaṃ phalaṃ etissāti <bold>visaphalā</bold>. Taṇhāya rūpādikassa dukkhasseva paribhogo hoti, na amatassāti sā <bold>‘‘visaparibhogā’’</bold>ti vuttā. Sabbattha niruttivasena saddasiddhi veditabbā. Yo panettha padhāno attho, taṃ dassetuṃ puna <bold>‘‘visālā vā panā’’</bold>tiādi vuttaṃ. <bold>Nittiṇṇo uttiṇṇo</bold>ti upasaggavasena padaṃ vaḍḍhitaṃ. Niravasesato vā tiṇṇo <bold>nittiṇṇo</bold>. Tena tena maggena uddhamuddhaṃ tiṇṇo <bold>uttiṇṇo</bold>. Yaṃ panettha atthato avibhattaṃ, taṃ suviññeyyameva.</paragraph>
<centered line="171">Nivāpasuttavaṇṇanāya līnatthappakāsanā samattā.</centered>
<subhead line="172">6. Pāsarāsisuttavaṇṇanā</subhead>
<paragraph line="173" number="272"><bold>Sādhumaya</bold>nti <pageBreak edition="V" number="2.0118" />ettha <bold>sādhu</bold>-saddo āyācanattho, na ‘‘sādhāvuso’’tiādīsu (saṃ. ni. 1.246; su. ni. 182) viya abhinandanādiatthoti āha <bold>‘‘āyācantā’’</bold>ti. Tenāha pāḷiyaṃ ‘‘labheyyāmā’’tiādi vuttaṃ. <bold>Na sakkonti,</bold>kasmā? <bold>Buddhā hi garū honti,</bold>paramagarū uttamaṃ gāravaṭṭhānaṃ, na yathā tathā upasaṅkamanīyā. Tenāha <bold>‘‘ekacāriko sīho’’</bold>tiādi.</paragraph>
<paragraph line="174"><bold>‘‘Pākaṭakiriyāyā’’</bold>ti saṅkhepena vuttaṃ vivarituṃ <bold>‘‘yaṃ hī’’</bold>tiādi vuttaṃ. Bhagavā sabbakālaṃ kimevamakāsīti? Na sabbakālamevamakāsi. Yadā pana akāsi, taṃ dassetuṃ <bold>‘‘bhagavā paṭhamabodhiya’’</bold>ntiādi vuttaṃ. <bold>Manussattabhāve</bold>ti iminā purisattabhāvaṃ ulliṅgeti. <bold>Dhanapariccāgo kato nāma natthi</bold>bhagavato dharamānakāleti adhippāyo.</paragraph>
<paragraph line="175"><bold>Mālākacavara</bold>nti <pageBreak edition="M" number="2.0125" />milātamālākacavaraṃ. <bold>Rajojallaṃ na upalimpati</bold>acchatarachavibhāvato. Vuttañhetaṃ ‘‘sukhumattā chaviyā kāye rajojallaṃ na limpatī’’ti. Yadi evaṃ kasmā bhagavā nahāyatīti āha <bold>‘‘utuggahaṇattha’’</bold>nti.</paragraph>
<paragraph line="176"><bold>Vihāro</bold>ti jetavanavihāro. <bold>Vīsatiusabhaṃ</bold>gāvutassa catuttho bhāgoti vadanti. <bold>Kadācī</bold>ti kasmiñci buddhuppāde. <bold>Acalamevā</bold>ti aparivattameva anaññabhāvato, mañcānaṃ pana appamahantatāhi pādānaṃ patiṭṭhitaṭṭhānassa hānivaḍḍhiyo hontiyeva.</paragraph>
<paragraph line="177"><bold>Yantanāḷikāhi</bold>paripuṇṇasuvaṇṇarasadhārāhi. <bold>Nhānavatta</bold>nti ‘‘pabbajitena nāma evaṃ nhāyitabba’’nti nahānacārittaṃ dassetvā. Yasmā bhagavato sarīraṃ sudhantacāmīkarasamānavaṇṇaṃ suparisodhitapavāḷarucirakaracaraṇāvaraṃ suvisuddhanīlaratanāvaḷisadisakesatanuruhaṃ, tasmā tahaṃ tahaṃ vinissatajātihiṅgulakarasūpasobhitaṃ upari mahaggharatanāvaḷisañchāditaṃ jaṅgamamiva kanakagirisikharaṃ virocittha. Tasmiñca samaye dasabalassa sarīrato nikkhamitvā chabbaṇṇarasmiyo samantato asītihatthappamāṇe padese ādhāvantī vidhāvantī ratanāvaḷiratanadāma-ratanacuṇṇa-vippakiṇṇaṃ viya, pasāritaratanacittakañcanapaṭṭamiva, āsiñcamānalākhārasadhārā-citamiva <pageBreak edition="V" number="2.0119" />, ukkāsatanipātasamākulamiva, nirantaraṃ vippakiṇṇa-kaṇikāra-kiṅkiṇika-pupphamiva, vāyuvegasamuddhata-cinapiṭṭhacuṇṇa-rañjitamiva, indadhanu-vijjulatā-vitānasanthatamiva, gaganatalaṃ taṃ ṭhānaṃ pavanañca sammā pharanti. Tena vuttaṃ <bold>‘‘vaṇṇabhūmi nāmesā’’</bold>tiādi. <bold>Attha</bold>nti upameyyatthaṃ. <bold>Upamāyo</bold>ti ‘‘īdiso ca hotī’’ti yathārahaṃ tadanucchavikā upamā. <bold>Kāraṇānī</bold>ti upamupameyyasambandhavibhāvanāni kāraṇāni. <bold>Pūretvā</bold>ti vaṇṇanaṃ paripuṇṇaṃ katvā. <bold>Thāmo veditabbo</bold>‘‘atitthe pakkhando’’ti avattabbattā.</paragraph>
<paragraph line="178" number="273"><bold>Kaṇṇikā</bold>ti sarīragatabindukatāni maṇḍalāni. <bold>Parikkhārabhaṇḍa</bold>nti uttarāsaṅgaṃ saṅghāṭiñca sandhāya vadati. Kiṃ panāyaṃ nayo buddhānampi sarīre hotīti? Na hoti, vattadassanatthaṃ panetaṃ katanti dassetuṃ <bold>‘‘buddhānaṃ panā’’</bold>tiādi vuttaṃ. Gamanavasena kāyassābhinīharaṇaṃ <bold>gamanābhihāro</bold>. Yathādhippāyāvattanaṃ <bold>adhippāyakopanaṃ</bold>.</paragraph>
<paragraph line="179"><bold>Aññatarāya pāramiyā</bold>ti nekkhammapāramiyā. Vīriyapāramiyāti apare. <bold>Mahābhinikkhamanassā</bold>ti mahantassa carimabhave abhinikkhamanassa. Tañhi mahantaṃ <pageBreak edition="M" number="2.0126" />bhogakkhandhaṃ mahantañca ñātiparivaṭṭaṃ mahantañca cakkavattisiriṃ pajahitvā sadevakassa lokassa samārakassa ca acinteyyāparimeyyabhedassa mahato atthāya hitāya sukhāya pavattattā mahanīyatāya ca mahantaṃ abhinikkhamananti vuccati.</paragraph>
<paragraph line="180"><bold>Purimo</bold>ti ‘‘katamāya nu kathāya sannisinnā bhavathā’’ti evaṃ vuttaattho. <bold>Kā ca pana vo</bold>ti ettha <bold>ca</bold>-saddo byatireke. Tena yathāpucchitāya kathāya vakkhamānaṃ vippakatabhāvaṃ joteti. <bold>Pana</bold>-saddo vacanālaṅkāre. Yāya hi kathāya te bhikkhū sannisinnā, sā eva antarākathābhūtā vippakatā visesena puna pucchīyati. <bold>Aññā</bold>ti antarā-saddassa atthamāha. Aññattho hi ayaṃ antarā-saddo ‘‘bhūmantaraṃ (dha. sa. aṭṭha. nidānakathā) samayantara’’ntiādīsu viya, <bold>antarā</bold>ti vā vemajjheti attho. <bold>Dasakathāvatthunissitā</bold>ti ‘‘kiṃ sīlaṃ nāma, kathañca pūretabbaṃ, kāni cassa saṃkilesavodānānī’’tiādinā appicchādinissitā sīlādinissitā ca kathā. <bold>Ariyo</bold>ti niddoso. Atha vā atthakāmehi araṇīyoti <bold>ariyo,</bold>ariyānaṃ ayanti vā <bold>ariyo</bold>ti. Bhāvanāmanasikāravasena <bold>tuṇhī</bold>bhavanti, na ekaccabāhirakapabbajitā viya mūgabbatasamādānena. <bold>Dutiyajjhānampi ariyo tuṇhībhāvo</bold>vacīsaṅkhārapahānato. <bold>Mūlakammaṭṭhāna</bold>nti pārihāriya kammaṭṭhānampi. <bold>Jhāna</bold>nti dutiyajjhānaṃ.</paragraph>
<paragraph line="181" number="274">‘‘Sannipatitānaṃ <pageBreak edition="V" number="2.0120" />vo, bhikkhave, dvaya’’nti (ma. ni. 1.273; udā. 12, 28, 29) aṭṭhuppattivasena desanā pavattāti tassā uparidesanāya sambandhaṃ dassetuṃ <bold>‘‘dvemā, bhikkhave, pariyesanāti ko anusandhī’’</bold>ti anusandhiṃ pucchati. <bold>Ayaṃ tumhākaṃ pariyesanā</bold>ti yā mahābhinikkhamanapaṭibaddhā dhammī kathā, sā tumhākaṃ dhammapariyesanā dhammavicāraṇā ariyapariyesanā nāma. <bold>Apāyamagga</bold>nti anatthāvahaṃ maggaṃ. <bold>Uddesānukkamaṃ bhinditvā</bold>ti uddesānupubbiṃ laṅghitvā. <bold>Dhamma</bold>-saddo ‘‘amosadhammaṃ nibbāna’’ntiādīsu viya pakatipariyāyo. <bold>Jāyanasabhāvo</bold>ti jāyanapakatikoti attho. Sesapadesupi eseva nayo.</paragraph>
<paragraph line="182"><bold>Sabbatthā</bold>ti yathā ‘‘puttabhariya’’nti dvandasamāsavasena ekattaṃ, esa nayo sabbattha ‘‘dāsidāsa’’ntiādīsu sabbapadesu. Parato vikāraṃ anāpajjitvā <pageBreak edition="M" number="2.0127" />sabbadā jātarūpameva hotīti <bold>jātarūpaṃ,</bold>suvaṇṇaṃ. Dhavalasabhāvatāya rañjīyatīti <bold>rajataṃ,</bold>rūpiyaṃ. Idha pana suvaṇṇaṃ ṭhapetvā yaṃ kiñci upabhogaparibhogārahaṃ rajataṃteva gahitaṃ. Upadhīyati ettha dukkhanti <bold>upadhayo. Cutīsaṅkhātaṃ maraṇa</bold>nti ekabhavapariyāpannaṃ khandhanirodhasaṅkhātaṃ maraṇamāha. Khaṇikanirodho pana khaṇe khaṇe. Tenāha <bold>‘‘sattānaṃ viyā’’</bold>ti. <bold>Saṃkilissatī</bold>ti dūsavisena viya attānaṃ dūsissati. Tenāha bhagavā – ‘‘pañcime, bhikkhave, jātarūpassa upakkilesā ayo loha’’ntiādi (a. ni. 5.23). <bold>Malaṃ gahetvā</bold>ti yehi sahayogato malinaṃ hoti, tesaṃ malinabhāvapaccayānaṃ vasena malaṃ gahetvā. Jīraṇato jarādhammavāre jātarūpaṃ gahitanti yojanā. Ye pana jātidhammavārepi jātarūpaṃ na paṭhanti, tesaṃ itaresaṃ viya jīraṇadhammavāre sarūpato anāgatampi upadhiggahaṇena gahitamevāti daṭṭhabbaṃ. Pariggahe ṭhitānaṃ pana vasena vuccamāne apākaṭānampi jātijarāmaraṇānaṃ vasena yojanā labbhateva. Jātarūpasīsena cettha sabbassapi anindriyabaddhassa gahaṇaṃ daṭṭhabbaṃ, puttabhariyādiggahaṇena viya mittāmaccādiggahaṇaṃ.</paragraph>
<paragraph line="183" number="275">Ariyehi pariyesanā, ariyānaṃ pariyesanāti vā <bold>ariyapariyesanā</bold>ti samāsadvayaṃ dasseti <bold>‘‘ayaṃ, bhikkhave’’</bold>tiādinā.</paragraph>
<paragraph line="184" number="276"><bold>Mūlato paṭṭhāyā</bold>ti yaṃ mahābhinikkhamanassa mūlabhāvesuādīnavadassanaṃ, tato paṭṭhāya. Yasmā te bhikkhū tattha mahābhinikkhamanakathāya sannisinnā, sā ca nesaṃ antarākathā vippakatā, tasmā bhagavā tesaṃ mūlato paṭṭhāya mahābhinikkhamanakathaṃ kathetuṃ ārabhi. <bold>Ahampi pubbe</bold>ti visesavacanaṃ aparipakkañāṇena sayaṃ carimabhave tīsu pāsādesu tividhanāṭakaparivārassa dibbasampattisadisāya mahāsampattiyā anubhavanaṃ, abhinikkhamitvā padhānapadahanavasena <pageBreak edition="V" number="2.0121" />attakilamathānuyogañca sandhāyāha. <bold>Anariyapariyesanaṃ pariyesi</bold>nti etthāpi eseva nayo. <bold>Pañcavaggiyāpī</bold>ti yathāsakaṃ gihibhogaṃ anuyuttā taṃ pahāya pabbajitvā attakilamathānuyoge ṭhitā satthu dhammacakkapavattanadesanāya (saṃ. ni. 5.1081; mahāva. 13; paṭi. ma. 2.30) tampi pahāya ariyapariyesanaṃ pariyesiṃsūti.</paragraph>
<paragraph line="185" number="277">Kāmaṃ <pageBreak edition="M" number="2.0128" /><bold>dahara</bold>-saddo ‘‘daharaṃ kumāraṃ mandaṃ uttānaseyyaka’’nti (ma. ni. 1.496) ettha bāladārake āgato, ‘‘bhadrena yobbanena samannāgato’’ti pana vakkhamānattā yuvāvatthā idha dahara-saddena vuttāti āha <bold>‘‘taruṇova samāno’’</bold>ti. <bold>Paṭhamavayena</bold>ekūnatiṃsavayattā. Jātiyā hi yāva tettiṃsavayā paṭhamavayo. <bold>Anādaratthe sāmivacanaṃ</bold>yathā ‘‘devadattassa rudantassa pabbajī’’ti. Kāmaṃ assumuccanaṃ rodanaṃ, taṃ <bold>assumukhāna</bold>nti iminā pakāsitaṃ, taṃ pana vatvā <bold>‘‘rudantāna’’</bold>nti vacanaṃ balavasokasamuṭṭhānaṃ ārodanavatthuṃ pakāsetīti āha <bold>‘‘kanditvā rodamānāna’’</bold>nti. <bold>Kiṃ kusalanti gavesamāno</bold>ti kinti sabbaso avajjarahitaṃ ekanta niyyānikaṃ pariyesamāno. <bold>Varapada</bold>nti vaṭṭadukkhanissaraṇatthikehi ekantena varaṇīyaṭṭhena varaṃ, pajjitabbaṭṭhena padaṃ. Tuṅgasarīratāya dīgho, piṅgalacakkhutāya piṅgaloti <bold>dīghapiṅgalo. Dhammo</bold>ti vinayo, samayoti attho. <bold>Sutvāva uggaṇhi</bold>nti tena vuccamānassa savanamatteneva uggaṇhiṃ vācuggataṃ akāsiṃ.</paragraph>
<paragraph line="186"><bold>Paṭilapanamattakenā</bold>ti puna lapanamattakena. Jānātīti ñāṇo, ñāṇoti vādo ñāṇavādo, taṃ <bold>ñāṇavādaṃ</bold>. ‘‘Vadāmī’’ti āgatattā <bold>aṭṭhakathāyaṃ ‘‘jānāmī’’</bold>ti uttamapurisavasena attho vutto. <bold>Aññepi bahū</bold>ti aññepi bahū mama tathābhāvaṃ jānantā ‘‘ayaṃ imaṃ dhammaṃ jānātī’’ti, ‘‘akampanīyatāya thiro’’ti vā evaṃ vadanti. <bold>Lābhīti aññāsī</bold>ti dhammassa uddisanena mahāpaññatāya ‘‘ayaṃ attanā gatamaggaṃ pavedeti, na anussutiko’’ti aññāsi. <bold>Assā</bold>ti bodhisattassa. <bold>Etadahosī</bold>ti etaṃ ‘‘na kho āḷāro kālāmo’’tiādi manasi ahosi, cintesīti attho.</paragraph>
<paragraph line="187">Heṭṭhimasamāpattīhi vinā uparimasamāpattīnaṃ sampādanassa asambhavato <bold>‘‘satta samāpattiyo maṃ jānāpesī’’</bold>ti āha. <bold>Payogaṃ kareyya</bold>nti bhāvanaṃ anuyuñjeyyanti attho. <bold>Evamāhā</bold>ti evaṃ ‘‘ahaṃ, āvuso’’tiādimāha, sattannaṃ samāpattīnaṃ adhigamaṃ paccaññāsīti attho.</paragraph>
<paragraph line="188"><bold>Anusūyako</bold>ti anissukī. Tena mahāpurise pasādaṃ pavedesi. Bodhisattassa tā samāpattiyo <pageBreak edition="V" number="2.0122" />nibbattetvā ṭhitassa purimajātiparicayena ñāṇassa ca mahantatāya tāsaṃ gati ca abhisamparāyo ca upaṭṭhāsi <pageBreak edition="M" number="2.0129" />. Tena ‘‘vaṭṭapariyāpannā evetā’’ti nicchayo udapādi. Tenāha <bold>‘‘nāyaṃ dhammo nibbidāyā’’</bold>tiādi. Ekaccānaṃ virāgabhāvanāsamatikkamāvahopi neva tesampi accantāya samatikkamāvaho, sayañca vaṭṭapariyāpannoyeva, tasmā neva vaṭṭe nibbindanatthāya, yadaggena na nibbidāya, tadaggena na virajjanatthāya, rāgādīnaṃ pāpadhammānaṃ na nirujjhanatthāya, na upasamatthāya, tasmā taṃ abhiññeyyadhammaṃ na abhijānanatthāya…pe… saṃvattatīti yojanā.</paragraph>
<paragraph line="189"><bold>Yāvadeva ākiñcaññāyatanupapattiyā</bold>ti sattasu samāpattīsu ukkaṭṭhaṃ gahetvā vadati. Uṭṭhāya samuṭṭhāya acutidhammaṃ pariyesituṃ yuttattā tañca anatikkantajātidhammamevāti mahāsatto pajahatīti āha <bold>‘‘yañca ṭhānaṃ pāpetī’’</bold>tiādi. <bold>Tato paṭṭhāyā</bold>ti yadā samāpattidhammassa gatiñca abhisamparāyañca abbhaññāsi, tato paṭṭhāya. <bold>Makkhikāvasenā</bold>ti bhojanassa makkhikāmissatāvasena. <bold>Manaṃ na uppādeti</bold>bhuñjitunti adhippāyo. <bold>Mahantena ussāhenā</bold>ti idaṃ katipāhaṃ tattha bhāvanānuyogamattaṃ sandhāya vuttaṃ, na aññesaṃ viya kasiṇaparikammādikaraṇaṃ. Na hi antimabhavikabodhisattānaṃ samāpattinibbattane bhāriyaṃ nāma. <bold>Analaṅkaritvā</bold>ti anu anu alaṃkatvā punappunaṃ ‘‘iminā na kiñci payojana’’nti katvā.</paragraph>
<paragraph line="190" number="278"><bold>Vācāya uggahitamattovā</bold>ti ettha pubbe vuttanayānusārena attho veditabbo.</paragraph>
<paragraph line="191" number="279">Mahāvelā viya <bold>mahāvelā,</bold>vipulavālikapuñjatāya mahanto velātaṭo viyāti attho. Tenāha <bold>‘‘mahāvālikarāsīti attho’’</bold>ti. Uru maru sikatā vālukā vaṇṇu vālikāti ime saddā samānatthā, byañjanameva nānaṃ.</paragraph>
<paragraph line="192">Senā nigacchi nivisi etthāti <bold>senānigamo,</bold>senāya niviṭṭhaṭṭhānaṃ. <bold>Senānigāmo</bold>ti pana ayaṃ samaññā aparakālikā. Gocaragāmanidassanañcetaṃ. <bold>Uparisuttasmi</bold>nti mahāsaccakasutte. <bold>Idha pana bodhipallaṅko adhippeto</bold>ariyapariyesanāya vuccamānattā.</paragraph>
<paragraph line="193" number="280">‘‘Ñāṇadassana’’nti <pageBreak edition="M" number="2.0130" />ca ekajjhaṃ gahitapadadvayavisayavisesassa anāmaṭṭhattā ‘‘me’’ti ca gahitattā anavasesañeyyāvabodhanasamatthameva ñāṇavisesaṃ bodheti, na ñāṇamattaṃ, na dassanamattanti āha <bold>‘‘sabbadhammadassanasamatthañca me sabbaññutaññāṇaṃ udapādī’’</bold>ti. <bold>Akuppatāyā</bold>ti vimokkhantatāya sabbaso paṭipakkhadhammehi asaṅkhobhanīyatāya. Tenāha <bold>‘‘rāgādīhi</bold><pageBreak edition="V" number="2.0123" /><bold>na kuppatī’’</bold>ti. Ārammaṇasantatāyapi tadārammaṇānaṃ atthi viseso yathā taṃ ‘‘āneñjavihāre’’ti āha <bold>‘‘akuppārammaṇatāya cā’’</bold>ti. <bold>Paccavekkhaṇañāṇampī</bold>ti na kevalaṃ sabbaññutaññāṇameva, atha kho yathādhigate paṭivedhasaddhamme ekūnavīsatividhapaccavekkhaṇañāṇampi.</paragraph>
<paragraph line="194" number="281"><bold>Paṭividdhoti</bold>(dī. ni. ṭī. 2.64; saṃ. ni. ṭī. 1.1.172; sārattha. ṭī. mahāvagga 3.7) sayambhuñāṇena ‘‘idaṃ dukkha’’ntiādinā paṭimukhaṃ nibbijjhanavasena patto, yathābhūtaṃ avabuddhoti attho. <bold>Gambhīro</bold>ti mahāsamuddo viya makasatuṇḍasūciyā aññatra samupacitaparipakkañāṇasambhārehi aññesaṃ ñāṇena alabbhaneyyapatiṭṭho. Tenāha <bold>‘‘uttānabhāvapaṭikkhepavacanameta’’</bold>nti. Yo alabbhaneyyapatiṭṭho, so ogāhitumasakkuṇeyyatāya sarūpato ca passituṃ na sakkāti āha <bold>‘‘gambhīrattāva duddaso’’</bold>ti. <bold>Dukkhena daṭṭhabbo</bold>ti kicchena kenacideva daṭṭhabbo. Yaṃ pana daṭṭhumeva na sakkā, tassa ogāhetvā anu anu bujjhane kathā eva natthīti āha <bold>‘‘duddasattāva duranubodho’’</bold>ti. <bold>Dukkhena avabujjhitabbo</bold>avabodhassa dukkarabhāvato. Imasmiṃ ṭhāne – ‘‘taṃ kiṃ maññatha, bhikkhave, katamaṃ nu kho dukkarataraṃ vā durabhisambhavataraṃ vā’’ti <bold>suttapadaṃ</bold>(saṃ. ni. 5.1115) vattabbaṃ. Santārammaṇatāya vā <bold>santo.</bold>Nibbutasabbapariḷāhatāya<bold>nibbuto</bold>. Padhānabhāvaṃ nītoti vā <bold>paṇīto</bold>. Atittikaraṭṭhena <bold>atappako</bold>sādurasabhojanaṃ viya. Ettha ca nirodhasaccaṃ santaṃ ārammaṇanti <bold>santārammaṇaṃ,</bold>maggasaccaṃ santaṃ santārammaṇañcāti <bold>santārammaṇaṃ</bold>. Anupasantasabhāvānaṃ kilesānaṃ saṅkhārānañca abhāvato nibbutasabbapariḷāhatāya santapaṇītabhāveneva ca asecanakatāya atappakatā daṭṭhabbā. Tenāha <bold>‘‘idaṃ dvayaṃ lokuttarameva sandhāya vutta’’</bold>nti. Uttamañāṇavisayattā <bold>na takkena avacaritabbo,</bold>tato eva nipuṇañāṇagocaratāya ca <bold>saṇho</bold>. Sukhumasabhāvattā ca <bold>nipuṇo,</bold>bālānaṃ avisayattā <pageBreak edition="M" number="2.0131" />paṇḍitehi eva veditabboti <bold>paṇḍitavedanīyo</bold>. Ālīyanti abhiramitabbaṭṭhena sevīyantīti <bold>ālayā,</bold>pañca kāmaguṇā. Ālayanti allīyantī abhiramaṇavasena sevantīti <bold>ālayā,</bold>taṇhāvicaritāni. <bold>Ramantī</bold>ti ratiṃ vindanti kīḷanti laḷanti. <bold>Ālayaratā</bold>ti ālayaniratā.</paragraph>
<paragraph line="195"><bold>Ṭhānaṃ sandhāyā</bold>ti ṭhāna-saddaṃ sandhāya. Atthato pana <bold>ṭhāna</bold>nti ca paṭiccasamuppādo eva adhippeto. Tiṭṭhati phalaṃ tadāyattavuttitāyāti <bold>ṭhānaṃ,</bold>saṅkhārādīnaṃ paccayabhūtā avijjādayo. Imesaṃ saṅkhārādīnaṃ paccayāti idappaccayā, avijjādayova. Idappaccayā eva <bold>idappaccayatā</bold>yathā ‘‘devo eva devatā’’ti, idappaccayānaṃ vā avijjādīnaṃ attano phalaṃ pati paccayabhāvo <pageBreak edition="V" number="2.0124" />uppādanasamatthatā <bold>idappaccayatā</bold>. Tena samatthapaccayalakkhaṇo paṭiccasamuppādo dassito hoti. Paṭicca samuppajjati phalaṃ etasmāti <bold>paṭiccasamuppādo</bold>. Padadvayenapi dhammānaṃ paccayaṭṭho eva vibhāvito. Tenāha <bold>‘‘saṅkhārādipaccayānaṃ etaṃ adhivacana’’</bold>nti. Ayamettha saṅkhepo, vitthāro pana <bold>visuddhimaggasaṃvaṇṇanāyaṃ</bold>(visuddhi. mahāṭī. 2.572-573) vuttanayena veditabbo.</paragraph>
<paragraph line="196"><bold>Sabbasaṅkhārasamathotiādi sabba</bold>nti sabbasaṅkhārasamathādisaddābhidheyyaṃ sabbaṃ atthato <bold>nibbānameva</bold>. Idāni tassa nibbānabhāvaṃ dassetuṃ <bold>‘‘yasmā hī’’</bold>tiādi vuttaṃ. Nti nibbānaṃ. <bold>Āgammā</bold>ti paṭicca ariyamaggassa ārammaṇapaccayabhāvahetu. <bold>Sammantī</bold>ti appaṭisandhikūpasamavasena sammanti. Tathā santā savisesaṃ upasantā nāma hontīti āha <bold>‘‘vūpasammantī’’</bold>ti. Etena ‘‘sabbe saṅkhārā sammanti etthāti <bold>sabbasaṅkhārasamatho,</bold>nibbāna’’nti dasseti. Sabbasaṅkhatavisaṃyutte ca nibbāne sabbasaṅkhāravūpasamapariyāyo heṭṭhā vuttanayeneva veditabbo. Sesapadesupi eseva nayo. <bold>Paṭinissaṭṭhā</bold>ti samucchedavasena pariccattā honti. <bold>Sabbā taṇhā</bold>ti aṭṭhasatappabhedā sabbāpi taṇhā. <bold>Sabbe kilesarāgā</bold>ti kāmarāgarūparāgādibhedā sabbepi kilesabhūtā rāgā, sabbepi vā kilesā idha ‘‘kilesarāgā’’ti veditabbā, na lobhavisesā eva cittassa vipariṇatabhāvāpādanato <pageBreak edition="M" number="2.0132" />. Yathāha ‘‘rattampi cittaṃ vipariṇataṃ, duṭṭhampi cittaṃ vipariṇataṃ, mūḷhampi cittaṃ vipariṇata’’nti (pārā. 271). <bold>Virajjantī</bold>ti palujjanti.</paragraph>
<paragraph line="197">Ciranisajjācirabhāsanehi piṭṭhiāgilāyanatālugalasosādivasena <bold>kāyakilamatho</bold>ceva <bold>kāyavihesā</bold>ca veditabbā. Sā ca kho desanāya atthaṃ ajānantānaṃ vasena vuttā, jānantānaṃ pana desanāya kāyaparissamopi satthu aparissamova. Tenāha bhagavā – ‘‘na ca maṃ dhammādhikaraṇaṃ vihesesī’’ti (udā. 10). Tenevāha <bold>‘‘yā ajānantānaṃ desanā nāma, so mama kilamatho assā’’</bold>ti. <bold>Ubhaya</bold>nti cittakilamatho ceva cittavihesā cāti ubhayampetaṃ <bold>buddhānaṃ natthi</bold>bodhimūleyeva samucchinnattā.</paragraph>
<paragraph line="198"><bold>Anubrūhanaṃ</bold>sampiṇḍanaṃ. <bold>So</bold>ti ‘‘apissū’’ti nipāto. <bold>Ma</bold>nti paṭi-saddayogena sāmiatthe upayogavacananti āha <bold>‘‘mamā’’</bold>ti. Vuddhippattā vā acchariyā <bold>anacchariyā</bold>. Vuddhiatthopi hi a-kāro hoti yathā ‘‘asekkhā dhammā’’ti (dha. sa. 11.tikamātikā). Kappānaṃ satasahassaṃ cattāri ca asaṅkhyeyyāni sadevakassa lokassa dhammasaṃvibhāgakaraṇatthameva pāramiyo pūretvā <pageBreak edition="V" number="2.0125" />idāni adhigatadhammarajjassa tattha appossukkatāpattidīpanatā, gāthātthassa acchariyatā, tassa vuddhippatti cāti veditabbaṃ. Atthadvārena hi gāthānaṃ anacchariyatā. <bold>Gocarā ahesu</bold>nti upaṭṭhahesuṃ. Upaṭṭhānañca vitakketabbatāti āha <bold>‘‘parivitakkayitabbataṃ pāpuṇiṃsū’’</bold>ti.</paragraph>
<paragraph line="199">Yadi sukhāpaṭipadāva, kathaṃ kicchatāti āha <bold>‘‘pāramīpūraṇakāle panā’’</bold>tiādi. <bold>Evamādīni</bold>duppariccajāni <bold>dentassa. Ha</bold>-iti vā ‘‘byatta’’nti etasmiṃ atthe nipāto. Ekaṃsattheti keci. Ha byattaṃ, ekaṃsena vā alaṃ nippayojanaṃ evaṃ kicchena adhigatassa dhammassa desitanti yojanā. <bold>Hala</bold>nti vā ‘‘ala’’nti iminā samānatthaṃ padaṃ ‘‘halanti vadāmī’’tiādīsu (dī. ni. ṭī. 2.65; saṃ. ni. ṭī. 1.1.172) viya. <bold>Rāgadosapariphuṭṭhehī</bold>ti phuṭṭhavisena viya sappena rāgena dosena ca samphuṭṭhehi abhibhūtehi. <bold>Rāgadosānugatehī</bold>ti rāgena ca dosena ca anubandhehi.</paragraph>
<paragraph line="200">Kāmarāgarattā <pageBreak edition="M" number="2.0133" />bhavarāgarattā ca nīvaraṇehi nivutatāya, diṭṭhirāgarattā viparītābhinivesena. <bold>Na dakkhantī</bold>ti yāthāvato dhammaṃ na paṭivijjhissanti. <bold>Evaṃ gāhāpetu</bold>nti ‘‘anicca’’ntiādinā sabhāvena yāthāvato dhammaṃ jānāpetuṃ. Rāgadosaparetatāpi nesaṃ sammūḷhabhāvenevāti āha <bold>‘‘tamokhandhena āvuṭā’’</bold>ti.</paragraph>
<paragraph line="201" number="282">Dhammadesanāya appossukkatāpattiyā kāraṇaṃ vibhāvetuṃ <bold>‘‘kasmā panā’’</bold>tiādinā sayameva codanaṃ samuṭṭhāpeti. Tattha <bold>aññātavesenā</bold>ti imassa bhagavato sāvakabhāvūpagamanena aññātarūpena. Tāpasavesenāti keci. So pana arahattādhigameneva vigaccheyya. Tividhaṃ kāraṇaṃ appossukkatāpattiyā paṭipakkhassa balavabhāvo, dhammassa gambhīratā, tattha ca sātisayaṃ gāravanti, ta dassetuṃ <bold>‘‘tassa hī’’</bold>tiādi āraddhaṃ. (Tattha <bold>paṭipakkhā</bold>nāma rāgādayo kilesā sammāpaṭipattiyā antarāyakarattā. Tesaṃ balavabhāvato ciraparibhāvanāya sattasantānato dubbisodhiyatāya te satte mattahatthino viya dubbalapurisaṃ adhibhavitvā ajjhottharitvā anayabyasanaṃ āpādentā anekasatayojanāyāmavitthāraṃ sunicitaṃ ghanasannivesaṃ kaṇṭakaduggampi adhisenti. Dūrappabhedaducchejjatāhi dubbisodhiyataṃ pana dassetuṃ <bold>‘‘athassā’’</bold>tiādi vuttaṃ. Tattha ca anto amaṭṭhatāya <bold>kañjiyapuṇṇā lābu</bold>. Cirapārivāsikatāya <bold>takkabharitā cāṭi</bold>. Snehatintadubbalabhāvena <bold>vasāpītapilotikā</bold>. Telamissitatāya <bold>añjanamakkhitahattho</bold>dubbisodhanīyā vuttā, hīnūpamā cetā rūpapabandhabhāvato acirakālikattā ca malīnatāya, kilesasaṃkileso eva pana dubbisodhanīyataro anādikālikattā <pageBreak edition="V" number="2.0126" />anusayitattā ca. Tenāha <bold>‘‘atisaṃkiliṭṭhā’’</bold>ti. Yathā ca dubbisodhanīyataratāya, evaṃ gambhīraduddasaduranubodhānampi vuttaupamā hīnūpamāva).</paragraph>
<paragraph line="202">Paṭipakkhavigamanena gambhīropi dhammo supākaṭo bhaveyya. Paṭipakkhavigamanaṃ pana sammāpaṭipattipaṭibaddhaṃ, sā saddhammassavanādhīnā. Taṃ satthari dhamme ca pasādāyattaṃ, so garuṭṭhāniyānaṃ ajjhesanahetukoti panāḷikāya sattānaṃ dhammasampaṭipattiyā brahmayācanānimittanti taṃ dassento <bold>‘‘apicā’’</bold>tiādimāha.</paragraph>
<paragraph line="203">Upakkilesabhūtaṃ <pageBreak edition="M" number="2.0134" />appaṃ rāgādirajaṃ etassāti apparajaṃ, apparajaṃ akkhi paññācakkhu yesaṃ te taṃsabhāvāti katvā <bold>apparajakkhajātikā</bold>ti ayamattho vibhāvito <bold>‘‘paññāmaye’’</bold>tiādinā. Appaṃ rāgādirajaṃ yesaṃ taṃsabhāvā <bold>apparajakkhajātikā</bold>ti evampi saddattho sambhavati. Dānādidasapuññakiriyavatthūni saraṇagamanaparahitapariṇāmanehi saddhiṃ (dvādasa hontīti) <bold>‘‘dvādasapuññakiriyavasenā’’</bold>ti vuttaṃ.</paragraph>
<paragraph line="204">Rāgādimalena <bold>samalehi</bold>pūraṇādīhi <bold>chahi satthārehi</bold>satthupaṭiññehi kabbaracanāvasena cintākaviādibhāve ṭhatvā takkapariyāhataṃ vīmaṃsānucaritaṃ sayaṃpaṭibhānaṃ <bold>cintito</bold>. Te kira buddhakolāhalānussavena sañjātakutūhalaṃ lokaṃ vañcetvā kohaññe ṭhatvā sabbaññutaṃ paṭijānantā yaṃ kiñci adhammaṃyeva dhammoti dīpesuṃ. Tenāha <bold>‘‘te hi puretaraṃ uppajjitvā’’</bold>tiādi. <bold>Apāpureta</bold>nti etaṃ kassapassa bhagavato sāsanantaradhānato pabhuti pihitaṃ nibbānanagarassa mahādvāraṃ ariyamaggaṃ saddhammadesanāhatthena apāpura vivara.</paragraph>
<paragraph line="205">Selapabbato ucco hoti thiro ca, na paṃsupabbato missakapabbato cāti āha <bold>‘‘sele yathā pabbatamuddhanī’’</bold>ti. <bold>Dhammamayaṃ pāsāda</bold>nti lokuttaradhammamāha. So hi sabbaso pasādāvaho, sabbadhamme atikkamma abbhuggataṭṭhena pāsādasadiso ca. Paññāpariyāyo vā idha <bold>dhamma</bold>-saddo. Sā hi abbhuggataṭṭhena ‘‘pāsādo’’ti <bold>abhidhamme</bold>(dha. sa. aṭṭha. 16) niddiṭṭhā. Tathā cāha –</paragraph>
<gatha1 line="206">‘‘Paññāpāsādamāruyha, asoko sokiniṃ pajaṃ;</gatha1>
<gathalast line="207">Pabbataṭṭhova bhūmaṭṭhe, dhīro bāle avekkhatī’’ti. (dha. pa. 28);</gathalast>
<paragraph line="208"><bold>Uṭṭhehī</bold>ti <pageBreak edition="V" number="2.0127" />vā dhammadesanāya appossukkatāsaṅkhātasaṅkocāpattito kilāsubhāvato uṭṭhaha.</paragraph>
<paragraph line="209" number="283">Garuṭṭhāniyaṃ payirupāsitvā garutaraṃ payojanaṃ uddissa abhipatthanā ajjhesanā, sāpi atthato yācanāva hotīti āha <bold>‘‘ajjhesananti yācana’’</bold>nti. Padesavisayaṃ ñāṇadassanaṃ ahutvā buddhānaṃyeva <pageBreak edition="M" number="2.0135" />āveṇikabhāvato idaṃ ñāṇadvayaṃ ‘‘buddhacakkhū’’ti vuccatīti āha <bold>‘‘imesañhi dvinnaṃ ñāṇānaṃ buddhacakkhūti nāma’’</bold>nti. <bold>Tiṇṇaṃ maggañāṇāna</bold>nti heṭṭhimānaṃ tiṇṇaṃ maggañāṇānaṃ <bold>‘‘dhammacakkhū’’</bold>ti nāmaṃ catusaccadhammadassanamattabhāvato. Yato tāni ñāṇāni vijjūpamabhāvena vuttāni, aggamaggañāṇaṃ pana ñāṇakiccassa sikhāppattiyā na dassanamattaṃ hotīti ‘‘dhammacakkhū’’ti na vuccati, tato taṃ vajirūpamabhāvena vuttaṃ. <bold>Vuttanayenā</bold>ti ‘‘apparajakkhā’’ti ettha vuttanayena. Yasmā mandakilesā <bold>‘‘apparajakkhā’’</bold>ti vuttā, tasmā bahalakilesā <bold>‘‘mahārajakkhā’’</bold>ti veditabbā. Paṭipakkhavidhamanasamatthatāya <bold>tikkhāni</bold>sūrāni visadāni, vuttavipariyāyena <bold>mudūni. Saddhādayo ākārā</bold>ti saddahanādippakāre vadati. <bold>Sundarā</bold>ti kalyāṇā. <bold>Sammohavinodaniyaṃ</bold>(vibha. aṭṭha. 814) pana ‘‘yesaṃ āsayādayo koṭṭhāsā sundarā, te svākārā, viparītā dvākārā’’ti vuttaṃ, taṃ imāya atthavaṇṇanāya aññadatthu saṃsandati sametīti daṭṭhabbaṃ. <bold>Kāraṇaṃ</bold>nāma paccayākāro, saccāni vā.</paragraph>
<paragraph line="210"><bold>Ayaṃ panettha pāḷī</bold>ti ettha apparajakkhādipadānaṃ atthavibhāvane ayaṃ tassatthassa vibhāvanī pāḷi. Saddhādīnaṃ vimuttiparipācakadhammānaṃ balavabhāvo tappaṭipakkhānaṃ pāpadhammānaṃ dubbalabhāveneva hoti, tesañca balavabhāvo saddhādīnaṃ dubbalabhāvenāti vimuttiparipācakadhammānaṃ atthitānatthitāvasena apparajakkhamahārajakkhatādayo pāḷiyaṃ vibhajitvā dassitā. Khandhādayo eva lujjanapalujjanaṭṭhena <bold>loko</bold>. Sampattibhavabhūto loko <bold>sampattibhavaloko,</bold>sugatisaṅkhāto upapattibhavo. Sampatti sambhavati etenāti <bold>sampattisambhavaloko</bold>. Sugatisaṃvattaniyo kammabhavo. Duggati saṅkhātaupapattibhavaduggati saṃvattaniyakammabhavā <bold>vipattibhavalokavipattisambhavalokā</bold>.</paragraph>
<paragraph line="211">Puna ekakadukādivasena lokaṃ vibhajitvā dassetuṃ <bold>‘‘eko loko’’</bold>tiādi vuttaṃ. Āhārādayo viya hi āhāraṭṭhitikā saṅkhārā lujjanapalujjanaṭṭhena lokoti. Ettha <bold>eko loko sabbe sattā āhāraṭṭhitikā</bold>ti yāyaṃ puggalādhiṭṭhānāya kathāya sabbasaṅkhārānaṃ paccayāyattavutti, tāya sabbe saṅkhārā ekova loko ekavidho pakārantarassa abhāvato. <bold>Dve lokā</bold>tiādīsupi iminā <pageBreak edition="M" number="2.0136" />nayena attho veditabbo. Nāmaggahaṇena cettha nibbānassa aggahaṇaṃ tassa alokasabhāvattā. Nanu ca <bold>āhāraṭṭhitikā</bold>ti ettha paccayāyattavuttitāya maggaphalānampi lokatā <pageBreak edition="V" number="2.0128" />āpajjatīti? Nāpajjati pariññeyyānaṃ dukkhasaccadhammānaṃ idha ‘‘loko’’ti adhippetattā. Atha vā na lujjati na palujjatīti yo gahito tathā na hoti, so lokoti taṃ-gahaṇarahitānaṃ lokuttarānaṃ natthi lokatā. Upādānānaṃ ārammaṇabhūtā khandhā <bold>upādānakkhandhā. Dasāyatanānī</bold>ti dasa rūpāyatanāni. Sesamettha suviññeyyameva.</paragraph>
<paragraph line="212">Vivaṭṭajjhāsayassa adhippetattā tassa ca sabbaṃ tebhūmakakammaṃ garahitabbaṃ vajjitabbañca hutvā upaṭṭhātīti vuttaṃ <bold>‘‘sabbe abhisaṅkhārā vajjaṃ, sabbe bhavagāmikammā vajja’’</bold>nti. Apparajakkhamahārajakkhādīsu pañcasu dukesu ekekasmiṃ dasa dasa katvā <bold>‘‘paññāsāya ākārehi imāni pañcindriyāni jānātī’’</bold>ti vuttaṃ. Atha vā anvayato byatirekato ca saddhādīnaṃ indriyānaṃ paropariyattaṃ jānātīti katvā tathā vuttaṃ. Ettha ca apparajakkhādibhabbādivasena āvajjentassa bhagavato te sattā puñjapuñjāva hutvā upaṭṭhahanti, na ekekā.</paragraph>
<paragraph line="213">Uppalāni ettha santīti <bold>uppalinī,</bold>gacchopi jalāsayopi, idha pana jalāsayo adhippetoti āha <bold>‘‘uppalavane’’</bold>ti. Yāni udakassa anto nimuggāneva hutvā pusanti vaḍḍhanti, tāni <bold>antonimuggaposīni. Dīpitānī</bold>ti <bold>aṭṭhakathāyaṃ</bold>pakāsitāni, idheva vā ‘‘aññānipī’’tiādinā bhāsitāni.</paragraph>
<paragraph line="214"><bold>Ugghaṭitaññū</bold>ti ugghaṭitaṃ nāma ñāṇugghaṭanaṃ, ñāṇe ugghaṭitamatte eva jānātīti attho. Vipañcitaṃ vitthāritameva atthaṃ jānātīti <bold>vipañcitaññū</bold>. Uddesādīhi netabboti <bold>neyyo. Saha udāhaṭavelāyā</bold>ti udāhāre udāhaṭamatteyeva. <bold>Dhammābhisamayo</bold>ti catusaccadhammassa ñāṇena saddhiṃ abhisamayo. <bold>Ayaṃ vuccatī</bold>ti ayaṃ ‘‘cattāro satipaṭṭhānā’’tiādinā nayena saṃkhittena mātikāya ṭhapiyamānāya desanānusārena ñāṇaṃ pesetvā arahattaṃ gaṇhituṃ samattho puggalo <bold>‘‘ugghaṭitaññū’’</bold>ti vuccati. <bold>Ayaṃ vuccatī</bold>ti ayaṃ saṃkhittena mātikaṃ ṭhapetvā vitthārena atthe <pageBreak edition="M" number="2.0137" />vibhajiyamāne arahattaṃ pāpuṇituṃ samattho puggalo <bold>‘‘vipañcitaññū’’</bold>ti vuccati. <bold>Uddesato</bold>ti uddesahetu, uddisantassa, uddisāpentassa vāti attho. <bold>Paripucchato</bold>ti atthaṃ paripucchantassa. <bold>Anupubbena dhammābhisamayo hotī</bold>ti anukkamena arahattappatti hoti. <bold>Na tāya jātiyā dhammābhisamayo hotī</bold>ti tena attabhāvena maggaṃ vā phalaṃ vā antamaso jhānaṃ vā vipassanaṃ vā nibbattetuṃ na sakkoti. <bold>Ayaṃ vuccati puggalo padaparamo</bold>ti ayaṃ puggalo byañjanapadameva paramaṃ assāti padaparamoti vuccati.</paragraph>
<paragraph line="215"><bold>Kammāvaraṇenā</bold>ti <pageBreak edition="V" number="2.0129" />(vibha. aṭṭha. 826) pañcavidhena ānantariyakammena. <bold>Vipākāvaraṇenā</bold>ti ahetukapaṭisandhiyā. Yasmā pana duhetukānampi ariyamaggapaṭivedho natthi, tasmā duhetukā paṭisandhipi ‘‘vipākāvaraṇamevā’’ti veditabbā. <bold>Kilesāvaraṇenā</bold>ti niyatamicchādiṭṭhiyā. <bold>Assaddhā</bold>ti buddhādīsu saddhārahitā. <bold>Acchandikā</bold>ti kattukamyatākusalacchandarahitā. Uttarakurukā manussā acchandikaṭṭhānaṃ paviṭṭhā. <bold>Duppaññā</bold>ti bhavaṅgapaññāya parihīnā. Bhavaṅgapaññāya pana paripuṇṇāyapi yassa bhavaṅgaṃ lokuttarassa paccayo na hoti, sopi duppañño eva nāma. <bold>Abhabbā niyāmaṃ okkamituṃ kusalesu dhammesu sammatta</bold>nti kusalesu dhammesu sammattaniyāmasaṅkhātaṃ maggaṃ okkamituṃ adhigantuṃ abhabbā. <bold>Na kammāvaraṇenā</bold>tiādīni vuttavipariyāyena veditabbāni.</paragraph>
<paragraph line="216"><bold>Nibbānassa dvāraṃ</bold>pavisanamaggo. <bold>Vivaritvā ṭhapito</bold>mahākaruṇūpanissayena sayambhuñāṇena adhigatattā. <bold>Saddhaṃ pamuñcantū</bold>ti attano saddhaṃ pavesentu, saddahanākāraṃ upaṭṭhapentūti attho. Sukhena akicchena pavattanīyatāya <bold>suppavattitaṃ. Na bhāsiṃ</bold>na bhāsissāmīti cintesiṃ.</paragraph>
<paragraph line="217" number="284">Dhammaṃ desessāmīti evaṃ pavattitadhammadesanāpaṭisaṃyuttassa vitakkassa sattamasattāhato paraṃ aṭṭhamasattāheyeva uppannattā vuttaṃ <bold>‘‘aṭṭhame sattāhe’’</bold>ti. Na itarasattāhāni viya paṭiniyatakiccalakkhitassa aṭṭhamasattāhassa nāma pavattitassa sabbhāvā.</paragraph>
<paragraph line="218"><bold>Vivaṭa</bold>nti <pageBreak edition="M" number="2.0138" />devatāviggahena vivaṭaaṅgapaccaṅganiddāya janānaṃ pākaṭaṃ vippakāranti attho. ‘‘Buddhattaṃ anadhigantvā na paccāgamissāmī’’ti uppannavitakkātisayahetukena <bold>pathavīparivattanacetiyaṃ nāma dassetvā</bold>. Sākiyakoliyamallarajjavasena <bold>tīṇi rajjāni. Rukkhamūle</bold>ti nigrodhamūle. <bold>Vatvā pakkāmi,</bold>pakkamantiyā cassā mahāsatto ākāraṃ dassesi suvaṇṇathālaggahaṇāya, sā ‘‘tumhākaṃ taṃ pariccattamevā’’ti pakkāmi.</paragraph>
<paragraph line="219"><bold>Divāvihāraṃ katvā</bold>ti nānāsamāpattiyo samāpajjanena divāvihāraṃ viharitvā. ‘‘Kāmaṃ taco ca nhāru ca, aṭṭhi ca avasissatu, upasussatu sarīre maṃsalohita’’ntiādinā <bold>sutte</bold>(ma. ni. 2.184; saṃ. ni. 2.237; a. ni. 2.5; 8.13; mahāni. 17, 196) āgatanayena <bold>caturaṅgavīriyaṃ adhiṭṭhahitvā</bold>.</paragraph>
<paragraph line="220"><bold>Navayojana</bold>nti ubbedhato vuttaṃ, puthulato dvādasayojanā, dīghato yāva cakkavāḷā āyatāti <pageBreak edition="V" number="2.0130" />vadanti. Ajjhottharanto upasaṅkamitvā – ‘‘uṭṭhehi so, siddhattha, ahaṃ imassa pallaṅkassa anucchaviko’’ti vatvā tattha sakkhiṃ otārento attano parisaṃ niddisi. Ekappahāreneva – ‘‘ayameva anucchaviko, ayameva anucchaviko’’ti kolāhalamakāsi, taṃ sutvā <bold>mahāsatto…pe… hatthaṃ pasāreti</bold>. Yaṃ sandhāya vuttaṃ –</paragraph>
<gatha1 line="221">‘‘Acetanāyaṃ pathavī, aviññāya sukhaṃ dukhaṃ;</gatha1>
<gathalast line="222">Sāpi dānabalā mayhaṃ, sattakkhattuṃ pakampathā’’ti. (cariyā. 1.124);</gathalast>
<paragraph line="223">Pubbenivāsañāṇaṃ visodhetvāti ānetvā sambandho sīhāvalokanañāyena. <bold>Vaṭṭavivaṭṭaṃ sammasitvā</bold>ti catusaccamanasikāraṃ sandhāyāha. <bold>Imassa pallaṅkassa atthāyā</bold>ti pallaṅkasīsena adhigatavisesaṃ dasseti. Tattha hi sikhāppattavimuttisukhaṃ avijahanto antarantarā ca paṭiccasamuppādaṅgaṃ manasikaronto ekapallaṅkena nisīdi. <bold>Ekaccāna</bold>nti yā adhigatamaggā sacchikatanirodhā ekadesena ca buddhaguṇe jānanti, tā ṭhapetvā tadaññesaṃ devatānaṃ. <bold>Aññepi buddhattakarā</bold>ti visākhāpuṇṇamato paṭṭhāya rattindivaṃ evaṃ niccasamāhitabhāvahetukānaṃ buddhaguṇānaṃ upari aññepi <pageBreak edition="M" number="2.0139" />buddhattasādhakā, ‘‘ayaṃ buddho’’ti buddhabhāvassa paresaṃ vibhāvanā dhammā kiṃ nu kho atthīti yojanā.</paragraph>
<paragraph line="224"><bold>Animisehī</bold>ti dhammapītivipphāravasena pasādavikasitaniccalatāya nimesarahitehi. <bold>Ratanacaṅkame</bold>ti devatāhi māpite ratanamayacaṅkame. Ratanabhūtānaṃ sattannaṃ pakaraṇānaṃ tattha ca anantanayassa dhammaratanassa sammasanena <bold>taṃ ṭhānaṃ ratanagharacetiyaṃ nāma jāta</bold>ntipi vadanti. <bold>Evanti</bold>vakkhamānākārena. Chabbaṇṇānaṃ rasmīnaṃ dantehi nikkhamanato <bold>chaddantanāgakulaṃ viyā</bold>ti nidassanaṃ vuttaṃ.</paragraph>
<paragraph line="225"><bold>Heṭṭhā lohapāsādappamāṇo</bold>ti navabhūmakassa sabbapaṭhamassa lohapāsādassa heṭṭhā lohapāsādappamāṇo. <bold>Khandhakaṭṭhakathāyaṃ</bold>(mahāva. aṭṭha. 5) pana tattha ‘‘bhaṇḍāgāragabbhappamāṇa’’nti vuttaṃ.</paragraph>
<paragraph line="226"><bold>Paccagghe</bold>ti abhinave. Paccekaṃ mahagghatāya <bold>paccagghe</bold>ti keci, taṃ na sundaraṃ. Na hi buddhā bhagavanto mahagghaṃ paṭiggaṇhanti paribhuñjanti vā. <bold>Piṇḍapāta</bold>nti ettha manthañca madhupiṇḍikañca <pageBreak edition="V" number="2.0131" />sandhāya vadati. <bold>Ayaṃ vitakko</bold>ti – ‘‘kassa nu kho ahaṃ paṭhamaṃ dhammaṃ deseyya’’nti ayaṃ parivitakko.</paragraph>
<paragraph line="227"><bold>Paṇḍiccenā</bold>ti samāpattipaṭilābhasaṃsiddhena adhigamabāhusaccasaṅkhātena paṇḍitabhāvena. <bold>Veyyattiyenā</bold>ti samāpattipaṭilābhapaccayena pārihāriyapaññāsaṅkhātena byattabhāvena. <bold>Medhāvī</bold>ti tihetukapaṭisandhipaññāsaṅkhātāya taṃtaṃitikattabbatāpaññāsaṅkhātāya ca medhāya samannāgatoti evampettha attho daṭṭhabbo. <bold>Mahājāniyo</bold>ti mahāparihāniko. <bold>Āgamanapādāpi natthī</bold>ti idaṃ paṭhamaṃ vattabbaṃ, athāhaṃ tattha gaccheyyaṃ, gantvā desiyamānaṃ dhammampissa sotuṃ sotapasādopi natthīti yojanā. Kiṃ pana bhagavatā attano buddhānubhāvena te dhammaṃ ñāpetuṃ na sakkāti? Āma, na sakkā. Na hi parato ghosaṃ antarena sāvakānaṃ dhammābhisamayo sambhavati, aññathā itarapaccayarahitassapi dhammābhisamayena bhavitabbaṃ, na ca taṃ atthi. Vuttañhetaṃ – ‘‘dveme, bhikkhave, paccayā sammādiṭṭhiyā uppādāya parato ca ghoso ajjhattañca yonisomanasikāro’’ti (a. ni. 2.127). Pāḷiyaṃ rāmasseva samāpattilābhitā āgatā, na udakassa, taṃ tassa bodhisattena samāgatakālavasena vuttaṃ <pageBreak edition="M" number="2.0140" />. So hi pubbepi tattha yuttappayutto viharanto mahāpurisena khippaññeva samāpattīnaṃ nibbattitabhāvaṃ sutvā saṃvegajāto mahāsatte tato nibbijja pakkante ghaṭento vāyamanto nacirasseva aṭṭha samāpattiyo nibbattesi. Tena vuttaṃ <bold>‘‘nevasaññānāsaññāyatane nibbattoti addasā’’</bold>ti. Ete aṭṭha brāhmaṇāti sambandho. <bold>Chaḷaṅgavā</bold>ti chaḷaṅgaviduno. <bold>Manta</bold>nti mantapadaṃ. ‘‘Nijjhāyitvā’’ti vacanaseso, mantetvāti attho. <bold>Viyākariṃsū</bold>ti kathesuṃ.</paragraph>
<paragraph line="228"><bold>Yathāmantapada</bold>nti lakkhaṇamantasaṅkhātavedavacanānurūpaṃ. <bold>Gatā</bold>ti paṭipannā. ‘‘Dveva gatiyo bhavanti anaññā’’ti (dī. ni. 2.33; 3.199-200; ma. ni. 2.384, 398) vuttaniyāmena nicchinituṃ asakkontā brāhmaṇā vuttameva paṭipajjiṃsu, na mahāpurisassa buddhabhāvappattiṃ paccāsīsiṃsu. <bold>Ime pana</bold>koṇḍaññādayo <bold>pañca</bold>‘‘ekaṃsato buddho bhavissatī’’ti jātanicchayattā <bold>mantapadaṃ atikkantā. Puṇṇapatta</bold>nti tuṭṭhidānaṃ. <bold>Nibbitakkā</bold>ti nibbikappā, na dvedhā takkā.</paragraph>
<paragraph line="229"><bold>Vappakāle</bold>ti vapanakāle. Vapanatthaṃ bījāni nīharaṇantena tattha aggaṃ gahetvā dānaṃ <bold>bījaggadānaṃ</bold>nāma. <bold>Lāyanaggā</bold>dīsupi eseva nayo. Dhaññaphalassa nātipariṇatakāle <bold>puthukakāle. Lāyane</bold>ti sassalāyane. Yathā lūnaṃ hatthakaṃ katvā veṇivasena bandhanaṃ <bold>veṇikaraṇaṃ</bold>. Veṇiyo pana purisabhāravasena <pageBreak edition="V" number="2.0132" />bandhanaṃ <bold>kalāpo</bold>. Khale kalāpānaṃ ṭhapanadivase aggaṃ gahetvā dānaṃ <bold>khalaggaṃ</bold>. Madditvā vīhīnaṃ rāsikaraṇadivase aggaṃ gahetvā dānaṃ <bold>bhaṇḍaggaṃ</bold>. Koṭṭhāgāre dhaññassa pakkhipanadivase dānaṃ <bold>koṭṭhaggaṃ. Uddharitvā</bold>ti khalato dhaññassa uddharitvā. <bold>Navannaṃ aggadānānaṃ dinnattā</bold>ti idaṃ tassa rattaññūnaṃ aggabhāvatthāya katābhinīhārānurūpaṃ pavattitasāvakapāramiyā ciṇṇante pavattitattā vuttaṃ. Tiṇṇampi hi bodhisattānaṃ taṃtaṃpāramiyā sikhāppattakāle pavattitaṃ puññaṃ apuññaṃ vā garutaravipākameva hoti, dhammassa ca sabbapaṭhamaṃ sacchikiriyāya vinā kathaṃ rattaññūnaṃ aggabhāvasiddhīti. <bold>Bahukārā kho ime pañcavaggiyā</bold>ti idaṃ pana upakārānussaraṇamattakameva paricayavasena āḷārudakānussaraṇaṃ viya.</paragraph>
<paragraph line="230" number="285"><bold>Vivare</bold>ti majjhe. Tenāha <bold>‘‘tigāvutantare ṭhāne’’</bold>ti. <bold>Ayojiyamāne upayogavacanaṃ na pāpuṇāti</bold>sāmivacanassa pasaṅge antarā-saddayogena <pageBreak edition="M" number="2.0141" />upayogavacanassa icchitattā. Tenāha <bold>‘‘antarāsaddena pana yuttattā upayogavacanaṃ kata’’</bold>nti.</paragraph>
<paragraph line="231"><bold>Sabbaṃ tebhūmakadhammaṃ abhibhavitvā</bold>pariññābhisamayavasena atikkamitvā. <bold>Catubhūmakadhammaṃ</bold>anavasesaṃ ñeyyaṃ sabbaso ñeyyāvaraṇassa pahīnattā sabbaññutaññāṇena <bold>avediṃ</bold>. Rajjanadussanamuyhanādinā <bold>kilesena</bold>. Appahātabbampi kusalābyākataṃ tappaṭibaddhakilesamathanena pahīnattā na hotīti āha <bold>‘‘sabbaṃ tebhūmakadhammaṃ jahitvā ṭhito’’</bold>ti. <bold>Ārammaṇato</bold>ti ārammaṇakaraṇavasena.</paragraph>
<paragraph line="232">Kiñcāpi lokiyadhammānampi yādiso lokanāthassa adhigamo, na tādiso adhigamo parūpadeso atthi, lokuttaradhamme panassa lesopi natthīti āha <bold>‘‘lokuttaradhamme mayhaṃ ācariyo nāma natthī’’</bold>ti. <bold>Paṭibhāgapuggalo</bold>ti sīlādīhi guṇehi paṭinidhibhūto puggalo. <bold>Sahetunā</bold>ti sahadhammena sapāṭihīrakatāya. <bold>Nayenā</bold>ti abhijānanatādividhinā. <bold>Cattāri saccānī</bold>ti idaṃ tabbinimuttassa ñeyyassa abhāvato vuttaṃ. <bold>Sayaṃ buddho</bold>ti sayameva sayambhuñāṇena buddho. Vigatapariḷāhatāya <bold>sītibhūto</bold>. Tato eva <bold>nibbuto. Āhañchanti</bold>āhanissāmi. Veneyyānaṃ amatādhigamāya ugghosanādiṃ katvā satthu dhammadesanā <bold>amatadundubhī</bold>ti vuttā.</paragraph>
<paragraph line="233">Anantañāṇo jitakilesoti <bold>anantajino. Evampi nāma bhaveyyā</bold>ti evaṃvidhe nāma rūparatane īdisena ñāṇena bhavitabbanti adhippāyo. Ayaṃ hissa pabbajjāya paccayo jāto, katādhikāro cesa. Tathā hi bhagavā tena samāgamatthaṃ padasāva taṃ maggaṃ paṭipajji.</paragraph>
<paragraph line="234"><bold>Koṭṭhāsasampannā</bold>ti <pageBreak edition="V" number="2.0133" />aṅgapaccaṅgasaṅkhātaavayavasampannā. <bold>Aṭṭīyatī</bold>ti aṭṭo hoti, domanassaṃ āpajjatīti attho.</paragraph>
<paragraph line="235"><bold>Avihaṃ upapannāse</bold>ti avihesu nibbattā. <bold>Vimuttā</bold>ti aggaphalavimuttiyā vimuttā. <bold>Te hitvā mānusaṃ dehaṃ, dibbayogaṃ upajjhagu</bold>nti te upakā dayo mānusaṃ attabhāvaṃ jahitvā orambhāgiyasaṃyojanappahānena avihesu nibbattamattāva aggamaggādhigamena dibbayogaṃ uddhambhāgiyasaṃyojanaṃ samatikkamiṃsu.</paragraph>
<paragraph line="236" number="286"><bold>Saṇṭhapesu</bold>nti <pageBreak edition="M" number="2.0142" />‘‘neva abhivādetabbo’’tiādinā (mahāva. 12) saṇṭhaṃ kiriyākāraṃ akaṃsu. Tenāha <bold>‘‘katikaṃ akaṃsū’’</bold>ti. <bold>Padhānato</bold>ti pubbe anuṭṭhitadukkaracaraṇato. <bold>Pabhāvita</bold>nti vācāsamuṭṭhānaṃ, vacīnicchāraṇanti attho. ‘‘Ayaṃ na kiñci visesaṃ adhigamissatī’’ti <bold>anukkaṇṭhanatthaṃ</bold>. ‘‘Mayaṃ yattha katthaci gamissāmā’’ti <bold>mā vitakkayittha. Obhāso</bold>ti vipassanobhāso. <bold>Nimitta</bold>nti kammaṭṭhānanimittaṃ. <bold>Ekapadenevā</bold>ti ekavacaneneva. ‘‘Anena pubbepi na kiñci micchā vuttapubba’’nti <bold>satiṃ labhitvā</bold>. Yathābhūtavādīti <bold>uppannagāravā</bold>.</paragraph>
<paragraph line="237"><bold>Antovihāreyeva ahosi</bold>daharakumāro viya tehi bhikkhūhi pariharito. <bold>Male</bold>ti saṃkilese. Gāmato bhikkhūhi nīhaṭaṃ upanītaṃ bhattaṃ etassāti nīhaṭabhatto, tena <bold>nīhaṭabhattena</bold>bhagavatā. <bold>Ettakaṃ kathāmagga</bold>nti – ‘‘dvemā, bhikkhave, pariyesanā’’ti ārabhitvā yāva – ‘‘natthi dāni punabbhavo’’ti padaṃ, ettakaṃ desanāmaggaṃ. Kāmañcettha – ‘‘tumhepi mamañceva pañcavaggiyānañca maggaṃ ārūḷhā, ariyapariyesanā tumhākaṃ pariyesanā’’ti aṭṭhakathāvacanaṃ. Tena pana – ‘‘so kho ahaṃ, bhikkhave, attanā jātidhammo samāno…pe… asaṃkiliṭṭhaṃ anuttaraṃ yogakkhemaṃ nibbānaṃ ajjhagamanti, atha kho, bhikkhave, pañcavaggiyā bhikkhū mayā evaṃ ovadiyamānā…pe… anuttaraṃ yogakkhemaṃ nibbānaṃ ajjhagamaṃsu…pe… natthi dāni punabbhavo’’ti imasseva suttapadassa attho vibhāvitoti katvā vuttaṃ <bold>‘‘bhagavā yaṃ pubbe avaca tumhepi mamañceva pañcavaggiyānañca maggaṃ āruḷhā, ariyapariyesanā tumhākaṃ pariyesanāti. Imaṃ ekameva anusandhiṃ dassento āharī’’</bold>ti.</paragraph>
<paragraph line="238" number="287"><bold>Anagāriyānampī</bold>ti pabbajitānampi. <bold>Pañcakāmaguṇavasena anariyapariyesanā hoti</bold>gadhitādibhāvena paribhuñjanato. Micchājīvavasenapi anariyapariyesanā hotīti tato visesanatthaṃ <pageBreak edition="V" number="2.0134" /><bold>‘‘pañcakāmaguṇavasenā’’</bold>ti vuttaṃ sacchandarāgaparibhogassa adhippetattā. Idāni catūsu paccayesu kāmaguṇe niddhāretuṃ <bold>‘‘tatthā’’</bold>tiādi vuttaṃ. <bold>Paribhogaraso</bold>ti paribhogapaccayapītisomanassaṃ. Ayaṃ pana rasasamānatāvasena gahaṇaṃ upādāya <pageBreak edition="M" number="2.0143" />‘‘raso’’ti vutto, na sabhāvato. Sabhāvena gahaṇaṃ upādāya pītisomanassaṃ dhammārammaṇaṃ siyā, na rasārammaṇaṃ. <bold>Appaccavekkhaṇaparibhogo</bold>ti paccavekkhaṇarahito paribhogo, idamatthitaṃ anissāya gadhitādibhāvena paribhogoti attho. <bold>Gadhitā</bold>ti taṇhāya baddhā. <bold>Mucchitā</bold>ti mucchaṃ mohaṃ pamādaṃ āpannā. <bold>Ajjhogāḷhā</bold>ti adhiogāḷhā, taṃ taṃ ārammaṇaṃ anupavisitvā ṭhitā. <bold>Ādīnavaṃ apassantā</bold>ti sacchandarāgaparibhoge dosaṃ ajānantā. Apaccavekkhitaparibhogahetuādīnavaṃ nissarati atikkamati etenāti <bold>nissaraṇaṃ,</bold>paccavekkhaṇañāṇaṃ.</paragraph>
<paragraph line="239"><bold>Pāsarāsi</bold>nti pāsasamudāyaṃ. Luddako hi pāsaṃ oḍḍento na ekaṃyeva, na ca ekasmiṃyeva ṭhāne oḍḍeti, atha kho taṃtaṃmigānaṃ āgamanamaggaṃ sallakkhetvā tattha tattha oḍḍento bahūyeva oḍḍeti, tasmā te cittena ekato gahetvā <bold>‘‘pāsarāsī’’</bold>ti vuttaṃ. Vāgurassa vā pāsapadesānaṃ bahubhāvato <bold>‘‘pāsarāsī’’</bold>ti vuttaṃ.</paragraph>
<centered line="240">Pāsarāsisuttavaṇṇanāya līnatthappakāsanā samattā.</centered>
<subhead line="241">7. Cūḷahatthipadopamasuttavaṇṇanā</subhead>
<paragraph line="242" number="288"><bold>Setaparivāro</bold>ti <pageBreak edition="V" number="2.0135" />setapaṭicchado, setavaṇṇālaṅkāroti attho. Pubbe pana ‘‘setālaṅkārā’’ti assālaṅkāro gahito, idha cakkapañjarakubbarādirathāvayavesu kātabbālaṅkāro. <bold>Evaṃ vuttenā</bold>ti evaṃ ‘‘setāya suda’’ntiādinā pakārena saṃyuttamahāvagge (saṃ. ni. 5.4) vuttena. <bold>Nātimahā</bold>yuddhamaṇḍale sañcārasukhatthaṃ. Yodho sārathīti <bold>dvinnaṃ,</bold>paharaṇadāyakena saddhiṃ <bold>tiṇṇaṃ vā</bold>.</paragraph>
<paragraph line="243"><bold>Nagaraṃ padakkhiṇaṃ karoti</bold>nagarasobhanatthaṃ. Idaṃ kira tassa brāhmaṇassa jāṇussoṇiṭṭhānantaraṃ jātisiddhaṃ paramparāgataṃ cārittaṃ. Tenāha <bold>‘‘ito ettakehi divasehī’’</bold>tiādi. Cārittavasena nagaravāsinopi tathā tathā paṭipajjanti. Puññavādimaṅgalakathane niyuttā <bold>māṅgalikā</bold>. Suvatthipattanāya <bold>sovatthikā. Ādi</bold>-saddena vandīādīnaṃ saṅgaho. <bold>Yasasirisampattiyā</bold>ti yasasampattiyā sirisampattiyā ca, parivārasampattiyā ceva vibhavasobhāsampattiyā cāti attho.</paragraph>
<paragraph line="244"><bold>Nagarābhimukho</bold><pageBreak edition="M" number="2.0144" /><bold>pāyāsi</bold>attano bhikkhācāravelāya. <bold>Paṇḍito maññe</bold>ti ettha <bold>maññe</bold>ti idaṃ ‘‘maññatī’’ti iminā samānatthaṃ nipātapadaṃ. Tassa iti-saddaṃ ānetvā atthaṃ dassento <bold>‘‘paṇḍitoti maññatī’’</bold>ti āha. Anumatipucchāvasena cetaṃ vuttaṃ. Tenevāha <bold>‘‘udāhu no’’</bold>ti. ‘‘Taṃ kiṃ maññati bhavaṃ vacchāyano samaṇassa gotamassa paññāveyyattiya’’nti hi vuttamevatthaṃ puna gaṇhanto <bold>‘‘paṇḍito maññe’’</bold>ti āha. Tasmā vuttaṃ <bold>‘‘bhavaṃ vacchāyano, samaṇaṃ gotamaṃ paṇḍitoti maññati, udāhu no’’</bold>ti, yathā te khameyya, tathā naṃ kathehīti adhippāyo.</paragraph>
<paragraph line="245"><bold>Ahaṃ ko nāma,</bold>mama avisayo esoti dasseti. <bold>Ko cā</bold>ti hetunissakke paccattavacananti āha <bold>‘‘kuto cā’’</bold>ti. Tathā cāha <bold>‘‘kena kāraṇena jānissāmī’’</bold>ti, yena kāraṇena samaṇassa gotamassa paññāveyyattiyaṃ jāneyyaṃ, taṃ kāraṇaṃ mayi natthīti adhippāyo. <bold>Buddhoyeva bhaveyya,</bold>abuddhassa sabbathā buddhañāṇānubhāvaṃ jānituṃ na sakkāti. Vuttañhetaṃ – ‘‘appamattakaṃ kho panetaṃ, bhikkhave, oramattakaṃ sīlamattakaṃ, yena puthujjano tathāgatassa vaṇṇaṃ vadamāno vadeyya (dī. ni. 1.7), atthi, bhikkhave, aññeva dhammā gambhīrā duddasā duranubodhā <pageBreak edition="V" number="2.0136" />…pe… yehi tathāgatassa yathābhuccaṃ vaṇṇaṃ sammā vadamāno vadeyyā’’ti (dī. ni. 1.28) ca. <bold>Etthā</bold>ti ‘‘sopi nūnassa tādisovā’’ti etasmiṃ pade. <bold>Pasattha pasattho</bold>ti pasatthehi attano guṇeheva so pasattho, na tassa kittinā, pasaṃsāsabhāveneva pāsaṃsoti attho. Tenāha <bold>‘‘sabbaguṇāna’’</bold>ntiādi. <bold>Maṇiratana</bold>nti cakkavattino maṇiratanaṃ. Sadevake loke pāsaṃsānampi pāsaṃsoti dassetuṃ <bold>‘‘pasatthehi vā’’</bold>ti dutiyavikappo gahito.</paragraph>
<paragraph line="246">Araṇīyato attho, so eva vasatīti vasoti <bold>atthavaso,</bold>tassa tassa payogassa ānisaṃsabhūtaṃ phalanti āha <bold>‘‘atthavasanti atthānisaṃsa’’</bold>nti. Attho vā vuttalakkhaṇo vaso etassāti <bold>atthavaso,</bold>kāraṇaṃ. <bold>Nāgavanavāsiko</bold>ti hatthināgānaṃ vicaraṇavane tesaṃ gahaṇatthaṃ vasanako. <bold>Anuggahitasippo</bold>ti asikkhitahatthisippo āyatavitthatassa padamattassa dassanena ‘‘mahā vata, bho nāgo’’ti niṭṭhāgamanato. <bold>Parato pana</bold>bhagavatā vuttaṭṭhāne. <bold>Uggahitasippo puriso nāgavanikoti āgato</bold>āyatavitthatassa <pageBreak edition="M" number="2.0145" />padassa uccassa ca nisevitassa byabhicārabhāvaṃ ñatvā tattakena niṭṭhaṃ agantvā mahāhatthiṃ disvāva niṭṭhāgamanato. Ñāṇaṃ pajjati etthāti <bold>ñāṇapadāni,</bold>khattiyapaṇḍitādīnaṃ dhammavinaye vinītattā vinayehi adhigatajjhānādīni. Tāni hi tathāgatagandhahatthino desanāñāṇena akkantaṭṭhānāni. <bold>Cattārī</bold>ti pana vineyyānaṃ idha khattiyapaṇḍitādivasena catubbidhānaṃyeva gahitattā.</paragraph>
<paragraph line="247" number="289">Puggalesu paññāya ca nipuṇatā paṇḍitasamaññā nipuṇatthassa dassanasamatthatāvasenevāti āha <bold>‘‘sukhumaatthantarapaṭivijjhanasamatthe’’</bold>ti. <bold>Kata</bold>-saddo idha nipphannapariyāyo. Pare pavadanti ettha, etenāti <bold>parappavādo,</bold>parasamayo. Parehi pavadanaṃ <bold>parappavādo,</bold>viggāhikakathāya paravādamaddanaṃ. Tadubhayampi ekato katvā pāḷiyaṃ vuttanti āha <bold>‘‘viññātaparappavāde ceva parehi saddhiṃ katavādaparicaye cā’’</bold>ti, parasamayesu paravādamaddanesu ca nipphanneti attho. <bold>Vālavedhirūpe</bold>ti vālavedhipatirūpe. Tenāha <bold>‘‘vālavedhidhanuggahasadise’’</bold>ti. <bold>Vāla</bold>nti anekadhā bhinnassa vālassa aṃsusaṅkhātaṃ vālaṃ. <bold>Bhindantā viyā</bold>ti ghaṭādiṃ saviggahaṃ muggarādinā bhindantā viya, diṭṭhigatāni ekaṃsato bhindantāti adhippāyo. ‘‘Atthaṃ guyhaṃ paṭicchannaṃ katvā pucchissāmā’’ti saṅkhataṃ padapañhaṃ pucchantīti dassetuṃ <bold>‘‘dupadampī’’</bold>tiādi vuttaṃ. Vadanti etenāti <bold>vādo,</bold>doso. Pucchīyatīti <bold>pañho,</bold>attho. Pucchati etenāti <bold>pañho,</bold>saddo. Tadubhayaṃ ekato gahetvā āha <bold>‘‘evarūpe pañhe’’</bold>tiādi. <bold>‘‘Evaṃ puccheyya, evaṃ vissajjeyyā’’</bold>ti <pageBreak edition="V" number="2.0137" />ca pucchāvissajjanānaṃ sikhāvagamanaṃ dasseti. <bold>Seyyo</bold>ti uttamo, paramo lābhoti adhippāyo.</paragraph>
<paragraph line="248">Evaṃ attano vādavidhamanabhayenapi pare bhagavantaṃ pañhaṃ pucchituṃ na visahantīti vatvā idāni vādavidhamanena vināpi na visahanti evāti dassetuṃ <bold>‘‘apicā’’</bold>tiādi āraddhaṃ. <bold>Cittaṃ pasīdati</bold>pare attano attabhāvampi vissatthaṃ niyyādetukāmā honti odhisakamettāpharaṇasadisattā tassa mettāyanassa. <bold>Dassanasampannā</bold>ti daṭṭhabbatāya sampannā dassanānuttariyabhāvato, ativiya dassanīyāti attho.</paragraph>
<paragraph line="249"><bold>Saraṇagamanavasena</bold><pageBreak edition="M" number="2.0146" /><bold>sāvakā</bold>ti lokiyasaraṇagamanena sāvakā, lokuttarasaraṇagamanena pana sāvakattaṃ parato āgamissati, tañca pabbajitavasena vuccati, idha gahaṭṭhavasena, ubhayatthāpi saraṇagamanena sāvakattaṃ veditabbaṃ. Te hi paralokavajjabhayadassāvino kulaputtā, ācārakulaputtāpi tādisā bhavanti. <bold>Thokenā</bold>ti iminā ‘‘manaṃ anassāmā’’ti padassatthaṃ vadati.</paragraph>
<paragraph line="250" number="290">Udāharīyati ubbegapītivasenāti, tathā vā udāharaṇaṃ <bold>udānaṃ</bold>. Tenāha <bold>‘‘udāhāraṃ udāharī’’</bold>ti. <bold>Assa dhammassā</bold>ti assa paṭipattisaddhammapubbakassa paṭivedhasaddhammassa. <bold>So</bold>ti hatthipadopamo hatthipadopamabhāvena vuccamāno dhammo. <bold>Ettāvatā</bold>ti ettakena paribbājakena vuttakathāmaggamattena. Kāmaṃ tena vuttakathāmaggenapi hatthipadopamabhāvena vuccamāno dhammo paripuṇṇova arahattaṃ pāpetvā paveditattā, so ca kho saṅkhepato, na vitthāratoti āha <bold>‘‘na ettāvatā vitthārena paripūro hotī’’</bold>ti. Yadi yathā vitthārena hatthipadopamo paripūro hoti, tathā desanā āraddhā, <bold>atha kasmā kusaloti na vutto</bold>ti codanā.</paragraph>
<paragraph line="251" number="291"><bold>Āyāmatopī</bold>ti <bold>pi</bold>-saddena ubbedhenapi rassāti dasseti. Nīcakāyā hi tā honti. <bold>Uccā</bold>ti uccakā. Nisevanaṃ, nisevati etthāti vā <bold>nisevitaṃ</bold>. Nisevanañcettha kaṇḍuyitavinodanatthaṃ ghaṃsanaṃ. Tenāha <bold>‘‘khandhappadese ghaṃsitaṭṭhāna’’</bold>nti. <bold>Uccā</bold>ti anīcā, ubbedhavantiyoti attho. <bold>Kāḷārikā</bold>ti viraḷadantā, visaṅgatadantāti attho. Tenāha <bold>‘‘dantāna’’</bold>ntiādi. <bold>Kaḷāratāyā</bold>ti viraḷatāya. <bold>Ārañjitānī</bold>ti rañjitāni, vilikhitānīti attho. <bold>Kaṇerutāyā</bold>ti kuṭumalasaṇṭhānatāya. <bold>Ayaṃ vā</bold>ti ettha <bold>vā</bold>-saddo saṃsayitanicchayattho yathā aññatthāpi ‘‘ayaṃ vā imesaṃ samaṇabrāhmaṇānaṃ sabbabālo sabbamūḷho’’tiādīsu (dī. ni. 1.181).</paragraph>
<paragraph line="252"><bold>Nāgavanaṃ</bold><pageBreak edition="V" number="2.0138" /><bold>viyā</bold>ti mahāhatthino vāmanikādīnañca padadassanaṭṭhānabhūtaṃ nāgavanaṃ viya. <bold>Ādito paṭṭhāya yāva nīvaraṇappahānā dhammadesanā</bold>tathāgatassa <pageBreak edition="M" number="2.0147" />bāhiraparibbājakādīnañca padadassanabhāvato. <bold>Ādito paṭṭhāyā</bold>ti ca ‘‘taṃ suṇāhī’’ti padato paṭṭhāya. <bold>Kusalo nāgavaniko viya yogāvacaro</bold>pariyesanavasena pamāṇaggahaṇato. <bold>Matthake ṭhatvā</bold>ti imassa suttassa pariyosāne ṭhatvā. <bold>Imasmimpi ṭhāne</bold>ti ‘‘evameva kho brāhmaṇā’’tiādinā upameyyassa atthassa upaññāsanaṭṭhānepi.</paragraph>
<paragraph line="253"><bold>Svāya</bold>nti (dī. ni. ṭī. 1.190) idha-saddamattaṃ gaṇhāti, na yathāvisesitabbaṃ idha-saddaṃ. Tathā hi vakkhati ‘‘katthaci padapūraṇamattamevā’’ti. <bold>Lokaṃ upādāya vuccati</bold>loka-saddena samānādhikaraṇabhāvena vuttattā. Sesapadadvaye pana saddantarasannidhānamattena taṃ taṃ upādāya vuttatā daṭṭhabbā. <bold>Okāsa</bold>nti kañci padesaṃ indasālaguhāya adhippetattā. <bold>Padapūraṇamattameva</bold>okāsāpadisanassapi asambhavato.</paragraph>
<paragraph line="254">Tathāgata-saddādīnaṃ atthaviseso <bold>mūlapariyāyaṭṭhakathā</bold>(ma. ni. aṭṭha. 1.12)<bold>visuddhimaggasaṃvaṇṇanāsu</bold>vutto eva. Tathāgatassa sattanikāyantogadhatāya <bold>‘‘idha pana sattaloko adhippeto’’</bold>ti vatvā tatthāyaṃ yasmiṃ sattanikāye, yasmiñca okāse uppajjati, taṃ dassetuṃ <bold>‘‘sattaloke uppajjamānopi cā’’</bold>tiādi vuttaṃ. Tattha <bold>imasmiṃyeva cakkavāḷe</bold>ti imissā eva lokadhātuyā. ‘‘Aṭṭhānametaṃ, bhikkhave, anavakāso, yaṃ ekissā lokadhātuyā dve arahanto sammāsambuddho apubbaṃ acarimaṃ uppajjeyyu’’nti (dī. ni. 3.161; ma. ni. 3.129; a. ni. 1.278; netti. 57; mi. pa. 5.1.1) ettha jātikhettabhūtā dasasahassilokadhātu ‘‘ekissā lokadhātuyā’’ti vuttā. Idha pana imaṃyeva lokadhātuṃ sandhāya ‘‘imasmiṃyeva cakkavāḷe’’ti vuttaṃ. Tisso hi saṅgītiyo āruḷhe tepiṭake buddhavacane visayakhettaṃ āṇākhettaṃ jātikhettanti tividhe khette ṭhapetvā imaṃ cakkavāḷaṃ aññasmiṃ cakkavāḷe buddhā uppajjantīti suttaṃ natthi, na uppajjantīti pana atthi. Kathaṃ? ‘‘Na me ācariyo atthi, sadiso me na vijjati (ma. ni. 1.285; 2.341; mahāva. 11; kathā. 405; mi. pa. 4.5.11), ekomhi sammāsambuddho’’ti (ma. ni. 1.285; 2.341; kathā. 405; mahāva. 11) evamādīni imissā lokadhātuyā ṭhatvā vadantena bhagavatā – ‘‘kiṃ panāvuso, sāriputta, atthetarahi <pageBreak edition="M" number="2.0148" />añño samaṇo vā brāhmaṇo vā bhagavatā samasamo sambodhiyanti evaṃ puṭṭhāhaṃ, bhante, noti vadeyya’’nti vatvā tassa kāraṇaṃ dassetuṃ – ‘‘aṭṭhānametaṃ anavakāso, yaṃ ekissā lokadhātuyā dve arahanto sammāsambuddhā’’ti <pageBreak edition="V" number="2.0139" />imaṃ suttaṃ dassentena dhammasenāpatinā ca buddhānaṃ uppattiṭṭhānabhūtaṃ imaṃ lokadhātuṃ ṭhapetvā aññattha anuppatti vuttā hotīti.</paragraph>
<paragraph line="255"><bold>Sujātāyā</bold>tiādinā vuttesu catūsu vikappesu paṭhamo vikappo buddhabhāvāya āsannatarapaṭipattidassanavasena vutto. Āsannatarāya hi paṭipattiyaṃ ṭhito <bold>‘‘uppajjatī’’</bold>ti vuccati uppādassa ekantikattā, pageva paṭipattiyā matthake ṭhito. Dutiyo buddhabhāvāvahapabbajjato paṭṭhāya āsannapaṭipattidassanavasena, tatiyo buddhakaradhammapāripūrito paṭṭhāya buddhabhāvāya paṭipattidassanavasena. Na hi mahāsattānaṃ tusitabhavūpapattito paṭṭhāya bodhisambhārasambharaṇaṃ nāma atthi. Catuttho buddhakaradhammasamārambhato paṭṭhāya. Bodhiyā niyatabhāvāpattito pabhuti hi viññūhi <bold>‘‘buddho uppajjatī’’</bold>ti vattuṃ sakkā uppādassa ekantikattā, yathā pana ‘‘tiṭṭhanti pabbatā, sandanti nadiyo’’ti tiṭṭhanasandanakiriyānaṃ avicchedamupādāya vattamānapayogo, evaṃ uppādatthāya paṭipajjanakiriyāya avicchedamupādāya catūsu vikappesu <bold>‘‘uppajjati nāmā’’</bold>ti vuttaṃ. <bold>Sabbapaṭhamaṃ uppannabhāva</bold>nti sabbehi upari vuccamānehi visesehi paṭhamaṃ tathāgatassa uppannatāsaṅkhātaṃ atthitāvisesaṃ.</paragraph>
<paragraph line="256"><bold>So bhagavā</bold>ti (a. ni. ṭī. 2.3.64) yo ‘‘tathāgato araha’’ntiādinā kittitaguṇo, so bhagavā. <bold>Imaṃ loka</bold>nti nayidaṃ mahājanassa sammukhāmattaṃ lokaṃ sandhāya vuttaṃ, atha kho anavasesaṃ pariyādāyāti dassetuṃ <bold>‘‘sadevaka’’</bold>ntiādi vuttaṃ. Tenāha <bold>‘‘idāni vattabbaṃ nidassetī’’</bold>ti. <bold>Pajātattā</bold>ti yathāsakaṃ kammakilesehi nibbattattā. <bold>Pañcakāmāvacaradevaggahaṇaṃ</bold>pārisesañāyena itaresaṃ padantarehi saṅgahitattā. <bold>Sadevaka</bold>nti ca avayavena viggaho samudāyo samāsattho. <bold>Chaṭṭhakāmāvacaradevaggahaṇaṃ</bold>paccāsattiñāyena. Tattha hi so jāto tannivāsī ca. <bold>Brahmakāyikādibrahmaggahaṇa</bold>nti etthāpi eseva nayo. <bold>Paccatthikapaccāmittasamaṇabrāhmaṇaggahaṇa</bold>nti <pageBreak edition="M" number="2.0149" />nidassanamattametaṃ apaccatthikānaṃ asamitābāhitapāpānañca samaṇabrāhmaṇānaṃ sassamaṇabrāhmaṇivacanena gahitattā. Kāmaṃ ‘‘sadevaka’’ntiādivisesanānaṃ vasena sattavisayo loka-saddoti viññāyati tulyayogavisayattā tesaṃ, ‘‘salomako sapakkhako’’tiādīsu pana atulyayogepi ayaṃ samāso labbhatīti byabhicāradassanato pajāgahaṇanti āha <bold>‘‘pajāvacanena sattalokaggahaṇa’’</bold>nti.</paragraph>
<paragraph line="257">Arūpino <pageBreak edition="V" number="2.0140" />sattā attano āneñjavihārena viharantā ‘‘dibbantīti <bold>devā’’</bold>ti imaṃ nibbacanaṃ labhantīti āha <bold>‘‘sadevakaggahaṇena arūpāvacaradevaloko gahito’’</bold>ti. Tenevāha ‘‘ākāsānañcāyatanūpagānaṃ devānaṃ sahabyata’’nti (a. ni. 3.117). <bold>Samārakaggahaṇena chakāmāvacaradevaloko gahito</bold>tassa savisesaṃ mārassa vase vattanato. <bold>Rūpī brahmaloko gahito</bold>arūpībrahmalokassa visuṃ gahitattā. <bold>Catuparisavasenā</bold>ti khattiyādicatuparisavasena. Itarā pana catasso parisā samārakādiggahaṇena gahitā evāti. <bold>Avasesasabbasattaloko</bold>nāgagaruḷādibhedo.</paragraph>
<paragraph line="258">Ettāvatā bhāgaso lokaṃ gahetvā yojanaṃ dassetvā idāni tena tena visesena abhāgasova lokaṃ gahetvā yojanaṃ dassetuṃ <bold>‘‘apicetthā’’</bold>tiādi vuttaṃ. Tattha <bold>ukkaṭṭhaparicchedato</bold>ti ukkaṃsagabhivijānanena. Pañcasu hi gatīsu devalokova seṭṭho. Tatthāpi arūpino ‘‘dūrasamussāritakilesadukkhatāya, santapaṇītaāneñjavihārasamaṅgitāya, ativiya dīghāyukatāyā’’ti evamādīhi visesehi ativiya itarehi ukkaṭṭhā. <bold>Brahmā mahānubhāvo</bold>tiādiṃ dasasahassiyaṃ mahābrahmuno vasena vadati. ‘‘Ukkaṭṭhaparicchedato’’ti hi vuttaṃ. <bold>Anuttara</bold>nti seṭṭhaṃ navalokuttaraṃ. <bold>Bhāvānukkamo</bold>bhāvavasena paresaṃ ajjhāsayavasena ‘‘sadevaka’’ntiādīnaṃ padānaṃ anukkamo. <bold>Tīhākārehī</bold>ti devamārabrahmasahitatāsaṅkhātehi tīhi pakārehi. <bold>Tīsu padesū</bold>ti ‘‘sadevaka’’ntiādīsu tīsu padesu. <bold>Tena tenākārenā</bold>ti sadevakattādinā tena tena pakārena. Tedhātukameva pariyādinnanti porāṇā panāhūti yojanā.</paragraph>
<paragraph line="259"><bold>Abhiññā</bold>ti <pageBreak edition="M" number="2.0150" />ya-kāralopenāyaṃ niddeso, abhijānitvāti ayamettha atthoti āha <bold>‘‘abhiññāya, adhikena ñāṇena ñatvā’’</bold>ti. <bold>Anumānādipaṭikkhepo</bold>ti anumānaupamānaatthāpattiādipaṭikkhepo ekappamāṇattā. Sabbattha appaṭihatañāṇācāratāya hi sabbapaccakkhā buddhā bhagavanto. <bold>Anuttaraṃ vivekasukha</bold>nti phalasamāpattisukhaṃ. Tena vītimissāpi kadāci bhagavato dhammadesanā hotīti āha <bold>‘‘hitvāpī’’</bold>ti. Bhagavā hi dhammaṃ desento yasmiṃ khaṇe parisā sādhukāraṃ vā deti, yathāsutaṃ vā dhammaṃ paccavekkhati, taṃ khaṇaṃ pubbabhāgena paricchinditvā phalasamāpattiṃ samāpajjati, yathāparicchedañca samāpattito vuṭṭhāya ṭhitaṭṭhānato paṭṭhāya dhammaṃ deseti.</paragraph>
<paragraph line="260">Desakāyattena āṇādividhinā atisajjanaṃ pabodhanaṃ <bold>desanā</bold>ti sā pariyattidhammavasena veditabbāti āha <bold>‘‘desanāya tāva catuppadikāyapi gāthāyā’’</bold>tiādi. Sāsitabbapuggalagatena yathāparādhādisāsitabbabhāvena <pageBreak edition="V" number="2.0141" />anusāsanaṃ tadaṅgavinayādivasena vinayanaṃ <bold>sāsana</bold>nti taṃ paṭipattidhammavasena veditabbanti āha <bold>‘‘sīlasamādhivipassanā’’</bold>tiādi. <bold>Kusalāna</bold>nti maggakusalānaṃ, <bold>kusalāna</bold>nti vā anavajjānaṃ. Tena phaladhammānampi saṅgaho siddho hoti. <bold>Ādi</bold>bhāvo sīladiṭṭhīnaṃ tammūlakattā uttarimanussadhammānaṃ. Tasmiṃ tasmiṃ atthe kathāvadhisaddappabandho gāthāvasena suttavasena ca vavatthito pariyattidhammo, yo idheva ‘‘desanā’’ti vutto. Tassa pana attho visesena sīlādi evāti āha <bold>‘‘bhagavā hi dhammaṃ desento…pe… nibbānaṃ dassetī’’</bold>ti. Tattha <bold>sīlaṃ dassetvā</bold>ti sīlaggahaṇena sasambhāraṃ sīlaṃ gahitaṃ. Tathā maggaggahaṇena sasambhāro maggoti tadubhayena anavasesato pariyattiatthaṃ pariyādiyati. <bold>Tenā</bold>ti sīlādidassanena. Atthavasena hi idha desanāya ādikalyāṇādibhāvo adhippeto. <bold>Kathikasaṇṭhitī</bold>ti kathikassa saṇṭhānaṃ kathanavasena samavaṭṭhānaṃ.</paragraph>
<paragraph line="261"><bold>Na so sātthaṃ deseti</bold>niyyānatthavirahato tassā desanāya. <bold>Ekabyañjanādiyuttā vā</bold>ti sithilādibhedesu byañjanesu ekappakāreneva, dvippakāreneva vā byañjanena yuttā vā damiḷabhāsā viya. Sabbattha niroṭṭhaṃ katvā vattabbatāya <bold>sabbaniroṭṭhabyañjanā vā</bold>kirātabhāsā viya. Sabbattheva vissajjanīyayuttatāya <pageBreak edition="M" number="2.0151" /><bold>sabbavissaṭṭhabyañjanā vā</bold>yavanabhāsā viya. Sabbattheva sānusāratāya <bold>sabbaniggahitabyañjanā vā</bold>pārasikādimilakkhabhāsā viya. Sabbāpesā ekadesabyañjanavaseneva pavattiyā aparipuṇṇabyañjanāti katvā <bold>‘‘abyañjanā’’</bold>ti vuttā. <bold>Amakkhetvā</bold>ti apalicchetvā avināsetvā, ahāpetvāti vā attho.</paragraph>
<paragraph line="262">Bhagavā yamatthaṃ ñāpetuṃ ekagāthampi ekavākyampi deseti, tamatthaṃ tāya desanāya sabbaso paripuṇṇameva katvā deseti, evaṃ sabbatthāti āha <bold>‘‘ekadesanāpi aparipuṇṇā natthī’’</bold>ti. <bold>Ullumpanasabhāvasaṇṭhitenā</bold>ti saṃkilesapakkhato vaṭṭadukkhato ca uddharaṇasabhāvāvaṭṭhitena cittena. <bold>Tasmā</bold>ti yasmā sikkhāttayasaṅgahaṃ sakalaṃ sāsanaṃ idha ‘‘brahmacariya’’nti adhippetaṃ, tasmā. <bold>Brahmacariya</bold>nti iminā samānādhikaraṇāni sabbapadāni yojetvā atthaṃ dassento <bold>‘‘so dhammaṃ deseti…pe… pakāsetīti evamettha attho daṭṭhabbo’’</bold>ti āha.</paragraph>
<paragraph line="263">Dūrasamussāritamānasseva sāsane sammāpaṭipatti sambhavati, na māna jātikassāti āha <bold>‘‘nihatamānattā’’</bold>ti. <bold>Ussannattā</bold>ti bahulabhāvato. Bhogārogyādivatthukā madā suppaheyyā honti nimittassa anavaṭṭhānato’ na tathā kulavijjāmadāti khattiyabrāhmaṇakulīnānaṃ pabbajitānampi jātivijjā nissāya mānajappanaṃ duppajahanti āha <bold>‘‘yebhuyyena hi…pe… mānaṃ karontī’’</bold>ti <pageBreak edition="V" number="2.0142" />. <bold>Vijātitāyā</bold>ti nihīnajātitāya. <bold>Patiṭṭhātuṃ na sakkontī</bold>ti suvisuddhiṃ katvā sīlaṃ rakkhituṃ na sakkonti. Sīlavasena hi sāsane patiṭṭhāti. <bold>Patiṭṭhātu</bold>nti vā saccapaṭivedhena lokuttarāya patiṭṭhāya patiṭṭhātuṃ. Yebhuyyena hi upanissayasampannā sujātā eva honti, na dujjātā.</paragraph>
<paragraph line="264"><bold>Parisuddha</bold>nti rāgādīnaṃ accantameva pahānadīpanato nirupakkilesatāya sabbaso visuddhaṃ. <bold>Saddhaṃ paṭilabhatī</bold>ti pothujjanikasaddhāvasena saddahati. Viññujātikānañhi dhammasampattigahaṇapubbikā saddhāsiddhi dhammapamāṇadhammappasannabhāvato. <bold>Jāyampatikā vasantī</bold>ti kāmaṃ ‘‘jāyampatikā’’ti vutte gharasāmikagharasāminivasena dvinnaṃyeva gahaṇaṃ viññāyati. Yassa pana <pageBreak edition="M" number="2.0152" />purisassa anekā pajāpatiyo honti, tattha kiṃ vattabbaṃ? Ekāyapi tāya vāso sambādhoti dassanatthaṃ <bold>‘‘dve’’</bold>ti vuttaṃ. Rāgādinā <bold>sakiñcanaṭṭhena,</bold>khettavatthuādinā <bold>sapalibodhaṭṭhena</bold>. Rāgarajādīnaṃ āgamanapathatāpi uppajjanaṭṭhānatā evāti dvepi vaṇṇanā ekatthā, byañjanameva nānaṃ. <bold>Alagganaṭṭhenā</bold>ti asajjanaṭṭhena appaṭibaddhabhāvena. Evaṃ akusalakusalappavattīnaṃ ṭhānabhāvena gharāvāsapabbajjānaṃ sambādhabbhokāsataṃ dassetvā idāni kusalappavattiyā eva aṭṭhānaṭhānabhāvena tesaṃ taṃ dassetuṃ <bold>‘‘apicā’’</bold>tiādi vuttaṃ.</paragraph>
<paragraph line="265"><bold>Saṅkhepakathā</bold>ti visuṃ visuṃ paduddhāraṃ akatvā saṅkhepato atthavaṇṇanā. <bold>Ekampi divasa</bold>nti ekadivasamattampi. <bold>Akhaṇḍaṃ katvā</bold>ti dukkaṭamattassapi anāpajjanena akhaṇḍitaṃ katvā. <bold>Kilesamalena amalīna</bold>nti taṇhāsaṃkilesādivasena asaṃkiliṭṭhaṃ katvā. <bold>Paridahitvā</bold>ti nivāsetvā ceva pārupitvā ca. Agāravāso agāraṃ uttarapadalopena, tassa vaḍḍhiāvahaṃ <bold>agārassa hitaṃ. Bhogakkhandho</bold>ti bhogarāsi bhogasamudāyo. <bold>Ābandhanaṭṭhenā</bold>ti ‘‘putto nattā’’tiādinā pemavasena saparicchedaṃ sambandhanaṭṭhena. ‘‘Amhākamete’’ti ñāyantīti <bold>ñātī</bold>. Pitāmahapituputtādivasena parivattanaṭṭhena <bold>parivaṭṭo</bold>.</paragraph>
<paragraph line="266" number="292">Sāmaññavācīpi <bold>sikkhā</bold>-saddo sājīva-saddasannidhānato upari vuccamānavisesāpekkhāya ca visesaniviṭṭhova hotīti vuttaṃ <bold>‘‘yā bhikkhūnaṃ adhisīlasaṅkhātā sikkhā’’</bold>ti. Sikkhitabbaṭṭhena <bold>sikkhā</bold>. Saha ājīvanti etthāti <bold>sājīvo. Sikkhanabhāvenā</bold>ti sikkhāya sājīve ca sikkhanabhāvena. <bold>Sikkhaṃ paripūrento</bold>ti sīlasaṃvaraṃ paripūrento. <bold>Sājīvañca avītikkamanto</bold>ti – ‘‘nāmakāyo padakāyo niruttikāyo byañjanakāyo’’ti (pārā. aṭṭha. 39) vuttasikkhāpadaṃ bhagavato vacanaṃ avītikkamanto hutvāti attho. Idameva <pageBreak edition="V" number="2.0143" />ca dvayaṃ ‘‘sikkhana’’nti vuttaṃ. Tattha sājīvānatikkamo sikkhāpāripūriyā paccayo. Tato hi yāva maggā sikkhāpāripūrī hotīti.</paragraph>
<paragraph line="267"><bold>Pajahitvā</bold>ti samādānavasena pariccajitvā. <bold>Pahīnakālato paṭṭhāya…pe… viratovā</bold>ti etena pahānassa viratiyā ca samānakālataṃ dasseti <pageBreak edition="M" number="2.0153" />. Yadi evaṃ ‘‘pahāyā’’ti kathaṃ purimakālaniddesoti? Tathā gahetabbataṃ upādāya. Dhammānañhi paccayapaccayuppannabhāve apekkhite sahajātānampi paccayapaccayuppannabhāvena gahaṇaṃ purimapacchimabhāveneva hotīti gahaṇapavattiākāravasena paccayabhūtesu hirottappañāṇādīsu pahānakiriyāya purimakālavohāro, paccayuppannāsu ca viratīsu viramaṇakiriyāya aparakālavohāro ca hotīti ‘‘pahāya paṭivirato hotī’’ti vuttaṃ. <bold>Pahāyā</bold>ti vā samādānakālavasena vuttaṃ, pacchā vītikkamitabbavatthusamāyogavasena <bold>paṭivirato</bold>ti. <bold>Pahāyā</bold>ti vā –</paragraph>
<gatha1 line="268">‘‘Nihantvāna tamokhandhaṃ, uditoyaṃ divākaro;</gatha1>
<gathalast line="269">Vaṇṇapabhāya bhāseti, obhāsetvā samuggato’’ti ca. (visuddhi. mahāṭī. 2.578) –</gathalast>
<unindented line="270">Evamādīsu viya samānakālavasena veditabbo. Atha vā pāṇo atipātīyati etenāti <bold>pāṇātipāto,</bold>pāṇaghātahetubhūto ahirikānottappadosamohavihiṃ sādiko cetanāpadhāno saṃkilesadhammo, taṃ samādānavasena pahāya. <bold>Tato…pe… viratova hotī</bold>ti avadhāraṇena tassā viratiyā kālādivasena apariyantataṃ dasseti. Yathā hi aññe samādinnaviratikāpi anavaṭṭhitacittatāya lābhajīvikādihetu samādānaṃ bhindanteva, na evamayaṃ. Ayaṃ pana pahīnakālato paṭṭhāya orato viratoti. <bold>Adinnādānaṃ pahāyā</bold>tiādīsupi iminā nayena attho veditabbo.</unindented>
<paragraph line="271">Daṇḍanaṃ daṇḍanipātanaṃ <bold>daṇḍo</bold>. Muggarādipaharaṇavisesopi idha paharaṇavisesoti adhippeto. Tenāha <bold>‘‘ṭhapetvā daṇḍaṃ sabbampi avasesaṃ upakaraṇa’’</bold>nti. Daṇḍanasaṅkhātassa paraviheṭhanassa parivajjitabhāvadīpanatthaṃ daṇḍasatthānaṃ nikkhepavacananti āha <bold>‘‘parūpaghātatthāyā’’</bold>tiādi. <bold>Vihiṃsanabhāvato</bold>ti vibādhanabhāvato. <bold>Lajjī</bold>ti ettha vuttalajjāya ottappampi vuttanti daṭṭhabbaṃ. Na hi pāpajigucchanapāputtāsarahitaṃ, pāpabhayaṃ vā alajjanaṃ atthi. Yassa vā dhammagarutāya dhammassa ca attādhīnattā attādhipatibhūtā lajjākiccakārī, tassa <pageBreak edition="V" number="2.0144" />lokādhipatibhūtaṃ ottappaṃ kiccakaranti vattabbameva natthīti ‘‘lajjī’’icceva vuttaṃ. <bold>Dayaṃ mettacittataṃ āpanno</bold>ti kasmā vuttaṃ, nanu <pageBreak edition="M" number="2.0154" /><bold>dayā</bold>-saddo ‘‘adayāpanno’’tiādīsu karuṇāya vattatīti? Saccametaṃ, ayaṃ pana dayā-saddo anurakkhaṇatthaṃ antonītaṃ katvā pavattamāno mettāya ca karuṇāya ca pavattatīti idha mettāya pavattamāno vutto. Mijjati siniyhatīti mettā, sā etassa atthīti mettaṃ, mettaṃ cittaṃ etassa atthīti mettacitto, tassa bhāvo <bold>mettacittatā,</bold>mettāicceva attho.</paragraph>
<paragraph line="272"><bold>Sabbapāṇabhūtahitānukampī</bold>ti etena tassā viratiyā sattavasena apariyantataṃ dasseti. <bold>Pāṇabhūte</bold>ti pāṇajāte. <bold>Anukampako</bold>ti karuṇāyanako. Yasmā pana mettā karuṇāya visesapaccayo hoti, tasmā vuttaṃ <bold>‘‘tāya eva dayāpannatāyā’’</bold>ti. Evaṃ yehi dhammehi pāṇātipātā virati sampajjati, tehi lajjāmettākaruṇādhammehi samaṅgibhāvo dassito, saddhiṃ piṭṭhivaṭṭakadhammehīti daṭṭhabbaṃ. Etthāha – kasmā ‘‘pāṇātipātaṃ pahāyā’’ti ekavacananiddeso kato, nanu niravasesānaṃ pāṇānaṃ atipātato virati idhādhippetā? Tathā hi vuttaṃ ‘‘sabbapāṇabhūtahitānukampī viharatī’’ti. Teneva hi <bold>aṭṭhakathāyaṃ</bold>‘‘sabbe pāṇabhūte hitena anukampako’’ti puthuvacananiddesoti? Saccametaṃ, pāṇabhāvasāmaññavasena panettha pāḷiyaṃ ādito ekavacananiddeso kato, sabbasaddasannidhānena puthuttaṃ viññāyamānamevāti sāmaññaniddesaṃ akatvā bhedavacanicchāvasena dassetuṃ <bold>aṭṭhakathāyaṃ</bold>bahuvacanavasena attho vutto. Kiñca bhiyyo – sāmaññato saṃvarasamādānaṃ, tabbisesato saṃvarabhedoti imassa visesassa dassanatthaṃ ayaṃ vacanabhedo katoti veditabbaṃ. <bold>Viharatī</bold>ti vuttappakāro hutvā ekasmiṃ iriyāpathe uppannaṃ dukkhaṃ aññena iriyāpathena vicchinditvā attabhāvaṃ harati pavattetīti attho. Tenāha <bold>‘‘iriyati pāletī’’</bold>ti.</paragraph>
<paragraph line="273">Na kevalaṃ kāyavacīpayogavasena ādānameva, atha kho ākaṅkhapissa pariccattavatthuvisayāvāti dassetuṃ <bold>‘‘cittenapī’’</bold>tiādi vuttaṃ. Theneti theyyaṃ karotīti <bold>theno,</bold>coro. <bold>Sucibhūtenā</bold>ti ettha sucibhāvo adhikārato saddantarasannidhānato ca theyyasaṃkilesaviramaṇanti āha <bold>‘‘athenattāyeva sucibhūtenā’’</bold>ti. Kāmañcettha ‘‘lajjī <pageBreak edition="M" number="2.0155" />dayāpanno’’tiādi na vuttaṃ, adhikāravasena pana atthato vā vuttamevāti veditabbaṃ. Yathā hi lajjādayo pāṇātipātapahānassa visesapaccayo, evaṃ adinnādānapahānassapīti, tasmā sāpi pāḷi ānetvā vattabbā. Esa nayo ito paresupi. Atha vā <bold>sucibhūtenā</bold>ti etena hirottappādīhi <pageBreak edition="V" number="2.0145" />samannāgamo, ahirikādīnañca pahānaṃ vuttamevāti ‘‘lajjī’’tiādi na vuttanti daṭṭhabbaṃ.</paragraph>
<paragraph line="274">Aseṭṭhacariyanti aseṭṭhānaṃ cariyaṃ, aseṭṭhaṃ vā cariyaṃ. Mithunānaṃ vuttākārena sadisabhūtānaṃ ayanti <bold>mithuno,</bold>yathāvutto durācāro. <bold>Ārācārī methunā</bold>ti etena – ‘‘idha brāhmaṇa, ekacco…pe… na heva kho mātugāmena saddhiṃ dvayaṃdvayasamāpattiṃ samāpajjati, apica kho mātugāmassa ucchādanaparimaddananhāpanasambāhanaṃ sādiyati, so tadassādeti, taṃ nikāmeti, tena ca vittiṃ āpajjatī’’tiādinā (a. ni. 7.50) vuttā sattavidhamethunasaṃyogāpi paṭivirati dassitāti daṭṭhabbaṃ.</paragraph>
<paragraph line="275"><bold>Saccena sacca</bold>nti purimena vacīsaccena pacchimaṃ vacīsaccaṃ <bold>sandahati</bold>asaccena anantarikattā. Tenāha <bold>‘‘yo hī’’</bold>tiādi. <bold>Haliddirāgo viya na thirakato hotī</bold>ti ettha kathāya anavaṭṭhitabhāvena haliddirāgasadisatā veditabbā, na puggalassa. <bold>Pāsāṇalekhā viyā</bold>ti etthāpi eseva nayo. Saddhā ayati pavattati etthāti saddhāyo, saddhāyo eva <bold>saddhāyiko</bold>yathā ‘‘venayiko’’ti (ma. ni. 1.246; a. ni. 8.11; pārā. 8), saddhāya vā ayitabbo <bold>saddhāyiko,</bold>saddheyyoti attho. <bold>Vattabbataṃ āpajjati</bold>visaṃvādanatoti adhippāyo.</paragraph>
<paragraph line="276"><bold>Anuppadātā</bold>ti (dī. ni. ṭī. 1.9; a. ni. ṭī. 2.4.198) anubalappadātā, anuvattanavasena vā padātā. Kassa pana anuvattanaṃ padānañcāti? ‘‘Sahitāna’’nti vuttattā sandhānassāti viññāyati. Tenāha <bold>‘‘sandhānānuppadātā’’</bold>ti. Yasmā pana anuvattanavasena sandhānassa padānaṃ ādhānaṃ, rakkhaṇaṃ vā daḷhīkaraṇaṃ hoti. Tena vuttaṃ <bold>‘‘dve jane samagge disvā’’</bold>tiādi. Āramanti etthāti <bold>ārāmo,</bold>ramitabbaṭṭhānaṃ. Yasmā pana ā-kārena vināpi ayamattho labbhati, tasmā vuttaṃ <bold>‘‘samaggarāmotipi pāḷi, ayamevettha attho’’</bold>ti.</paragraph>
<paragraph line="277"><bold>Etthā</bold>ti <pageBreak edition="M" number="2.0156" />–</paragraph>
<gatha1 line="278">‘‘Nelaṅgo setapacchādo, ekāro vattatī ratho;</gatha1>
<gathalast line="279">Anīghaṃ passa āyantaṃ, chinnasotaṃ abandhana’’nti. (saṃ. ni. 4.347; udā. 65; peṭako. 25;dī. ni. ṭī. 1.9) –</gathalast>
<unindented line="280">Imissā <pageBreak edition="V" number="2.0146" />gāthāya. Sīlañhettha ‘‘nelaṅga’’nti vuttaṃ. Tenevāha – citto gahapati, ‘‘nelaṅganti kho, bhante, sīlānametaṃ adhivacana’’nti (saṃ. ni. 4.347; dī. ni. ṭī. 1.9). <bold>Sukumārā</bold>ti apharusatāya mudukā. <bold>Purassa esā</bold>ti ettha <bold>pura</bold>-saddo tannivāsīvācako daṭṭhabbo ‘‘gāmo āgato’’tiādīsu (dī. ni. ṭī. 1.9) viya. Tenevāha <bold>‘‘nagaravāsīna’’</bold>nti. Manaṃ appāyati vaḍḍhetīti <bold>manāpā</bold>. Tena vuttaṃ <bold>‘‘cittavuddhikarā’’</bold>ti.</unindented>
<paragraph line="281"><bold>Kālavādī</bold>tiādi samphappalāpāpaṭiviratassa paṭipattidassanaṃ. Atthasaṃhitāpi hi vācā ayuttakālapayogena atthāvahā na siyāti anatthaviññāpanavācaṃ anulometi, tasmā samphappalāpaṃ pajahantena akālavāditā pariharitabbāti vuttaṃ ‘‘kālavādī’’ti. Kāle vadantenapi ubhayānatthasādhanato abhūtaṃ parivajjetabbanti āha <bold>‘‘bhūtavādī’’</bold>ti. Bhūtañca vadantena yaṃ idhaloka-paraloka-hitasampādakaṃ, tadeva vattabbanti dassetuṃ <bold>‘‘atthavādī’’</bold>ti vuttaṃ. Atthaṃ vadantenapi lokiyadhammasannissitameva avatvā lokuttaradhammasannissitaṃ katvā vattabbanti dassanatthaṃ <bold>‘‘dhammavādī’’</bold>ti vuttaṃ. Yathā ca attho lokuttaradhammasannissito hoti, taṃdassanatthaṃ <bold>‘‘vinayavādī’’</bold>ti vuttaṃ. Pañcannañhi saṃvaravinayānaṃ, pañcannañca pahānavinayānaṃ vasena vuccamāno attho nibbānādhigamahetubhāvato lokuttaradhammasannissito hotīti. Evaṃ guṇavisesayuttova attho vuccamāno desanākosalle sati sobhati, kiccakaro ca hoti, na aññathāti dassetuṃ <bold>‘‘nidhānavatiṃ vācaṃ bhāsitā’’</bold>ti vuttaṃ. Idāni taṃ desanākosallaṃ vibhāvetuṃ <bold>‘‘kālenā’’</bold>tiādimāha. Pucchādivasena hi otiṇṇavācāvatthusmiṃ ekaṃsādibyākaraṇavibhāgaṃ sallakkhetvā ṭhapanāhetuudāharaṇaṃ saṃsandanādiṃ taṃtaṃkālānurūpaṃ vibhāventiyā parimitaparicchinnarūpāya vipulatara-gambhīrodāra-paramattha-vitthārasaṅgāhikāya kathāya ñāṇabalānurūpaṃ pare yāthāvato dhamme patiṭṭhāpento ‘‘desanākusalo’’ti vuccatīti evamettha atthayojanā veditabbā.</paragraph>
<paragraph line="282" number="293">Evaṃ <pageBreak edition="M" number="2.0157" />paṭipāṭiyā satta mūlasikkhāpadāni vibhāvetvā satipi abhijjhādipahānaindriyasaṃvarasatisampajaññajāgariyānuyogādike uttaradesanāyaṃ vibhāvetuṃ taṃ pariharitvā ācārasīlasseva vibhajanavasena pāḷi pavattāti tadatthaṃ vivarituṃ <bold>‘‘bījagāmabhūtagāmasamārambhā’’</bold>tiādi vuttaṃ. Tattha bījānaṃ gāmo samūho <bold>bījagāmo.</bold>Bhūtānaṃ jātānaṃ nibbattānaṃ rukkhagacchalatādīnaṃ samūho <bold>bhūtagāmo</bold>. Nanu ca rukkhādayo cittarahitatāya na jīvā, cittarahitatā ca paripphandābhāvato chinne viruhanato visadisajātikabhāvato catuyoniapariyāpannato ca veditabbā, vuḍḍhi pana pavāḷasilālavaṇānampi vijjatīti na tesaṃ jīvabhāve <pageBreak edition="V" number="2.0147" />kāraṇaṃ, visayaggahaṇañca nesaṃ parikappanāmattaṃ supanaṃ viya ciñcādenaṃ, tathā dohaḷādayo, tattha kasmā bījagāmabhūtagāmasamārambhā paṭivirati icchitāti? Samaṇasāruppato tannivāsisattānurakkhaṇato ca. Tenevāha – ‘‘jīvasaññino hi moghapurisa manussā rukkhasmi’’ntiādi (pāci. 89).</paragraph>
<paragraph line="283">Mūlameva bījaṃ <bold>mūlabījaṃ,</bold>mūlabījaṃ etassātipi <bold>mūlabījaṃ</bold>. Sesesupi eseva nayo. <bold>Phaḷubīja</bold>nti pabbabījaṃ. Paccayantarasamavāye sadisaphaluppattiyā visesakāraṇabhāvato viruhaṇasamatthe sāraphale niruḷho bījasaddo tadatthasaṃsiddhiyā mūlādīsupi kesuci pavattatīti mūlādito nivattanatthaṃ ekena bīja-saddena visesetvā vuttaṃ <bold>‘‘bījabīja’’</bold>nti ‘‘rūparūpaṃ (visuddhi. 2.449), dukkhadukkha’’nti (saṃ. ni. 4.327; 5.165; netti. 11) ca yathā. Kasmā panettha bījagāmabhūtagāmaṃ uddharitvā bījagāmo eva niddiṭṭhoti? Na kho panetaṃ evaṃ daṭṭhabbaṃ, nanu avocumha – ‘‘mūlameva bījaṃ mūlabījaṃ, mūlabījaṃ etassātipi mūlabīja’’nti. Tattha purimena bījagāmo niddiṭṭho, dutiyena bhūtagāmo, duvidhopesa mūlabījañca mūlabījañca <bold>mūlabīja</bold>nti sāmaññaniddesena, ekasesanayena vā uddiṭṭhoti veditabbo. Tenevāha <bold>‘‘pañcavidhassā’’</bold>tiādi. <bold>Nīlatiṇarukkhādikassā</bold>ti allatiṇassa ceva allarukkhādikassa ca. <bold>Ādi</bold>-saddena osadhigacchalatādīnaṃ saṅgaho.</paragraph>
<paragraph line="284">Ekaṃ bhattaṃ ekabhattaṃ, taṃ assa atthīti <bold>ekabhattiko</bold>. So pana rattibhojanenapi siyāti tannivattanatthaṃ āha <bold>‘‘rattūparato’’</bold>ti. Evampi aparaṇhabhojīpi siyā ekabhattikoti tannivattanatthaṃ <bold>‘‘virato vikālabhojanā’’</bold>ti <pageBreak edition="M" number="2.0158" />vuttaṃ. Aruṇuggamanakālato paṭṭhāya yāva majjhanhikā ayaṃ buddhādīnaṃ ariyānaṃ āciṇṇasamāciṇṇo bhojanassa kālo nāma, tadañño <bold>vikālo</bold>. <bold>Aṭṭhakathāyaṃ</bold>pana dutiyapadena rattibhojanassa paṭikkhittattā <bold>‘‘atikkante majjhanhike yāva sūriyatthaṅgamanā bhojanaṃ vikālabhojanaṃ nāmā’’</bold>ti vuttaṃ.</paragraph>
<paragraph line="285">‘‘Sabbapāpassa akaraṇa’’ntiādinayappavattaṃ (dī. ni. 2.90; dha. pa. 183; netti. 30, 50, 116, 124) bhagavato sāsanaṃ accantarāguppattiyā naccādidassanaṃ na anulometīti āha <bold>‘‘sāsanassa ananulomattā’’</bold>ti. Attanā payojiyamānaṃ, parehi payojāpiyamānañca naccaṃ naccabhāvasāmaññena pāḷiyaṃ ekeneva <bold>nacca</bold>-saddena gahitaṃ, tathā gītavādita-saddena cāti āha <bold>‘‘naccananaccāpanādivasenā’’</bold>ti. <bold>Ādi</bold>-saddena gāyanagāyāpanavādanavādāpanāni saṅgayhanti. Dassanena cettha savanampi saṅgahitaṃ virūpekasesanayena <pageBreak edition="V" number="2.0148" />. Yathāsakaṃ visayassa ālocanasabhāvatāya vā pañcannaṃ viññāṇānaṃ savanakiriyāyapi dassanasaṅkhepasabbhāvato <bold>‘‘dassanā’’</bold>icceva vuttaṃ. Tenāha ‘‘pañcahi viññāṇehi na kañci dhammaṃ paṭivijānāti aññatra abhinipātamattā’’ti. Avisūkabhūtassa gītassa savanaṃ kadāci vaṭṭatīti āha <bold>‘‘visūkabhūtā dassanā’’</bold>ti. Tathā hi vuttaṃ paramatthajotikāyaṃ <bold>khuddakaṭṭhakathāyaṃ</bold>(khu. pā. aṭṭha. 2.pacchimapañcasikkhāpadavaṇṇanā) ‘‘dhammūpasaṃhitaṃ gītaṃ vaṭṭati, gītūpasaṃhito dhammo na vaṭṭatī’’ti. <bold>Yaṃ kiñcī</bold>ti ganthitaṃ vā aganthitaṃ vā yaṃ kiñci pupphaṃ. <bold>Gandhajāta</bold>nti gandhajātikaṃ. Tassapi ‘‘yaṃ kiñcī’’ti vacanato pisitassa apisitassapi yassa kassaci vilepanādi na vaṭṭatīti dasseti.</paragraph>
<paragraph line="286"><bold>Uccā</bold>ti ucca-saddena samānatthaṃ ekaṃ saddantaraṃ. Seti etthāti <bold>sayanaṃ</bold>. Uccāsayanaṃ mahāsayanañca samaṇasārupparahitaṃ adhippetanti āha <bold>‘‘pamāṇātikkantaṃ akappiyattharaṇa’’</bold>nti. Āsanañcettha sayaneneva saṅgahitanti daṭṭhabbaṃ. Yasmā pana ādhāre paṭikkhitte tadādhārā kiriyā paṭikkhittāva hoti, tasmā ‘‘uccāsayanamahāsayanā’’icceva vuttaṃ, atthato <pageBreak edition="M" number="2.0159" />pana tadupabhogabhūtanisajjānipajjanehi virati dassitāti daṭṭhabbaṃ. Atha vā uccāsayanamahāsayanañca uccāsayanamahāsayanañca <bold>uccāsayanamahāsayana</bold>nti etasmiṃ atthe ekasesena ayaṃ niddeso kato yathā ‘‘nāmarūpapaccayā saḷāyatana’’nti (ma. ni. 3.126; saṃ. ni. 2.1; udā. 1), āsanakiriyāpubbakattā vā sayanakiriyāya sayanaggahaṇena āsanampi gahitanti veditabbaṃ.</paragraph>
<paragraph line="287"><bold>Dārumāsakoti ye vohāraṃ gacchantī</bold>ti <bold>iti</bold>-saddena evaṃpakāre dasseti. Aññehi gāhāpane upanikkhittasādiyane ca paṭiggahaṇattho labbhatīti āha <bold>‘‘neva naṃ uggaṇhāti, na uggaṇhāpeti, na upanikkhittaṃ sādiyatī’’</bold>ti. Atha vā tividhaṃ paṭiggahaṇaṃ kāyena vācāya manasāti. Tattha kāyena paṭiggahaṇaṃ <bold>uggaṇhanaṃ,</bold>vācāya paṭiggahaṇaṃ <bold>uggahāpanaṃ,</bold>manasā paṭiggahaṇaṃ <bold>sādiyana</bold>nti tividhampi paṭiggahaṇaṃ ekajjhaṃ gahetvā ‘‘paṭiggahaṇā’’ti vuttanti āha <bold>‘‘neva naṃ uggaṇhātī’’</bold>tiādi. Esa nayo <bold>āmakadhaññapaṭiggahaṇā</bold>tiādīsupi. Nīvārādiupadhaññassa sāliādimūladhaññantogadhattā vuttaṃ <bold>‘‘sattavidhassā’’</bold>ti. ‘‘Anujānāmi, bhikkhave, pañca vasāni bhesajjāni acchavasaṃ macchavasaṃ susukāvasaṃ sukaravasaṃ gadrabhavasa’’nti (mahāva. 262) vuttattā idaṃ odissa anuññātaṃ nāma, tassa pana ‘‘kāle paṭiggahita’’nti (mahāva. 262) vuttattā paṭiggahaṇaṃ vaṭṭati. Sati paccayeti āha <bold>‘‘aññatra odissa anuññātā’’</bold>ti.</paragraph>
<paragraph line="288">Sarūpena <pageBreak edition="V" number="2.0149" />vañcanaṃ <bold>rūpakūṭaṃ,</bold>patirūpena vañcanāti attho. Aṅgena attano sarīrāvayavena vañcanaṃ <bold>aṅgakūṭaṃ</bold>. Gahaṇavasena vañcanaṃ <bold>gahaṇakūṭaṃ</bold>. Paṭicchannaṃ katvā vañcanaṃ <bold>paṭicchannakūṭaṃ. Akkamatī</bold>ti nippīḷeti, pubbabhāge akkamatīti sambandho.</paragraph>
<paragraph line="289"><bold>Hadaya</bold>nti nāḷiādīnaṃ mānabhājanānaṃ abbhantaraṃ. Tilādīnaṃ nāḷiādīhi minanakāle ussāpitasikhāyeva sikhā. <bold>Sikhābhedo</bold>tassāhāpanaṃ.</paragraph>
<paragraph line="290"><bold>Kecī</bold>ti <pageBreak edition="M" number="2.0160" />sārasamāsācariyā, uttaravihāravāsino ca. <bold>Vadho</bold>ti muṭṭhipahārakasātāḷanādīhi vihesanaṃ, vibādhananti attho. Viheṭhanatthopi hi vadha-saddo dissati ‘‘attānaṃvadhitvā vadhitvā rodatī’’tiādīsu (pāci. 879, 881). Yathā hi apariggahabhāvasāmaññe satipi pabbajitehi appaṭiggahitabbavatthuvibhāgasandassanatthaṃ itthikumāridāsidāsādayo vibhāgena vuttā. Evaṃ parassa haraṇabhāvato adinnādānabhāvasāmaññe satipi tulākūṭādayo adinnādānavisesabhāvadassanatthaṃ vibhāgena vuttā, na evaṃ pāṇātipātapariyāyassa vadhassa puna gahaṇe payojanaṃ atthi, tattha sayaṃkāro, idha paraṃkāroti ca na sakkā vattuṃ ‘‘kāyavacīpayogasamuṭṭhāpikā cetanā chappayogā’’ti vacanato. Tasmā yathāvutto evettha attho yutto. <bold>Aṭṭhakathāyaṃ</bold>pana <bold>‘‘vadhoti māraṇa’’</bold>nti vuttaṃ, tampi pothanameva sandhāyāti ca sakkā viññātuṃ māraṇa-saddassapi vihiṃsane dissanato.</paragraph>
<paragraph line="291" number="294">Cīvarapiṇḍapātānaṃ yathākkamaṃ kāyakucchipariharaṇamattajotanāyaṃ avisesato aṭṭhannaṃ parikkhārānaṃ antare tappayojanatā sambhavatīti dassento <bold>‘‘te sabbepī’’</bold>tiādimāha. <bold>Etepī</bold>ti navaparikkhārikādayopi appicchāva santuṭṭhāva. Na hi tatthakena mahicchatā, asantuṭṭhitā vā hotīti.</paragraph>
<paragraph line="292">Catūsu disāsu sukhaṃ viharati, tato eva sukhavihāraṭṭhānabhūtā catasso disā assa santīti vā <bold>cātuddiso</bold>. Tattha cāyaṃ satte vā saṅkhāre vā bhayena na paṭihaññatīti <bold>appaṭigho</bold>. Dvādasavidhassa santosassa vasena santussanako <bold>santussamāno. Itarītarenā</bold>ti uccāvacena. <bold>Parissayānaṃ</bold>bāhirānaṃ sīhabyagghādīnaṃ, abbhantarānañca kāmacchandādīnaṃ kāyacittupaddavānaṃ abhibhavanato parissayānaṃ <bold>sahitā</bold>. Thaddhabhāvakarabhayābhāvena <bold>acchambhī. Eko</bold>asahāyo. Tato eva khaggamigasiṅgasadisatāya <bold>khaggavisāṇakappo</bold>careyyāti attho.</paragraph>
<paragraph line="293">Chinnapakkho <pageBreak edition="V" number="2.0150" />, asañjātapakkho vā sakuṇo gantuṃ na sakkotīti <bold>‘‘pakkhī sakuṇo’’</bold>ti pakkhi-saddena visesetvā sakuṇo pāḷiyaṃ vuttoti <pageBreak edition="M" number="2.0161" />āha <bold>‘‘pakkhayutto sakuṇo’’</bold>ti. Yassa sannidhikāraparibhogo kiñci ṭhapetabbaṃ sāpekkhāya ṭhapanañca natthi, tādiso ayaṃ bhikkhūti dassento <bold>‘‘ayaṃ panettha saṅkhepattho’’</bold>tiādimāha. Ariyanti apenti tato dosā, tehi vā ārakāti <bold>ariyo</bold>ti āha <bold>‘‘ariyenāti niddosenā’’</bold>ti. <bold>Ajjhatta</bold>nti attani. <bold>Niddosasukha</bold>nti nirāmisasukhaṃ kilesavajjarahitattā.</paragraph>
<paragraph line="294" number="295">Yathāvutte sīlasaṃvare patiṭṭhitasseva indriyasaṃvaro icchitabbo tadadhiṭṭhānato, tassa ca paripālakabhāvatoti vuttaṃ <bold>‘‘so iminā ariyena sīlakkhandhena samannāgato bhikkhū’’</bold>ti. <bold>Sesapadesū</bold>ti ‘‘na nimittaggāhī hotī’’tiādīsu padesu. Yasmā <bold>visuddhimagge</bold>(visuddhi. 1.15) vuttaṃ, tasmā tassa <bold>līnatthappakāsiniyaṃ saṃvaṇṇanāyaṃ</bold>(visuddhi. mahāṭī. 1.15) vuttanayeneva veditabbaṃ. Rūpādīsu nimittādiggāhaparivajjanalakkhaṇattā indriyasaṃvarassa kilesehi anavasittasukhatā avikiṇṇasukhatā cassa vuttā.</paragraph>
<paragraph line="295" number="296"><bold>Paccayasampatti</bold>nti paccayapāripūriṃ. <bold>Ime cattāro</bold>ti sīlasaṃvaro santoso indriyasaṃvaro satisampajaññanti ime cattāro araññavāsassa sambhārā. <bold>Tiracchānagatehi vattabbataṃ āpajjati</bold>isisiṅgassa pituādayo viya. <bold>Vanacarakehī</bold>ti vanacarakamātugāmehi. <bold>Bheravasaddaṃ sāventi,</bold>tāvatā apalāyantānaṃ <bold>hatthehi sīsaṃ…pe… karonti</bold>. Paṇṇattivītikkamasaṅkhātaṃ <bold>kāḷakaṃ vā</bold>. Micchāvitakkasaṅkhātaṃ <bold>tilakaṃ vā. Ta</bold>nti pītiṃ vibhūtabhāvena upaṭṭhānato <bold>khayato sammasanto</bold>.</paragraph>
<paragraph line="296"><bold>Vivitta</bold>nti janavivittaṃ. Tenāha <bold>‘‘suñña’’</bold>nti. Sā ca vivittatā nissaddabhāvena lakkhitabbāti āha <bold>‘‘appasaddaṃ appanigghosa’’</bold>nti. Āvasathabhūtaṃ senāsanaṃ viharitabbaṭṭhena <bold>vihārasenāsanaṃ</bold>. Masārakādi mañcapīṭhaṃ tattha attharitabbaṃ bhisiupadhānañca mañcapīṭhasambandhito <bold>mañcapīṭhasenāsanaṃ</bold>. Cimilikādi bhūmiyaṃ santharitabbatāya <bold>santhatasenāsanaṃ</bold>. Rukkhamūlādi paṭikkamitabbaṭṭhānaṃ caṅkamanādīnaṃ okāsabhāvato <bold>okāsasenāsanaṃ</bold>.</paragraph>
<paragraph line="297"><bold>‘‘Anucchavikaṃ</bold><pageBreak edition="V" number="2.0151" /><bold>dassento’’</bold>ti vatvā tameva anucchavikabhāvaṃ vibhāvetuṃ <bold>‘‘tattha hī’’</bold>tiādi vuttaṃ. <bold>Acchanna</bold>nti iṭṭhakachadanādinā antamaso rukkhasākhāhipi na channaṃ.</paragraph>
<paragraph line="298"><bold>Bhattassa</bold><pageBreak edition="M" number="2.0162" /><bold>pacchato</bold>ti bhattabhuñjanassa pacchato. <bold>Ūrubaddhāsana</bold>nti ūrūnaṃ adhobandhanavasena nisajjaṃ. Heṭṭhimakāyassa anujukaṭṭhapanaṃ nisajjāvacaneneva bodhitanti. <bold>Ujuṃ kāya</bold>nti ettha <bold>kāya</bold>-saddo uparimakāyavisayoti āha <bold>‘‘uparimaṃ sarīraṃ ujukaṃ ṭhapetvā’’</bold>ti. Taṃ pana ujukaṭṭhapanaṃ sarūpato payojanato ca dassetuṃ <bold>‘‘aṭṭhārasā’’</bold>tiādi vuttaṃ. <bold>Na paṇamantī</bold>ti na oṇamanti. <bold>Na paripatatī</bold>ti na vigacchati, vīthiṃ na vilaṅgheti. Tato eva pubbenāparaṃ visesappattiyā kammaṭṭhānaṃ <bold>vuddhiṃ phātiṃ upagacchati. Mukhasamīpe</bold>ti mukhassa samīpe nāsikagge vā uttaroṭṭhe vā. Idha <bold>pari</bold>-saddo abhi-saddena samānatthoti āha <bold>‘‘kammaṭṭhānābhimukha’’</bold>nti, bahiddhā puthuttārammaṇato nivāretvā kammaṭṭhānaṃyeva purakkhatvāti attho. <bold>Parīti pariggahaṭṭho</bold>‘‘pariṇāyikā’’tiādīsu (dha. sa. 16) viya. <bold>Niyyānaṭṭho</bold>paṭipakkhato niggamanaṭṭho, tasmā <bold>pariggahitaniyyānasati</bold>nti sabbathā gahitāsammosaṃ pariccattasammosaṃ satiṃ katvā, paramaṃ satinepakkaṃ upaṭṭhapetvāti attho.</paragraph>
<paragraph line="299"><bold>Vikkhambhanavasenā</bold>ti ettha vikkhambhanaṃ anuppādanaṃ appavattanaṃ na paṭipakkhena suppahīnatā. <bold>Pahīnattā</bold>ti ca pahīnasadisataṃ sandhāya vuttaṃ jhānassa anadhigatatā. Tathāpi nayidaṃ cakkhuviññāṇaṃ viya sabhāvato vigatābhijjhaṃ, atha kho bhāvanāvasena. Tenāha <bold>‘‘na cakkhuviññāṇasadisenā’’</bold>ti. <bold>Eseva nayo</bold>ti yathā cakkhuviññāṇaṃ sabhāvena vigatābhijjhaṃ abyāpannañca, na bhāvanāya vikkhambhitattā, na evamidaṃ. Idaṃ pana cittaṃ bhāvanāya parisodhitattā abyāpannaṃ vigatathinamiddhaṃ anuddhataṃ nibbicikicchañcāti attho. <bold>Idaṃ ubhaya</bold>nti satisampajaññamāha.</paragraph>
<paragraph line="300" number="297"><bold>Ucchinditvā pātentī</bold>ti ettha ucchindanaṃ pātanañca tāsaṃ paññānaṃ anuppannānaṃ uppajjituṃ appadānameva. Iti mahaggatānuttarapaññānaṃ ekaccāya ca parittapaññāya anuppattihetubhūtā nīvaraṇā dhammā itarāya ca samatthataṃ vihanantiyevāti <bold>paññāya dubbalīkaraṇā</bold>vuttā. Idampi paṭhamajjhānaṃ veneyyasantāne patiṭṭhāpiyamānaṃ ñāṇaṃ pajjati etthāti <bold>ñāṇapadaṃ</bold>. Ñāṇaṃ vaḷañjeti etthāti <bold>ñāṇavaḷañjaṃ</bold>.</paragraph>
<paragraph line="301" number="299"><bold>Na</bold><pageBreak edition="V" number="2.0152" /><bold>tāva niṭṭhaṃ gato</bold>bāhirakānaṃ ñāṇena akkantaṭṭhānānipi siyunti. Yadi evaṃ anaññasādhāraṇe maggañāṇapade kathaṃ na niṭṭhaṅgatoti āha <pageBreak edition="M" number="2.0163" /><bold>‘‘maggakkhaṇepī’’</bold>tiādi. <bold>Tīsu ratanesu niṭṭhaṃ gato hotī</bold>ti buddhasubuddhataṃ dhammasudhammataṃ saṅghasuppaṭipattitañca ārabbha ñāṇena niṭṭhaṃ nicchayaṃ upagato hoti. Kāmañcettha paṭhamamaggeneva sabbaso vicikicchāya pahīnattā sabbassapi ariyasāvakassa kaṅkhā vā vimati vā natthi, tattha pana yathā paññāvepullappattassa arahato savisaye ñāṇaṃ savisesaṃ ogāhati, na tathā anāgāmiādīnanti ratanattaye sātisayaṃ ñāṇanicchayagamanaṃ sandhāya ‘‘aggamaggavasena tatthaniṭṭhāgamanaṃ vutta’’nti vuttaṃ. Yaṃ panettha avibhattaṃ, taṃ suviññeyyamevāti.</paragraph>
<centered line="302">Cūḷahatthipadopamasuttavaṇṇanāya līnatthappakāsanā samattā.</centered>
<subhead line="303">8. Mahāhatthipadopamasuttavaṇṇanā</subhead>
<paragraph line="304" number="300"><bold>Jaṅgalāna</bold>nti <pageBreak edition="V" number="2.0153" />ettha yo nipicchalena amuduko nirudakatāya thaddhalūkhabhūmippadeso, so ‘‘jaṅgalo’’ti vuccati. Tabbahulatāya pana idha sabbo bhūmippadeso jaṅgalo, tasmiṃ jaṅgale jātā, bhavāti vā jaṅgalā, tesaṃ jaṅgalānaṃ. Evañhi nadīcarānampi hatthīnaṃ saṅgaho kato hoti. Samodhātabbānaṃ viya hi samodhāyakānampi jaṅgalaggahaṇena gahetabbato. <bold>Pathavītalacārīna</bold>nti iminā jalacārino na nivatteti adissamānapādattā. <bold>Pāṇāna</bold>nti sādhāraṇavacanampi ‘‘padajātānī’’ti saddantarasannidhānena visesaniviṭṭhameva hotīti āha <bold>‘‘sapādakapāṇāna’’</bold>nti. ‘‘Muttagata’’ntiādīsu (ma. ni. 2.119; a. ni. 9.11) gata-saddo anatthantaro viya, <bold>jāta</bold>-saddo anatthantaroti āha <bold>‘‘padajātānīti padānī’’</bold>ti. <bold>Samodhāna</bold>nti samavarodhaṃ, antogamaṃ vā. <bold>Mahantattenā</bold>ti vipulabhāvena.</paragraph>
<paragraph line="305"><bold>Kusalā dhammā</bold>ti anavajjasukhavipākā dhammā, na anavajjamattadhammā. Kusalattike āgatanayena hi idha kusalā dhammā gahetabbā, na bāhitikasutte āgatanayena. <bold>Catubbidho saṅgaho</bold>ti kasmā vuttaṃ, nanu ekavidhovettha saṅgaho adhippetoti? Na, atthaṃ aggahetvā aniddhāritatthassa saddasseva gahitattā. Saṅgaha-saddo tāva attano atthavasena <pageBreak edition="M" number="2.0164" />catubbidhoti ayañhettha attho. Atthopi vā aniddhāritaviseso sāmaññena gahetabbataṃ patto ‘‘saṅgahaṃ gacchatī’’ti ettha saṅgaha-saddena vacanīyataṃ gatoti na koci doso, niddhārite visese tassa ekavidhatā siyā, na tato pubbeti. <bold>Sajātisaṅgaho</bold>ti samānajātiyā, samānajātikānaṃ vā saṅgaho. Dhātukathāvaṇṇanāyaṃ pana <bold>‘‘jātisaṅgaho’’</bold>icceva vuttaṃ, taṃ jāti-saddassa sāpekkhasaddattā jātiyā saṅgahoti vutte attano jātiyāti viññāyati sambandhārahassa aññassa avuttattāti katvā vuttaṃ. Idha pana <bold>rūpakaṇḍavaṇṇanāyaṃ</bold>(dha. sa. aṭṭha. 594) viya pākaṭaṃ katvā dassetuṃ <bold>‘‘sajātisaṅgaho’’</bold>icceva vuttaṃ. Sañjāyanti etthāti sañjāti, sañjātiyā saṅgaho <bold>sañjātisaṅgaho,</bold>sañjātidesavasena saṅgahoti attho. ‘‘Sabbe rathikā’’ti vutte sabbe rathayodhā rathena yujjhanakiriyāya ekasaṅgahoti. ‘‘Sabbe dhanuggahā’’ti vutte sabbe issāsā dhanunā vijjhanakiriyāya ekasaṅgahoti āha <bold>‘‘evaṃ kiriyavasena saṅgaho’’</bold>ti. <bold>Rūpakkhandhena saṅgahita</bold>nti rūpakkhandhena ekasaṅgahaṃ rūpakkhandhoteva gaṇitaṃ, gahaṇaṃ gatanti attho.</paragraph>
<paragraph line="306"><bold>Diyaḍḍhameva</bold><pageBreak edition="V" number="2.0154" /><bold>saccaṃ bhajati</bold>maggasaccadukkhasaccekadesabhāvato. Saccekadesantogadhampi saccantogadhameva hotīti āha <bold>‘‘saccānaṃ antogadhattā’’</bold>ti. Idāni tamatthaṃ sāsanato ca lokato ca upamaṃ āha ritvā dīpetuṃ <bold>‘‘yathā hī’’</bold>tiādi vuttaṃ. Tattha <bold>sādhikamidaṃ, bhikkhave, diyaḍḍhasikkhāpadasata</bold>nti idaṃ yasmiṃ kāle taṃ suttaṃ desitaṃ, tadā paññattasikkhāpadavasena vuttaṃ, tato paraṃ pana sādhikāni dvesatāni sikkhāpadānīti. <bold>Sikkhānaṃ antogadhattā</bold>adhisīlasikkhāya. Ettha ca ‘‘sīlaṃ sikkhantopi tisso sikkhā sikkhatī’’ti visamoyaṃ upaññāso. Tattha hi yo pahātabbaṃ pajahati, saṃvaritabbato saṃvaraṃ āpajjati, ayamassa <bold>adhisīlasikkhā</bold>. Yo tattha cetaso avikkhepo, ayamassa <bold>adhicittasikkhā</bold>. Yā tattha vīmaṃsā, ayamassa <bold>adhipaññāsikkhā</bold>. Iti so kulaputto sarūpato labbhamānā eva tisso sikkhā sikkhatīti dīpito, na sikkhānaṃ antogadhatāmattena. Tenāha <bold>aṭṭhakathāyaṃ</bold>‘‘yo tathābhūtassa saṃvaro, ayamettha adhisīlasikkhā, yo tathābhūtassa <pageBreak edition="M" number="2.0165" />samādhi, ayamettha adhicittasikkhā, yā tathābhūtassa paññā, ayaṃ adhipaññāsikkhā. Imā tisso sikkhā tasmiṃ ārammaṇe tāya satiyā tena manasikārena sikkhati āsevati bhāveti bahulīkarotī’’ti. Idha pana saccānaṃ antogadhattā sacca-saddābhidheyyatāmattena catūsu saccesu gaṇanantogadhā hontīti? Na, tatthāpi hi nippariyāyato adhisīlasikkhāva labbhati, itarā pariyāyatoti katvā <bold>‘‘sikkhānaṃ antogadhattā’’</bold>ti vuttaṃ.</paragraph>
<paragraph line="307"><bold>Catūsu ariyasaccesu saṅgahaṃ gacchantī</bold>ti ca tato amuccitvā tasseva antogadhataṃ sandhāya vuttaṃ. Evañca katvā ‘‘yathā ca ekassa hatthipadassā’’tiādinā dassitā hatthipadopamā samatthitā daṭṭhabbā. <bold>Ekasmimpi dvīsupi tīsupi saccesu gaṇanaṃ gatā dhammā</bold>ti idaṃ na kusalattikavaseneva veditabbaṃ, atha kho tikadukesu yathārahaṃ labbhamānapadavasena veditabbaṃ. Tattha ekasmiṃ sacce gaṇanaṃ gato dhammo asaṅkhatadhammo daṭṭhabbo, dvīsu saccesu gaṇanaṃ gatā kusalā dhammā, tathā akusalā dhammā, abyākatā ca dhammā, tīsu saccesu gaṇanaṃ gatā saṅkhatā dhammā, evaṃ aññesampi tikadukapadānaṃ vasena ayamattho yathārahaṃ vibhajitvā vattabbo. Tenāha <bold>‘‘ekasmimpi…pe… gatāva hontī’’</bold>ti. Ekadeso hi samudāyantogadhattā viseso viya sāmaññena samūhena saṅgahaṃ labhati. Tenāha <bold>‘‘saccānaṃ antogadhattā’’</bold>ti. <bold>Desanānukkamo</bold>ti ariyasaccāni uddisitvā dukkhasaccaniddesavasena pañcannaṃ upādānakkhandhānaṃ vibhajanaṃ. Tattha ca rūpakkhandhaniddesavasenaādito ajjhattikāya pathavīdhātuyā vibhajananti. Ayaṃ imissā desanāya anukkamo.</paragraph>
<paragraph line="308" number="301">Taṃ <pageBreak edition="V" number="2.0155" />panetaṃ upamāhi vibhāvetuṃ <bold>‘‘yathā hī’’</bold>tiādi vuttaṃ. Tattha <bold>sujāta</bold>nti sundaraṃ, susaṇṭhitaṃ supariṇatañcāti adhippāyo. <bold>Pesiyo</bold>ti vilīve. Mudubhāvato <bold>kucchibhāgaṃ ādāya. Itare ca cattāro koṭṭhāse</bold>ti pañcadhā bhinnakoṭṭhāsesu itare ca cattāro koṭṭhāse. <bold>Itare ca tayo koṭṭhāse</bold>tiādito catudhā bhinnakoṭṭhāsesu itare ca tayo koṭṭhāse.</paragraph>
<paragraph line="309"><bold>Rājaputtūpamāyā</bold>ti rañño jeṭṭhaputtaupamāya. Nti piḷandhanaṃ. Ure vāyāmajanitaariyajātiyā <bold>oraso. Mukhato jāto</bold>ti mukhato niggatadhammadesanāya <pageBreak edition="M" number="2.0166" />jāto, buddhānaṃ vā dhammakāyassa mukhabhūtaariyadhammato jāto. Tato eva <bold>dhammajo dhammanimmito</bold>. Satthu dhammadāyādasseva gahitattā <bold>dhammadāyādo</bold>. Tenāha <bold>‘‘no āmisadāyādo’’</bold>ti. Nti ‘‘bhagavato putto’’tiādivacanaṃ. Mahāpaññatādiguṇehi sātisayaṃ anupubbabhāve ṭhitattā <bold>sammā</bold>yathābhūtaṃ <bold>vadamāno</bold>vattuṃ sakkonto <bold>vadeyya</bold>.</paragraph>
<paragraph line="310"><bold>Akutobhayaṃ</bold>nibbānaṃ nibbānagāminiñca. Rāgarajādīnaṃ vigamena vigatarajaṃ dhammaṃ desentaṃ sugataṃ sammāsambuddhaṃ bhikkhūnaṃ parosahassaṃ payirupāsatīti yojanā.</paragraph>
<paragraph line="311"><bold>‘‘Sevetha bhajathā’’</bold>ti vatvā tattha kāraṇamāha <bold>‘‘paṇḍitā bhikkhū anuggāhakā’’</bold>ti. Paṇḍitāpi samānā na appassutā, atha kho ovādānusāsanīhi anuggāhakāti purimā upamā therasseva vasena udāhaṭā, dutiyā pana bhagavato bhikkhusaṅghassapi vasena udāhaṭā.</paragraph>
<paragraph line="312" number="302"><bold>Ajjhattikā</bold>ti sattasantānapariyāpannā. <bold>Ajjhattaṃ paccatta</bold>nti padadvayenapi taṃtaṃpāṭipuggalikadhammā vuccantīti āha <bold>‘‘ubhayampetaṃ niyakādhivacanamevā’’</bold>ti. Sasantatipariyāpannatāya pana attāti gahetabbabhāvūpagamanavasena attānaṃ adhikicca uddissa pavattaṃ <bold>ajjhattaṃ,</bold>taṃtaṃsattasantānapariyāpannatāya <bold>paccattaṃ</bold>. Tenāha <bold>aṭṭhakathāyaṃ</bold>(visuddhi. 1.307) ‘‘attani pavattattā ajjhattaṃ, attānaṃ paṭicca paṭicca pavattattā paccatta’’nti. <bold>Kakkhaḷa</bold>nti kathinaṃ. Yasmā taṃ thaddhabhāvena sahajātānaṃ patiṭṭhā hoti, tasmā <bold>‘‘thaddha’’</bold>nti vuttaṃ. <bold>Kharigata</bold>nti kharasabhāvesu gataṃ tappariyāpannaṃ, kharasabhāvamevāti attho. Yasmā pana kharasabhāvaṃ pharusākārena upaṭṭhānato pharusākāraṃ hoti, tasmā vuttaṃ <bold>‘‘pharusa’’</bold>nti. <bold>Upādinnaṃ</bold>nāma sarīraṭṭhakaṃ. Tattha yaṃ kammasamuṭṭhānaṃ, taṃ nippariyāyato <bold>‘‘upādinna’’</bold>nti vuccati, itaraṃ <bold>anupādinnaṃ</bold>. Tadubhayampi idha taṇhādīhi ādinnagahitaparāmaṭṭhavasena upādinnamevāti dassetuṃ <bold>‘‘sarīraṭṭhakañhī’’</bold>tiādi vuttaṃ. Tattha <bold>ādinna</bold>nti abhiniviṭṭhaṃ. Mamanti <bold>gahitaṃ</bold>. Ahanti <bold>parāmaṭṭhaṃ</bold><pageBreak edition="V" number="2.0156" />. <bold>Dhātukammaṭṭhānikassā</bold>ti catudhātuvavatthānavasena dhātukammaṭṭhānaṃ pariharantassa. <bold>Etthā</bold>ti <pageBreak edition="M" number="2.0167" />etasmiṃ dhātukammaṭṭhāne. <bold>Tīsu koṭṭhāsesū</bold>ti tippakāresu koṭṭhāsesu. Na hi te tayo cattāro koṭṭhāsā.</paragraph>
<paragraph line="313"><bold>Vuttappakārā</bold>ti ‘‘kesā lomā’’tiādinā vuttappakārā. <bold>Nānāsabhāvato</bold>ti satipi kakkhaḷabhāvasāmaññe sasambhāravibhattito pana kesādisaṅghātagatanānāsabhāvato. <bold>Ālayo</bold>ti apekkhā. <bold>Nikantī</bold>ti nikāmanā. <bold>Patthanā</bold>ti taṇhāpatthanā. <bold>Pariyuṭṭhāna</bold>nti taṇhāpariyuṭṭhānaṃ. <bold>Gahaṇa</bold>nti kāmupādānaṃ. <bold>Parāmāso</bold>ti parato āmasanā micchābhiniveso. <bold>Na balavā</bold>ālayādi. Yadi evaṃ kasmā vibhaṅge bāhirāpi pathavīdhātu vitthāreneva vibhattāti? Yathādhammadesanattā tattha vitthāreneva desanā pavattā, yathānulomadesanattā panettha vuttanayena desanā saṃkhittā.</paragraph>
<paragraph line="314"><bold>Yojetvā dassetī</bold>ti ekajjhaṃ katvā dasseti. <bold>Sā</bold>ti ajjhattikā pathavīdhātu. <bold>Sukhapariggaho hoti</bold>‘‘na me so attā’’ti. Siddhe hi anattalakkhaṇe dukkhalakkhaṇaṃ aniccalakkhaṇañca siddhameva hoti saṅkhatadhammesu tadavinābhāvatoti. <bold>Visūkāyatī</bold>ti visūkaṃ virūpakiriyaṃ pavatteti. Sā pana atthato vipphandanamevāti āha <bold>‘‘vipphandatī’’</bold>ti. <bold>Assā</bold>ti ajjhattikāya pathavīdhātuyā. <bold>Acetanābhāvo pākaṭo hoti</bold>dhātumattatāya dassanato. <bold>Taṃ ubhayampī</bold>ti taṃ pathavīdhātudvayampi.</paragraph>
<paragraph line="315"><bold>Tato visesatarenā</bold>ti tato bāhiramahāpathavito visesavantatarena, lahutarenāti attho. <bold>Kuppatī</bold>ti luppati. <bold>Vilīyamānā</bold>ti pakatiudake loṇaṃ viya vilayaṃ gacchantī. <bold>Udakānugatā</bold>ti udakaṃ anugatā udakagatikā. Tenāha <bold>‘‘udakameva hotī’’</bold>ti. Abhāvo <bold>eva abhāvatā,</bold>na bhavatīti vā abhāvo, tathāsabhāvo dhammo. Tassa bhāvo <bold>abhāvatā</bold>. Vayo vināso dhammo sabhāvo etassāti vayadhammo, tassa bhāvo <bold>vayadhammatā,</bold>atthato khayo eva. Sesapadesupi eseva nayo. Tenāha <bold>‘‘sabbehipi imehi padehi aniccalakkhaṇameva vutta’’</bold>nti. Viddhaṃsanabhāvassa pana paveditabbattā kāmaṃ aniccalakkhaṇameva vuttaṃ sarūpato, itarānipi atthato vuttānevāti dassento āha <bold>‘‘yaṃ panā’’</bold>tiādi.</paragraph>
<paragraph line="316">Mattaṃ <pageBreak edition="M" number="2.0168" />khaṇamattaṃ tiṭṭhatīti mattaṭṭho, appamattaṭṭho <bold>mattaṭṭhako,</bold>atiittarakhaṇikoti attho. Tenāha <bold>‘‘parittaṭṭhitikassā’’</bold>ti. <bold>Ṭhitiparittatāyā</bold>ti ekacittapavattimattatāṭhānalakkhaṇassa itarabhāvena <pageBreak edition="V" number="2.0157" />. Ekassa cittassa pavattikkhaṇamatteneva hi sattānaṃ paramatthato jīvanakkhaṇo paricchinno. Tenāha <bold>‘‘ayaṃ hī’’</bold>tiādi.</paragraph>
<paragraph line="317"><bold>Jīvita</bold>nti jīvitindriyaṃ. <bold>Sukhadukkhā</bold>ti sukhadukkhā vedanā. Upekkhāpi hi sukhadukkhāsveva antogadhā iṭṭhāniṭṭhabhāvato. <bold>Attabhāvo</bold>ti jīvitavedanāviññāṇāni ṭhapetvā avasiṭṭhadhammā vuttā. <bold>Kevalā</bold>ti attaniccabhāvena avomissā. <bold>Ekacittasamāyuttā</bold>ti ekena cittena sahitā ekacittakkhaṇikā. <bold>Lahuso vattate khaṇo</bold>ti tāya eva ekakkhaṇikatāya lahuko atiittaro jīvitādīnaṃ khaṇo vattati vītivattatīti attho. <bold>Ida</bold>nti gāthāvacanaṃ.</paragraph>
<paragraph line="318">Yasmā sattānaṃ jīvitaṃ assāsapassāsānaṃ aparāparasañcaraṇaṃ labhamānameva pavattati, na alabhamānaṃ, tasmā <bold>assāsapassāsūpanibaddhaṃ</bold>. Tathā mahābhūtānaṃ samavuttitaṃ labhamānameva pavattati. Pathavīdhātuyā hi āpodhātuādīnaṃ vā aññatarapakopena balasampannopi puriso patthaddhakāyo vā, atisārādivasena kilinnapūtikāyo vā, mahāḍāhapareto vā, sañchijjamānasandhibandhano vā hutvā jīvitakkhayaṃ pāpuṇāti. Kabaḷīkārāhārānaṃ yuttakāle labhantasseva jīvitaṃ pavattati, alabhantassa parikkhayaṃ gacchati, viññāṇe pavattamāneyeva ca jīvitaṃ pavattati, na tasmiṃ appavattamāne.<bold>Jīvita</bold>nti ettha <bold>iti</bold>-saddena iriyāpathūpanibaddhatāsītuṇhūpanibaddhatādīnaṃ saṅgaho. Catunnañhi iriyāpathānaṃ samavuttitaṃ labhamānameva jīvitaṃ pavattati, aññatarassa pana adhimattatāya āyusaṅkhārā upacchijjanti, sītuṇhānampi samavuttitaṃ labhamānameva pavattati, atisītena pana atiuṇhena vā abhibhūtassa vipajjatīti.</paragraph>
<paragraph line="319"><bold>Taṇhupādinnassā</bold>ti iminā hi paccayuppannatākittanena sarasapabhaṅgutaṃyeva vibhāveti. Dukkhānupassanāya taṇhāggāhassa aniccānupassanāya mānaggāhassa anattānupassanāya diṭṭhiggāhassa ujuvipaccanīkabhāvato ekaṃseneva tīhi anupassanāhi gāhāpi vigacchantīti āha<bold>‘‘noteva hotī’’</bold>ti. <bold>Ekaṃyeva āgataṃ</bold>bāhirāya pathavīdhātuyā antaradhānadassanapavattajotanāya.</paragraph>
<paragraph line="320"><bold>Pariggaha</bold>nti <pageBreak edition="M" number="2.0169" />dhātupariggahaṇaṃ. <bold>Paṭṭhapento</bold>ti ārabhanto desento. Sotadvāre balaṃ dassetīti yojanā. Kammaṭṭhānikassa baladassanāpadesena kammaṭṭhānassa ānubhāvaṃ dasseti. <bold>Vācāya ghaṭṭanameva vuttaṃ</bold>sotadvāre baladassanabhāvato. <bold>Bala</bold>nti ca bāhirāya viya ajjhattikāyapi pathavīdhātuyā acetanābhāvadassanena <pageBreak edition="V" number="2.0158" />rukkhassa viya akkosantepi paharantepi nibbikāratā. <bold>Sampativattamānuppannabhāvenā</bold>ti tadā paccuppannabhāvena. <bold>Samudācāruppannabhāvenā</bold>ti āpāthagate tasmiṃ aniṭṭhe saddārammaṇe ārammaṇakaraṇasaṅkhātauppattivasena sotadvāre javanavedanā dukkhāti vacanato. Tathā hi <bold>‘‘upanissayavasenā’’</bold>ti vuttaṃ. <bold>Vedanādayopī</bold>ti ‘‘vedanā aniccā’’ti ettha vuttavedanā ceva saññādayo ca. Te hi phassena samānabhūmikā na pubbe vuttavedanā. <bold>Dhātusaṅkhātameva ārammaṇa</bold>nti yathāpariggahitaṃ pathavīdhātusaṅkhātameva visayaṃ. <bold>Pakkhandatī</bold>ti vipassanācittaṃ aniccantipi dukkhantipi anattātipi sammasanavasena anupavisati. Etena bahiddhāvikkhepābhāvamāha, <bold>pasīdatī</bold>ti pana iminā kammaṭṭhānassa vīthipaṭipannataṃ. <bold>Santiṭṭhatī</bold>ti iminā uparūpari visesāvahabhāvena avatthānaṃ paṭipakkhābhibhavena niccalabhāvato. <bold>Vimuccatī</bold>ti iminā taṇhāmānadiṭṭhiggāhato visesena muccanaṃ. <bold>Aṭṭhakathāyaṃ</bold>pana samuṭṭhānavasena attho vutto <bold>‘‘adhimokkhaṃ labhatī’’</bold>ti. <bold>Sotadvāramhi ārammaṇe āpāthagate</bold>ti idaṃ mūlapariññāya mūladassanaṃ. Sotadvārehi āvajjanavoṭṭhabbanānaṃ ayoniso āvajjayato voṭṭhabbanavasena iṭṭhe ārammaṇe lobho, aniṭṭhe ca paṭigho uppajjati, manodvāre pana ‘‘itthī, puriso’’ti rajjanādi hoti, tassa pañcadvārajavanaṃ <bold>mūlaṃ,</bold>sabbaṃ vā bhavaṅgādi. Evaṃ manodvārajavanassa mūlavasena <bold>pariññā</bold>. <bold>Āgantukatāvakālikapariññā</bold>pana pañcadvārajavanasseva apubbabhāvavasena itarabhāvavasena ca veditabbā. Ayamettha saṅkhepo, vitthāro pana satipaṭṭhānasaṃvaṇṇanāyaṃ vutto eva.</paragraph>
<paragraph line="321">Yāthāvato dhātūnaṃ pariggaṇhanavasena katapariggahassapi anādikālabhāvanāvasena <bold>ayoniso āvajjanaṃ sacepi uppajjati. Voṭṭhabbanaṃ patvā</bold>ti voṭṭhabbanakiccataṃ patvā. <bold>Ekaṃ dve vāre āsevanaṃ labhitvā, na</bold>āsevanapaccayaṃ. Na hi upekkhāsahagatāhetukacittaṃ āsevanapaccayabhūtaṃ atthi. Yadi siyā, paṭṭhāne kusalattike paṭiccavārādīsu <pageBreak edition="M" number="2.0170" />‘‘na maggapaccayā āsevane dve, āsevanapaccayā na magge dve’’ti ca vattabbaṃ siyā, ‘‘na maggapaccayā āsevane ekaṃ (paṭṭhā. 1.1.221), āsevanapaccayā na magge eka’’nti (paṭṭhā. 1.1.152) ca pana vuttaṃ. <bold>Ekaṃ dve vāre</bold>ti ettha ca ekaggahaṇaṃ vacanasiliṭṭhatāya vasena vuttaṃ. Na hi dutiye moghavāre ekavārameva voṭṭhabbanaṃ pavattati. Dvikkhattuṃ vā tassa pavattiṃ sandhāya ekavāraggahaṇaṃ, tikkhattuṃ pavattiṃ sandhāya dvevāraggahaṇaṃ. Tattha dutiyaṃ tatiyañca pavattamānaṃ laddhāsevanaṃ viya hoti. Yasmā pana ‘‘voṭṭhabbanaṃ patvā ekaṃ dve vāreāsevanaṃ labhitvā cittaṃ bhavaṅgameva otaratī’’ti idaṃ dutiyamoghavāravasena vuttaṃ bhaveyya. So ca ārammaṇadubbalatāya eva hotīti <bold>abhidhammaṭṭhakathāyaṃ</bold>niyamito. Idha pana tikkhānupassanānubhāvena akusaluppattiyā asambhavavasena ayonisova āvajjato ayoniso vavatthānaṃ <pageBreak edition="V" number="2.0159" />siyā, na yoniso, tasmiñca pavatte mahati atimahati vā ārammaṇe javanaṃ na uppajjeyyāti ayamattho vicāretvā gahetabbo.</paragraph>
<paragraph line="322">Etasseva vā satipi duvidhatāparikappane so ca yadi anulome vedanāttike paṭiccavārādīsu ‘‘āsevanapaccayā na magge dve, na maggapaccayā āsevane dve’’ti ca vuttaṃ siyā, (labbheyya), na ca vuttaṃ. Yadi pana voṭṭhabbanampi āsevanapaccayo siyā, kusalākusalānampi siyā. Na hi āsevanapaccayaṃ laddhuṃ yuttassa āsevanapaccayatāpi dhammo āsevanapaccayo hotīti avutto atthi, voṭṭhabbanassa pana kusalākusalānaṃ āsevanapaccayabhāvo avutto – ‘‘kusalaṃ dhammaṃ paṭicca kusalo dhammo uppajjati nāsevanapaccayā. Akusalaṃ…pe… nāsevanapaccayā’’ti (paṭṭhā. 1.1.93-94) vacanato paṭikkhitto ca. Athāpi siyā asamānavedanānaṃ vaseneva vuttanti ca, evamapi yathā – ‘‘āvajjanā kusalānaṃ khandhānaṃ akusalānaṃ khandhānaṃ anantarapaccayena paccayo’’ti (paṭṭhā. 1.1.417) vuttaṃ, evaṃ ‘‘āsevanapaccayena paccayo’’tipi vattabbaṃ siyā. Taṃ jātibhedā na vuttanti ce? Bhūmibhinnassa kāmāvacarassa rūpāvacarādīnaṃ āsevanapaccayabhāvo viya jātibhinnassapi bhaveyyāti vattabbo eva siyā, abhinnajātikassa ca vasena yathā – ‘‘āvajjanā sahetukānaṃ khandhānaṃ anantarapaccayena paccayo’’ti <pageBreak edition="M" number="2.0171" />vuttaṃ, evaṃ ‘‘āsevanapaccayena paccayo’’tipi vattabbaṃ siyā, na ca vuttaṃ. Tasmā vedanāttikepi ‘‘āsevanapaccayā na magge ekaṃ, na maggapaccayā āsevane eka’’nti evaṃ gaṇanāya niddhāriyamānāya voṭṭhabbanassa āsevanapaccayattassa abhāvā ayaṃ moghavāro upaparikkhitvā gahetabbo.</paragraph>
<paragraph line="323">Voṭṭhabbanaṃ pana vīthivipākasantatiyā āvaṭṭanato āvajjanā, tato visadisassa javanassa karaṇato manasikāroti ca vattabbataṃ labheyya, evañca katvā <bold>paṭṭhāne</bold>‘‘voṭṭhabbanaṃ kusalānaṃ khandhānaṃ anantarapaccayena paccayo’’tiādi na vuttaṃ, ‘‘āvajjanā’’icceva (paṭṭhā. 1.1.417) vuttaṃ, tampi voṭṭhabbanato paraṃ catunnaṃ pañcannaṃ vā javanānaṃ ārammaṇapurejātaṃ bhavituṃ asakkontaṃ rūpādiṃ ārabbha pavattamānaṃ voṭṭhabbanaṃ javanaṭṭhāne ṭhatvā bhavaṅgaṃ otarati. <bold>Javanaṭṭhāne ṭhatvā</bold>ti ca javanassa uppajjanaṭṭhāne dvikkhattuṃ pavattitvāti attho, na javanabhāvenāti. <bold>Āsevanaṃ labhitvā</bold>ti cettha āsevanaṃ viya āsevananti vuttovāyamattho. Vipphārikattā cassa dvikkhattuṃ vā tikkhattuṃ vā pavattiyeva cettha āsevanasadisatā. Vipphārikatāya hi viññattisamuṭṭhāpakatā cassa vuccati. Vipphārikampi javanaṃ viya anekakkhattuṃ appavattiyā asuppatiṭṭhitatāya ca na nippariyāyato āsevanabhāvena <pageBreak edition="V" number="2.0160" />vattatīti na imassa āsevanatthaṃ vuttaṃ. <bold>Aṭṭhakathāyaṃ</bold>pana phalacittesu maggapariyāyo viya pariyāyavasena vuttaṃ.</paragraph>
<paragraph line="324"><bold>Aya</bold>nti ‘‘sacepī’’tiādinā vutto ekavārampi rāgādīnaṃ anuppādanavasena vipassanāya kammaṃ karonto yogāvacaro. <bold>Koṭippatto</bold>ti matthakaṃ patto. Paṭipakkhehi anabhibhūtattā visadavipassanāñāṇatāya <bold>tikkhavipassako. Ārammaṇaṃ pariggahitameva hoti</bold>‘‘evaṃ me javanaṃ javita’’nti sārammaṇassa javanassa hutvā abhāvavavatthāpanassa kammaṭṭhānabhāvato, tathā āvajjanavasena vā taṃ ārammaṇaṃ vissajjetvā tāvadeva mūlakammaṭṭhānabhūtaṃ ārammaṇaṃ pariggahitameva hoti. <bold>Dutiyassa pana vasenā</bold>ti ‘‘aparassa rāgādivasena ekavāraṃ javanaṃ javatī’’tiādinā vuttassa nātitikkhavipassakassa vasena ‘‘tassa dhātārammaṇameva cittaṃ pakkhandatī’’tiādinā imasmiṃ sutte āgatattā. ‘‘Tamenaṃ upadhipahānāya paṭipannaṃ upadhipaṭinissaggāya kadāci karahaci satisammosā upadhipaṭisaṃyuttā sarasaṅkappā samudācaranti. Dandho udāyi satuppādo, atha kho <pageBreak edition="M" number="2.0172" />naṃ khippameva pajahati vinodeti byantīkaroti anabhāvaṃ gametī’’ti <bold>laṭukikopame</bold>. Tassa hi <bold>aṭṭhakathāyaṃ</bold>‘‘sotāpannādayo tāva pajahantu, puthujjano kathaṃ pajahatī’’ti codanaṃ paṭṭhapetvā ‘‘āraddhavipassako hi satisammosena sahasā kilese uppanne ‘mādisassa nāma bhikkhuno kileso uppanno’ti saṃvegaṃ katvā vīriyaṃ paggayha vipassanaṃ vaḍḍhetvā maggena kilese samugghāteti, iti so pajahati nāmā’’ti attho vutto. Tena vuttaṃ – ‘‘tassa dhātārammaṇameva cittaṃ pakkhandatītiādinā imasmiṃ sutte āgatattā’’tiādi. <bold>Indriyabhāvane ca</bold>majjhimassa vasena <bold>ayamattho veditabbo</bold>.</paragraph>
<paragraph line="325"><bold>Pariggahavasenā</bold>ti dhātupariggahavasena. Mammacchedanādivasena pavattaakkosanādiṃ aniṭṭhaṃ ārammaṇaṃ patvā <bold>sotadvāre kilamati</bold>puggalo, tathā pothanapaharaṇādikaṃ aniṭṭhaṃ ārammaṇaṃ patvā <bold>kāyadvāre kilamati</bold>.</paragraph>
<paragraph line="326"><bold>Samudācarantī</bold>ti sabbaso uddhaṃ ācaranti. Tayidaṃ amanāpehi samudācaraṇaṃ nāma pothanapaharaṇādivasena upakkamanamevāti āha <bold>‘‘upakkamantī’’</bold>ti, bādhantīti attho. <bold>Tathāsabhāvo</bold>ti yathā pāṇippahārādīhi ghaṭṭitamatto vikāraṃ āpajjati, tathāsabhāvo. ‘‘Ubhatodaṇḍakena cepi, bhikkhave, kakacenā’’tiādinā (ma. ni. 1.232) ovādadānaṃ nāma anaññasādhāraṇaṃ buddhānaṃyeva āveṇikanti āha <bold>‘‘vuttaṃ kho panetaṃ bhagavatāti anussarantopi…pe… kakacūpamovādaṃ anussarantopī’’</bold>ti vuttaṃ. Tassapi pariyattidhammabhāvatoti keci <pageBreak edition="V" number="2.0161" />. Yaṃ pana kakacokantakesupi manussesu appadussanaṃ nibbikāraṃ, taṃ satthusāsanaṃ anussarantopi sammāpaṭipattilakkhaṇaṃ dhammaṃ anussaratiyevāti evaṃ vā ettha attho veditabbo. <bold>Bhikkhuno guṇa</bold>nti ariyadhammādhigamanasiddhaṃ guṇamāha. So ca sabbesampi ariyānaṃ guṇoti taṃ anussarantopi saṅghaṃ anussarati evāti vuttaṃ.</paragraph>
<paragraph line="327"><bold>Vipassanupekkhā adhippetā,</bold>tasmā upekkhā kusalanissitā na saṇṭhātīti vipassanāvasena sabbasmimpi saṅkhāragate ajjhupekkhanaṃ na labhatīti attho. <bold>Chaḷaṅgupekkhā</bold>ti chaḷaṅgupekkhā viya chaḷaṅgupekkhā iṭṭhāniṭṭhesu nibbikāratāsāmaññena <pageBreak edition="M" number="2.0173" />. Tenāha <bold>‘‘sā panesā’’</bold>tiādi. <bold>Chaḷaṅgupekkhāṭhāne ṭhapeti</bold>‘‘lābhā vata me, suladdhaṃ vata me’’tiādinā attamanataṃ āpajjanto.</paragraph>
<paragraph line="328" number="303"><bold>Āpogata</bold>nti ābandhanavasena āpo, tadeva āposabhāvaṃ gatattā āpogataṃ, sabhāveneva āpobhāvaṃ vā pattanti attho. Yasmā pana so āpobhāvasaṅkhāto allayūsabhāvo sasambhārapathavīsasambhāraudakādigate sabbasmimpi āpasmiṃ vijjati, tasmā vuttaṃ <bold>‘‘sabbaāpesu gataṃ allayūsabhāvalakkhaṇa’’</bold>nti, dravabhāvalakkhaṇanti attho. ‘‘Pakuppatī’’ti pākatikapakopaṃ sandhāyāha <bold>‘‘oghavasena vaḍḍhatī’’</bold>ti. Tenāha <bold>‘‘ayamassa pākatiko pakopo’’</bold>ti. Itaraṃ pana dassetuṃ <bold>‘‘āposaṃvaṭṭakāle panā’’</bold>tiādi vuttaṃ. <bold>Ogacchantī</bold>ti ettha ogamananti pariyādānaṃ adhippetaṃ, na adhogamanamattanti āha <bold>‘‘uddhane…pe… pāpuṇantī’’</bold>ti.</paragraph>
<paragraph line="329" number="304"><bold>Sabbatejesu gata</bold>nti indhanādivasena anekabhedesu sabbesu tejokoṭṭhāsesu gataṃ pavattaṃ. Yathā pīti eva pītigataṃ, evaṃ <bold>tejo eva tejogataṃ,</bold>tejanavasena pavattimattanti attho. Evaṃ āpogataṃ, vāyogatañca veditabbanti āha <bold>‘‘purime’’</bold>tiādi. <bold>Ekāhikajarādibhāvenā</bold>ti ekāhikādijarābhedena. <bold>Usumajāto</bold>ti usmābhibhūto. <bold>Jīratī</bold>ti jiṇṇo hoti. Tejodhātuvasena labbhamānā imasmiṃ kāye jarāpavatti pākaṭajarāvasena veditabbāti dassetuṃ <bold>‘‘indriyavekallatta’’</bold>ntiādi vuttaṃ. <bold>Valipalitādibhāva</bold>nti valitapalitabhāvaṃ, aṅgapaccaṅgānaṃ sithilabhāvañca.<bold>Kuppitenā</bold>ti khubhitena. Satakkhattuṃ tāpetvā tāpetvā sītūdake pakkhipitvā uddhaṭasappi <bold>satadhotasappī</bold>ti vadanti. Sarīre pakatiusumaṃ atikkamitvā uṇhabhāvo <bold>santāpo,</bold>sarīrassa dahanavasena pavatto mahādāho <bold>paridāho</bold>ti ayameva tesaṃ viseso. <bold>Asita</bold>nti suttaṃ. <bold>Khāyita</bold>nti khāditaṃ. <bold>Sāyita</bold>nti assāditaṃ. <bold>Sammā paripākaṃ gacchatī</bold>ti samavepākiniyā gahaṇiyā vasena vuttaṃ. Asammāparipākopi visamapākiniyā gahaṇiyā <pageBreak edition="V" number="2.0162" />vasena veditabbo. <bold>Rasādibhāvenā</bold>ti rasarudhiramaṃsamedanhāruaṭṭhiaṭṭhimiñjasukkabhāvena. <bold>Viveka</bold>nti puthubhāvaṃ aññamaññaṃ visadisabhāvaṃ. Asitādibhedassa <pageBreak edition="M" number="2.0174" />āhārassa pariṇāme raso hoti, taṃ paṭicca rasadhātu uppajjatīti attho. Evaṃ rasassa pariṇāme ‘‘rudhira’’ntiādinā sabbaṃ netabbaṃ.</paragraph>
<paragraph line="330"><bold>Haritantanti haritameva,</bold>anta-saddena padavaḍḍhanaṃ kataṃ yathā ‘‘vanantaṃ suttanta’’nti. <bold>Cammanillekhanaṃ</bold>cammaṃ likhitvā chaḍḍitakasaṭaṃ.</paragraph>
<paragraph line="331" number="305"><bold>Uggārahikkārādī</bold>ti ettha <bold>ādi</bold>-saddena uddekakhīpanādipavattakavātānaṃ saṅgaho daṭṭhabbo. <bold>Uccārapassāvādī</bold>ti <bold>ādi</bold>-saddena pittasemhalasikādinīharaṇavātassa ceva usumavātassa ca saṅgaho veditabbo. Yadipi <bold>kucchi</bold>-saddo udarapariyāyo, koṭṭha-saddena pana abbhantarassa vuccamānattā tadavasiṭṭho udarapadeso idha kucchi-saddena vuccatīti āha <bold>‘‘kucchisayā vātāti antānaṃ bahivātā’’</bold>ti. <bold>Samiñjanapasāraṇādīnī</bold>ti <bold>ādi</bold>-saddena ālokanavilokanauddharaṇādikā sabbā kāyikakiriyā saṅgahitā. Avasavati udakaṃ etasmāti <bold>ossavanaṃ,</bold>chadananto. <bold>Idhā</bold>ti imasmiṃ ṭhāne.</paragraph>
<paragraph line="332" number="306"><bold>Nissattabhāva</bold>nti anattakataṃ. Yathādassitā hi catasso dhātuyo anattaniyaṃ kevalaṃ dhātumattā nissattanijjīvāti imamatthaṃ dasseti. <bold>Parivārito</bold>ti parivāritabhāvena ṭhito parivuto. Tenāha <bold>‘‘etānī’’</bold>tiādi, kaṭṭhādīni sannivesavisesavasena ṭhapitānīti adhippāyo. Aññathā agārasamaññāya bhāvato. Tenāha <bold>‘‘kaṭṭhādīsu panā’’</bold>tiādi. Yadatthaṃ pāḷiyaṃ ‘‘seyyathāpi, āvuso’’tiādi āraddhaṃ, tamatthaṃ pākaṭaṃ katvā dassetuṃ <bold>‘‘yathā kaṭṭhādīnī’’</bold>tiādi vuttaṃ.</paragraph>
<paragraph line="333">Kāmaṃ heṭṭhā ‘‘mattaṭṭhakassa kāyassā’’tiādinā (ma. ni. 1.302) avibhāgena ekadesena ca upādārūpampi kathitaṃ, tathā vedanādayo khandhabhāvena pariggahetvā na kathitā, tathā taṇhāpi samudayasaccabhāvena. Itarāni pana saccāni sabbena sabbaṃ na kathitāni. Tenevāha <bold>‘‘heṭṭhā…pe… na kathitānī’’</bold>ti. <bold>Cakkhupasāde niruddhe</bold>ti cakkhupasāde vinaṭṭhe. <bold>Upahate</bold>ti pubbakimiādīhi upaddute. <bold>Palibuddhe</bold>ti pubbādiuppattiyā vinā paṭicchādite. <bold>Tajjo</bold>ti tassānurūpo, cakkhuviññāṇuppattiyā anurūpoti attho. Cakkhussa <pageBreak edition="M" number="2.0175" />rūpārammaṇe āpāthagate uppajjanamanasikāro hadayasannissayopi cakkhumhi sati hoti, asati na hotīti <pageBreak edition="V" number="2.0163" />katvā <bold>‘‘cakkhuṃ paṭicca uppajjanamanasikāro’’</bold>ti vutto. Bhavaṅgāvaṭṭanaṃ tassa yathā ārammaṇapaccaye, evaṃ pasādapaccayepi hotīti vuttaṃ <bold>‘‘cakkhuñca rūpe ca paṭiccā’’</bold>ti. Nti cakkhudvāre kiriyamanodhātucittaṃ. <bold>Aññavihitassā</bold>ti aññārammaṇapasutassa. <bold>Tadanurūpassā</bold>ti tesaṃ cakkhurūpatadābhogānaṃ anurūpassa.</paragraph>
<paragraph line="334"><bold>Cattāri saccāni dasseti</bold>sarūpato atthāpattito cāti adhippāyo. Tappakāro bhūto, tappakāraṃ vā patto <bold>tathābhūto,</bold>tassa, yathā cakkhuviññāṇaṃ uppajjati, tādisassa paccayākārasamavetassāti attho. <bold>Tisamuṭṭhānarūpa</bold>nti utukammāhārasamuṭṭhānarūpaṃ. Idañca satipi tadā bhavaṅgāvaṭṭanacittasamuṭṭhānarūpe kevalaṃ cakkhuviññāṇasamuṭṭhitarūpassa abhāvamattaṃ gahetvā vuttaṃ. <bold>Saṅgahaṃ gacchatī</bold>ti nagaraṃ viya rajje rūpakkhandhe saṅgahetabbataṃ gahetabbataṃ gacchati. ‘‘Tathābhūtassā’’ti vuttattā <bold>vedanādayo cakkhuviññāṇasampayuttāva, viññāṇampi cakkhuviññāṇameva. Saṅkhārāti cetanāva vuttā</bold>cetanāpadhānattā saṅkhārakkhandhassāti adhippāyo. Tattha pana phassajīvitindriyamanasikāracittaṭṭhitiyopi saṅkhārakkhandhadhammāva. <bold>Ekato saṅgaho</bold>‘‘pañcakkhandhā’’ti ekato gaṇanā. <bold>Samāgamoti</bold>yathāsakaṃ paccayavasena samodhānaṃ. <bold>Samavāyo</bold>ti aññamaññassa paccayabhāvena samavetatāya samuditabhāvo.</paragraph>
<paragraph line="335">Paccayuppannadhammo paṭicca samuppajjati etasmāti <bold>paṭiccasamuppādo,</bold>paccayākāro. Paccayadhamme passantopi paccayuppannadhamme passati, te passantopi paccayadhamme passatīti vuttaṃ <bold>‘‘yo paṭiccasamuppāda’’</bold>ntiādi. <bold>Chandakaraṇavasenā</bold>ti taṇhāyanavasena. <bold>Ālayakaraṇavasenā</bold>ti apekkhākaraṇavasena. <bold>Anunayakaraṇavasenā</bold>ti anurajjanavasena. <bold>Ajjhogāhitvā</bold>ti ārammaṇaṃ anupavisitvā viya gilitvā viya niṭṭhapetvā viya daḷhaggahaṇavasena. Chandarāgo vinayati pahīyati etthāti <bold>chandarāgavinayo chandarāgapahānañcā</bold>ti vuccati nibbānaṃ. <bold>Āharitvā</bold>ti pāḷiyaṃ sarūpato anāgatampi atthato ānetvā saṅgaṇhanavasena gahetabbaṃ. Āharaṇavidhiṃ pana dassento <bold>‘‘yā imesū’’</bold>tiādimāha. <bold>Imesu tīsu ṭhānesū</bold>ti yathāvuttesu sukhadukkhādīsu tīsu abhisamayaṭṭhānesu. <bold>Diṭṭhī</bold>ti pariññābhisamayādivasena pavattā sammādiṭṭhi yāthāvadassanaṃ. Evaṃ saṅkappādayopi <pageBreak edition="M" number="2.0176" />yathārahaṃ veditabbā. <bold>Bhāvanāpaṭivedho</bold>ti bhāvanāvasena paṭivedho, na ārammaṇakaraṇamattena. <bold>Ayaṃ maggo</bold>ti ayaṃ catunnaṃ ariyasaccānaṃ paṭivijjhanavasena pavatto aṭṭhaṅgiko maggo. <bold>Ettāvatāpī</bold>ti evaṃ ekasmiṃ cakkhudvāre vatthu pariggahamukhenapi catusaccakammaṭṭhānassa matthakaṃ pāpanena <bold>bahuṃ</bold>vipulaṃ paripuṇṇameva <bold>bhagavato sāsanaṃ kataṃ</bold>anuṭṭhitaṃ <bold>hoti</bold>.</paragraph>
<paragraph line="336">Uppajjitvā <pageBreak edition="V" number="2.0164" />niruddhameva bhavaṅgacittaṃ āvajjanacittassa paccayo bhavatīti vuttaṃ <bold>‘‘taṃ niruddhampī’’</bold>ti. <bold>Mandathāmagatamevā</bold>ti mahatiyā niddāya abhibhūtassa vasena vuttaṃ, kapimiddhaparetassa pana bhavaṅgacittaṃ kadāci āvajjanassa paccayo bhaveyyāti. <bold>Bhavaṅgasamayenevā</bold>ti bhavaṅgasseva pavattanasamayena paguṇajjhānapaguṇakammaṭṭhānapaguṇaganthesu tesaṃ paguṇabhāveneva ābhogena vināpi manasikāro pavattati. Tathā hi paguṇaṃ ganthaṃ paguṇabhāveneva nirantaraṃ viya ajjhayamāne aññavihitatāya ‘‘ettako gantho gato, ettako avasiṭṭho’’ti sallakkhaṇā na hoti. <bold>Catusamuṭṭhānampī</bold>ti sabbaṃ catusamuṭṭhānarūpaṃ, na pubbe viya tisamuṭṭhānamevāti adhippāyo. Pubbaṅgamattā oḷārikattā ca phassacetanāva saṅkhārakkhandhoti gahitā, na aññesaṃ abhāvā. <bold>Ekadesameva sammasanto</bold>ti yathāuddiṭṭhaṃ atthaṃ heṭṭhā anavasesato aniddisitvā ekadesameva niddisanavasena desanāya āmasanto. <bold>Imasmiṃ ṭhāne</bold>ti yathāuddiṭṭhassa atthassa ‘‘ajjhattikañceva, āvuso, cakkhu’’ntiādinā (ma. ni. 1.306) chadvāravasena niddisanaṭṭhāne. <bold>Heṭṭhā parihīnadesana</bold>nti – ‘‘yaṃ upādārūpaṃ cattāro arūpino khandhā upari tīṇi ariyasaccānī’’ti niddesavasena parihīnaṃ atthajātaṃ sabbaṃ. <bold>Taṃtaṃdvāravasenā</bold>ti cakkhudvārādikaṃ taṃtaṃdvāravasena. Catusaccavasena āraddhā desanā catusacceneva pariyosāpitāti āha <bold>‘‘yathānusandhināva suttantaṃ niṭṭhapesī’’</bold>ti.</paragraph>
<centered line="337">Mahāhatthipadopamasuttavaṇṇanāya līnatthappakāsanā samattā.</centered>
<subhead line="338">9. Mahāsāropamasuttavaṇṇanā</subhead>
<paragraph line="339" number="307"><bold>Nacirapakkante</bold>ti <pageBreak edition="M" number="2.0177" /><pageBreak edition="V" number="2.0165" />na ciraṃ pakkante, pakkantassa sato na cirasseva. <bold>Saliṅgenevā</bold>ti muṇḍiyakāsāyaggahaṇādinā attano purimaliṅgeneva. <bold>Pāṭiyekke jāte</bold>ti vipannācāradiṭṭhitāya pakāsanīyakammakaraṇato paraṃ aññatitthiyasadise visuṃ bhūte. <bold>Kulaputto</bold>ti jātimattena kulaputto. <bold>Asambhinnāyā</bold>ti sambhedarahitāya, jātisaṅkaravirahitāyāti atto. Jātisīsena idha jātivatthukaṃ dukkhaṃ vuttanti āha <bold>‘‘otiṇṇoti yassa jāti anto anupaviṭṭhā’’</bold>ti. Jāto hi satto jātakālato paṭṭhāya jātinimittena dukkhena anto anupaviṭṭho viya vibādhīyati. <bold>Jarāyā</bold>tiādīsupi eseva nayo. Cattāro paccayā labbhantīti lābhā, catunnaṃ paccayānaṃ labbhamānānaṃ sukatabhāvo suṭṭhu abhisaṅkhatabhāvo. <bold>Vaṇṇabhaṇana</bold>nti guṇakittanaṃ. <bold>Apaññātā</bold>ti sambhāvanāvasena na paññātā. Lābhādinibbattiyābhāvadassanañhetaṃ. Tenāha <bold>‘‘ghāsacchādanamattampi na labhantī’’</bold>ti. <bold>Appesakkhā</bold>ti appānubhāvā. Sā pana appesakkhatā adhipateyyasampattiyā ca parivārasampattiyā ca abhāvena pākaṭā hoti. Tattha parivārasampattiyā abhāvaṃ dassento <bold>‘‘appaparivārā’’</bold>ti āha.</paragraph>
<paragraph line="340">Sārenapi keci ajānanena aññālābhena vā asārabhūtampi kattabbaṃ karontīti tato visesanatthaṃ ‘‘sārena sārakaraṇīya’’nti vuttanti taṃ dassento <bold>‘‘akkhacakkayuganaṅgalādika’’</bold>nti āha. <bold>Brahmacariyassā</bold>ti sikkhāttayasaṅgahassa sāsanabrahmacariyassa. Mahārukkhassa maggaphalasārassa ñāṇadassanapheggukassa samādhitacassa sīlapapaṭikassa cañcalasabhāvā saṃsappacārīti ca <bold>cattāro paccayā sākhāpalāsaṃ nāma. Tenevā</bold>ti lābhasakkārasilokanibbattaneneva. <bold>Sāro me patto</bold>ti imasmiṃ sāsane adhigantabbasāro nāma iminā lābhādinibbattanena anuppattoti vosānaṃ niṭṭhitakiccaṃ āpanno.</paragraph>
<paragraph line="341" number="310"><bold>Ñāṇadassana</bold>nti ñāṇabhūtaṃ dassanaṃ visayassa sacchikaraṇavasena pavattaṃ abhiññāñāṇaṃ. <bold>Sukhumaṃ rūpa</bold>nti devādīnaṃ, aññampi vā sukhumasabhāvaṃ rūpaṃ. Tenāha <bold>‘‘antamaso…pe… viharantī’’</bold>ti, dibbacakkhu hi idha ukkaṭṭhaniddesena ‘‘ñāṇadassana’’nti gahitaṃ.</paragraph>
<paragraph line="342" number="311"><bold>Asamayavimokkhaṃ</bold><pageBreak edition="M" number="2.0178" /><pageBreak edition="V" number="2.0166" /><bold>ārādhetī</bold>ti ettha adhippetaṃ asamayavimokkhaṃ pāḷiyā eva dassetuṃ <bold>‘‘katamo asamayavimokkho’’</bold>tiādi vuttaṃ. Aṭṭhannañhi samāpajjanasamayopi atthi asamayopi, maggavimokkhena pana vimuccanassa samayo vā asamayo vā natthi. Yassa saddhā balavatī, vipassanā ca āraddhā, tassa gacchantassa tiṭṭhantassa nisīdantassa bhuñjantassa ca maggaphalapaṭivedho nāma na hotīti na vattabbaṃ, iti maggavimokkhena vimuccantassa samayo vā asamayo vā natthīti so <bold>asamayavimokkho</bold>. Tenāha <bold>‘‘lokiyasamāpattiyo hī’’</bold>tiādi.</paragraph>
<paragraph line="343">Na kuppati, na nassatīti <bold>akuppā,</bold>kadācipi aparihānasabhāvā. Sabbasaṃkilesehi paṭippassaddhivasena cetaso vimuttīti <bold>cetovimutti</bold>. Tenāha <bold>‘‘arahattaphalavimuttī’’</bold>ti. Ayamattho payojanaṃ etassāti <bold>etadatthaṃ,</bold>sāsanabrahmacariyaṃ, tassa <bold>esā</bold>paramakoṭi. Yathāraddhassa sāropamena phalena desanā niṭṭhāpitāti āha <bold>‘‘yathānusandhināva desanaṃ niṭṭhapesī’’</bold>ti. Yaṃ panettha atthato avibhattaṃ, taṃ suviññeyyameva.</paragraph>
<centered line="344">Mahāsāropamasuttavaṇṇanāya līnatthappakāsanā samattā.</centered>
<subhead line="345">10. Cūḷasāropamasuttavaṇṇanā</subhead>
<paragraph line="346" number="312"><bold>Piṅgaladhātuko</bold>ti <pageBreak edition="V" number="2.0167" />piṅgalasabhāvo piṅgalacchaviko, piṅgalakkhoti vā attho. <bold>Pabbajitasamūhasaṅkhāto saṅgho,</bold>na sīlādiguṇehi saṅgahitabbabhāvena. Saṅgho etesaṃ atthi parivārabhūtoti <bold>saṅghino. Svevā</bold>ti so eva pabbajitasamūhasaṅkhāto. <bold>Ācārasikkhāpanavasenā</bold>ti attanā parikappitaacelavatādiācārasikkhāpanavasena. <bold>Paññātā</bold>ti yathāsakaṃ samādinnavatavasena ceva viññātaladdhivasena ca paññātā. <bold>Laddhikarā</bold>ti tassā micchādiṭṭhiyā uppādakā. <bold>Bahujanassā</bold>ti puthujanassa. Tassa pana āgamasampadāpi nāma natthi, kuto adhigamoti ekaṃsato andhaputhujjano evāti āha <bold>‘‘assutavato andhabālaputhujjanassā’’</bold>ti. Na hi viññū appasādanīye pasīdanti. Maṅgalesu kātabbadāsakiccakaro dāso <bold>maṅgaladāso</bold>.</paragraph>
<paragraph line="347"><bold>Tantāvutāna</bold>nti <pageBreak edition="M" number="2.0179" />tante pasāretvā vītānaṃ. <bold>Gaṇṭhanakileso</bold>ti saṃsāre bandhanakileso. <bold>Evaṃ vāditāyā</bold>ti evaṃ paṭiññatāya, evaṃ diṭṭhitāya vā. <bold>Niyyānikā</bold>ti niyyānagatisappāṭihīrakā anupārambhabhūtattāti adhippāyo. No ce niyyānikāti ānetvā yojanā. Tesaṃ sabbaññupaṭiññāya abhūtattā tassā abhūtabhāvakathanena tassa brāhmaṇassa na kāci atthasiddhīti āha <bold>‘‘nesaṃ aniyyānikabhāvakathanena atthābhāvato’’</bold>ti.</paragraph>
<paragraph line="348" number="318">Nihīnalokāmise līno ajjhāsayo etassa, na pana nibbāneti. <bold>Līnajjhāsayo. Sāsanaṃ sithilaṃ katvā gaṇhāti</bold>sikkhāya na tibbagāravattā.</paragraph>
<paragraph line="349" number="323"><bold>Heṭṭhā</bold>ti anantarātītasutte mahāsāropame. <bold>Paṭhamajjhānādidhammā vipassanāpādakā</bold>ti vipassanāya padaṭṭhānabhūtā. <bold>Idhā</bold>ti imasmiṃ cūḷasāropame āgatā. <bold>Nirodhapādakā</bold>ti anāgāmino, arahanto vā nirodhasamāpattiṃ samāpajjituṃ samatthā. <bold>Tasmā</bold>ti nirodhapādakattā. Paṭhamajjhānādidhammā ñāṇadassanato <bold>uttaritarā</bold>ti veditabbā.</paragraph>
<centered line="350">Cūḷasāropamasuttavaṇṇanāya līnatthappakāsanā samattā.</centered>
<centered line="351">Niṭṭhitā ca opammavaggavaṇṇanā.</centered>
</body>
</document>