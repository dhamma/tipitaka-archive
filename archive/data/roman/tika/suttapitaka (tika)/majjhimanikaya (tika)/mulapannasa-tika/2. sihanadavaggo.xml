<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0201t.tik2.xml</normativeSource>
    <archivePath>roman/tika/suttapitaka (tika)/majjhimanikaya (tika)/mulapannasa-tika/2. sihanadavaggo.xml</archivePath>
    <baseFileName>2. sihanadavaggo</baseFileName>
    <titlePath>2. Sīhanādavaggo - Mūlapaṇṇāsa-ṭīkā - Majjhimanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">2. Sīhanādavaggo</chapter>
    <subhead line="2">1. Cūḷasīhanādasuttavaṇṇanā</subhead>
    <paragraph line="3" number="139"> Suttadesanāvatthusaṅkhātassa <pageBreak edition="Myanmar" number="2.0001" /><pageBreak edition="Vipassana Research Institut" number="2.0001" /> atthassa uppatti aṭṭhuppatti, sā tassa atthīti <bold>aṭṭhuppattiko</bold>ti vuttovāyamattho. <bold>Lābhasakkārapaccayā</bold>ti lābhasakkāranimittaṃ, bhagavato saṅghassa ca uppannalābhasakkārahetu, attano vā lābhasakkāruppādanahetu. <bold>Titthiyaparidevite</bold>ti titthiyānaṃ ‘‘kiṃ bho samaṇoyeva gotamo samaṇo’’tiādinā vippalapanimittaṃ. <bold>‘‘Mahālābhasakkāro uppajjī’’</bold>ti vatvā samantapāsādikatthaṃ tassa uppattikāraṇaṃ dassento <bold>‘‘catuppamāṇiko hī’’</bold>tiādimāha. Cattāri pamāṇāni catuppamāṇāni, catuppamāṇāni etassa atthīti <bold>catuppamāṇiko</bold>. Lokoyeva saṅgamma samāgamma vasanaṭṭhena <bold>lokasannivāso,</bold> sattakāyoti attho. Pamināti uḷāratādivisesaṃ etenāti pamāṇaṃ (a. ni. ṭī. 2.4.65) rūpaṃ rūpakāyo pamāṇaṃ etassāti <bold>rūpappamāṇo</bold>. Tato eva rūpe pasannoti <bold>rūpappasanno</bold>. Sesapadesupi eseva nayo <pageBreak edition="Vipassana Research Institut" number="2.0002" />. <bold>Ghoso</bold>ti pavattathutighoso (a. ni. ṭī. 2.4.65). <bold>Lūkha</bold>nti paccayalūkhatā. <bold>Dhammo</bold>ti sīlādayo guṇadhammā adhippetā.</paragraph>
    <paragraph line="4"><bold>Tesaṃ</bold><pageBreak edition="Myanmar" number="2.0002" /> puggalānaṃ. <bold>Āroha</bold>nti uccataṃ. Sā ca kho tasmiṃ tasmiṃ kāle pamāṇayuttā daṭṭhabbā. <bold>Pariṇāha</bold>nti nātikisanātithūlatāvasena mitapariṇāhaṃ. <bold>Saṇṭhāna</bold>nti tesaṃ tesaṃ aṅgapaccaṅgānaṃ susaṇṭhitataṃ. <bold>Pāripūri</bold>nti sabbesaṃ sarīrāvayavānaṃ paripuṇṇataṃ avekallataṃ. <bold>Tattha pamāṇaṃ gahetvā</bold>ti tasmiṃ rūpe rūpasampattiyaṃ pamāṇabhāvaṃ upādāya. <bold>Pasādaṃ janetī</bold>ti adhimokkhaṃ uppādeti.</paragraph>
    <paragraph line="5"><bold>Paravaṇṇanāyā</bold>ti ‘‘amuko ediso ca ediso cā’’ti yasaguṇavacanena. <bold>Parathomanāyā</bold>ti sammukhāva parassa silāghuppādanena abhitthavanena. <bold>Parapasaṃsanāyā</bold>ti parammukhā parassa guṇasaṃkittanena. <bold>Paravaṇṇahārikāyā</bold>ti paramparavaṇṇahārikāya paramparāya parassa kittisaddūpasaṃhārena. <bold>Tatthā</bold>ti tasmiṃ thutighose.</paragraph>
    <paragraph line="6"><bold>Cīvaralūkha</bold>nti thūlajiṇṇabahutunnakatādiṃ cīvarassa lūkhabhāvaṃ. <bold>Pattalūkha</bold>nti anekaganthikāhatādiṃ pattassa lūkhabhāvaṃ. <bold>Vividhaṃ vā dukkarakārika</bold>nti dhutaṅgasevanādivasena pavattaṃ nānāvidhaṃ dukkaracariyaṃ.</paragraph>
    <paragraph line="7"><bold>Sīlaṃ vā passitvā</bold>ti sīlapāripūrivasena visuddhaṃ kāyavacīsucaritaṃ ñāṇacakkhunā passitvā. Jhānādiadhigamasiddhaṃ <bold>samādhiṃ vā</bold>. Vipassanābhiññāsaṅkhātaṃ <bold>paññaṃ vā</bold>.</paragraph>
    <paragraph line="8">Bhagavato sarīraṃ disvāti sambandho. <bold>Rūpappamāṇopi sammāsambuddheyeva pasīdati</bold> aparimitakālasamupacitapuññānubhāvanipphannāya sabbaso anavajjāya sabbākāraparipuṇṇāvayavāya rūpakāyasampattiyā samantapāsādikattā, yassā rucirabhāvo visuddhe vigatavalāhake deve puṇṇamāsiyaṃ paripuṇṇakalābhāgamaṇḍalaṃ candamaṇḍalaṃ abhibhavitvā atirocati, pabhassarabhāvo saradasamayaṃ saṃvaddhitadiguṇatejakiraṇajālasamujjalaṃ sūriyamaṇḍalaṃ abhibhavati, sommakiraṇarasasamujjalabhāvehi tadubhayehi abhibhuyya vattamānaṃ ekasmiṃ khaṇe dasasahassilokadhātuṃ vijjotanasamatthaṃ mahābrahmuno pabhāsamudayaṃ abhivihacca bhāsate tapate virocati ca.</paragraph>
    <paragraph line="9">Satipi <pageBreak edition="Vipassana Research Institut" number="2.0003" /> aṅgapariccāgādīnaṃ dānapāramibhāve pariccāgavisesabhāvadassanatthañceva sudukkarabhāvadassanatthañca <bold>aṅgapariccāgā</bold>diggahaṇaṃ, tatthāpi ca aṅgapariccāgato visuṃ <bold>nayanapariccāga</bold>ggahaṇaṃ, pariccāgabhāvasāmaññepi rajjapariccāgato <pageBreak edition="Myanmar" number="2.0003" /><bold>puttadārapariccāga</bold>ggahaṇañca kataṃ. <bold>Ādinā nayenā</bold>ti <bold>ādi</bold>-saddena pubbayogapubbacariyādihetusampattiyā, ‘‘itipi so bhagavā’’tiādinā (dī. ni. 1.157, 255) vuttāya phalasampattiyā, ‘‘so dhammaṃ desetī’’tiādinā (dī. ni. 1.255) vuttāya sattupakārakiriyāya ca saṅgaho daṭṭhabbo. <bold>Sammāsambuddheyeva pasīdati</bold> yathāvuttaguṇānaṃ anaññasādhāraṇabhāvato acchariyabbhutabhāvato ca. Sesesupi eseva nayo.</paragraph>
    <paragraph line="10"><bold>‘‘Cīvaralūkhaṃ disvā’’</bold>ti vatvā taṃ dassetuṃ <bold>‘‘sace bhagavā’’</bold>tiādi vuttaṃ. <bold>Sāṇapaṃsukūlacīvarenā</bold>ti matakaḷevaraṃ paliveṭhetvā chaḍḍitena tumbamatte kimī papphoṭetvā gahitena sāṇapaṃsukūlacīvarena. <bold>Bhāriya</bold>nti garukaṃ, dukkaranti attho. Vadhuyuvatīmajjhimitthivasena, bālayobbanapurāṇavasena vā <bold>tividhanāṭakatā. Hareṇuyūsaṃ</bold> maṇḍalakalāyaraso. ‘‘Yāpessati nāmā’’ti nāma-saddaṃ ānetvā sambandho. Nāma-saddayogena hi anāgatakālassa viya payogo, yāpeti icceva attho. <bold>Appāṇaka</bold>nti nirassāsaṃ nirodhitassāsapassāsaṃ.</paragraph>
    <paragraph line="11"><bold>Samādhiguṇa</bold>nti sādhāraṇato vuttamatthaṃ vivarati jhānādiggahaṇena. Mānadabbanimmadanena nibbisevanabhāvāpādanampi damanamevāti vuttaṃ <bold>‘‘pāthikaputtadamanādīnī’’</bold>ti. <bold>Ādi</bold>-saddena saccakāḷavakabakadamanādīnaṃ saṅgaho. <bold>Bāveru</bold>nti evaṃnāmakaṃ visayaṃ. <bold>Sarasampanno</bold>ti aṭṭhaṅgasamannāgatena sarena samannāgato. Tena brahmassaratākaravīkabhāṇitādassanena lakkhaṇahāranayena avasesalakkhaṇapāripūriṃ viya tadavinābhāvato buddhānaṃ desanāvilāsañca vibhāveti.</paragraph>
    <paragraph line="12"><bold>Hatappabhā</bold>ti buddhānubhāvena vigatatejā. <bold>Kāḷapakkhūpame</bold>ti sattānaṃ byāmohandhakārābhibhavena kāḷapakkharattūpame. <bold>Sūriye</bold>ti sūriye udayitvā obhāsenteti adhippāyo.</paragraph>
    <paragraph line="13"><bold>Siṅghāṭake</bold>ti tikoṇaracchāyaṃ. <bold>Catukke</bold>ti sandhiyaṃ. <bold>Paridevantī</bold>ti anutthunanavasena vippalapanti. Sokādhikakato hi vacīpalāpo paridevo. <bold>Loke uppajjamāneyeva uppannā</bold>ti attano diṭṭhivādassa purātanabhāvaṃ dīpenti.</paragraph>
    <paragraph line="14"><bold>Sesapadesupī</bold>ti <pageBreak edition="Myanmar" number="2.0004" /><pageBreak edition="Vipassana Research Institut" number="2.0004" /> ‘‘idha dutiyo samaṇo’’tiādīsu sesavāresupi (a. ni. ṭī. 2.4.241-242) yathā hi ‘‘vivicceva kāmehī’’ti (pārā. 11; dī. ni. 1.226; saṃ. ni. 2.152; a. ni. 4.123) ettha kato niyamo ‘‘vivicca akusalehī’’ti (pārā. 11; dī. ni. 1.226; saṃ. ni. 2.152; a. ni. 4.123) etthāpi katoyeva hoti sāvadhāraṇasseva atthassa icchitabbattā, evamidhāpīti. Tenāha <bold>‘‘dutiyādayopī’’</bold>tiādi. Sāmaññaphalādhigamavasena nippariyāyato samaṇabhāvoti tesaṃ vasenettha cattāro samaṇā desitāti tamatthaṃ suttantarena samatthetuṃ <bold>‘‘tenevāhā’’</bold>tiādi vuttaṃ. Paṭipattikkamena desanākkamena ca sakadāgāmiādīnaṃ dutiyāditā vuttāti sotāpannassa paṭhamatā avuttasiddhāti na coditā. <bold>Phalaṭṭhakasamaṇāva adhippetā</bold> samitapāpasamaṇaggahaṇato. Kasmā panettha <bold>mahāparinibbāne</bold> viya maggaṭṭhā tadatthāya paṭipannā ca na gahitāti? Veneyyajjhāsayato. Tattha hi maggādhigamatthāya vipassanāpi ito bahiddhā natthi, kuto maggaphalānīti dassentena bhagavatā ‘‘ñāyassa dhammassa padesavattī, ito bahiddhā samaṇopi natthī’’ti vuttaṃ. Idha pana niṭṭhānappattameva taṃtaṃsamaṇabhāvaṃ gaṇhantena phalaṭṭhakasamaṇāva gahitā ‘‘maggaṭṭhato phalaṭṭho savisesaṃ dakkhiṇeyyo’’ti. Svāyamattho dvīsu suttesu desanābhedeneva viññāyatīti.</paragraph>
    <paragraph line="15"><bold>Rittā</bold>ti vivittā. <bold>Tucchā</bold>ti nissārā paṭipannakasārābhāvato. Pavadanti etehīti <bold>pavādā,</bold> diṭṭhigatikānaṃ nānādiṭṭhidīpakā samayāti āha <bold>‘‘cattāro sassatavādā’’</bold>tiādi. Tattha yaṃ vattabbaṃ, taṃ parato āgamissati. <bold>Te</bold>ti yathāvuttasamaṇā. <bold>Etthā</bold>ti ‘‘parappavādā’’ti vutte bāhirakasamaye.</paragraph>
    <paragraph line="16"><bold>Ya</bold>nti yasmiṃ. Bhummatthe hi idaṃ paccattavacanaṃ. Ñāyo vuccati saha vipassanāya ariyamaggo. Tena hi nibbānaṃ ñāyati gammati paṭivijjhatīti. So eva nibbānasampāpakahetutāya dhammoti āha <bold>‘‘ñāyassa dhammassā’’</bold>ti.</paragraph>
    <paragraph line="17"><bold>Tesaṃ</bold> parappavādasāsanānaṃ <bold>akhettatā khettatā ca ariyamaggassa</bold> abhāvabhāvā suparisuddhassa sīlassa suparisuddhāya samathavipassanāya <bold>abhāvato sāvato ca</bold>. Tadubhayañca durakkhātasvākkhātabhāvahetukaṃ, so ca asammāsambuddhasammāsambuddhapaveditatāyāti parājikāya <pageBreak edition="Myanmar" number="2.0005" /> satthu vipattihetutāya sāsanassa aniyyānabhāvoti dasseti.</paragraph>
    <paragraph line="18">Idāni <pageBreak edition="Vipassana Research Institut" number="2.0005" /> yathāvuttamatthaṃ pariyāyato ca pāḷiyā ca samatthetuṃ <bold>‘‘tenāha bhagavā’’</bold>tiādinā pāḷiṃ dassetvā upamāpadesena tattha suttaṃ vibhāvento <bold>‘‘yasmā’’</bold>tiādimāha. Tattha yasmā ekaccānaṃ visesato sīhānaṃ purimaṃ pādadvayaṃ hatthakiccampi karoti, tasmā āha <bold>‘‘surattahatthapādo’’</bold>ti. <bold>Sīhassa kesā</bold> nāma kesarāyatanā khandhalomā. <bold>Gocariyahatthikulaṃ</bold> nāma pakatihatthikulaṃ, yaṃ ‘‘kālāvaka’’ntipi vuccati. <bold>Ghoṭako</bold> nāma assakhaḷuṅko. Sineruparibhaṇḍe simbalirukkhehi sañchādito paññāsayojano daho simbalidaho, taṃ parivāretvā mahantaṃ simbalivanaṃ, taṃ sandhāyāha <bold>‘‘simbalidahavane’’</bold>ti. Aññatitthāvāsabhūmiyaṃ imesu samaṇesu ekacco na uppajjati, īdiso panettha vikappo natthi, sabbena sabbaṃ na uppajjantevāti dassento <bold>‘‘ekasamaṇopī’’</bold>ti āha. <bold>Ariyamaggaparikkhate</bold>ti ariyamagguppattiyā abhisaṅkhate, yadā sāsanikānaṃ sammāpaṭipattiyā ariyamaggo dibbati, tadāti attho.</paragraph>
    <paragraph line="19"><bold>Sammā</bold>ti suṭṭhu. Suṭṭhu nadanaṃ nāma hetuyuttaṃ suṭṭhu katvā kathananti āha <bold>‘‘hetunā’’</bold>ti. So ca hetu aviparīto eva icchitabboti āha <bold>‘‘nayenā’’</bold>ti, ñāyenāti attho. Evaṃbhūto ca so yathādhippetatthaṃ karoti sādhetīti dassento āha <bold>‘‘kāraṇenā’’</bold>ti. Yadi tiracchānasīhassa nādo sabbatiracchānaekaccamanussāmanussanādato seṭṭhattā seṭṭhanādo, kimaṅgaṃ pana tathāgatasīhanādoti āha <bold>‘‘sīhanādanti seṭṭhanāda’’</bold>nti. Yadi tiracchānasīhanādassa seṭṭhanādatā nibbhayatāya appaṭisattutāya icchitā, tathāgatasīhanādasseva ayamattho sātisayoti āha <bold>‘‘abhītanādaṃ appaṭināda’’</bold>nti. Idānissa seṭṭhanādabhāvaṃ kāraṇena paṭipādento <bold>‘‘imesañhī’’</bold>tiādimāha. Tena ‘‘sammā’’ti vuttamatthaṃ samattheti. Tattha <bold>atthitāyā</bold>ti iminā sīhanādassa uttamatthataṃ dasseti. Bhūtaṭṭho hi uttamaṭṭho. Tāya eva bhūtaṭṭhatāya abhītanādatāti dassento <bold>‘‘ime samaṇā…pe… nāma hotī’’</bold>ti āha. Abhūtañhi vadato kutoci <pageBreak edition="Myanmar" number="2.0006" /> bhayaṃ vā āsaṅkā vā siyāti ‘‘idhevā’’ti niyamassa aviparītataṃ dassento <bold>‘‘amhākampi…pe… appaṭinādo nāma hotī’’</bold>ti āha. Yañhi aññatthāpi atthi, taṃ idhevāti avadhāretuṃ na yuttanti.</paragraph>
    <paragraph line="20" number="140"><bold>Kho</bold>ti avadhāraṇe. Tena vijjati evāti dasseti. Yanti karaṇatthe paccattanti āha <bold>‘‘yena kāraṇenā’’</bold>ti. <bold>Titthaṃ nāma dvāsaṭṭhi diṭṭhiyo</bold> tabbinimuttassa kassaci diṭṭhivipphanditassa abhāvato. Pāragamanasaṅkhātaṃ taraṇaṃ diṭṭhigatikānaṃ (a. ni. ṭī. 2.3.62) tattha tattheva aparāparaṃ ummujjananimujjanavasena pilavananti āha <bold>‘‘taranti uppalavantī’’</bold>ti. <bold>Uppādetā</bold>ti pūraṇādiko. Titthe jātāti <bold>titthiyā,</bold> yathāvuttaṃ vā diṭṭhigatasaṅkhātaṃ <pageBreak edition="Vipassana Research Institut" number="2.0006" /> titthaṃ etesaṃ atthīti titthikā, titthikā eva <bold>titthiyā</bold>. Assasanti ettha, etenāti vā <bold>assāso,</bold> avassayo.</paragraph>
    <paragraph line="21">Pakatatthaniddeso yaṃ-taṃ-saddoti tassa ‘‘bhagavatā’’tiādīhi padehi samānādhikaraṇabhāvena vuttassa yena abhisambuddhabhāvena bhagavā pakato satthubhāvena adhigato supākaṭo ca, taṃ abhisambuddhabhāvaṃ saddhiṃ āgamanapaṭipadāya atthabhāvena dassento <bold>‘‘yo so…pe… abhisambuddho’’</bold>ti āha. Satipi ñāṇadassanasaddānaṃ idha paññāvevacanabhāve tena tena visesena nesaṃ savisaye visesappavattidassanatthaṃ (sārattha. ṭī. parivāra 3.1) asādhāraṇavisesavasena vijjāttayavasena vijjābhiññānāvaraṇavasena sabbaññutaññāṇamaṃsacakkhuvasena paṭivedhadesanāñāṇavasena ca te yojetvā dassento <bold>‘‘tesaṃ tesa’’</bold>ntiādimāha. Tattha <bold>āsayānusayaṃ jānatā</bold> āsayānusayañāṇena, <bold>sabbaṃ ñeyyadhammaṃ passatā</bold> sabbaññutānāvaraṇañāṇehi. <bold>Pubbenivāsādīhī</bold>ti pubbenivāsaāsavakkhayañāṇehi. Anaññasādhāraṇapuññānubhāvanibbatto anuttarañāṇādhigamaladdhapurāvattako ca bhagavato rūpakāyo atikkammeva devānaṃ devānubhāvaṃ vattatīti āha <bold>‘‘sabbasattānaṃ…pe… passatā’’</bold>ti. <bold>Paṭivedhapaññāyā</bold>ti maggapaññāya. Tāya hi sabbaso ñeyyadhammesu sammohassa vidhamitattā pacchā pavattajānanaṃ tassa jānanaṃ viya vuccati.</paragraph>
    <paragraph line="22"><bold>Arīna</bold>nti kilesārīnaṃ, pañcavidhamārānaṃ vā sāsanapaccatthikānaṃ vā aññatitthiyānaṃ, tesaṃ hananaṃ pāṭihāriyehi abhibhavanaṃ appaṭibhānatākaraṇaṃ ajjhupekkhanaṃ <pageBreak edition="Myanmar" number="2.0007" /> vā. <bold>Kesivinayasutta</bold>ñcettha (a. ni. 4.111) nidassanaṃ. Tathā ca ṭhānāṭṭhānādīni vā <bold>jānatā,</bold> yathākammupage satte <bold>passatā,</bold> savāsanānamāsavānaṃ khīṇattā <bold>arahatā,</bold> abhiññeyyādibhede dhamme abhiññeyyādito aviparītāvabodhena <bold>sammāsambuddhena</bold>. Atha vā tīsu kālesu appaṭihatañāṇatāya <bold>jānatā,</bold> kāyakammādīnaṃ ñāṇānuparivattanena nisammakāritāya <bold>passatā,</bold> ravādīnampi (sārattha. ṭī. parivāra 3.1) abhāvasādhikāya pahānasampadāya <bold>arahatā,</bold> chandādīnaṃ ahānihetubhūtāya akkhayapaṭibhānasādhikāya sabbaññutāya <bold>sammāsambuddhena</bold>. Evaṃ dasabalaaṭṭhārasāveṇikabuddhadhammavasenapi yojanā veditabbā. <bold>Ye</bold>ti caturo dhamme. <bold>Attanī</bold>ti amhesu. Na rājarājamahāmattādīsu upatthambhaṃ sampassamānā, na kāyabalaṃ sampassamānāti yojanā.</paragraph>
    <paragraph line="23"><bold>Uppannapasādo</bold>ti aveccappasādaṃ vadati. Vakkhati hi ‘‘cattāri sotāpannassa aṅgāni kathitānī’’ti <pageBreak edition="Vipassana Research Institut" number="2.0007" /> (ma. ni. aṭṭha. 1.140). Kāmaṃ asekkhāpi asekkhāya samasikkhatāya sahadhammikā eva, ciṇṇabrahmacariyatāya pana sahadhammaṃ carantīti na vattabbāti asekkhavāro na gahito. <bold>Sabbepete</bold>ti ete yathāvuttā bhikkhuādayo sotāpannādayo ca puthujjanā ariyā cāti sabbepi ete taṃtaṃsikkhāhi samānadhammattā sahadhammattā <bold>‘‘sahadhammikā’’</bold>ti vuccanti. Idāni nibbattitaariyadhammavaseneva sahadhammike dassento <bold>‘‘apicā’’</bold>tiādimāha. <bold>Maggadassanamhī</bold>ti pariññābhisamayādivasena saccapaṭivedhena ‘‘nava maggaṅgāni, aṭṭha bojjhaṅgānī’’tiādinā vivādo natthi. <bold>Ekadhammacāritāyā</bold>ti samānadhammacāritāya. Na hi paṭividdhasaccānaṃ ‘‘mayā dhammo sudiṭṭho, tayā duddiṭṭho’’tiādinā vivādo atthi. Diṭṭhisīlasāmaññena saṅghātā hi te uttamapurisā. <bold>Iminā</bold>ti ‘‘sahadhammikā kho panā’’tiādivacanena. Tattha <bold>piyamanāpa</bold>ggahaṇena sīlesu paripūrakāritāpadesena ekadesena gahitaṃ saṅghasuppaṭipattiṃ paripuṇṇaṃ katvā dasseti. Ye hi sampannasīlā suvisuddhadassanā, te viññūnaṃ piyā manāpāti. <bold>Ettāvatā</bold>ti ‘‘atthi kho no āvuso’’tiādinayappavattena ratanattayapasādajotanena <bold>akkhātā</bold> tesu tesu suttapadesesu.</paragraph>
    <paragraph line="24" number="141"><bold>Satthari pasādo</bold>ti <bold>pasāda</bold>ggahaṇena ‘‘bhagavatā’’tiādinā vā pasādanīyā dhammā gahitā. Tena buddhasubuddhataṃ dasseti, tathā <bold>‘‘dhamme</bold><pageBreak edition="Myanmar" number="2.0008" /><bold>pasādo’’</bold>ti iminā dhammasudhammataṃ, itarena saṅghasuppaṭipannataṃ. Yena cittena aññattha anupalabbhamānena sāsaneyeva samaṇo ito bahiddhā natthīti ayamattho, sammadeva, patiṭṭhāpitoti veditabbaṃ. Tatrāyaṃ yojanā – yasmā sammāsambuddho amhākaṃ satthā, tasmā atthi kho no, āvuso, satthari pasādo, sammāsambuddhattā cassa svākhāto dhammoti atthi dhamme pasādo, tato eva ca atthi sīlesu paripūrakāritāti sahadhammikā…pe… pabbajitā cāti evamettha satthari pasādena dhamme pasādo, tena saṅghasuppaṭipattīti ayañca nayo lesenapi parappavādesu natthīti idheva samaṇo…pe… samaṇehi aññehīti.</paragraph>
    <paragraph line="25">Paṭividdhasaccānaṃ pahīnānurodhānaṃ gehassitapemassa asambhavo evāti <bold>‘‘idānī’’</bold>ti vuttaṃ. Yadi evaṃ ‘‘upajjhāyena, bhikkhave, saddhivihārikamhi puttapemaṃ upaṭṭhapetabbaṃ’’tiādivacanaṃ (mahāva. 65) kathanti? Nayidaṃ gehassitapemaṃ sandhāya vuttaṃ, taṃsadisattā pana pemamukhena vutto mettāsneho. Na hi bhagavā bhikkhū saṃkilese niyojeti. <bold>Evarūpaṃ pemaṃ sandhāyā</bold>ti pasādāvahaguṇāvahato pūraṇādīsu bhatti pasādo na hoti, pasādapatirūpakā pana lobhapavattīti daṭṭhabbā. <bold>Thero</bold>ti mahāsaṅgharakkhitatthero. Yena <bold>aṭṭhakathā</bold> potthakaṃ <pageBreak edition="Vipassana Research Institut" number="2.0008" /> āropitā. <bold>Ekova satthā</bold> anaññasādhāraṇaguṇattā, aññathā anacchariyattā satthulakkhaṇameva na paripūreyya. <bold>Visuṃ katvā</bold>ti aññehi vivecetvā attano āveṇikaṃ katvā. ‘‘Amhākaṃ satthā’’ti byāvadantānaṃ aññesaṃ satthā na hotīti atthato āpannameva hoti, tathā ca padesavattiniṃ tassa satthutaṃ paṭijānantā paripuṇṇalakkhaṇasatthutaṃ icchantānampi tato viruddhā satthubhāvapariyesanena parājitā honti. <bold>Pariyattidhamme</bold>ti adhikabrahmaguṇasuttageyyādippabhedasamaye. Tattha <bold>ajasīla…pe… kukkurasīlādīsū</bold>ti idaṃ yebhuyyena aññatitthiyānaṃ tādisaṃ vatasamādānasabbhāvato vuttaṃ, <bold>ādi</bold>-saddena yamaniyamacātuyāmasaṃvarādīnaṃ saṅgahoti. <bold>Adhippayāso</bold>ti adhikaṃ payasati payujjati etenāti adhippayāso, savisesaṃ adhikattabbakiriyā (a. ni. ṭī. 2.3.117). Tenāha <bold>‘‘adhikappayogo’’</bold>ti.</paragraph>
    <paragraph line="26"><bold>Tassa</bold><pageBreak edition="Myanmar" number="2.0009" /><bold>pasādassa pariyosānabhūtā</bold>ti tassa satthari dhamme ca pasādassa niṭṭhānabhūtā. <bold>Niṭṭhā</bold>ti mokkho. Samayavādīnañhi tasmiṃ tasmiṃ samaye tadupadesake ca pasādo yāvadeva mokkhādhigamanaṭṭho. Diṭṭhigatikā tathā tathā attano laddhivasena niṭṭhaṃ parikappenti yevāti āha <bold>‘‘niṭṭhaṃ apaññapento nāma natthī’’</bold>ti. <bold>Brāhmaṇāna</bold>nti brāhmaṇavādīnaṃ. Tesaṃ ekacce brahmunā salokatā niṭṭhāti vadanti, ekacce tassa samīpatā, ekacce tena saṃyogo niṭṭhāti vadanti. Tattha ye salokatāvādino samīpatāvādino ca, te dvedhāvādino, itare advedhāvādino. Sabbepi te atthato brahmalokupapattiyaṃyeva niṭṭhāsaññino. Tattha hi nesaṃ niccābhiniveso yathā taṃ bakassa brahmuno. Tena vuttaṃ <bold>‘‘brahmaloko niṭṭhā’’</bold>ti. <bold>Brahmaloko</bold>ti paṭhamajjhānabhūmi. <bold>Mahātāpasāna</bold>nti vekhanasāditāpasānaṃ. Mahābrahmā viya paṭhamajjhānabhūmiyaṃ ābhassaresu eko sabbaseṭṭho natthīti <bold>‘‘ābhassarā’’</bold>ti puthuvacanaṃ. <bold>Paribbājakāna</bold>nti sañcayādiparibbājakānaṃ. Anto ca mano ca etassa natthīti <bold>anantamānaso</bold>. Ājīvakānañhi sabbadābhāvato ananto, sukhadukkhādisamatikkamanato amānaso. Iminā aṭṭhahi lokadhammehi upakkiliṭṭhacittataṃ dasseti.</paragraph>
    <paragraph line="27"><bold>Papañce</bold> yaṃ vattabbaṃ, taṃ heṭṭhā vuttameva. <bold>Taṇhādiṭṭhiyova adhippetā</bold> mamaṅkāraahaṅkāravigamassa adhippetattā. Yathā pañcasu ṭhānesu ekova kileso lobho āgato, evaṃ dvīsu ṭhānesu tayo kilesā āgatā ‘‘doso moho diṭṭhī’’ti. ‘‘Sadosassā’’ti hi vuttaṭṭhāne paṭighaṃ akusalamūlaṃ gahitaṃ, ‘‘paṭiviruddhassā’’ti virodho, ‘‘samohassā’’ti moho akusalamūlaṃ, ‘‘aviddasuno’’ti malyaṃ, asampajaññaṃ vā, ‘‘saupādānassā’’ti ‘‘natthi dinna’’ntiādinā nayena gahaṇaṃ, ‘‘papañcārāmassā’’ti papañcuppattivasena.</paragraph>
    <paragraph line="28"><bold>Ākārato</bold>ti <pageBreak edition="Vipassana Research Institut" number="2.0009" /> pavattiākārato. Padantarena rāgavisesassa vuccamānattāādito vuttaṃ sarāgavacanaṃ oḷārikaṃ rāgavisayanti āha <bold>‘‘pañcakāmaguṇikarāgavasenā’’</bold>ti. <bold>Gahaṇavasenā</bold>ti daḷhaggahaṇavasena. ‘‘Anuruddhapaṭiviruddhassā’’ti ekapadavasena pāḷiyaṃ āgatattā ekajjhaṃ paduddhāro kato. Tattha pana ‘‘anuruddhassā’’ti subhavasenāti evamattho vattabbo. Na hi paṭivirujjhanaṃ subhavasena hoti. <bold>Papañcuppattidassanavasenā</bold>ti kilesakammavipākānaṃ aparāparuppattipaccayatāya <pageBreak edition="Myanmar" number="2.0010" /> saṃsārassa papañcanaṃ papañco, tassa uppattihetubhāvadassanavasena. Taṇhā hi bhavuppattiyā visesapaccayo. <bold>Taṇhāpaccayā upādānadassanavasenā</bold>ti taṇhāpaccayassa upādānassa dassanavasena, yadavatthā taṇhā upādānassa paccayo, tadavatthādassanavasena. Phalena hi hetuvisesakittanametanti. <bold>Evaṃ viddhaṃsethā</bold>ti kāmarāgabhavataṇhādivasena lobhaṃ kasmā evaṃ vippakiretha. <bold>Taṇhākaraṇavasenā</bold>ti taṇhāyanakaraṇavasena subhākāraggahaṇavasena. Subhanti hi ārammaṇe pavatto rāgo ‘‘subha’’nti vutto.</paragraph>
    <paragraph line="29" number="142"> Vadanti etenāti <bold>vādo,</bold> diṭṭhivādo. Diṭṭhivasena hi ‘‘sassato attā ca loko ca, asassato attā ca loko cā’’ti ca diṭṭhigatikā paññapenti. Tenāha <bold>‘‘dvemā, bhikkhave, diṭṭhiyo’’</bold>ti (ma. ni. 1.142). Taṇhārahitāya diṭṭhiyā abhāvato taṇhāvaseneva ca attano sassatabhāvābhinivesoti katvā vuttaṃ <bold>‘‘taṇhādiṭṭhivasenā’’</bold>ti. <bold>Allīnā</bold>ti nissitā. <bold>Upagatā</bold>ti avissajjanavasena ekibhāvamiva gatā. <bold>Ajjhositā</bold>ti tāya diṭṭhiyā gilitvā pariniṭṭhāpitā viya tadantogadhā. Tenāha <bold>‘‘anupaviṭṭhā’’</bold>ti. Yathā gahaṭṭhānaṃ kāmajjhosānaṃ vivādamūlaṃ, evaṃ pabbajitānaṃ diṭṭhajjhosānanti āha <bold>‘‘vibhavadiṭṭhiyā te paṭiviruddhā’’</bold>ti. Diṭṭhivirodhena hi diṭṭhigatikavirodho.</paragraph>
    <paragraph line="30">Khaṇikasamudayo uppādakkhaṇoti āha <bold>‘‘diṭṭhīnaṃ nibbattī’’</bold>ti. Diṭṭhinibbattiggahaṇeneva cettha yathā diṭṭhīnaṃ paṭiccasamuppannatā vibhāvitā, evaṃ diṭṭhivatthunopīti ubhayesampi aniccatā dukkhatā anattatā ca vibhāvitāti daṭṭhabbaṃ. Yāni <bold>paṭisambhidānayena</bold> (paṭi. ma. 1.122) ‘‘paccayasamudayo aṭṭha ṭhānānī’’ti vuttāni, tāni dassento <bold>‘‘khandhāpī’’</bold>tiādimāha. Tattha khandhāpi diṭṭhiṭṭhānaṃ ārammaṇaṭṭhena ‘‘rūpaṃ attato samanupassatī’’tiādivacanato (saṃ. ni. 3.81; 4.345). <bold>Avijjāpi diṭṭhiṭṭhānaṃ</bold> upanissayādivasena paccayabhāvato. Yathāha – ‘‘assutavā, bhikkhave, puthujjano ariyānaṃ adassāvī ariyadhammassa akovido’’tiādi (ma. ni. 1.2, 461; saṃ. ni. 3.1, 7). <bold>Phassopi diṭṭhiṭṭhānaṃ</bold>. Yathā cāha ‘‘tadapi phassapaccayā (dī. ni. 1.118-130), phussa phussa paṭisaṃvediyantī’’ti (dī. ni. 1.144) ca <pageBreak edition="Vipassana Research Institut" number="2.0010" />. <bold>Saññāpi diṭṭhiṭṭhānaṃ</bold>. Vuttañhetaṃ ‘‘saññānidānā hi papañcasaṅkhāti <pageBreak edition="Myanmar" number="2.0011" /> (su. ni. 880), pathaviṃ pathavito saññatvā’’ti (ma. ni. 1.2) ca ādi. <bold>Vitakkopi diṭṭhiṭṭhānaṃ</bold>. Vuttampi cetaṃ ‘‘takkañca diṭṭhīsu pakappayitvā, saccaṃ musāti dvayadhammamāhū’’ti (su. ni. 892; mahāni. 121) ‘‘takkī hoti vīmaṃsī’’ti (dī. ni. 1.34) ca ādi. <bold>Ayonisomanasikāropi diṭṭhiṭṭhānaṃ</bold>. Yathāha bhagavā ‘‘tasseva ayoniso manasikaroto channaṃ diṭṭhīnaṃ aññatarā diṭṭhi uppajjati, atthi me attāti assa saccato thetato diṭṭhi uppajjatī’’tiādi (ma. ni. 1.19). Samuṭṭhāti etenāti samuṭṭhānaṃ, tassa bhāvo <bold>samuṭṭhānaṭṭho,</bold> tena. <bold>Khaṇikatthaṅgamo</bold> khaṇikanirodho. <bold>Paccayatthaṅgamo</bold> avijjādīnaṃ accantanirodho. So pana yena hoti, taṃ dassento <bold>‘‘sotāpattimaggo’’</bold>ti āha. Cattāro hi ariyamaggā yathārahaṃ tassa tassa saṅkhāragatassa accantanirodhahetu, khaṇikanirodho pana ahetuko.</paragraph>
    <paragraph line="31"><bold>Ānisaṃsa</bold>nti udayaṃ. So pana diṭṭhadhammikasamparāyikavasena duvidho. Tattha samparāyiko duggatiparikilesatāyaādīnavapakkhiko evāti itaraṃ dassento <bold>‘‘yaṃ sandhāyā’’</bold>tiādimāha. <bold>Ādīnavampi</bold> diṭṭhadhammikameva dassento <bold>‘‘diṭṭhiggahaṇamūlakaṃ upaddava’’</bold>ntiādimāha. <bold>So</bold>tiādīnavo. <bold>Ādīna</bold>nti <bold>ādi</bold>-saddena naggiyānasanasaṅkaṭivatādīnaṃ saṅgaho. Nissarati etenāti nissaraṇanti vuccamāne dassanamaggo eva diṭṭhīnaṃ nissaraṇaṃ siyā, tassa pana atthaṅgamapariyāyena gahitattā sabbasaṅkhatanissaṭaṃ nibbānaṃ diṭṭhīhipi nissaṭanti katvā vuttaṃ <bold>‘‘diṭṭhīnaṃ nissaraṇaṃ nāma nibbāna’’</bold>nti. <bold>Iminā</bold>tiādīsu vattabbaṃ anuyogavatte vuttanayameva.</paragraph>
    <paragraph line="32" number="143"><bold>Diṭṭhicchedanaṃ dassento</bold>ti sabbupādānapariññādassanena sabbaso diṭṭhīnaṃ samucchedavidhiṃ dassento. <bold>Vuttāyevā</bold>ti –</paragraph>
    <gatha1 line="33">‘‘Upādānāni cattāri, tāni atthavibhāgato;</gatha1>
    <gathalast line="34">Dhammasaṅkhepavitthārā, kamato ca vibhāvaye’’ti. (visuddhi. 2.645) –</gathalast>
    <paragraph line="35">Gāthaṃ uddisitvā atthavibhāgādivasena vuttāyeva. Kāmaṃ ito bāhirakānaṃ ‘‘imāni upādānāni ettakāni cattāri, na ito bhiyyo’’ti īdisaṃ ñāṇaṃ natthi, kevalaṃ pana keci ‘‘kāmā pahātabbā’’ti vadanti, keci ‘‘natthi paro lokoti ca, micchā’’ti vadanti, apare ‘‘sīlabbatena suddhīti <pageBreak edition="Myanmar" number="2.0012" /> ca, micchā’’ti vadanti, attadiṭṭhiyā pana micchābhāvaṃ sabbaso na jānanti eva. Yattakaṃ pana jānanti, tassapi accantappahānaṃ na jānanti, tathāpi sabbassa pariññeyyassa <pageBreak edition="Vipassana Research Institut" number="2.0011" /> pariññeyyaṃ paññapemaicceva tiṭṭhanti. Evaṃbhūtānaṃ pana nesaṃ tattha yādisī paṭipatti, taṃ dassento satthā <bold>‘‘santi, bhikkhave’’</bold>tiādimāha. Tattha <bold>santī</bold>ti saṃvijjanti. Tena tesaṃ diṭṭhigatikānaṃ vijjamānatāya avicchedataṃ dasseti. <bold>Eke</bold>ti ekacce. <bold>Samaṇabrāhmaṇā</bold>ti pabbajjupagamanena samaṇā, jātimattena ca brāhmaṇā. <bold>Sabbesa</bold>nti anavasesānaṃ upādānānaṃ <bold>samatikkamaṃ</bold> pahānaṃ. <bold>Sammā na paññapentī</bold>ti yesaṃ paññapenti, tesampi sammā pariññaṃ na paññapenti. Idāni taṃ atthaṃ vitthārato dassetuṃ <bold>‘‘kecī’’</bold>tiādi vuttaṃ. Tattha hotika-kuṭīcaka-bahūdaka-haṃsa-paramahaṃsa-kājaka-tidaṇḍa-monavata-seva-pārupaka-pañcamarattika- somakāraka-mugabbata-carabāka-tāpasa-niganthā-jīvaka-isi-pārāyanika-pañcātapika-kāpila- kāṇāda-saṃsāramocaka-aggibhattika-magavatika-govatika-kukkuravatika-kāmaṇḍaluka- vaggulivatika-ekasāṭaka-odakasuddhika-sarīrasantāpaka-sīlasuddhika-jhānasuddhika-catubbidha- sassatavādādayo channavuti taṇhāpāsena ḍaṃsanato, ariyadhammassa vā vibādhanato <bold>pāsaṇḍā. Vatthupaṭisevanaṃ kāma</bold>nti byāpārassa vatthuno paṭisevanasaṅkhātaṃ kāmaṃ. <bold>Theyyena sevantī</bold>ti paṭihatthaādisamaññāya lokassa vacanavasena sevanti. <bold>Tīṇi kāraṇānī</bold>ti ‘‘natthi dinna’’ntiādinayappavattāni diṭṭhivisesabhūtāni vaṭṭakāraṇāni.</paragraph>
    <paragraph line="36"><bold>Atthasallāpikā</bold>ti atthassa sallāpikā, dvinnaṃ adhippetatthasallāpavibhāvinīti adhippāyo. Dvinnañhi vacanaṃ sallāpo. Tenāha <bold>‘‘pathavī kirā’’</bold>tiādi.</paragraph>
    <paragraph line="37">Yo titthiyānaṃ attano satthari dhamme sahadhammikesu ca pasādo vutto, tassa anāyatanagatattā appasādakabhāvadassanaṃ pasādapacchedo. Tathāpavatto vādo <bold>pasādapacchedavādo</bold> vutto. <bold>Evarūpe</bold>ti īdise vuttanayena kilesānaṃ anupasamasaṃvattanike. <bold>Dhamme</bold>ti dhammapatirūpake. <bold>Vinaye</bold>ti vinayapatirūpake. Titthiyā hi kohaññe ṭhatvā lokaṃ vañcentā dhammaṃ kathemāti ‘‘sattime kāyā akaṭā akaṭavidhā’’tiādinā (dī. ni. 1.174) yaṃ kiñci kathetvā tathā ‘‘vinayaṃ paññapemā’’ti <pageBreak edition="Myanmar" number="2.0013" /> gosīlavaggulivatādīni paññapetvā tādisaṃ sāvake sikkhāpetvā ‘‘dhammavinayo’’ti kathenti, taṃ sandhāyetaṃ vuttaṃ ‘‘dhammavinaye’’ti. Tenāha <bold>‘‘ubhayenapi aniyyānikaṃ sāsanaṃ dassetī’’</bold>ti. Parittampi nāma puññaṃ kātukāmaṃ maccheramalābhibhūtatāya nivārentassa antarāyaṃ tassa karoto diṭṭheva dhamme viññūhi garahitabbatā samparāye ca duggati pāṭikaṅkhā, kimaṅgaṃ pana sakalavaṭṭadukkhanissaraṇāvahe jinacakke pahāradāyino titthakarassa tadovādakarassa cāti imamatthaṃ dassento <bold>‘‘aniyyānikasāsanamhi hī’’</bold>tiādimāha. Yathā so pasādo <pageBreak edition="Vipassana Research Institut" number="2.0012" /> samparāye na sammaggato attano pavattivasenāti dassento <bold>‘‘kañci kālaṃ gantvāpi pacchā vinassati yevā’’</bold>ti āha, aveccappasādo viya accantiko na hotīti attho.</paragraph>
    <paragraph line="38"><bold>Sampajjamānā</bold> yathāvidhipaṭipattiyā <bold>tiracchānayoniṃ āvahati</bold>. Kammasarikkhakena hi vipākeneva bhavitabbaṃ. <bold>Sabbampi kāraṇabheda</bold>nti sabbampi yathāvuttaṃ titthakarānaṃ sāvakānaṃ apāyadukkhāvahaṃ micchāpaṭipattisaṅkhātaṃ kāraṇavisesaṃ. <bold>So panesa</bold> pasādo <bold>na niyyāti</bold> micchattapakkhikattā surāpītasiṅgāle pasādo viya. Suraṃ parissāvetvā chaḍḍitakasaṭaṃ <bold>surājallikaṃ</bold>. Brāhmaṇā nāma dhanaluddhāti adhippāyenāha <bold>‘‘imaṃ vañcessāmī’’</bold>ti. <bold>Kaṃsasatā</bold>ti kahāpaṇasatā.</paragraph>
    <paragraph line="39" number="144"><bold>Tassā</bold>ti pasādassa. Sabbopi lobho kāmupādānanteva vuccatīti āha <bold>‘‘arahattamaggena kāmupādānassa pahānapariñña’’</bold>nti. <bold>Evarūpe</bold>ti īdise sabbaso kilesānaṃ upasamasaṃvattanike. Yathānusiṭṭhaṃ paṭipajjamānānaṃ apāyesu apatanavasena dhāraṇaṭṭhena <bold>dhamme</bold>. Sabbaso vinayanaṭṭhena <bold>vinaye</bold>. Tattha bhavadukkhanissaraṇāya saṃvattane.</paragraph>
    <paragraph line="40"><bold>Namassamāno aṭṭhāsi</bold> dve asaṅkhyeyyāni paccekabodhipāramīnaṃ pūraṇena tattha buddhasāsane paricayena ca bhagavati pasannacittatāya ca. <bold>‘‘Ulūkā’’</bold>tyādigāthā rukkhadevatāya bhāsitā. <bold>Kāluṭṭhita</bold>nti sāyanhakāle divāvihārato uṭṭhitaṃ. <bold>Duggateso na gacchatī</bold>ti duggatiṃ eso na gamissati. <bold>Morajiko</bold> murajavādako. <bold>Mahābherivādakavatthu</bold>ādīnipi sitapātukaraṇaṃ ādiṃ katvā vitthāretabbāni.</paragraph>
    <paragraph line="41"><bold>Paramatthe</bold>ti <pageBreak edition="Myanmar" number="2.0014" /> lokuttaradhamme. <bold>Kiṃ pana vattabba</bold>nti dhammepi paramatthe nimittaṃ gahetvā suṇantānaṃ. <bold>Sāmaṇeravatthū</bold>ti pabbajitadivaseyeva sappena daṭṭho hutvā kālaṃ katvā devalokaṃ upapannasāmaṇeravatthu.</paragraph>
    <paragraph line="42"><bold>Khīrodana</bold>nti khīrena saddhiṃ sammissaṃ odanaṃ. <bold>Timbarusaka</bold>nti tindukaphalaṃ. Tipusasadisā ekā vallijāti timbarusaṃ, tassa phalaṃ timbarusakanti ca vadanti. <bold>Kakkārika</bold>nti khuddakaelāḷukaṃ. Mahātipusanti ca vadanti. <bold>Vallipakka</bold>nti khuddakatipusavalliyā phalaṃ. <bold>Hatthapatāpaka</bold>nti mandāmukhi. <bold>Ambakañjika</bold>nti ambilakañjikaṃ. Khaḷayāguntipi vadanti. <bold>Doṇinimmajjani</bold>nti satelaṃ tilapiññākaṃ. <bold>Vidhupana</bold>nti caturassabījaniṃ <pageBreak edition="Vipassana Research Institut" number="2.0013" />. <bold>Tālavaṇṭa</bold>nti tālapattehi katamaṇḍalabījaniṃ. <bold>Morahattha</bold>nti morapiñchehi kataṃ makasabījaniṃ.</paragraph>
    <paragraph line="43"><bold>Vuttanayānusārenevā</bold>ti yasmā idhāpi yathāvuttaṃ sabbampi kāraṇabhedaṃ ekato katvā dassento satthā ‘‘taṃ kissa hetū’’ntiādimāha, tasmā tattha aniyyānikasāsane vuttanayassa anussaraṇavasena yojetvā veditabbaṃ.</paragraph>
    <paragraph line="44" number="145"><bold>Pariñña</bold>nti pahānapariññaṃ. <bold>Tesaṃ paccayaṃ dassetu</bold>nti upādānānaṃ pariññā nāma pahānapariññā. Tesaṃ accantanirodho adhippeto, so ca paccayanirodhena hotīti tesaṃ paccayaṃ mūlakāraṇato pabhuti dassetuṃ. <bold>Aya</bold>nti idāni vuccamāno <bold>ettha</bold> ‘‘ime cā’’tiādipāṭhe ‘‘kiṃ nidānā’’tiādisamāsapadānaṃ attho. <bold>Sabbapadesū</bold>ti ‘‘taṇhāsamudayā’’tiādīsu sabbesu padesu. Iminā eva ca sabbaggahaṇena ‘‘phassanidānā’’tiādīnampi padānaṃ saṅgaho daṭṭhabbo. Ime aññatitthiyā upādānānampi samudayaṃ na jānanti, kuto nirodhaṃ, tathāgato pana tesaṃ tappaccayapaccayānampi samudayañca atthaṅgamañca yāthāvato jānāti, tasmā – ‘‘idheva, bhikkhave, samaṇo…pe… suññā parappavādā samaṇebhi aññehī’’ti (ma. ni. 1.139) yathāraddhasīhanādaṃ matthakaṃ pāpetvā dassento ‘‘ime ca, bhikkhave, cattāro upādānā’’tiādinā (ma. ni. 1.145) nayena desanaṃ paṭiccasamuppādamukhena otārento vaṭṭaṃ dassetvā ‘‘yato ca kho’’tiādinā vivaṭṭaṃ dassento arahattena desanāya kūṭaṃ gaṇhi, tamatthaṃ dassento <bold>‘‘yasmā pana bhagavā’’</bold>tiādimāha. Taṃ suviññeyyameva.</paragraph>
    <centered line="45">Cūḷasīhanādasuttavaṇṇanāya līnatthappakāsanā samattā.</centered>
    <subhead line="46">2. Mahāsīhanādasuttavaṇṇanā</subhead>
    <subhead line="47">Vesālīnagaravaṇṇanā</subhead>
    <paragraph line="48" number="146"><bold>Aparāpara</bold>nti <pageBreak edition="Myanmar" number="2.0015" /><pageBreak edition="Vipassana Research Institut" number="2.0014" /> punappunaṃ. <bold>Visālībhūtatāyā</bold>ti gāvutantaraṃ gāvutantaraṃ puthubhūtatāya. <bold>Tatrā</bold>ti tassaṃ visālībhūtatāyaṃ. <bold>Chaḍḍitamatte</bold>ti vissaṭṭhamatte. <bold>Ūmibhayādīhī</bold>ti ūmikumbhīlaāvaṭṭasaṃsukābhayehi. Udakappavāhenāgatassapi ca usmā na vigacchati, usmā ca nāma īdisassa saviññāṇakatāya bhaveyyāti <bold>‘‘siyā gabbho’’</bold>ti cintesi. <bold>Tathā</bold> hītiādi tattha kāraṇacintā. Puññavantatāya <bold>duggandhaṃ</bold> nāhosi, sausumatāya <bold>pūtikabhāvo</bold>. Dārakānaṃ puññūpanissayato <bold>aṅguṭṭhakato cassa khīraṃ nibbatti,</bold> khīrabhattañca labhi. Carimakabhave bodhisatte kucchigate bodhisattamātu viya udaracchaviyā acchavippasannatāya nicchavi viyāti katvā āha <bold>‘‘nicchavī ahesu’’</bold>nti. <bold>Tesa</bold>nti dvinnaṃ dārakānaṃ. <bold>Mātāpitaro</bold>ti posakamātāpitaro. <bold>Abhisiñcitvā rājānaṃ akaṃsu</bold> rajjasampattiyā dāyakassa kammassa katattā, asambhinne eva rājakule uppannattā ca. Kumārassa puññānubhāvasañcoditā devatādhiggahitāti keci.</paragraph>
    <paragraph line="49"><bold>Purassa apare</bold>ti purassa aparadisāya gāvutamatte ṭhāne jīvakambavanaṃ viya sapākāramandirake. <bold>Acirapakkanto</bold>ti ettha na desantarapakkamanaṃ adhippetaṃ, atha kho sāsanato apakkamananti dassento <bold>‘‘vibbhamitvā’’</bold>tiādimāha. Tenevāha ‘‘imasmā dhammavinayā’’ti. <bold>Parisatī</bold>ti parisāyaṃ, janasamūheti attho. Janasamūhagato pana <bold>‘‘parisamajjhe’’</bold>ti vutto. Bhāvanāmanasikārena vinā pakatiyāva manussehi nibbattetabbo dhammoti <bold>manussadhammo,</bold> manussattabhāvāvaho vā dhammo <bold>manussadhammo,</bold> anuḷāraṃ parittakusalaṃ. Yaṃ asatipi buddhuppāde vattati, yañca sandhāyāha ‘‘hīnena brahmacariyena, khattiye upapajjatī’’ti. ‘‘Amhākaṃ buddho’’ti buddhe mamattakārino <bold>buddhamāmakā</bold>. Sesapadadvayepi eseva nayo.</paragraph>
    <subhead line="50">Uttarimanussadhammādivaṇṇanā</subhead>
    <paragraph line="51">Alaṃ <pageBreak edition="Myanmar" number="2.0016" /> ariyāya ariyabhāvāyāti <bold>alamariyo,</bold> rūpāyatanaṃ jānāti cakkhuviññāṇaṃ viya passati cāti <bold>ñāṇadassanaṃ,</bold> dibbacakkhu. Sammasanupage ca pana dhamme lakkhaṇattayañca tathā jānāti <pageBreak edition="Vipassana Research Institut" number="2.0015" /> passati cāti <bold>ñāṇadassanaṃ,</bold> vipassanā. Nibbānaṃ, cattāri vā saccāni asammohapaṭivedhato jānāti passati cāti <bold>ñāṇadassanaṃ,</bold> maggo. Phalaṃ pana nibbānavaseneva yojetabbaṃ. Paccavekkhaṇā maggādhigatassa atthassa paccakkhato jānanaṭṭhena <bold>ñāṇadassanaṃ,</bold> sabbaññutā anāvaraṇatāya samantacakkhutāya ca <bold>ñāṇadassanaṃ. Lokuttaramaggo adhippeto,</bold> tasmiñhi paṭisiddhe sabbesampi buddhaguṇānaṃ asambhavoti adhippāyo. Tenāha <bold>‘‘tañhi so bhagavato paṭisedhetī’’</bold>ti.</paragraph>
    <paragraph line="52"><bold>Sukhumaṃ dhammantaraṃ</bold> nāma jhānavipassanādikaṃ ācariyānuggahena <bold>gahitaṃ nāma natthi. Takkapariyāhata</bold>nti ‘‘iti bhavissati, evaṃ bhavissatī’’ti taṃtaṃdassetabbamatthatakkanena vitakkanamattena parito āhataṃ parivattitaṃ katvā. Tenāha <bold>‘‘takketvā’’</bold>tiādi. <bold>Lokiyapaññaṃ anujānāti</bold> upanisinnaparisāya anukūladhammakathanatoti adhippāyo. Tenāha <bold>‘‘samaṇo gotamo’’</bold>tiādi. Paṭibhātīti paṭibhānaṃ, ‘‘iti vakkhāmī’’ti evaṃpavattaṃ kathanacittaṃ, tato paṭibhānato jānanaṃ paṭibhānaṃ, āgamābhāvato sayameva upaṭṭhitattā <bold>sayaṃpaṭibhānaṃ</bold>. Tenāha <bold>‘‘imināssa dhammesu paccakkhabhāvaṃ paṭibāhatī’’</bold>ti. <bold>Suphusita</bold>nti nibbivaraṃ. Aphusitatte hi sukhena vacīghoso na niccharati. <bold>Dantāvaraṇa</bold>nti oṭṭhadvayaṃ. Jivhāpi thaddhatāya sukhena vacīghoso na niccharatīti āha <bold>‘‘mudukā jivhā’’</bold>ti. Karavīkarutamañjutāya <bold>madhuro saro</bold>. Elaṃ vuccati doso, elaṃ gaḷatīti elagaḷā, na elagaḷā <bold>anelagaḷā,</bold> niddosā, na rujjhatīti attho. Sabbametaṃ rañjanasseva kāraṇaṃ dassento vadati.</paragraph>
    <paragraph line="53"><bold>Pañca dhammā</bold>ti gambhīrañāṇacariyabhūtānaṃ khandhādīnaṃ uggahaṇa-savana-dhāraṇa-paricaya-yonisomanasikāre sandhāyāha. <bold>Takkarassa sammā dukkhakkhayāyā</bold>ti ettha <bold>sammā</bold>-saddo ubhayatthāpi yojetabbo ‘‘sammā takkarassa sammā dukkhakkhayāyā’’ti. Yo hi sammā dhammaṃ paṭipajjati, tasseva sammā dukkhakkhayo hoti. Yo pana vuttanayena takkaro, tassa niyyānaṃ atthato dhammasseva niyyānanti āha <bold>‘‘so dhammo…pe… niyyāti gacchatī’’</bold>ti.</paragraph>
    <paragraph line="54" number="147"><bold>Kodhano</bold>ti <pageBreak edition="Myanmar" number="2.0017" /> kujjhanasīlo. Yasmā pana sunakkhatto kodhavasena kurūro pharusavacano ca, tasmā āha <bold>‘‘kodhanoti caṇḍo pharuso cā’’</bold>ti. <bold>Tasmiṃ attabhāve maggaphalānaṃ upanissayo natthī</bold>ti tasmiṃ attabhāve uppajjanārahānaṃ maggaphalānaṃ upanissayo natthi. <bold>Taṃ buddhā ‘‘moghapuriso’’ti vadanti</bold> yathā taṃ sudinnalāḷudāyiādike. <bold>Upanissaye satipi tasmiṃ khaṇe magge vā phale vā asati ‘‘moghapuriso’’ti vadanti</bold> yathā taṃ dhaniyūpasenattherādike. Samucchinnopanissaye pana vattabbameva natthi. Yathā ‘‘makkhali moghapuriso manussakhippaṃ <pageBreak edition="Vipassana Research Institut" number="2.0016" /> maññe’’ti (a. ni. 1.311) tathā sunakkhattopīti āha <bold>‘‘imassa panā’’</bold>tiādi. <bold>Assā</bold>ti etena. Kattari hidaṃ sāmivacanaṃ. <bold>Kodhenā</bold>ti kodhahetunā.</paragraph>
    <paragraph line="55"><bold>Bhagavato</bold>ti sampadānavacanaṃ kuddhapadāpekkhāya. <bold>Pubbe</bold>ti bhikkhukāle. <bold>Saddaṃ sotukāmo</bold>ti so kira dibbacakkhunā tāvatiṃsabhavane devatānaṃ rūpaṃ passanto oṭṭhacalanaṃ passati, na pana saddaṃ suṇāti, tasmā tāsaṃ saddaṃ sotukāmo ahosi. Tena vuttaṃ <bold>‘‘saddaṃ sotukāmo…pe… pucchī’’</bold>ti. So ca atīte ekaṃ sīlavantaṃ bhikkhuṃ kaṇṇasakkhaliyaṃ paharitvā badhiramakāsi, tasmā parikammaṃ karontopi abhabbova dibbasotādhigamāya. Taṃ sandhāya vuttaṃ <bold>‘‘upanissayo natthīti ñatvā parikammaṃ na kathesī’’</bold>ti. <bold>Cintesī</bold>ti attano micchāparivitakkitena ayoniso ummujjanto cintesi.</paragraph>
    <paragraph line="56">Niyyānikattāvabodhanato abhedopacārena <bold>‘‘desanādhammo niyyāniko’’</bold>ti vutto. Niyyāno vā ariyamaggo bodhetabbo etassa atthīti <bold>niyyāniko desanādhammo. Attani atthitaṃ dasseti</bold> kiccasiddhidassanena tattha tattha pākaṭīkatattā, na paṭiññāmattena. Tathā hi yathāparādhaṃ taṃtaṃsikkhāpadapaññattiyā yathādhammaṃ veneyyajjhāsayānurūpañca aviparītadhammadesanāya devamanussehi yathābhisaṅkhatapañhānaṃ tadajjhāsayānukūlaṃ ṭhānaso vissajjanena ca bhagavato sabbattha appaṭihatañāṇacārabhāvena <bold>sabbaññutaññāṇaṃ</bold> viññūnaṃ pākaṭaṃ, tathā tattha tattha yamakapāṭihāriyakaraṇādīsu <bold>iddhividhañāṇādīnī</bold>ti. Tenāha <bold>‘‘mayhañcā’’</bold>tiādi. Anveti yathāgahitasaṅketassa anugamanavasena eti <pageBreak edition="Myanmar" number="2.0018" /> jānātīti <bold>anvayo</bold>. Tenāha <bold>‘‘anubujjhatīti attho’’</bold>ti. Saṅketānugamanañcettha ‘‘yathāparādhaṃ taṃtaṃsikkhāpadapaññattiyā’’tiādinā vuttanayameva. <bold>Evaṃ yojanā veditabbā</bold>ti yathā sabbaññutaññāṇena yojanā katā, evaṃ ‘‘evarūpampi nāma mayhaṃ iddhividhañāṇasaṅkhātaṃ uttarimanussadhamma’’ntiādinā tattha tattha yojanā veditabbā.</paragraph>
    <centered line="57">Uttarimanussadhammādivaṇṇanā niṭṭhitā.</centered>
    <subhead line="58">Dasabalañāṇavaṇṇanā</subhead>
    <paragraph line="59" number="148"> Yadipi ādito abhiññāttayavasena desanāya āgatattā cetopariyañāṇānantaraṃ upari tisso abhiññā vattabbā siyunti vattabbaṃ siyā, atthato pana vijjāttayaṃ yathāvuttaabhiññāttayamevāti <pageBreak edition="Vipassana Research Institut" number="2.0017" /> katvā <bold>‘‘tisso vijjā vattabbā siyu’’</bold>nti vuttaṃ. Kasmā panettha <bold>‘‘tāsu vuttāsu upari dasabalañāṇaṃ na paripūratī’’</bold>ti vuttaṃ, nanu imāni ñāṇāni sesābhiññā viya attano visayassa abhijānanaṭṭhaṃ upādāya abhiññāsu vattabbāni, akampiyaṭṭhaṃ pana upatthambhanaṭṭhañca upādāya balañāṇesu yathā sammāsatiādayo indriyabalabojjhaṅgamaggaṅgesūti? Nayidamevaṃ. Tattha hi dhammānaṃ dhammakiccavisesavibhāvanaparāya desanāya vuttaṃ, idha pana satthu guṇavisesavibhāvanaparāya desanāya tathā vattuṃ na sakkā atthato anaññattā, ekaccānaṃ puthujjanānaṃ evaṃ cittaṃ uppajjeyya ‘‘kimidaṃ bhagavā heṭṭhā vuttaguṇe punapi gaṇhanto guṇādhikadassanaṃ karotī’’ti. Tasmā suvuttametaṃ ‘‘upari dasabalañāṇaṃ na paripūratī’’ti.</paragraph>
    <paragraph line="60"><bold>Aññehi asādhāraṇānī</bold>ti kasmā vuttaṃ (a. ni. ṭī. 3.10.21), nanu cetāni sāvakānampi ekaccānaṃ uppajjantīti? Kāmaṃ uppajjanti, yādisāni pana buddhānaṃ ṭhānāṭṭhānañāṇādīni, na tādisāni tadaññesaṃ kadācipi uppajjantīti aññehi asādhāraṇānīti. Tenāha <bold>‘‘tathāgatasseva balānī’’</bold>ti. Imameva hi yathāvuttalesaṃ apekkhitvā tadabhāvato āsayānusayañāṇādīsu eva asādhāraṇaguṇasamaññā niruḷhā. Kāmaṃ ñāṇabalānaṃ ñāṇasambhāro visesapaccayo, puññasambhāropi pana nesaṃ paccayo eva <pageBreak edition="Myanmar" number="2.0019" />, ñāṇasambhārassapi vā puññasambhārabhāvato <bold>‘‘puññussayasampattiyā āgatānī’’</bold>ti vuttaṃ.</paragraph>
    <paragraph line="61"><bold>Pakatihatthikula</bold>nti (saṃ. ni. 2.22) giricaranadīcaravanacarādippabhedā gocariyakālāvakanāmā sabbāpi balena pākatikā hatthijāti. <bold>Dasannaṃ purisāna</bold>nti thāmamajjhimānaṃ dasannaṃ purisānaṃ. Ekassa tathāgatassa kāyabalanti ānetvā sambandho. <bold>Ekassā</bold>ti ca tathā heṭṭhākathāyaṃ āgatattā desanāsotena vuttaṃ. <bold>Nārāyanasaṅghātabala</bold>nti ettha nārā vuccanti rasmiyo, tā bahū nānāvidhā ito uppajjantīti <bold>nārāyanaṃ,</bold> vajiraṃ, tasmā nārāyanasaṅghātabalanti vajirasaṅghātabalanti attho. <bold>Ñāṇabalaṃ pana pāḷiyaṃ āgatameva,</bold> na kāyabalaṃ viya aṭṭhakathāruḷhamevāti adhippāyo. <bold>‘‘Saṃyuttake āgatāni tesattati ñāṇāni sattasattati ñāṇānī’’</bold>ti vuttaṃ (vibha. mūlaṭī. 760), tattha pana nidānavagge sattasattati āgatāni catucattārīsañca, tesattati pana paṭisambhidāmagge (paṭi. ma. 1.73 mātikā) sutamayādīni āgatāni dissanti, na saṃyuttake. <bold>Aññānipī</bold>ti etena ñāṇavatthuvibhaṅge ekakādivasena vuttāni, aññattha ca ‘‘pubbante ñāṇa’’ntiādinā (dha. sa. 1076) brahmajālādīsu (dī. ni. 1.36) ca ‘‘tayidaṃ tathāgato pajānāti, imāni diṭṭhiṭṭhānāni evaṃ gahitānī’’tiādinā vuttāni anekāni ñāṇappabhedāni saṅgaṇhāti. Yāthāvapaṭivedhato sayañca <pageBreak edition="Vipassana Research Institut" number="2.0018" /> akampiyaṃ puggalañca taṃsamaṅgiṃ neyyesu adhibalaṃ karotīti āha <bold>‘‘akampiyaṭṭhena upatthambhanaṭṭhena cā’’</bold>ti.</paragraph>
    <paragraph line="62">Usabhassa idanti <bold>āsabhaṃ,</bold> (a. ni. ṭī. 2.4.8) seṭṭhaṃ ṭhānaṃ. Sabbaññutapaṭijānanavasena abhimukhaṃ gacchanti, aṭṭha vā parisā upasaṅkamantīti <bold>āsabhā,</bold> pubbabuddhā. <bold>Idaṃ panā</bold>ti buddhānaṃ ṭhānaṃ sabbaññutameva vadati. <bold>Tiṭṭhamānovā</bold>ti avadantopi (saṃ. ni. ṭī. 2.2.22) tiṭṭhamānova paṭijānāti nāmāti attho. <bold>Upagacchatī</bold>ti anujānāti.</paragraph>
    <paragraph line="63"><bold>Aṭṭhasu parisāsū</bold>ti ‘‘abhijānāmi kho panāhaṃ, sāriputta, anekasataṃ khattiyaparisaṃ…pe… tatra vata maṃ bhayaṃ vā sārajjaṃ vā okkamissatīti nimittametaṃ, sāriputta, na samanupassāmī’’ti (ma. ni. 1.151) vuttāsu aṭṭhasu parisāsu. <bold>Abhītanādaṃ</bold><pageBreak edition="Myanmar" number="2.0020" /><bold>nadatī</bold>ti parato dassitañāṇayogena dasabalohanti abhītanādaṃ nadati. <bold>Sīhanādasuttena khandhavagge</bold> (saṃ. ni. 3.78) āgatena.</paragraph>
    <paragraph line="64">‘‘Devamanussānaṃ catucakkaṃ vattatī’’ti (a. ni. 4.31) suttasesena sappurisūpassayādīnaṃ phalasampattipavatti, purimasappurisūpassayādiṃ upanissāya pacchimasappurisūpassayādīnaṃ sampattipavatti vā vuttāti ādi-saddena tattha ca cakka-saddassa gahaṇaṃ veditabbaṃ. Vicakkasaṇṭhānā asani eva <bold>asanivicakkaṃ. Uracakkādīsū</bold>ti <bold>ādi</bold>-saddena āṇāsamūhādīsupi cakka-saddassa pavatti veditabbā. ‘‘Saṅghabhedaṃ karissāma cakkabheda’’ntiādīsu (pārā. 409; cūḷava. 343) hi āṇā ‘‘cakka’’nti vuttā, ‘‘devacakkaṃ asuracakka’’ntiādīsu (a. ni. ṭī. 2.4.8) samūhoti. Paṭivedhaniṭṭhattā arahattamaggañāṇaṃ paṭivedhoti <bold>‘‘phalakkhaṇe uppannaṃ nāmā’’</bold>ti vuttaṃ. Tena paṭiladdhassapi desanāñāṇassa kiccanipphatti parassa bujjhanamattena hotīti <bold>‘‘aññātakoṇḍaññassa sotāpatti…pe… phalakkhaṇe pavattaṃ nāmā’’</bold>ti vuttaṃ. Tato paraṃ pana yāva parinibbānā desanāñāṇappavatti tasseva pavattitassa dhammacakkassa ṭhānanti veditabbaṃ pavattitacakkassa cakkavattino cakkaratanassa ṭhānaṃ viya.</paragraph>
    <paragraph line="65"><bold>‘‘Tiṭṭhatī’’</bold>ti vuttaṃ, kiṃ bhūmiyaṃ puriso viya? Noti āha <bold>‘‘tadāyattavuttitāyā’’</bold>ti. <bold>Ṭhāna</bold>nti cettha attalābho dharamānatā ca, na gatinivattīti āha <bold>‘‘uppajjati ceva pavattati cā’’</bold>ti <pageBreak edition="Vipassana Research Institut" number="2.0019" />. Yattha panetaṃ dasabalañāṇaṃ vitthāritaṃ, taṃ dassento <bold>‘‘abhidhamme panā’’</bold>tiādimāha. Sesesupi eseva nayo.</paragraph>
    <paragraph line="66">Samādiyantīti <bold>samādānāni,</bold> tāni pana samādiyitvā katāni hontīti āha <bold>‘‘samādiyitvā katāna’’</bold>nti. <bold>Kammameva vā kammasamādāna</bold>nti etena samādānasaddassa apubbatthābhāvaṃ dasseti muttagatasadde gatasaddassa viya. <bold>Gatī</bold>ti nirayādigatiyo. <bold>Upadhī</bold>ti attabhāvo. <bold>Kālo</bold>ti kammassa vipaccanārahakālo. <bold>Payogo</bold>ti vipākuppattiyā paccayabhūtā kiriyā.</paragraph>
    <paragraph line="67"><bold>Agatigāmini</bold>nti nibbānagāminiṃ. Vakkhati hi ‘‘nibbānañcāhaṃ, sāriputta, pajānāmi nibbānagāmiñca maggaṃ nibbānagāminiñca paṭipada’’nti (ma. ni. 1.153). Bahūsupi manussesu ekameva <pageBreak edition="Myanmar" number="2.0021" /> pāṇaṃ ghātentesu kāmaṃ sabbesaṃ cetanā tassevekassa jīvitindriyārammaṇā, taṃ pana kammaṃ tesaṃ nānākāraṃ. Tesu (vibha. aṭṭha. 811) hi eko ādarena chandajāto karoti, eko ‘‘ehi tvampi karohī’’ti parehi nippīḷito karoti, eko samānacchando viya hutvā appaṭibāhamāno vicarati. Tesu eko teneva kammena niraye nibbattati, eko tiracchānayoniyaṃ, eko pettivisaye. Taṃ tathāgato āyūhanakkhaṇe eva – ‘‘iminā nīhārena āyūhitattā esa niraye nibbattissati, esa tiracchānayoniyaṃ, esa pettivisaye’’ti jānāti. Niraye nibbattamānampi – ‘‘esa mahāniraye nibbattissati, esa ussadaniraye’’ti jānāti. Tiracchānayoniyaṃ nibbattamānampi – ‘‘esa apādako bhavissati, esa dvipādako, esa catuppado, esa bahuppado’’ti jānāti. Pettivisaye nibbattamānampi – ‘‘esa nijjhāmataṇhiko bhavissati, esa khuppipāsiko, esa paradattūpajīvī’’ti jānāti. Tesu ca kammesu – ‘‘idaṃ kammaṃ paṭisandhimākaḍḍhissati, idaṃ aññena dinnāya paṭisandhiyā upadhivepakkaṃ bhavissatī’’ti jānāti.</paragraph>
    <paragraph line="68">Tathā sakalagāmavāsikesu ekato piṇḍapātaṃ dadamānesu kāmaṃ sabbesampi cetanā piṇḍapātārammaṇāva, taṃ pana kammaṃ tesaṃ nānākāraṃ. Tesu hi eko ādarena karotīti sesaṃ purimasadisaṃ, tasmā tesu keci devaloke nibbattanti, keci manussaloke, taṃ tathāgato āyūhanakkhaṇeyeva jānāti – ‘‘iminā nīhārena āyūhitattā esa manussaloke nibbattissati, esa devaloke, tatthāpi esa khattiyakule, esa brāhmaṇakule, esa vessakule, esa suddakule, esa paranimmitavasavattīsu, esa nimmānaratīsu, esa tusitesu, esa yāmesu, esa <pageBreak edition="Vipassana Research Institut" number="2.0020" /> tāvatiṃsesu, esa cātumahārājikesu, esa bhummadevesū’’tiādinā tattha tattha hīnapaṇītasuvaṇṇadubbaṇṇaappaparivāramahāparivāratādibhedaṃ taṃ taṃ visesaṃ āyūhanakkhaṇeyeva jānāti.</paragraph>
    <paragraph line="69">Tathā vipassanaṃ paṭṭhapentesuyeva – ‘‘iminā nīhārena esa kiñci sallakkhetuṃ na sakkhissati, esa mahābhūtamattameva vavatthapessati, esa rūpapariggaheyeva ṭhassati, esa arūpapariggaheyeva, esa nāmarūpapariggaheyeva <pageBreak edition="Myanmar" number="2.0022" />, esa paccayapariggahe eva, esa lakkhaṇārammaṇikavipassanāya eva, esa paṭhamaphaleyeva, esa dutiyaphale eva, esa tatiyaphale eva, esa arahattaṃ pāpuṇissatī’’ti jānāti. Kasiṇaparikammaṃ karontesupi – ‘‘imassa parikammamattameva bhavissati, esa nimittaṃ uppādessati, esa appanaṃ eva pāpuṇissati, esa jhānaṃ pādakaṃ katvā vipassanaṃ paṭṭhapetvā arahattaṃ gaṇhissatī’’ti jānāti. Tenāha <bold>‘‘imassa cetanā’’</bold>tiādi.</paragraph>
    <paragraph line="70">Kāmanato, kāmetabbato, kāmapaṭisaṃyuttato ca kāmo dhātu <bold>kāmadhātu. Ādi</bold>-saddena byāpādadhātu-rūpadhātu-ādīnaṃ saṅgaho. <bold>Vilakkhaṇatāyā</bold>ti visadisasabhāvatāya. <bold>Khandhāyatanadhātuloka</bold>nti anekadhātuṃ nānādhātuṃ khandhalokaṃ āyatanalokaṃ dhātulokaṃ yathābhūtaṃ pajānātīti yojanā. ‘‘Ayaṃ rūpakkhandho nāma…pe… ayaṃ viññāṇakkhandho nāma. Tesupi ekavidhena rūpakkhandho, ekādasavidhena rūpakkhandho (vibha. 33). Ekavidhena vedanākkhandho, bahuvidhena vedanākkhandho (vibha. 34-61). Ekavidhena saññākkhandho, bahuvidhena saññākkhandho (vibha. 62-91). Ekavidhena saṅkhārakkhandho, bahuvidhena saṅkhārakkhandho (vibha. 92-120). Ekavidhena viññāṇakkhandho, bahuvidhena viññāṇakkhandho’’ti (vibha. 121-149) evaṃ tāva khandhalokassa, ‘‘idaṃ cakkhāyatanaṃ nāma…pe… idaṃ dhammāyatanaṃ nāma. Tattha dasāyatanā kāmāvacarā, dve cātubhūmakā’’tiādinā (vibha. 156-171) āyatanalokassa, ‘‘ayaṃ cakkhudhātu nāma…pe… ayaṃ manoviññāṇadhātu nāma, tattha soḷasa dhātuyo kāmāvacarā, dve cātubhūmakā’’tiādinā (vibha. 172-188) dhātulokassa anekasabhāvaṃ nānāsabhāvañca pajānāti. Na kevalaṃ upādinnakasaṅkhāralokasseva, atha kho anupādinnakasaṅkhāralokassapi – ‘‘imāya nāma dhātuyā ussannattā imassa rukkhassa khandho seto, imassa kāḷo, imassa maṭṭho, imassa sakaṇṭako, imassa bahalattaco, imassa tanuttaco, imassa pattaṃ vaṇṇasaṇṭhānādivasena evarūpaṃ, imassa pupphaṃ nīlaṃ pītaṃ lohitaṃ odātaṃ sugandhaṃ duggandhaṃ, imassa phalaṃ khuddakaṃ mahantaṃ dīghaṃ rassaṃ vaṭṭaṃ susaṇṭhānaṃ dussaṇṭhānaṃ mudukaṃ pharusaṃ sugandhaṃ duggandhaṃ madhuraṃ tittakaṃ kaṭukaṃ <pageBreak edition="Vipassana Research Institut" number="2.0021" /> ambilaṃ kasāvaṃ, imassa kaṇṭako tikhiṇo kuṇṭho ujuko <pageBreak edition="Myanmar" number="2.0023" /> kuṭilo tambo kāḷo odāto hotī’’tiādinā pajānāti. Sabbaññubuddhādīnaṃ eva hi etaṃ balaṃ, na aññesaṃ.</paragraph>
    <paragraph line="71"><bold>Nānādhimuttikata</bold>nti nānāajjhāsayataṃ. Adhimutti nāma ajjhāsayadhātu ajjhāsayasabhāvo. So pana hīnapaṇītatāsāmaññena pāḷiyaṃ dvidhāva vuttopi hīnapaṇītādibhedena anekavidhoti āha <bold>‘‘hīnādīhi adhimuttīhi nānādhimuttikabhāva’’</bold>nti. Tattha tattha ye ye sattā yaṃyaṃadhimuttikā, te te taṃtadadhimuttike eva sevanti bhajanti payirupāsanti dhātusabhāgato. Yathā gūthādīnaṃ dhātusabhāvo eso, yaṃ gūthādīhi eva saṃsandanti samenti, evaṃ (puggalānaṃ ajjhāsayassevesa sabhāvo, yaṃ) (vibha. mūlaṭī. 813) hīnajjhāsayā dussīlādīhi eva saṃsandanti samenti, sampannasīlādayo ca sampannasīlādīheva. Taṃ nesaṃ nānādhimuttikataṃ bhagavā yathābhūtaṃ pajānātīti.</paragraph>
    <paragraph line="72"><bold>Vuddhiñca hāniñcā</bold>ti paccayavisesena sāmatthiyato adhikataṃ anadhikatañca. Indriyaparopariyattañāṇaniddese (vibha. 814; paṭi. ma. 1.113) ‘‘āsayaṃ jānāti anusayaṃ jānātī’’ti āsayādijānanaṃ kasmā niddiṭṭhanti? Āsayajānanādinā yehi indriyehi paroparehi sattā kalyāṇapāpāsayādikā honti, tesaṃ jānanassa vibhāvanato. Evañca katvā indriyaparopariyattaāsayānusayañāṇānaṃ visuṃ asādhāraṇatā, indriyaparopariyattanānādhimuttikatāñāṇānaṃ visuṃ balatā ca siddhā hoti. Tattha āsayanti yattha sattā nivasanti, taṃ tesaṃ nivāsaṭṭhānaṃ diṭṭhigataṃ vā yathābhūtañāṇaṃ vā <bold>āsayo.</bold><bold>Anusayo</bold> appahīnabhāvena thāmagato kileso. Taṃ pana bhagavā sattānaṃ āsayaṃ jānanto tesaṃ tesaṃ diṭṭhigatānaṃ, vipassanāmaggañāṇānañca appavattikkhaṇepi jānāti. Vuttaṃ hetaṃ –</paragraph>
    <indent line="73">‘‘Kāmaṃ sevantaṃyeva bhagavā jānāti ‘ayaṃ puggalo kāmagaruko kāmāsayo kāmādhimutto’ti. Kāmaṃ sevantaññeva jānāti ‘ayaṃ puggalo nekkhammagaruko nekkhammāsayo nekkhammādhimutto’ti. Nekkhammaṃ sevantaññeva jānāti. Byāpādaṃ, abyāpādaṃ, thinamiddhaṃ, ālokasaññaṃ sevantaṃyeva <pageBreak edition="Myanmar" number="2.0024" /> jānāti ‘ayaṃ puggalo thinamiddhagaruko thinamiddhāsayo thinamiddhādhimutto’ti’’ (paṭi. ma. 1.113).</indent>
    <paragraph line="74"><bold>Paṭhamādīnaṃ catunnaṃ jhānāna</bold>nti rūpāvacarānaṃ paṭhamādīnaṃ paccanīkajhāpanaṭṭhena ārammaṇūpanijjhānaṭṭhena ca jhānānaṃ. Catukkanayena hetaṃ vuttaṃ. <bold>Aṭṭhannaṃ vimokkhāna</bold>nti ettha paṭipāṭiyā <pageBreak edition="Vipassana Research Institut" number="2.0022" /> satta appitappitakkhaṇe paccanīkadhammehi vimuccanato ārammaṇe ca adhimuccanato vimokkhā nāma, aṭṭhamo pana sabbaso saññāvedayitehi vimuttattā apagamavimokkho nāma. Catukkanayapañcakanayesu paṭhamajhānasamādhi savitakkasavicāro nāma, pañcakanaye dutiyajjhānasamādhi avitakkavicāramatto, nayadvayepi upari tīsu jhānesu samādhi avitakkaavicāro, samāpattīsu paṭipāṭiyā aṭṭhannaṃ samādhītipi nāmaṃ, samāpattītipi cittekaggatāsabbhāvato, nirodhasamāpattiyā tadabhāvato na samādhīti nāmaṃ. <bold>Hānabhāgiyadhamma</bold>nti appaguṇehi paṭhamajjhānādīhi vuṭṭhitassa saññāmanasikārānaṃ kāmādianupakkhandanaṃ. <bold>Visesabhāgiyadhamma</bold>nti paguṇehi paṭhamajjhānādīhi vuṭṭhitassa saññāmanasikārānaṃ dutiyajjhānādipakkhandanaṃ. Iti saññāmanasikārānaṃ kāmādidutiyajjhānādipakkhandanāni hānabhāgiyavisesabhāgiyadhammāti dassitāni, tehi pana jhānānaṃ taṃsabhāvatā dhamma-saddena vuttā. <bold>Tasmā</bold>ti vuttamevatthaṃ hetubhāvena paccāmasati. <bold>Vodāna</bold>nti paguṇatāsaṅkhātaṃ vodānaṃ. Tañhi paṭhamajjhānādīhi vuṭṭhahitvā dutiyajjhānādiadhigamassa paccayattā <bold>‘‘vuṭṭhāna’’</bold>nti vuttaṃ. Ye (a. ni. ṭī. 3.10.21) pana ‘‘nirodhato phalasamāpattiyā vuṭṭhānanti pāḷi natthī’’ti vadanti, te ‘‘nirodhā vuṭṭhahantassa nevasaññānāsaññāyatanaṃ phalasamāpattiyā anantarapaccayena paccayo’’ti imāya <bold>pāḷiyā</bold> (paṭṭhā. 1.1.417) paṭisedhetabbā. Yo samāpattilābhī samāno eva <bold>‘‘na</bold> labhāmaha’’nti, kammaṭṭhānaṃ samānaṃ eva ‘‘na kammaṭṭhāna’’nti saññī hoti, so sampattiṃyeva samānaṃ ‘‘vipattī’’ti paccetīti veditabbo.</paragraph>
    <paragraph line="75" number="149"><bold>Appana</bold>nti nigamanaṃ. <bold>Na tathā daṭṭhabba</bold>nti yathā paravādinā vuttaṃ, tathā na daṭṭhabbaṃ. <bold>Sakasakakiccameva jānātī</bold>ti ṭhānāṭṭhānajānanādiṃ sakaṃ sakaṃyeva kiccaṃ kātuṃ jānāti, yathāsakameva visayaṃ paṭivijjhatīti attho. <bold>Tampī</bold>ti tehi dasabalañāṇehi jānitabbampi. <bold>Kammantaravipākantaramevā</bold>ti <pageBreak edition="Myanmar" number="2.0025" /> kammantarassavipākantarameva jānāti, cetanācetanāsampayuttadhamme nirayādinibbānagāminipaṭipadābhūte kammanti gahetvā āha <bold>‘‘kammaparicchedamevā’’</bold>ti. Dhātunānattañca dhātunānattakāraṇañca <bold>dhātunānattakāraṇa</bold>nti ekadesasarūpekaseso daṭṭhabbo. Tañhi ñāṇaṃ tadubhayampi jānāti, ‘‘imāya nāma dhātuyā ussannattā’’tiādinā (vibha. aṭṭha. 812) tathā ceva saṃvaṇṇitaṃ. <bold>Saccaparicchedamevā</bold>ti pariññābhisamayādivasena saccānaṃ paricchindanameva. <bold>Appetuṃ na sakkoti</bold> aṭṭhamanavamabalāni viya taṃsadisaṃ iddhividhañāṇaṃ viya <bold>vikubbituṃ</bold>. Etenassa balasadisatañca nivāreti. Jhānādiñāṇaṃ viya vā <bold>appetuṃ vikubbitu</bold>ñca. Yadipi hi ‘‘jhānādipaccavekkhaṇāñāṇaṃ sattamabala’’nti tassa savitakkasavicāratā vuttā, tathāpi ‘‘jhānādīhi vinā paccavekkhaṇā natthī’’ti <pageBreak edition="Vipassana Research Institut" number="2.0023" /> jhānādisahagataṃ ñāṇaṃ tadantogadhaṃ katvā evaṃ vuttanti veditabbaṃ. Atha vā sabbaññutaññāṇaṃ jhānādikiccaṃ viya na sabbaṃ balakiccaṃ kātuṃ sakkotīti dassetuṃ <bold>‘‘jhānaṃ hutvā appetuṃ na sakkoti iddhi hutvā vikubbituṃ na sakkotī’’</bold>ti vuttaṃ, na pana kassaci balassa jhānaiddhibhāvatoti daṭṭhabbaṃ. Evaṃ kiccavisesavasenapi dasabalañāṇasabbaññutaññāṇānaṃ visesaṃ dassetvā idāni vitakkattikabhūmantaravasenapi taṃ dassetuṃ <bold>‘‘apicā’’</bold>tiādi vuttaṃ. <bold>Paṭipāṭiyā</bold>tiādito paṭṭhāya paṭipāṭiyā.</paragraph>
    <paragraph line="76">Anupadavaṇṇanaṃ katvā veditabbānīti sambandho. Kilesāvaraṇaṃ niyatamicchādiṭṭhi, kilesāvaraṇassa abhāvo āsavakkhayādhigamassa ṭhānaṃ, tabbhāvo aṭṭhānaṃ, anadhigamassa pana tadubhayaṃ yathākkamaṃ aṭṭhānañca ṭhānañcāti tattha kāraṇaṃ dassento <bold>‘‘lokiya…pe… dassanato cā’’</bold>ti āha. Tattha lokiyasammādiṭṭhiyā ṭhiti āsavakkhayādhigamassa ṭhānaṃ kilesāvaraṇābhāvassa kāraṇattā. Sā hi tasmiṃ sati na hoti, asati ca hoti. Etena tassā aṭṭhitiyā tassa aṭṭhānatā vuttā eva. <bold>Nesaṃ</bold> veneyyasattānaṃ. <bold>Dhātuvemattadassanato</bold>ti kāmadhātuādīnaṃ pavattibhedadassanato. Yadaggena dhātuvemattaṃ jānāti, tadaggena cariyāvisesampi jānāti. <bold>Dhātuvemattadassanato</bold>ti vā dhammadhātuvemattadassanato. Sabbāpi hi cariyā <pageBreak edition="Myanmar" number="2.0026" /> dhammadhātupariyāpannā evāti. <bold>Payogaṃ anādiyitvāpi</bold> santatimahāmattādīnaṃ (dha. pa. 142) viya. <bold>Dibbacakkhuñāṇānubhāvato pattabbenā</bold>ti ettha dibbacakkhunā parassa hadayavatthusannissayalohitavaṇṇadassanamukhena tadā pavattamānacittajānanatthaṃ parikammakaraṇaṃ nāma sāvakānaṃ, tañca kho ādikammikānaṃ, yato dibbacakkhuānubhāvato cetopariyañāṇassa pattabbatā siyā, buddhānaṃ pana yadipi āsavakkhayañāṇādhigamato pageva dibbacakkhuñāṇādhigamo, tathāpi tathā parikammakaraṇaṃ natthi vijjāttayasiddhiyā sijjhanato. Sesābhiññāttaye cetopariyañāṇaṃ dibbacakkhuñāṇādhigamena pattanti ca vattabbataṃ labhatīti tathā vuttanti daṭṭhabbaṃ.</paragraph>
    <paragraph line="77"><bold>Puna evarūpiṃ vācaṃ na vakkhāmī</bold>ti cittaṃ uppādento taṃ vācaṃ pajahati nāma. Vācāya pana so attho pākaṭo hotīti <bold>‘‘vadanto’’</bold>ti vuttaṃ. <bold>Diṭṭhiṃ na gaṇhissāmī</bold>ti diṭṭhiggāhapaṭikkhepo. Diṭṭhiyā anuppādanaṃ pajahanamevāti āha <bold>‘‘pajahanto’’</bold>ti. <bold>So</bold> ariyūpavādī <bold>niraye ṭhapitoyeva,</bold> nāssa nirayūpapattiyā koci vibandho ekaṃsiko ayamatthoti adhippāyo.</paragraph>
    <paragraph line="78"><bold>Assā</bold>ti <pageBreak edition="Vipassana Research Institut" number="2.0024" /> ekaṃsikabhāvassa. Sikkhāhi sīlasamādhipaññāhi, tadatthāya vipassanāya ca vinā aññārādhanassa asambhavato <bold>‘‘lokiyalokuttarā sīlasamādhipaññā veditabbā’’</bold>ti vatvā puna āsannatare sīlādike dassento <bold>‘‘lokuttaravaseneva vinivattetumpi vaṭṭatī’’</bold>ti āha, tasmā aggamaggapariyāpannā sīlādayo veditabbā. Aggamaggaṭṭhassa hi diṭṭheva dhamme ekaṃsikā aññārādhanā, itaresaṃ anekaṃsikāti. Sampajjanaṃ <bold>sampadā,</bold> nipphattīti attho, tasmā <bold>evaṃsampada</bold>nti evaṃavirajjhanakanipphattikanti vuttaṃ hoti. Tenāha <bold>‘‘imampi kāraṇa’’</bold>ntiādi. Tattha <bold>kāraṇa</bold>nti yutti. Tatrāyaṃ yuttiniddhāraṇā ‘‘nirayūpago ariyūpavādī tadādāyassa avijjamānato seyyathāpi micchādiṭṭhī’’ti. Ettha ca ‘‘taṃ vācaṃ appahāyā’’tiādivacanena tadādāyassa appahānena ca ariyūpavādo antarāyiko anatthāvaho ca, pahānena pana accayaṃ desetvā khamāpanena anantarāyiko atthāvaho ca yathā taṃ vuṭṭhitā desitā ca āpattīti dasseti.</paragraph>
    <centered line="79">Dasabalañāṇavaṇṇanā niṭṭhitā.</centered>
    <subhead line="80">Catuvesārajjañāṇavaṇṇanā</subhead>
    <paragraph line="81" number="150"> Byāmohabhayavasena <pageBreak edition="Myanmar" number="2.0027" /> (a. ni. ṭī. 2.4.8) saraṇapariyesanaṃ sārajjanaṃ sārado, byāmohabhayaṃ, vigato sārado etassāti visārado, tassa bhāvo <bold>vesārajjaṃ</bold>. Taṃ pana ñāṇasampadaṃ pahānasampadaṃ desanāvisesasampadaṃ khemaṃ nissāya pavattaṃ catubbidhaṃ paccavekkhaṇañāṇaṃ. Tenāha <bold>‘‘catūsu ṭhānesū’’</bold>tiādi. <bold>Dassitadhammesū</bold>ti vuttadhammesu. Vacanamattameva hi tesaṃ, na pana dassanaṃ tādisasseva dhammassa abhāvato. Bhagavatā eva vā ‘‘ime dhammā anabhisambuddhā’’ti parassa vacanavasena <bold>dassitadhammesu</bold>. ‘‘Dhammapaṭisambhidā’’tiādīsu (vibha. 718) viya <bold>dhamma</bold>-saddo hetupariyāyoti āha <bold>‘‘sahadhammenāti sahetunā’’</bold>ti. <bold>Hetū</bold>ti ca upapattisādhanahetu veditabbo, na kārako sampāpako ca. <bold>Appamāṇa</bold>nti anidassanaṃ. Nidassanañhi anvayato byatirekato pamāṇaṅgatāya ‘‘pamāṇa’’nti vuccati. <bold>Nimitta</bold>nti codanāya kāraṇaṃ. Tattha codako codanaṃ karotīti <bold>kāraṇaṃ,</bold> dhammo codanaṃ karoti etenāti <bold>kāraṇaṃ</bold>. Tenāha <bold>‘‘puggalopī’’</bold>tiādi. <bold>Khema</bold>nti kenaci appaṭibandhiyabhāvena anupaddutataṃ.</paragraph>
    <paragraph line="82">Antarāyo <pageBreak edition="Vipassana Research Institut" number="2.0025" /> etesaṃ atthi, antarāyevā yuttāti <bold>antarāyikā</bold>. Evaṃbhūtā pana te yasmā antarāyakarā nāma honti, tasmā āha <bold>‘‘antarāyaṃ karontīti antarāyikā’’</bold>ti. Asañcicca vītikkamo na tathā sāvajjoti katvā vuttaṃ <bold>‘‘sañcicca vītikkantā’’</bold>ti. <bold>Satta āpattikkhandhā</bold>tiādi nidassanamattaṃ itaresampi catunnaṃ ‘‘antarāyikā’’ti vuttadhammānaṃ tabbhāve byabhicārābhāvato. <bold>Idha pana methunadhammo adhippeto</bold>ti idaṃ aṭṭhuppattivasena vuttaṃ <bold>ariṭṭhasikkhāpadaṃ</bold> (pāci. 417-422) viya. Yasmā taṅkhaṇampi kāmesu (a. ni. ṭī. 2.4.8) ādīnavaṃ disvā viratto (a. ni. ṭī. 2.4.8) hoti ce, visesaṃ adhigacchati, na kāmesu āsatto, tasmā vuttaṃ <bold>‘‘methunaṃ…pe… antarāyo hotī’’</bold>ti. Tattha <bold>yassa kassacī</bold>ti na kevalaṃ pabbajitasseva, atha kho yassa kassaci. Tathā hi vuttaṃ ‘‘methunamanuyuttassa, mussatevāpi sāsana’’nti. <bold>Tasmiṃ aniyyānikadhamme</bold>ti tasmiṃ parena parikappitaaniyyānikadhammanimittaṃ. Nimittatthe hi idaṃ kammasaṃyoge bhummaṃ.</paragraph>
    <centered line="83">Catuvesārajjañāṇavaṇṇanā niṭṭhitā.</centered>
    <subhead line="84">Aṭṭhaparisavaṇṇanā</subhead>
    <paragraph line="85" number="151"> Purisassa <pageBreak edition="Myanmar" number="2.0028" /> sūratarabhāvo nāma saṅgāme pākaṭo hoti, na gehe nisinnakāle, evaṃ vesārajjañāṇassa ānubhāvo paṇḍitaparisāsu yattha katthacīti dassento <bold>‘‘vesārajjañāṇassa baladassanattha’’</bold>nti āha. <bold>Sannipatitvā nisinnaṭṭhāna</bold>nti ṭhānasīsena sannipatitakhattiyaparisameva dasseti. <bold>Eseva nayo sabbatthā</bold>ti atidesena āvibhāvitamatthaṃ dassetuṃ <bold>‘‘mārakāyikāna’’</bold>ntiādi vuttaṃ sadisatthavisayattā atidesassa. Yathā hi khattiyānaṃ samūho khattiyaparisāti ayamattho labbhati, na evaṃ ‘‘māraparisā’’ti ettha, mārassa parisāti pana māraparisāti ayamattho adhippeto. Tenāha <bold>‘‘mārakāyikānaṃ…pe… na mārāna’’</bold>nti. <bold>Mārakāyikāna</bold>nti mārapakkhiyānaṃ. <bold>Uggaṭṭhānadassanavasenā</bold>ti sārajjitabbaṭṭhānadassanavasena, evaṃ uggā khattiyā attano puññatejenāti adhippāyo. <bold>Brāhmaṇā tīsu vedesū</bold>ti idaṃ itaresaṃ avisayadassanavasena vuttaṃ. Vede sajjhāyantāpi hi khattiyā vessā ca tadatthavicāraṇāya yebhuyyena asamatthā evāti. Kasmā panettha yāmādiparisā na gahitāti? Bhusaṃ kāmābhigiddhatāya yonisomanasikāravirahato. Yāmādayo hi uḷāruḷāre kāme paṭisevantā tatthābhigiddhatāya dhammassavanāya sabhāvena cittampi na uppādenti, mahābodhisattānaṃ pana buddhānañca <pageBreak edition="Vipassana Research Institut" number="2.0026" /> ānubhāvena ākaḍḍhiyamānā kadāci tesaṃ payirupāsanādīni karonti tādise mahāsamaye. Teneva hi vimānavatthudesanāpi tannimittā bahulā nāhosi. Manussānaṃ vasenāyaṃ katā.</paragraph>
    <paragraph line="86">Paracakkavāḷesu ca manussānaṃ visesādhigamo natthīti pucchati <bold>‘‘kiṃ pana bhagavā aññāni cakkavāḷānipi gacchatī’’</bold>ti. Itaro yadipi tesaṃ ariyadhammādhigamo natthi, vāsanāya pana tattha gantvā dhammaṃ desetīti dassento <bold>‘‘āmagacchatī’’</bold>ti āha. <bold>Keyūraṃ</bold> nānāvidharatanaparisibbitasuvaṇṇajālavinaddhaṃ bhujābharaṇaṃ. <bold>Aṅgadaṃ</bold> nānāgandhagandhitaṃ, kevalaṃ vā suvaṇṇamayaṃ bāhuvalayaṃ. <bold>Chinnassarā</bold>ti dvidhābhūtassarā (dī. ni. ṭī. 2.172) <bold>gaggarassarā</bold>ti gaggarikāya viya gaggarāyamānakharassarā (dī. ni. ṭī. 2.172; a. ni. ṭī. 3.8.69). <bold>Bhāsantara</bold>nti tesaṃ bhāsaṃ (dī. ni. ṭī. 2.172; a. ni. ṭī. 3.8.69) sandhāyāha. <bold>‘‘Vīmaṃsā</bold><pageBreak edition="Myanmar" number="2.0029" /><bold>uppajjatī’’</bold>ti saṅkhepato vuttaṃ vivarituṃ <bold>‘‘idaṃ vuttaṃ hotī’’</bold>tiādi vuttaṃ.</paragraph>
    <paragraph line="87"><bold>Saṅgammā</bold>ti samāgantvā. Ādito lāpo <bold>ālāpo,</bold> vacanapaṭivacanavasena samaṃ lāpo <bold>sallāpo</bold>. Sammā, samaññā vā kathā saṃkathā, saṃkathāva <bold>sākacchā</bold>.</paragraph>
    <centered line="88">Aṭṭhaparisavaṇṇanā niṭṭhitā.</centered>
    <subhead line="89">Catuyonivaṇṇanā</subhead>
    <paragraph line="90" number="152"> Yavanti tāya sattā amissitāpi samānajātitāya missitā viya hontīti <bold>yoni</bold>. Sā pana atthato aṇḍādiuppattiṭṭhānavisiṭṭho khandhānaṃ bhāgaso pavattivisesoti āha <bold>‘‘khandhakoṭṭhāso yoni nāmā’’</bold>ti. <bold>Aṇḍe jātā</bold>ti paṭhamāya jātiyā vasena vuttaṃ, dutiyāya pana aṇḍato, aṇḍe vā bhijjamāne jātāti evamattho veditabbo. Tenāha <bold>‘‘abhinibbhijja jāyantī’’</bold>ti. <bold>Vinā</bold>ti etehi aṇḍādīhi bāhirapaccayehi vinā. <bold>Uppatitvā viyā</bold>ti uppajjanavasena patitvā viya. Bāhirapaccayanirapekkhattāyeva vā upapatane sādhukārino upapātikā, te eva idha <bold>opapātikā</bold>ti vuttā. <bold>Ādi</bold>-saddena gabbhamale nibbattamahāpadumakumārādīnaṃ saṅgaho. Nijjhāmataṇhikapetānaṃ niccaṃ dukkhāturatāya kāmasevanā natthi <pageBreak edition="Vipassana Research Institut" number="2.0027" />, tasmā te gabbhaseyyakā na honti, jālavantatāya na tāsaṃ kucchiyaṃ gabbho saṇṭhāti, tasmā te opapātikāyeva saṃsedajattāyapi asambhavato. <bold>Nerayikā viyā</bold>ti nidassanāpadesena tesampi opapātikattaṃ dīpeti. <bold>Avasesā</bold>ti nijjhāmataṇhikanerayike ṭhapetvā avasesā vinipātikā. Yakkhānaṃ cātumahārājikatāya opapātikabhāve eva āpanne taṃ nivattetuṃ <bold>‘‘evaṃ yakkhāpī’’</bold>ti vuttaṃ. Tathā hi te na bhummadevā na ca vinipātikāti.</paragraph>
    <centered line="91">Catuyonivaṇṇanā niṭṭhitā.</centered>
    <subhead line="92">Pañcagativaṇṇanā</subhead>
    <paragraph line="93" number="153"><bold>Gantabbā</bold>ti <pageBreak edition="Myanmar" number="2.0030" /> upapajjitabbā. Yathā hi kammabhavo paramatthato asatipi kārake paccayasāmaggiyā siddho taṃsamaṅginā santānalakkhaṇena sattena katoti voharīyati, tathā upapattibhavalakkhaṇā gatiyo paramatthato asatipi gamake taṃtaṃkammavasena yesaṃ tāni kammāni, tehi gantabbāti voharīyantīti. Evaṃ saddatthato gatiṃ dassetvā atthuddhāranayenapi taṃ dassetuṃ <bold>‘‘apicā’’</bold>tiādi vuttaṃ. Yesu nirayādibhedesu upapattibhavesu gati-saddo nirūḷho, tato aññatthāpi gatisaddappavatti atthi, taṃ ekena gati-saddena visesetvā āha <bold>‘‘gatigatī’’</bold>ti yathā ‘‘dukkhadukkhaṃ, (saṃ. ni. 4.327) rūparūpa’’nti (visuddhi. 2.449) ca. Uppādāvatthāya gamanaṃ upagamananti <bold>‘‘nibbattigatī’’</bold>ti vuttā. <bold>Gati</bold>nti cittagatiṃ. Tenāha <bold>‘‘ajjhāsayagati nāmā’’</bold>ti, ajjhāsayappavattīti attho. <bold>Tadaṭṭhakathāyaṃ</bold> (ma. ni. aṭṭha. 2.503) pana ‘‘gatinti nipphatti’’nti attho vutto. Brahmanimantanasutte (ma. ni. 1.503) hi ayaṃ pāḷīti. <bold>Juti</bold>nti ānubhāvaṃ. <bold>Vibhavo</bold>ti vināso. So hi vigamoti atthena gati. Teneva <bold>nibbānaṃ arahato gatī</bold>ti (pari. 339) anupādisesanibbānaṃ arahato gati vigamo vibhavoti anekatthattā dhātūnaṃ. <bold>Dveyeva gatiyo</bold>ti dveva nipphattiyoti atthoti āha <bold>‘‘ayaṃ nipphattigati nāmā’’</bold>ti.</paragraph>
    <paragraph line="94">Yassa uppajjati, taṃ brūhento eva uppajjatīti ayo, sukhaṃ. Natthi ettha ayoti <bold>nirayo</bold>. Tato eva ramitabbaṃ assādetabbaṃ tattha natthīti dassento āha <bold>‘‘niratiatthena nirassādaṭṭhena nirayo’’</bold>ti. <bold>Tiriyaṃ añcitā</bold>ti devamanussādayo viya uddhaṃ dīghā ahutvā tiriyaṃ dīghābhi attho. Pakaṭṭhato sukhato ayanaṃ apagamo <bold>peccabhāvo,</bold> taṃ peccabhāvaṃ <bold>pattānaṃ visayo</bold>ti <pageBreak edition="Vipassana Research Institut" number="2.0028" /> petayonimeva vadati. <bold>Manaso ussannattā</bold>ti satisūrabhāvabrahmacariyayogyatādiguṇavasena upacitamānasatāya ukkaṭṭhaguṇacittatāyāti atto. Ayaṃ panattho nippariyāyato jambudīpavāsīvasena veditabbo. Yathāha – ‘‘tīhi, bhikkhave, ṭhānehi jambudīpikā manussā uttarakuruke manusse adhiggaṇhanti deve ca tāvatiṃse. Katamehi tīhi? Sūrā satimanto idha brahmacariyavāso’’ti (a. ni. 9.21). Tehi pana samānarūpāditāya saddhiṃ parittadīpavāsīhi itaramahādīpavāsinopi <pageBreak edition="Myanmar" number="2.0031" /> manussāteva paññāyiṃsu. Lokiyā pana ‘‘manuno apaccabhāvena manussā’’ti vadanti. Ayamettha saṅkhepo, vitthāro pana paramatthadīpaniyaṃ <bold>vimānavatthusaṃvaṇṇanāyaṃ</bold> (vi. va. aṭṭha. 3) vuttanayena gahetabbo. <bold>Ānubhāvehī</bold>ti devānubhāvasaṅkhātehi iddhivisesehi. Tattha kāmā devā kāmaguṇehi ceva iddhivisesehi ca itare iddhiviseseheva <bold>dibbanti</bold> kīḷanti jotanti, saraṇanti vā gammanti, abhitthaviyantīti vā <bold>devā</bold>ti.</paragraph>
    <paragraph line="95"><bold>Tiracchānayoniñcātiādīsū</bold>ti ettha tiracchānayonipettivisayaggahaṇena khandhānaṃ eva gahaṇaṃ tesaṃ tādisassa paricchinnassa okāsassa abhāvato. Yattha vā te araññasamuddapabbatādike nibaddhavāsaṃ vasanti, tādisassa ṭhānassa vasena okāsopi gahetabbo. Nirayūpagādīhi sattehi maggitabbato <bold>maggo</bold> paṭipajjitabbā <bold>paṭipadā</bold> cāti taṃ taṃ kammameva vuttanti āha <bold>‘‘ubhayenapī’’</bold>tiādi. <bold>Yathā ca paṭipanno</bold>ti iminā tassa kammassa katūpacitākāramāha. Ettha ca <bold>nirayagāmiñca maggaṃ nirayagāminiñca paṭipada</bold>nti iminā sādhāraṇato nirayasaṃvattaniyaṃ kammaṃ vatvā puna taṃ taṃ santānapatitatāya asādhāraṇataṃ dassetuṃ <bold>‘‘yathāpaṭipanno’’</bold>tiādi vuttanti daṭṭhabbaṃ. <bold>Vinipatantī</bold>ti vivasā, virūpaṃ vā nipatanti. Kasmā panettha pañcagatiparicchedakañāṇaṃ dassento bhagavā ‘‘nibbānañcāha’’ntiādimāhāti anuyogaṃ sandhāyāha <bold>‘‘idaṃ panā’’</bold>tiādi. Na hi bhagavā attano buddhasubuddhataṃ vibhāvento sāvasesaṃ katvā desanaṃ deseti.</paragraph>
    <centered line="96">Pañcagativaṇṇanā niṭṭhitā.</centered>
    <subhead line="97">Ñāṇapavattākāravaṇṇanā</subhead>
    <paragraph line="98" number="154"><bold>Ñāṇappavattākāra</bold>nti ñāṇassa pavattiākāraṃ, ñāṇassa vā pavattipakāraṃ. <bold>Ekantadukkhā</bold>ti ekantena dukkhā accantadukkhā. Tā pana sabbakālaṃ dukkhā sukhālayenapi asammissāti <pageBreak edition="Vipassana Research Institut" number="2.0029" /> dassento āha <bold>‘‘niccadukkhā nirantaradukkhā’’</bold>ti. <bold>Bahalā</bold>ti atanukā, mahantāti attho <pageBreak edition="Myanmar" number="2.0032" />. <bold>Tibbā</bold>ti vā tikhiṇā. <bold>Kharā</bold>ti kakkhaḷā. <bold>Kaṭukā</bold>ti vā aniṭṭhā. Kassati khaṇīyatīti <bold>kāsu,</bold> āvāṭo. Kasīyati cīyatīti <bold>kāsu,</bold> rāsi. <bold>Phunantī</bold>ti dvīhi hatthehi aṅgārāni ukkhipitvā paṭivātaṃ ophunanti, tena tesaṃ sakalasarīraṃ ḍayhati. Tenāha <bold>‘‘paridaḍḍhagattā’’</bold>ti. Purisappamāṇaṃ <bold>porisaṃ. Ekapathenevā</bold>ti ekamaggabhūteneva. <bold>Anukkamanīyenā</bold>ti ukkamituṃ apakkamituṃ asakkuṇeyyena.</paragraph>
    <paragraph line="99">Nanu ca dibbacakkhuñāṇaṃ paccuppannavaṇṇārammaṇaṃ, tena kathaṃ rūpantarasamaṅgiṃ niraye nibbattasattaṃ ‘‘ayaṃ so’’ti jānātīti codanaṃ sandhāyāha <bold>‘‘tattha kiñcāpī’’</bold>tiādi. Yathākammūpagañāṇena ‘‘ayaṃ so’’ti sallakkheti, tassa pana dibbacakkhuānubhāvena pattabbattā <bold>‘‘dibbacakkhubalaṃ nāma eta</bold>nti vuttaṃ.</paragraph>
    <paragraph line="100"><bold>Purimanayenevā</bold>ti ‘‘gūthakūpo viya tiracchānayoni daṭṭhabbā’’tiādinā aṅgārakāsupamāyaṃ vuttanayeneva. Dukkhā vedanā bahulā etāsūti <bold>dukkhabahulā. Bahalapattapalāso</bold>ti aviraḷatanuvipulapaṇṇo. Sukhaparibhogaṃ mahāpāsādaṃ dassetuṃ <bold>‘‘dīghapāsādo’’</bold>ti vuttaṃ caturassapāsādādīnaṃ khuddakattā. <bold>Uṇṇāmayaattharaṇenā</bold>ti uṇṇāmayalohitaattharaṇena. Uttaraṃ uparibhāgaṃ chādetīti <bold>uttaracchado,</bold> vitānaṃ. Taṃ pana lohitavitānaṃ idhādhippetanti <bold>‘‘rattavitānenā’’</bold>ti vuttaṃ.</paragraph>
    <paragraph line="101"><bold>Aparabhāgayojanā</bold>ti pāḷiyaṃ ‘‘aparena samayenā’’ti vuttassa aparabhāgassa yojanā. Sā pana ekadesena purimabhāge vutte eva suviññeyyā hotīti <bold>‘‘yathā so’’</bold>tiādimāha. <bold>Maggāruḷhamevā</bold>ti maggaṃ upagatamattameva.</paragraph>
    <paragraph line="102"><bold>Niyamābhāvā</bold>ti ‘‘dibbacakkhunāva passatī’’ti niyamassa abhāvā. <bold>‘‘Dibbacakkhunāpi passissatī’’</bold>ti idaṃ na anuttarasukhānubhavanassa dibbacakkhugocarattā vuttaṃ, anāgatassa pana tassa dibbacakkhuparibhaṇḍabhūtena anāgataṃsañāṇena dassanamevāti kāraṇūpacārena vuttaṃ. Pāḷiyaṃ pana ‘‘cetasā ceto paricca pajānāmi’’cceva vuttaṃ. <bold>‘‘Atthato pana nānā hotī’’</bold>ti saṅkhepato vuttamatthaṃ vivarituṃ <bold>‘‘devalokasukhaṃ hī’’</bold>tiādiṃ vatvā <pageBreak edition="Myanmar" number="2.0033" /> yathādassitaupamāhipi ayamattho pākaṭo evāti dassento <bold>‘‘upamāyampī’’</bold>tiādimāha. Gotrabhuñāṇuppādato paṭṭhāya nirodhaṃ passitvā uppannamaggaphalapaccavekkhaṇavasena ceva parato phalasamāpattisamāpajjanavasena ca ariyasāvako nirodhe <pageBreak edition="Vipassana Research Institut" number="2.0030" /> sayito viya hoti tadapassayeneva pavattanatoti āha <bold>‘‘nirodhasayanavaragata’’</bold>nti. Tenāha <bold>‘‘nibbānā…pe… passatī’’</bold>ti.</paragraph>
    <centered line="103">Ñāṇapavattākāravaṇṇanā niṭṭhitā.</centered>
    <subhead line="104">Dukkarakārikādisuddhivaṇṇanā</subhead>
    <paragraph line="105" number="155"> Pucchānusandhiādianusandhittayato aññattā <bold>‘‘pāṭiyekkaṃ anusandhivasenā’’</bold>ti vuttaṃ. Na kevalaṃ ‘‘dukkarakārikāya suddhi hotī’’ti evaṃladdhiko eva, atha kho dukkaracārīsu abhippasannoti dassetuṃ <bold>‘‘apicā’’</bold>tiādi vuttaṃ. <bold>Catukuṇḍiko</bold>ti dvīhi pādehi hatthehīti catūhi aṅgehi kuṇḍanako āhiṇḍanako. <bold>Chamānikiṇṇa</bold>nti bhūmiyaṃ khittaṃ. <bold>Bhakkhasa</bold>nti āhāraṃ.</paragraph>
    <paragraph line="106">Macchariyamalādipāpadhammavigamanato mettādiguṇānubrūhanato ca brahmaṃ seṭṭhaṃ cariyanti <bold>brahmacariyaṃ,</bold> dānaṃ. Tathā hi taṃ bhagavatā paṇḍitapaññattaṃ vuttaṃ. Evaṃ sesesupi yathārahaṃ brahmacariyapariyāyo niddhāretvā vattabbo. <bold>Ki</bold>nti kīdisaṃ. <bold>Vata</bold>nti samādinnavataṃ. <bold>Suciṇṇassā</bold>ti suṭṭhu ciṇṇassa puññassa. <bold>Iddhī</bold>ti ānubhāvo. <bold>Jutī</bold>ti vatthābharaṇobhāsasamujjalā sarīrappabhā. <bold>Balavīriyūpapattī</bold>ti kāyabalena ceva ussāhena ca samannāgamo.</paragraph>
    <paragraph line="107"><bold>Tena pāṇi kāmadado</bold>ti tena addhikānaṃ upagacchantānaṃ hatthaṃ pasāretvā asayhaseṭṭhino dānaṭṭhānadassanamayena puññena idāni mayhaṃ hattho kapparukkho viya kāmadado icchiticchitadāyī, kāmadado honto ca madhussavo iṭṭhavatthuvissajjanako jāto. <bold>Tena me brahmacariyenā</bold>ti tena mama yathāvuttakāyaveyyāvaṭiyakammasaṅkhātena seṭṭhacariyena. <bold>Puñña</bold>nti puññaphalaṃ. Tampi hi pujjasabhāvato, uttarapadalopena vā ‘‘evamidaṃ puññaṃ pavaḍḍhatī’’tiādīsu (dī. ni. 3.80) ‘‘puñña’’nti vuccati.</paragraph>
    <paragraph line="108">Pañca <pageBreak edition="Myanmar" number="2.0034" /> sikkhāpadāni samāhaṭāni <bold>pañcasikkhāpadaṃ</bold> yathā ‘‘tibhavaṃ, tisakaṭa’’nti ca. <bold>Brahmacariyasmi</bold>nti <pageBreak edition="Vipassana Research Institut" number="2.0031" /> dhammadesanāya. Sā hi vineyyānaṃ brahmabhāvāvahanato brahmaṃ seṭṭhaṃ cariyaṃ, brahmuno vā bhagavato vācasikaṃ cariyanti ‘‘brahmacariya’’nti vuccati.</paragraph>
    <paragraph line="109"><bold>Sahassaṃ maccuhāyina</bold>nti sahassamattā arahattasamadhigamena maccuvisayātikkamena maccupahāyino jātā. <bold>Brahmacārī bhavissāmā</bold>ti ettha yena brahmacariyena te brahmacārinoti vuccanti, taṃ brahmacariyaṃ niddhāretvā āha <bold>‘‘methunavirati brahmacariyanti vuttā’’</bold>ti.</paragraph>
    <paragraph line="110"><bold>Nātikkamāmā</bold>ti na aticarāma agamanīyaṭṭhānepi itaratthāpi na vītikkamāma. Tenāha <bold>‘‘aññatra tāhi brahmacariyaṃ carāmā’’</bold>ti. <bold>Amha</bold>nti amhākaṃ.</paragraph>
    <paragraph line="111"><bold>Attadamanavasenā</bold>ti yathāpaṭiññaṃ arahantānaṃ anukaraṇākārena pavattacittadamanavasena, manacchaṭṭhānaṃ indriyānaṃ damanenāti attho. Sikhāppattaseṭṭhacariyatāya <bold>ariyamaggo brahmacariyaṃ</bold>. Brahmaṃ seṭṭhaṃ carati etenāti <bold>brahmacariyaṃ,</bold> satthusāsanaṃ.</paragraph>
    <paragraph line="112"><bold>Ataramānāna</bold>nti na taramānānaṃ desakālaṃ udikkhantānaṃ. <bold>Phalāsāva samijjhatī</bold>ti sudullabhaphalepi āsā sammāpayogamanvāya samijjhati eva. <bold>Vipakkabrahmacariyosmī</bold>ti visesena nipphannapaṇītajjhāsayo paripuṇṇauḷāramanoratho. So hi seṭṭhamanosamācāratāya brahmacariyapariyāyena vutto.</paragraph>
    <paragraph line="113"><bold>Idameva suttaṃ</bold> āgataṭṭhānanti adhippāyo tepiṭake buddhavacane idameva suttapadaṃ ‘‘vīriyaṃ brahmacariya’’nti āgataṭṭhānanti attho. Vīriyañhi tasmiṃ visaye uttamaṃ paramukkaṃsagataṃ tādisacariyāhetu cāti brahmacariyanti idha vuttaṃ. <bold>Caturaṅgasamannāgata</bold>nti catubbidhadukkarakiriyāya sādhakassa catubbidhassa attano pavattiākārassa vasena caturaṅgasamannāgataṃ.</paragraph>
    <paragraph line="114">Koci chinnabhinnapaṭapilotikadharo dasantayuttassa vatthassa abhāvato nicceloti vattabbataṃ labheyyāti taṃ nivattento āha <bold>‘‘naggo’’</bold>ti. <bold>Evaṃ akāsiṃ,</bold> evampi sattapīḷā mā ahosīti adhippāyo. Yathā <pageBreak edition="Myanmar" number="2.0035" /> ‘‘abhihaṭaṃ na sādiyāmī’’tiādi (ma. ni. 1.155) bhikkhāpariyesane ukkaṭṭhacāritādassanaṃ, evaṃ ‘‘naehi bhaddantikādibhāvopī’’ti gahetabbaṃ. <bold>Purisantaragatāyā</bold>ti purisasamīpagatāya. Saṃkittīyanti etāyāti <bold>saṃkitti,</bold> gāmavāsiādīhi samudāyavasena kariyamānakiriyā. Idha pana bhattasaṃkitti adhippetāti āha <bold>‘‘saṃkittetvā katabhattesū’’</bold>ti. Dadanti <pageBreak edition="Vipassana Research Institut" number="2.0032" /> tāyāti <bold>datti</bold>. Ekāhaṃ antarabhūtaṃ etassa atthīti <bold>ekāhikaṃ</bold>. Esa nayo sesapadesupi. <bold>Ekāhavārenā</bold>ti ekāhikavārena. ‘‘Ekāhika’’ntiādinā vuttavidhimeva paṭipāṭiyā pavattabhāvaṃ dassetuṃ puna vuttaṃ. Tenāha <bold>‘‘iti evarūpa’’</bold>ntiādi.</paragraph>
    <paragraph line="115"><bold>Erakatiṇādīni vā</bold>ti erakatiṇādīni ganthitvā katanivāsanāni chavadussāni, nihīnadussānīti attho. <bold>Tantāvutāna</bold>nti tantaṃ pasāretvā vītānaṃ. <bold>Pakatikaṇṭake</bold>ti salākakaṇṭake.</paragraph>
    <paragraph line="116" number="156"><bold>Nekavassagaṇasañjāta</bold>nti anekavassasamūhasañjātaṃ. Nanu ca idāneva ‘‘sāyatatiyakampi udakorohanānuyogamanuyutto’’ti vuttaṃ, ‘‘nekavassagaṇikaṃ rajojallaṃ kāye sannicita’’nti ca, tadubhayaṃ ekasmiṃ kathaṃ sambhavatīti āha <bold>‘‘idaṃ attano rajojallakavatasamādānakālaṃ sandhāya vadatī’’</bold>ti. Eteneva ‘‘acelako homī’’ti vuttaacelakapaṭiññā, ‘‘sāṇānipi dhāremī’’tiādinā vuttachannakapaṭiññā, tatthāpi sāṇa-masāṇa-chavadussādi-nivattha-paṭiññā ca aviruddhāti daṭṭhabbā tasmiṃ tasmiṃ kāle tathā tathā paṭipannattā. <bold>Te</bold>ti acelakā. <bold>Saṅghāta</bold>nti sabbaso ghātaṃ. Tenāha <bold>‘‘vadha’’</bold>nti. <bold>Sīlavā nāma natthi</bold> ‘‘anabhisandhikampi pāpaṃ hotī’’ti evaṃ laddhikattā. <bold>Sīlaṃ adhiṭṭhāyā</bold>ti idaṃ paṭikkamanakiriyaṃ sandhāya vuttaṃ.</paragraph>
    <paragraph line="117"><bold>Pāsaṇḍapariggahaṇatthāyā</bold>ti pāsaṇḍesu asārasārabhāvavīmaṃsanatthāya. <bold>Taṃ pabbajja</bold>nti ājīvakapabbajjaṃ. <bold>Vikaṭabhojane</bold>ti vikatabhojane virūpabhojane. Tenāha <bold>‘‘apakatibhojane’’</bold>ti.</paragraph>
    <paragraph line="118" number="157"><bold>Bhiṃsanakatasmi</bold>nti bhāvasādhanabhāvī idaṃ padanti āha <bold>‘‘bhiṃsanakatasmiṃ bhiṃsanakakiriyāyā’’</bold>ti. ‘‘Bhiṃsanakattasmi’’nti vattabbe ekassa ta-kārassa <pageBreak edition="Myanmar" number="2.0036" /> lopo daṭṭhabbo. Yebhuyyaggahaṇaṃ lomavantavasenapi yojetabbaṃ, na lomavasenāti āha <bold>‘‘bahutarānaṃ vā’’</bold>tiādi.</paragraph>
    <paragraph line="119">Su-sadde u-kārassa o-kāraṃ katvā pāḷiyaṃ ‘‘sotatto’’ti vuttanti tadatthaṃ vivaranto <bold>‘‘sutatto’’</bold>ti āha. Suṭṭhu avatattoti vā <bold>sotatto. Sosinno</bold>ti etthāpi eseva nayo. <bold>Suddhivasanatthāyā</bold>ti saṃsārasuddhigavesanatthāya.</paragraph>
    <paragraph line="120"><bold>Vihārasmi</bold>nti <pageBreak edition="Vipassana Research Institut" number="2.0033" /> paccatte bhummavacananti āha <bold>‘‘vihāro eva hi ‘vihārasmi’nti vutto’’</bold>ti. <bold>Teneva cā</bold>ti teneva vibhattivipallāsavasena. <bold>Evaṃ attho</bold>ti ayaṃ evaṃ liṅgavipallāsavasena attho veditabbo. Dukkhappattoti ānetvā sambandho. <bold>Sabbatthā</bold>ti sukhadukkhe lābhālābhādike ca. <bold>Tulito</bold>ti tulāsadiso.</paragraph>
    <centered line="121">Dukkarakārikādisuddhivaṇṇanā niṭṭhitā.</centered>
    <subhead line="122">Āhārasuddhivaṇṇanā</subhead>
    <paragraph line="123" number="158"><bold>Sujjhitu</bold>nti saṃsārato sujjhituṃ.</paragraph>
    <paragraph line="124" number="159"><bold>Āsītikapabbānī</bold>ti āsītikapiṭṭhipabbāni, ‘‘kāḷapabbānī’’ti vadanti. Pabbānaṃ <bold>majjhe. Unnatunnatānī</bold>ti maṃse milāte dvinnaṃ sandhīnaṃ antare vātenuddhumātadhamanījālatāya unnatāni unnatānīti. <bold>Ānisada</bold>nti ānisadaṭṭhānaṃ. <bold>Nisinnaṭṭhāna</bold>nti paṃsūhi, vālikāhi vā nicitaṃ nisinnaṭṭhānaṃ. <bold>Sarapoṅkhenā</bold>ti sarassa poṅkhappadesena, sarapoṅkhasaññitena vā maggena. <bold>Akkanta</bold>nti akkantaṭṭhānaṃ. Takkagoḷikasadisānaṃ, sarīraghaṃsanatthaṃ kata kuruvindagoḷakānaṃ vā <bold>āvaḷi</bold> vaṭṭanāhāro. <bold>Vaṃsato</bold>ti piṭṭhivaṃsato. <bold>Maṇḍale</bold>ti bhittipādānaṃ matthake ṭhapitamaṇḍalake sīsaggena <bold>patiṭṭhahanti. Na evaṃ phāsuḷiyo</bold>ti yathā yathā vuttagopānasiyo papatā tiṭṭhanti, na evaṃ bodhisattassa phāsukāpi papatā ṭhitā.</paragraph>
    <paragraph line="125"><bold>Okkhāyikā</bold>ti avakkhāyikā, heṭṭhā hutvā ninnabhāvena paññāyamānā. <bold>Evarūpā</bold>ti yathāvuttarūpā, ninnatarāti attho. <bold>Yāva piṭṭhikaṇṭakaṃ</bold><bold>allīnā</bold><pageBreak edition="Myanmar" number="2.0037" /><bold>hotī</bold>ti mayhaṃ udaracchavi yāva piṭṭhikaṇṭakaṃ, tāva taṃ āhacca ṭhitattā allīnā hoti udariyassa parikkhayena antānañca suṭṭhumilātatāya. <bold>Bhāriyabhāriyā</bold>ti garutarā. Sahaudaracchaviṃ piṭṭhikaṇṭakaṃ, sahapiṭṭhikaṇṭakaṃ udaracchavinti yojanā. <bold>Neva nikkhamati</bold> āhārasannissayaāpodhātuyā sabbaso visukkhattā. <bold>Pūtimūlānī</bold>ti lomamūlānaṃ paribrūhanake maṃse lohite ca parikkhīṇe tāni sukkhāni ṭhānato bhaṭṭhāni abhāveneva ‘‘pūtimūlānī’’ti vuttāni. Tenāha <bold>‘‘tassa panā’’</bold>tiādi.</paragraph>
    <paragraph line="126"><bold>Adhigatā</bold>ti idāni adhigatā. <bold>Yathā etarahi vipassanāpaññāya adhigatattā</bold>ti iminā kiñcāpi <pageBreak edition="Vipassana Research Institut" number="2.0034" /> mahābodhisattā paripākagatañāṇā vasībhūtajjhānābhiññā vipassanāya parikammaṃ karonti, yathā ca nesaṃ carimabhave vipassanācāro, na tathā tadāti dasseti. <bold>Etadevā</bold>ti yaṃ yena vuttaṃ atthajātaṃ, etadeva <bold>ettha</bold> etasmiṃ pāṭhapadese <bold>yuttaṃ</bold> pubbenāparaṃ avirujjhanato. <bold>Itarathā</bold>ti bhikkhūhi vuttappakārena <bold>ananurūpo siyā</bold> ‘‘imissā’’ti vuttāya aññatte.</paragraph>
    <centered line="127">Āhārasuddhivaṇṇanā niṭṭhitā.</centered>
    <subhead line="128">Saṃsārasuddhiādivaṇṇanā</subhead>
    <paragraph line="129" number="160"><bold>Saṃsārenā</bold>ti aparāparaṃ cavanupapajjanavasena bhavesu saṃsaraṇena. Yaṃ sandhāya vuttaṃ –</paragraph>
    <gatha1 line="130">‘‘Khandhānañca paṭipāṭi, dhātuāyatanāna ca;</gatha1>
    <gathalast line="131">Abbocchinnaṃ vattamānā, saṃsāroti pavuccatī’’ti. (visuddhi. 2.619; dī. ni. aṭṭha. 2.95; saṃ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; bu. vaṃ. aṭṭha. 58; cūḷani. aṭṭha. 6; paṭi. ma. aṭṭha. 2.1.117; visuddhi. mahāṭī. 1.127; a. ni. ṭī. 2.4.9; sārattha. ṭī. 1.1);</gathalast>
    <paragraph line="132"><bold>Bahuka</bold>nti bahukālaṃ bahukkhattuṃ. <bold>Upapajjitvā</bold>ti tattha tattha bhave nibbattitvā. <bold>Āvāsenā</bold>ti tasmiṃ tasmiṃ sattāvāse āvasanena nibbattitvā jīvanena. <bold>Khandhāyeva vuttā</bold> tesaṃyeva pavattivisesassa tena tena <pageBreak edition="Myanmar" number="2.0038" /> pariyāyena vuttattā. <bold>Bahuyāge</bold>ti ajasūkaragomāyvādike bahuvidhe mahāyaññe. <bold>Bahuaggī</bold>ti vācāpeyyādivasena antamaso pākayaññādivasena ca bahukepi aggī paricaraṇena.</paragraph>
    <paragraph line="133" number="161"> Bāladārakopi ‘‘daharo’’ti vuccatīti tato visesanatthaṃ <bold>‘‘yuvā’’</bold>ti vuttaṃ. Atikkantapaṭhamavayā sattā sabhāvena palitasirā hontīti paṭhamavaye ṭhitabhāvaṃ dassetuṃ <bold>‘‘susukāḷakeso’’</bold>ti <pageBreak edition="Vipassana Research Institut" number="2.0035" /> vuttaṃ. <bold>Jarājiṇṇo</bold>ti jarāya jiṇṇo, na akālikena jarāya abhibhūto. Ukkaṃsagatabuddhatāya <bold>vuddho</bold>. Tenāha <bold>‘‘vaḍḍhitvā ṭhitaaṅgapaccaṅgo’’</bold>ti, ārohapariṇāhavasena vuddhirahitoti attho. <bold>Jātimahallako</bold>ti jātiyā mahallako, na bhogaparivārādīhīti attho. <bold>Addhagato</bold>ti ettha <bold>addha</bold>-saddo dīghakālavācīti āha <bold>‘‘bahuaddhānaṃ gato’’</bold>ti. <bold>Vayo</bold>tiādipadalopenāyaṃ niddesoti āha <bold>‘‘pacchimavaya’’</bold>nti. <bold>Padasatampi…pe… samatthatā</bold>ti padasatampi padasahassampi sotapathamāgacchantameva uggahaṇasamatthatā pariggahetuṃ samatthatā. Ayañca gatiyā byāpāroti sakkā viññātuṃ gahaṇamattabhāvato. <bold>Tadevā</bold>ti padasatampi padasahassampi. <bold>Ādhāraṇaṃ</bold> apilāpanavasena hadaye dhāraṇaṃ. <bold>Upanibandhanaṃ</bold> yathā na pamuṭṭhaṃ hoti, tathā upecca aparāparaṃ nibandhanaṃ. Ayaṃ pana satiyā byāpāroti sakkā viññātuṃ. Pāḷiyañca ‘‘paramāya gatiyā ca satiyā ca dhitiyā cā’’ti vuttaṃ, parato ca ‘‘evaṃ adhimattagatimanto’’ti vuttaṃ. <bold>Samatthavīriyaṃ dhiti nāmā</bold>ti visiṭṭhavisayaṃ dassento yathāvuttasatisamāyogaṃ tassa dīpeti. <bold>Tassā</bold>ti yathāvuttagatisatidhitīhi subhadhātavacīparicitassa pariyattidhammassa āgamavasena atthadassanasamatthatā yuttivasena kāraṇadassanasamatthatā.</paragraph>
    <paragraph line="134">Daḷhaṃ (a. ni. ṭī. 3.9.38) thiraṃ dhanu etassāti daḷhadhanvā, so eva idha <bold>‘‘daḷhadhammā’’</bold>ti vutto. Paṭisattuvidhamanatthaṃ dhanuṃ gaṇhātīti <bold>dhanuggaho,</bold> so eva usuṃ saraṃ asati khipatīti <bold>issāso</bold>ti āha <bold>‘‘dhanuṃ gahetvā ṭhito issāso’’</bold>ti. Dvisahassapalaṃ lohādibhāraṃ vahituṃ samatthaṃ <bold>dvisahassathāmaṃ</bold>. Tenāha <bold>‘‘dvisahassathāmaṃ nāmā’’</bold>tiādi. <bold>Daṇḍe</bold>ti dhanudaṇḍe. <bold>Yāva kaṇḍappamāṇā</bold>ti dīghato yattakaṃ kaṇḍassa pamāṇaṃ, tattake <pageBreak edition="Myanmar" number="2.0039" /> dhanudaṇḍe ukkhittamatte āropito ceva hoti jiyādaṇḍo, so ca bhāro pathavito muccati, evaṃ idaṃ ‘‘dvisahassathāmaṃ nāma dhanūti daṭṭhabbaṃ. <bold>Uggahitasippo</bold>ti uggahitadhanusippo. <bold>Katahattho</bold>ti thirataraṃ lakkhesu avirajjhanasarakkhepo. Īdiso pana tattha vasībhūto katahattho nāma hotīti āha <bold>‘‘ciṇṇavasībhāvo’’</bold>ti. Kataṃ rājakulādīsu upecca asanaṃ etena so <bold>katūpāsano</bold>ti āha <bold>‘‘rājakulādīsu dassitasippo’’</bold>ti. <bold>Evaṃ kata</bold>nti evaṃ antosusirakaraṇādinā sallahukaṃ kataṃ.</paragraph>
    <paragraph line="135"><bold>Oloketī</bold>ti udikkhati. <bold>Evaṃ santepi tesaṃ vāro paññāyatī</bold>ti tesaṃ bhikkhūnaṃ ‘‘ayaṃ paṭhamaṃ pucchati, ayaṃ dutiya’’ntiādinā pucchanavāro tādisassa paññavato paññāyati sukhumassa antarassa labbhanato. <bold>Buddhānaṃ pana vāro</bold>ti īdise ṭhāne buddhānaṃ desanāvāro aññesaṃ napaññāyanato buddhānaṃyeva paññāyati. Idāni tameva paññāyanataṃ yuttito dassento <bold>‘‘vidatthicaturaṅgulachāya’’</bold>ntiādimāha. Accharāsaṅghāṭamatte khaṇe aneka-koṭisahassa-cittapavattisambhavato <pageBreak edition="Vipassana Research Institut" number="2.0036" /><bold>‘‘vidatthicaturaṅgulachāyaṃ atikkamanato puretaraṃyeva bhagavā…pe… kathetī’’</bold>ti vatvā tato lahutarāpi satthu desanāpavatti atthevāti dassento <bold>‘‘tiṭṭhantu vā tāva ete’’</bold>tiādimāha. Idāni tattha kāraṇaṃ dassetuṃ <bold>‘‘kasmā’’</bold>tiādi vuttaṃ. <bold>Soḷasa padāni kathetī</bold>ti etena lokiyajanassa ekapaduccāraṇakkhaṇe bhagavā aṭṭhavīsasatapadāni kathetīti dasseti. Idāni tassapi kāraṇaṃ dassetuṃ <bold>‘‘kasmā’’</bold>tiādi vuttaṃ.</paragraph>
    <paragraph line="136"><bold>Dhammo</bold>ti pāḷi. Pajjati attho etenāti <bold>padaṃ,</bold> tadattho. Atthaṃ byañjetīti <bold>byañjanaṃ,</bold> akkharaṃ. Tañhi padavākyakkharabhāvehi paricchijjamānaṃ taṃ taṃ atthaṃ byañjeti pakāseti. Tenāha <bold>‘‘dhammapadabyañjananti pāḷiyā padabyañjanaṃ, tassa tassa atthassa byañjanakaṃ akkhara’’</bold>nti. Etena aparāparehi padabyañjanehi sucirampi kālaṃ kathentassa tathāgatassa na kadāci tesaṃ pariyādānaṃ atthīti dasseti. Pañhaṃ byākaronti etenāti <bold>pañhabyākaraṇaṃ,</bold> tathāpavattapaṭibhānaṃ. Aparikkhayapaṭibhānā hi buddhā bhagavanto, yato vuttaṃ <pageBreak edition="Myanmar" number="2.0040" /> ‘‘natthi dhammadesanāya hānī’’ti (dī. ni. ṭī. 3.141, 305; vibha. mūlaṭī. 1.suttantabhājanīyavaṇṇanā). Tenāha <bold>‘‘iminā kiṃ dassetī’’</bold>tiādi. Tathā āsannaparinibbānassapi bhagavato desanāya itarāya ca visesātāvoti paṭhamabuddhavacanampi majjhimabuddhavacanampi pacchimabuddhavacanampi sadisameva. Āsītikavassato paraṃ <bold>pañcamo āyukoṭṭhāso</bold>.</paragraph>
    <paragraph line="137" number="162"> Kāmañcettha bhagavatā nāgasamālattherassa acchariyaabbhutapavedanamukhena attano lomānaṃ haṭṭhabhāvassa paveditattā <bold>‘‘lomahaṃsanapariyāyo’’</bold>ti nāmaṃ gahitaṃ, tathāpi sabbaññutaññāṇādi-anaññasādhāraṇañāṇānubhāva-vibhāvanādivasena soḷasasamūhato sīhanādassa nadanena desanāya pavattitattā ‘‘mahāsīhanādo’’tveva saṅgītikāramahātherehi nāmaṃ ṭhapitanti daṭṭhabbaṃ.</paragraph>
    <centered line="138">Mahāsīhanādasuttavaṇṇanāya līnatthappakāsanā samattā.</centered>
    <subhead line="139">3. Mahādukkhakkhandhasuttavaṇṇanā</subhead>
    <paragraph line="140" number="163"><bold>Tato</bold><pageBreak edition="Vipassana Research Institut" number="2.0037" /><bold>para</bold>nti tiṇṇaṃ janānaṃ upari saṅgho catuvaggakaraṇīyādikammehi paṭikammappattattā. <bold>Gāmaṃ gatoti vuccati</bold> gāmaṃ uddissa gatattā, evaṃ sāvatthiṃ pavisituṃ vihārato nikkhantā ‘‘pavisiṃsū’’ti vuttā. <bold>Pariñña</bold>nti pahānapariññaṃ. Sā hi samatikkamo, na itarā. <bold>Rūpavedanāsupī</bold>ti ‘‘rūpānaṃ pariññaṃ, vedanānaṃ pariñña’’nti etthāpi. Kāmaṃ sabbesaṃ titthiyānaṃ kāmādipariññāpaññāpanahetubhūto samayo natthi, yesaṃ pana atthi, te upādāya <bold>‘‘sakasamayaṃ jānantā’’</bold>ti vuttaṃ. ‘‘Yato yato kho bho ayaṃ bhikkhu vivicceva kāmehi…pe… paṭhamaṃ jhānaṃ upasampajja viharati, ettāvatā kho bho kāmānaṃ pariññā hotī’’ti evaṃ sarūpato paṭhamajjhānaṃ vibhāvetuṃ asakkontāpi kevalaṃ accantappahānasaññāya <bold>kāmānaṃ pariññaṃ paññapeyyuṃ paṭhamajjhānaṃ vadamānā</bold>. Taṃ kissa hetu? Tādisassa āgamādhigamassābhāvato. <bold>Rūpavedanāpariññāsu</bold>pi eseva nayo. <bold>Vuccethā</bold>ti vucceyya. <bold>Dutiyapadepī</bold>ti ‘‘anusāsaniyā vā anusāsani’’nti evaṃ vuttavākyepi. <bold>Te</bold> kira bhikkhū.</paragraph>
    <paragraph line="141" number="165"><bold>Na</bold><pageBreak edition="Myanmar" number="2.0041" /><bold>ceva sampāyissantī</bold>ti na ceva sammadeva pakārehi gamessanti ñāpessanti. Tenāha <bold>‘‘sampādetvā kathetuṃ na sakkhissantī’’</bold>ti. Yasmā avisaye pañho pucchito hoti, tasmā āpajjissantīti yojanā. <bold>Sadevake</bold>ti arūpadevaggahaṇaṃ. Te hi lokiyadevehi dīghāyukatādinā ukkaṭṭhā. <bold>Samārake</bold>ti kāmāvacaradevaggahaṇaṃ. <bold>Sabrahmaketi</bold> rūpāvacarabrahmaggahaṇaṃ. <bold>Sassamaṇabrāhmaṇiyā</bold>ti ettha <bold>samaṇa</bold>ggahaṇena pabbajite, <bold>brāhmaṇa</bold>ggahaṇena jātibrāhmaṇe, puna <bold>deva</bold>ggahaṇena sammutideve, manussaggahaṇena avasiṭṭhamanussakāyaṃ pariyādiyati. <bold>Lokapajā</bold>ggahaṇena pana payojanaṃ aṭṭhakathāyaṃ dassitameva. <bold>Aññathā ārādhanaṃ nāma natthī</bold>ti iminā kāmarūpavedanāsu assādādīnaṃ yāthāvato avabodho eva ito bāhirakānaṃ natthi, kuto pavedanāti dasseti.</paragraph>
    <paragraph line="142" number="166"><bold>Cittārādhana</bold>nti yāthāvapavedanena paresaṃ cittassa paritosanaṃ. <bold>Bandhanaṭṭhena guṇāti</bold> kāmarāgasaṃyojanassa paccayabhāvena vatthukāmesupi bandhanaṭṭho vutto, koṭṭhāsaṭṭho vā guṇaṭṭho daṭṭhabbo. <bold>Tarayantī</bold>ti taramānā yanti gacchanti. Atītādibhinnapaṭhamādivayā eva cittatā rāsibhāvena vayoguṇāti gahitāti āha <bold>‘‘rāsaṭṭho guṇaṭṭho’’</bold>ti. <bold>Cakkhuviññeyyā</bold>ti vā cakkhuviññāṇataṃdvārikaviññāṇehi <pageBreak edition="Vipassana Research Institut" number="2.0038" /> vijānitabbā. <bold>Sotaviññeyyā</bold>tiādīsupi eseva nayo. <bold>Iṭṭhārammaṇabhūtā</bold>ti sabhāveneva iṭṭhārammaṇajātikā, iṭṭhārammaṇabhāvaṃ vā pattā. <bold>Kamanīyā</bold>ti kāmetabbā. <bold>Manavaḍḍhanakā</bold>ti manoharā. Etena parikappanatopi iṭṭhabhāvaṃ gaṇhāti. <bold>Piyajātikā</bold>ti piyāyitabbasabhāvā. <bold>Kāmūpasaṃhitā</bold>ti kāmarāgena upecca sandhāniyā sambaddhā (a. ni. ṭī. 3.6.63) kātabbāti āha <bold>‘‘ārammaṇaṃ katvā’’</bold>ti.</paragraph>
    <paragraph line="143" number="167"><bold>Saññaṃ ṭhapetvā</bold>ti ‘‘imasmiṃ aṅgulikādipabbe gahite sataṃ hoti, imasmiṃ sahassa’’ntiādinā saññāṇaṃ katvā gaṇanā. <bold>Acchiddagaṇanā</bold>ti ‘‘ekaṃ dve’’tiādinā navantavidhinā nirantaragaṇanā. <bold>Piṇḍagaṇanā</bold>ti saṅkalanapaṭuppādanādinā piṇḍitvā gaṇanā. Tenāha <bold>‘‘khettaṃ oloketvā’’</bold>tiādi. Kasanaṃ <bold>kasī</bold>ti kasiggahaṇena sabbo kasipaṭibaddho <pageBreak edition="Myanmar" number="2.0042" /> jīvikūpāyo gahitoti āha <bold>‘‘kasīti kasikamma’’</bold>nti. <bold>Jaṅghavaṇijjā</bold>ti jaṅghasatthavasena vaṇijjaṃ āha, <bold>thalavaṇijjā</bold>ti sakaṭasatthavasena. <bold>Ādi</bold>-saddena nāvāpaṇādivasena vohāraṃ. <bold>Vaṇippatho</bold>ti vaṇijamaggo, dānaggahaṇavasena saṃvohāroti attho. Usūnaṃ asanakammaṃ <bold>issattaṃ,</bold> dhanusippena jīvikā, idha pana issattaṃ viyāti <bold>issattaṃ,</bold> sabbaāvudhajīvikāti āha <bold>‘‘āvudhaṃ gahetvā upaṭṭhānakamma’’</bold>nti. Porohiccāmaccakammādi <bold>rājakammaṃ.</bold><bold>Ādi</bold>-saddena rathasippakhattavijjāsippādi-vuttāvasesaṃ mahāsippaṃ khuddakasippañca saṅgaṇhāti. <bold>Sītassa purakkhato</bold>ti sītassa purato kato. Yo hi sītakāle jīvikāhetu sītalapadesaṃ pakkhandati, so vāḷamigādīhi viya sītena paripātiyamāno tena purato kato viya hoti. Tenāha <bold>‘‘sītena bādhiyamāno’’</bold>ti. <bold>Uṇhassa purakkhato</bold>ti etthāpi eseva nayo. <bold>Saritvā</bold>ti saṃsappitvā. <bold>Ghaṭṭiyamāno</bold>ti hiṃsiyamāno bādhiyamāno. Ābādhanaṃ <bold>ābādho,</bold> pīḷāti attho. <bold>Kāmahetu</bold>nti vā bhāvanapuṃsakaniddeso yathā ‘‘visamaṃ candimasūriyā parivattantī’’ti (a. ni. 4.70). Tathā sesapadadvayepi. Tenevāha <bold>‘‘kāmānameva hetū’’</bold>ti. <bold>Kāmānaṃ hetū</bold>ti ettha purimapadāvadhāraṇamayuttaṃ tadaññapaccayapaṭikkhepāpattito, tathā uttarapadāvadhāraṇaṃ kāmānaṃ kadāci ahetubhāvassapi sambhavato, tasmā <bold>‘‘uppajjatiyevā’’</bold>ti vuttaṃ.</paragraph>
    <paragraph line="144"><bold>Uṭṭhahato</bold>ti iminā uṭṭhānavīriyaṃ vuttanti āha <bold>‘‘ājīvasamuṭṭhāpakavīriyenā’’</bold>ti. <bold>Taṃ vīriyanti</bold> ājīvikasamuṭṭhāpakavīriyaṃ. <bold>Pubbenāparaṃ ghaṭentassā</bold>ti ārambhato paṭṭhāya nirantaraṃ pavattentassa. <bold>Citte uppannabalavasokena socatī</bold>ti cittasantāpena anto nijjhāyati. <bold>Kāye uppannadukkhenā</bold>ti tasseva sokassa vasena kāye uppannadukkhena. Sokuddesena taṃ taṃ vippalapento vā <bold>paridevati. Uraṃ tāḷetvā</bold>ti vakkhappadesaṃ paharitvā. <bold>‘‘Mogha’’</bold>ntiādi paridevanākāradassanañceva <pageBreak edition="Vipassana Research Institut" number="2.0039" /> sammohāpajjanākāradassanañca. <bold>Me</bold>ti vatvā puna <bold>no</bold>ti puthuvacanaṃ attano ubhayathāpi voharitabbato, byāmūḷhavacanaṃ vā sokavasena.</paragraph>
    <paragraph line="145" number="168"> Idha <pageBreak edition="Myanmar" number="2.0043" /> kāmaggahaṇena visesato vatthukāmā gahitāti kāmādiggahaṇaṃ kataṃ, nānantariyatāya pana kilesakāmopi gahito eva. <bold>Asicamma</bold>nti ettha <bold>camma</bold>ggahaṇena na kevalaṃ cammamayassa, cammaparisibbitasseva vā gahaṇaṃ, atha kho sabbassapi āvudhabādhakassa gahaṇanti dassento <bold>‘‘kheṭakaphalakādīnī’’</bold>ti āha. <bold>Ādi</bold>-saddena sarādisaṅgaho. <bold>Dhanukalāpaṃ sannayhitvā</bold>ti dhanuñceva khurappatūṇiñca sannayhitvā, dhanudaṇḍassa jiyāya tathābhāvakaraṇādipi (a. ni. ṭī. 3.5.76) dhanuno sannayhananti. Dvinnaṃ senānaṃ byūhasaṃvidhānena vā <bold>ubhatobyūḷhaṃ. Vijjotalantesū</bold>ti nisitapītaphalatāya vijjotanavasena parivattamānesu.</paragraph>
    <paragraph line="146">Pākārasamīpātisaṅkhāratāya pākārapādā <bold>upakāriyo,</bold> yā ‘‘uddāpā’’ti vuccanti. <bold>Satadantenā</bold>ti anekasatadantakena, yassa tikhiṇadantāni anekasatāni mūlāni honti. Atibhāratāya dasavīsamattāpi janā ukkhipituṃ na sakkonti, yantavasena pana ukkhipitvā bandhitvā ṭhapenti. Tenāha <bold>‘‘aṭṭhadantākārenā’’</bold>tiādi. <bold>Omaddantī</bold>ti oṭṭhapenti.</paragraph>
    <paragraph line="147" number="169"><bold>Sandhimpi chindanti</bold> corikāya jīvitukāmā. <bold>Nillopa</bold>nti nissesavilopaṃ, ekaṃ parittaṃ gāmaṃ parivāretvā tattha kiñcipi gayhūpagaṃ asesetvā karamaraggahaṇaṃ. Tenāha <bold>‘‘mahāvilopa’’</bold>nti. <bold>Panthaduhanakammaṃ</bold> aṭavimagge ṭhatvā addhikānaṃ vilumpanaṃ. <bold>Pahārasādhanatthaṃ</bold> (a. ni. ṭī. 2.2.1) daṇḍappahārassa sukhasiddhiatthaṃ. Kañjito nibbattaṃ kañjiyaṃ, āranālaṃ. Yaṃ ‘‘bilaṅga’’ntipi vuccati, taṃ yattha siñcati, sā <bold>kañjiyaukkhalikā</bold>. Bilaṅgathālikasadisakaraṇaṃ <bold>bilaṅgathāliyaṃ. Sīsakapālaṃ uppāṭetvā</bold>ti ayoguḷapavesanappamāṇaṃ chiddaṃ katvā. <bold>Saṅkhamuṇḍakammakāraṇa</bold>nti saṅkhaṃ viya muṇḍakammakāraṇaṃ.</paragraph>
    <paragraph line="148"><bold>Rāhumukhakammakāraṇa</bold>nti rāhumukhagata-sūriyasadisa-kammakāraṇaṃ. <bold>Jotimālika</bold>nti jotimālavantaṃ kammakāraṇaṃ. <bold>Hatthapajjotika</bold>nti hatthapajjotanakammakāraṇaṃ. <bold>Erakavattakammakāraṇa</bold>nti erakavattasadise sarīrato baddhe uppāṭanakammakāraṇaṃ. <bold>Cīrakavāsikakammakāraṇa</bold>nti sarīrato uppāṭitabaddhacīrakāhi nivāsāpanakammakāraṇaṃ. Taṃ karontā yathā gīvato paṭṭhāya baddhe kantitvā kaṭiyameva ṭhapenti, evaṃ gopphakato paṭṭhāya <pageBreak edition="Myanmar" number="2.0044" /> kantitvā kaṭiyameva ṭhapenti. <bold>Aṭṭhakathāyaṃ</bold> pana <bold>‘‘kaṭito paṭṭhāya kantitvā gopphakesu ṭhapentī’’</bold>ti vuttaṃ. <bold>Eṇeyyakakammakāraṇa</bold>nti eṇīmigasadisakammakāraṇaṃ <pageBreak edition="Vipassana Research Institut" number="2.0040" />. <bold>Ayavalayāni datvā</bold>ti ayavalayāni paṭimuñcitvā. <bold>Ayasūlāni koṭṭentī</bold>ti kapparajaṇṇukakoṭīsu ayasūlāni pavesenti. Nti taṃ tathākatakammakāraṇaṃ sattaṃ.</paragraph>
    <paragraph line="149"><bold>Baḷisamaṃsika</bold>nti baḷisehi maṃsuppāṭanakammakāraṇaṃ. <bold>Kahāpaṇika</bold>nti kahāpaṇamattaso chindanakammakāraṇaṃ. <bold>Koṭṭentī</bold>ti chindanti. <bold>Khārāpatacchika</bold>nti tacchetvā khārāvasiñcanakammakāraṇaṃ. <bold>Palighaparivattika</bold>nti palighassa viya parivattanakammakāraṇaṃ. <bold>Ekābaddhaṃ karonti</bold> ayasūlassa koṭṭanena. <bold>Palālapīṭhaka</bold>nti palālapīṭhassa viya sarīrassa saṃvellanakammakāraṇaṃ. <bold>Kāraṇikā</bold>ti ghātanakārakā. <bold>Palālavaṭṭiṃ viya katvā</bold>ti yathā palālapīṭhaṃ karontā palālavaṭṭiṃ katvā saṃvellanavasena naṃ (a. ni. ṭī. 2.2.1) veṭhenti, evaṃ karontīti attho. <bold>Chātakehī</bold>ti bubhukkhitehi koleyyakasunakhehi. Balavanto hi te javayoggā sūrā ca honti. Kammavasena sampareti etthāti samparāyo, paraloko. Tattha bhavoti <bold>samparāyiko</bold>.</paragraph>
    <paragraph line="150" number="170"> Chandarāgo vinīyati ceva pahīyati ca etthāti nibbānaṃ <bold>chandarāgavinayo chandarāgappahānañcā</bold>ti. Tenāha <bold>‘‘nibbānañhī’’</bold>ti. Tattha <bold>āgammā</bold>ti idaṃ yo chandarāgaṃ vineti pajahati, tassa ārammaṇaṃ sandhāya vuttaṃ. <bold>Tīhi pariññāhī</bold>ti iminā ñātatīraṇapariññāhi parijānissantīti netaṃ ṭhānaṃ vijjati. Ko pana vādo pahānapariññāyāti dasseti? <bold>Tathabhāvāyā</bold>ti parijānanakabhāvāya.</paragraph>
    <paragraph line="151" number="171"><bold>Aparittenā</bold>ti ahīnena. <bold>Vipulenā</bold>ti mahatā. Yadi vaṇṇasampattidassanatthaṃ, vaṇṇadasakaṃ kasmā na gahitanti āha <bold>‘‘mātugāmassa hī’’</bold>tiādi. Bhojanasampadādīnaṃ alābhepīti dassanatthaṃ <bold>‘‘duggatakule nibbattassapī’’</bold>ti vuttaṃ. <bold>Thokaṃ thokaṃ vaṇṇāyatanaṃ pasīdati</bold> maṃsassa paribrūhanato thanamaṃsāni vaḍḍhanti jāyanti. Vaṇṇeti hadayaṅgatabhāvaṃ pakāsento viya hotīti <bold>vaṇṇo</bold>. So eva sāmaggopabhogādinā nibhātīti <bold>nibhā</bold>. Tenāha <bold>‘‘vaṇṇanibhāti vaṇṇoyevā’’</bold>ti.</paragraph>
    <paragraph line="152"><bold>Bhogga</bold>nti <pageBreak edition="Myanmar" number="2.0045" /> ativiya vaṅkatāya bhoggaṃ. Tādisaṃ pana sarīraṃ bhaggaṃ viya hotīti āha <bold>‘‘bhagga’’</bold>nti. Tenāha <bold>‘‘imināpissa vaṅkabhāvameva dīpetī’’</bold>ti. Dantānaṃ chinnabhinnatāya ekaccānaṃ patanena ca <bold>khaṇḍitadantaṃ</bold>. Kesānaṃ setavaṇṇatāya palitanti āha <bold>‘‘paṇḍarakesa’’</bold>nti. Kesānaṃ mattaso siyane khallāṭavohāroti bahuso siyanaṃ sandhāyāha <bold>‘‘mahākhallāṭasīsa’’</bold>nti. Vassasatikakāle <pageBreak edition="Vipassana Research Institut" number="2.0041" /> uppajjanatilakāni sandhāyāha <bold>‘‘tilakāhatagatta’’</bold>nti. Tāni pana kānici setāni honti kānici kāḷānīti āha <bold>‘‘setakāḷatilakehī’’</bold>ti. <bold>Byādhika</bold>nti sañcātabyādhiṃ. <bold>Bāḷhagilāna</bold>nti māraṇanti kagelaññena gilānaṃ.</paragraph>
    <paragraph line="153" number="173"><bold>Tasmiṃ samaye</bold>ti tasmiṃ jhānaṃ upasampajja viharaṇasamaye. <bold>Na cetetī</bold>ti na abhisandahati. Byābādhanaṭṭhena byābādho, byābādhova byābajjhaṃ, natthi ettha byābajjhanti <bold>abyābajjhaṃ,</bold> dukkharahitaṃ. Tenāha <bold>‘‘niddukkhamevā’’</bold>ti.</paragraph>
    <paragraph line="154" number="174"><bold>Aniccādiākāro</bold>ti aniccākāro dukkhākāro vipariṇāmākāro calādiākāro ca.</paragraph>
    <centered line="155">Mahādukkhakkhandhasuttavaṇṇanāya līnatthappakāsanā samattā.</centered>
    <subhead line="156">4. Cūḷadukkhakkhandhasuttavaṇṇanā</subhead>
    <paragraph line="157" number="175"><bold>Sakkesū</bold>ti <pageBreak edition="Vipassana Research Institut" number="2.0042" /> ettha yaṃ vattabbaṃ, taṃ satipaṭṭhānasuttavaṇṇanāyaṃ vuttanayeneva veditabbanti taṃ ekadesena dassento <bold>‘‘so hī’’</bold>ti āha. Tattha yena rājakumārā sakyā nāma jātā, yato tesaṃ nivāsaṭṭhānatāya janapado tathā vuccati, taṃ vattabbanti āha <bold>‘‘sakyānaṃ pana uppatti ambaṭṭhasutte āgatāvā’’</bold>ti. <bold>Kapilavatthūti vuttaṃ</bold> purimasaññāvasena.</paragraph>
    <paragraph line="158"><bold>Nānappakāraka</bold>nti ‘‘lobhadhammā’’ti bahuvacanassa nimittaṃ vadati. Lobho hi tena tena avatthāvisesena pavattiākārabhedena ‘‘chando rāgotaṇhā āsatti apekkhā’’tiādinā anekappabhedo, lubbhanalakkhaṇena pana ‘‘lobho’’tveva vuccati. Tenāha <bold>‘‘nānappakārakaṃ lobhaṃyevā’’</bold>ti. Tathā ‘‘doso paṭigho kodho upanāho <pageBreak edition="Myanmar" number="2.0046" /> virodho’’tiādinā, ‘‘muyhanaṃ asamapekkhanaṃ apaccavekkhaṇā dummejjhaṃ bālya’’ntiādinā (dha. sa. 390) ca dosamohānaṃ nānappakārataṃ sandhāyāha <bold>‘‘itaresupi dvīsu eseva nayo’’</bold>ti. <bold>Pariyādiyitvā</bold>ti parito sabbaso ādāya. Gahetvāti ayamettha atthoti āha <bold>‘‘gahaṇe āgata’’</bold>nti. <bold>Pariyādiyatī</bold>ti parikkhīṇoti. Dī-saddañhi saddavidū khayatthaṃ vadanti.</paragraph>
    <paragraph line="159"><bold>Ekadā</bold>ti āmeḍitalopena niddesoti āha <bold>‘‘ekekasmiṃ kāle’’</bold>ti. <bold>Lobhadosamohā</bold>ti paṭhamamaggena pahīnāvasesā lobhadosamohā. <bold>Niravasesā pahīyanti,</bold> aññathā dutiyamaggena kiṃ kataṃ siyāti adhippāyo. Samudācārappattaṃ pana disvā <bold>‘‘appahīnaṃ me atthī’’tipi jānāti</bold>. Evaṃ kathaṃ niravasesappahānasaññāti āha <bold>‘‘appahīnakaṃ…pe… saññī hotī’’</bold>ti. Evaṃ paṭhamamaggeneva samucchinnasaṃsayassa ‘‘ko su nāma me dhammo ajjhattaṃ appahīnoti <bold>evaṃ sandheho kathaṃ uppajjatī’’</bold>ti vatvā <bold>‘‘paṇṇattiyā akovidattā’’</bold>ti kāraṇamāha. Vinayakukkuccaṃ viya hi paṇṇattiyaṃ akusalatāya ariyānampi katthaci vimatimattaṃ uppajjati yathā taṃ sabbaso appahīnasammohānanti. Attano avisaye anabhijānanaṃ paṇṇattikosallena kimettha payojanaṃ, paccavekkhaṇāmattena ayamattho sijjhatīti dassento <bold>‘‘kiṃ tassa paccavekkhaṇā natthī’’</bold>ti āha. Itaro ‘‘natthī’’ti na sakkā vattunti katvā ‘‘atthī’’ti vatvā tattha labbhamānavibhāgaṃ dassento <bold>‘‘sā panā’’</bold>tiādimāha. Tattha <bold>sā</bold>ti <pageBreak edition="Vipassana Research Institut" number="2.0043" /> paccavekkhaṇā. <bold>Sabbesa</bold>nti sabbesaṃ ariyānaṃ. Yathā paripuṇṇā na hoti, na evaṃ sabbaso na hotīti āha <bold>‘‘imāsu panā’’</bold>tiādi.</paragraph>
    <paragraph line="160" number="176"><bold>Ajjhatta</bold>nti niyakajjhattaṃ adhippetanti āha <bold>‘‘tava santāne’’</bold>ti. <bold>Appahīno</bold>ti anavasesato appahīno. <bold>Duvidhe</bold>ti vatthukāmakilesakāme. Kilesakāmopi hi yadaggena assādīyati, tadaggena paribhuñjīyati.</paragraph>
    <paragraph line="161" number="177"> Assādīyatīti assādo, sukhaṃ. Appo appamattako assādo etesūti <bold>appassādā</bold>. Tenāha <bold>‘‘parittasukhā’’</bold>ti. Pariyesanadukkhādihetukaṃ <pageBreak edition="Myanmar" number="2.0047" /> diṭṭhadhammikaṃ tattha duccaritacaraṇena samparāyikañca dukkhamettha kāmesu bahukanti <bold>bahudukkhā. Bahupāyāsā</bold>ti bahuparikkilesā. Te pana parikkilesā vakkhamānanayena bahūyevettha diṭṭhadhammikāpīti āha <bold>‘‘diṭṭhadhammika…pe… bahū’’</bold>ti. Te ca parikkilesā yasmā taṃsamaṅgino hitapaṭipattiyā antarāyakarā idha ceva paraloke ca ādīnavakāraṇañca pavattanti, tasmā vuttaṃ <bold>‘‘diṭṭhadhammika…pe… bahū’’</bold>ti. <bold>Evaṃ cepī</bold>ti evaṃ ‘‘appassādā kāmā’’tiādinā ākārena. <bold>Nayenā</bold>ti dhammena. <bold>Kāraṇenā</bold>ti yuttiyā. Suṭṭhu diṭṭhaṃ hotīti sambandho. <bold>Vipassanāpaññāyā</bold>ti ariyamaggapaññāya. Sā cattāripi saccāni visesato passatīti <bold>vipassanā</bold>ti adhippetā. Tenāha <bold>‘‘heṭṭhāmaggadvayañāṇenāti attho’’</bold>ti. <bold>Pītisukha</bold>nti pītisukhavantaṃ jhānadvayaṃ. <bold>Dve magge</bold>ti heṭṭhāmagge. Āvaṭṭanasīlo ābhujanasīlo na hotīti <bold>anāvaṭṭī neva hoti</bold> sabbaso appahīnakāmarāgachando. Tenāha <bold>‘‘kasmā’’</bold>tiādi. <bold>Orodhanāṭakā pajahanapaññā</bold>ti ādīnavānupassanāñāṇamāha.</paragraph>
    <paragraph line="162" number="179"><bold>Assādopi kathito,</bold> ‘‘appassādā’’ti hi iminā yāvatako kāmesu assādo, taṃ sabbaṃ anavasesato pariggahetvā cassa parittabhāvo dassitoti <bold>ādīnavopi kathito</bold> saṅkhepeneva sesassaādīnavassa dassitattā. <bold>Taṃ kathetu</bold>nti taṃ nissaraṇaṃ ‘‘ekantasukhapaṭisaṃvedī’’ti iminā kathetuṃ. <bold>Imehi antehī</bold>ti ‘‘pañcime, mahānāma, kāmaguṇā’’tiādinā kāmaguṇadassanamukhena kāmasukhallikānuyogaṃ ‘‘ubbhaṭṭhakā honti āsanapaṭikkhittā’’tiādinā attakilamathānuyogañca dassetvā imehi dvīhi antehi muttaṃ mama sāsananti, phalasamāpattipariyosānattā sāsanasampattiyā <bold>‘‘upariphalasamāpattisīsena sakalasāsanaṃ dassetu’’</bold>nti āha. Gijjhasadiso kūṭoti majjhepadalopīsamāso yathā ‘‘sākapatthivo’’ti (pāṇini. 2.1.60). Dutiye panettha gijjhavantatāya gijjhā kūṭe etassāti <pageBreak edition="Vipassana Research Institut" number="2.0044" /><bold>gijjhakūṭo</bold>. Uddhaṃyeva tiṭṭhanakā nisajjāya vuṭṭhitakālato paṭṭhāya ekaṭṭhāneneva tiṭṭhanakā. Tenāha <bold>‘‘anisinnā’’</bold>ti. <bold>Nigaṇṭhassā</bold>ti nāṭaputtassa. Natthi etassa parisesanti <bold>aparisesaṃ</bold>. Evaṃ saṅkhābhavacanamattamassāti āha <bold>‘‘aparisesasaṅkhāta’’</bold>nti. Niccaṭṭhena <pageBreak edition="Myanmar" number="2.0048" /> satata-saddena abhiṇhappavatti jotitā siyāti <bold>‘‘samita’’</bold>nti vuttaṃ. Tena nirantarappavattiṃ dassetīti evaṃ vā ettha attho daṭṭhabbo.</paragraph>
    <paragraph line="163" number="180"><bold>Yaṃ karoti, taṃ jānātī</bold>ti dukkhassa nijjaraṇakhepanaṃ nāma viññūnaṃ kiccaṃ, viññunā ca purisena katākataṃ jānitabbaṃ, tasmā tumhehi purāṇānaṃ kammānaṃ byantibhāvaṃ karontehi paṭhamaṃ tāva ettakāni purāṇāni kammānīti jānitabbāni, tato ‘‘ettakaṃ kālaṃ katena tapasā ettakāni tāni byantikatāni, idāni ettakāni kātabbānī’’tiādinā ayaṃ vidhi purisena viya attanā kātabbakiccaṃ paricchinditabbanti dasseti. Tenāha <bold>‘‘tumhehipi tathā ñātabbaṃ siyā’’</bold>ti. <bold>Suddhanta</bold>nti suddhakoṭṭhāsaṃ, āyatiṃ anavassavasiddhaṃ kammakkhayaṃ, tato vā dukkhakkhayanti attho. <bold>Suddhantaṃ patto atthīti pucchatī</bold>ti iminā akusalānaṃ pahānaṃ, kusalānaṃ bhāvanā ca sabbena sabbaṃ nigaṇṭhasamaye natthi sabbaso visuddhibhāvanāya abhāvato, tasmā kuto dukkhakkhayassa sambhavoti dasseti.</paragraph>
    <paragraph line="164"><bold>Evaṃ ajānanabhāve satī</bold>ti ‘‘ahuvamheva maya’’ntiādinā vuttappakārassa ajānane sati, tasmiṃ tumhehi aññāyamāneti attho. <bold>Luddā</bold>ti ghorā. Te pana yasmā kāyavācāhi nihīnameva karonti, tasmā vuttaṃ <bold>‘‘luddācārā’’</bold>ti. <bold>Lohitapāṇitveva vuccati</bold> tajjākiriyācaraṇato. Māgavikakevaṭṭacoraghātakādayo <bold>māgavikādayo. Kakkhaḷakammā</bold>ti pharusakammā. <bold>Te nigaṇṭhesu pabbajantī</bold>ti pubbe mahādukkhasaṃvattaniyakammassa katattā hi tumhe etarahi īdisaṃ mahādukkhaṃ paccanubhavathāti dasseti.</paragraph>
    <paragraph line="165"><bold>Vāde</bold>ti diṭṭhiyaṃ, samayeti attho. <bold>Sukhena sukha</bold>nti ettha <bold>sukhenā</bold>ti paṭipattisukhena, sukhāya paṭipattiyāti attho. <bold>Sukha</bold>nti vimokkhasukhaṃ, idha loke sukhaṃ adhigacchantā kasivaṇijjādidukkhapaṭipattiyāva adhigacchanti, evaṃ mokkhasukhampīti adhippāyo. Sarīrāvayavasampattiyāpi bimbino sāroti <bold>bimbisāro. Te nigaṇṭhā…pe… sandhāya vadanti,</bold> na pana bhagavato accantasantapaṇītaṃ nibbānasukhapaṭivedanaṃ jānanti. <bold>Sahasā</bold>ti ravā. <bold>Appaṭisaṅkhā</bold>ti na paṭisaṅkhāya avicāretvā. Tenāha <bold>‘‘sāhasaṃ katvā’’</bold>tiādi.</paragraph>
    <paragraph line="166">Aññāhi <pageBreak edition="Myanmar" number="2.0049" /><pageBreak edition="Vipassana Research Institut" number="2.0045" /> vedanāhi avomissaṃ ekantaṃ sukhaṃ <bold>ekantasukhaṃ,</bold> tassa paṭisaṃvedī. Tenāha <bold>‘‘nirantarasukhapaṭisaṃvedī’’</bold>ti. <bold>Kathāpatiṭṭhāpanattha</bold>nti ‘‘ekantasukhapaṭisaṃvedī’’ti evaṃ āraddhakathāya patiṭṭhāpanatthaṃ. <bold>Rājavāre</bold>ti rājānaṃ uddissa āgatadesanāvāre. <bold>Sukhaṃ pucchituṃ hotīti</bold> ‘‘yadi satta rattindivāni nappahoti, kiṃ cha rattindivāni pahotī’’tiādinā pucchanasukhaṃ hoti. ‘‘Ahaṃ kho’’tiādinā pavatto <bold>suddhavāro</bold> suddhanissandassa phalasamāpattisukhassa vasena āgatattā. <bold>Anacchariyaṃ hoti,</bold> satta rattindivāni pahontassa ekasmiṃ rattindive kiṃ vattabbanti. <bold>Uttānatthameva</bold> vuttanayattā suviññeyyattā.</paragraph>
    <centered line="167">Cūḷadukkhakkhandhasuttavaṇṇanāya līnatthappakāsanā samattā.</centered>
    <subhead line="168">5. Anumānasuttavaṇṇanā</subhead>
    <paragraph line="169" number="181"><bold>Vuttānusārenā</bold>ti <pageBreak edition="Vipassana Research Institut" number="2.0046" /> ‘‘kurūsu, sakkesū’’ti ca ettha vuttanayānusārena, ‘‘bhaggā nāma jānapadino rājakumārā’’tiādinā nayena vacanattho veditabboti attho. <bold>Vatthupariggahadivase</bold>ti nagaramāpanatthaṃ vatthuvijjācariyena nagaraṭṭhānassa pariggaṇhanadivase. <bold>Athā</bold>ti pacchā. <bold>Nagare nimmite</bold>ti tattha anantarāyena nagare māpite. Tameva susumāragiraṇaṃ subhanimittaṃ katvā <bold>‘‘susumāragiri’’tvevassa nāmaṃ akaṃsu</bold>. Susumārasaṇṭhānattā susumāro nāma eko giri, so tassa nagarassa samīpe, tasmā taṃ susumāragiri etassa atthīti <bold>‘‘susumāragirī’’</bold>ti vuccatīti keci. <bold>Bhesakaḷā</bold>ti vuccati ghammaṇḍagacchaṃ, keci ‘‘setarukkha’’nti vadanti, tesaṃ bahulatāya pana taṃ vanaṃ bhesakaḷāvananteva paññāyittha. <bold>Bheso</bold> nāma eko yakkho ayuttakārī, tassa tato gaḷitaṭṭhānatāya taṃ vanaṃ <bold>bhesagaḷāvanaṃ</bold> nāma jātanti keci. <bold>Abhayadinnaṭṭhāne jātaṃ</bold> virūḷhaṃ, saṃvaddhanti attho.</paragraph>
    <paragraph line="170"><bold>Icchāpetī</bold>ti yaṃ kiñci attani garahitabbaṃ vattuṃ sabrahmacārīnaṃ icchaṃ uppādeti, tadatthāya tesaṃ attānaṃ vissajjetīti attho. Paṭhamaṃ dinno hitūpadeso <bold>ovādo,</bold> aparāparaṃ dinno <bold>anusāsanī</bold>. Paccuppannātītavisayo <pageBreak edition="Myanmar" number="2.0050" /> vā <bold>ovādo,</bold> anāgatavisayo <bold>anusāsanī</bold>. Otiṇṇavatthuko <bold>ovādo,</bold> itaro <bold>anusāsanī. So cā</bold>ti evaṃ pavāretā so bhikkhu. Dukkhaṃ vaco etasmiṃ vippaṭikūlaggāhe vipaccanīkasāte anādare puggaleti <bold>dubbaco</bold>. Tenāha <bold>‘‘dukkhena vattabbo’’</bold>ti. <bold>Upari āgatehī</bold>ti ‘‘pāpiccho hotī’’tiādinā (ma. ni. 1.181) āgatehi soḷasahi pāpadhammehi. Pakārehi āvahaṃ padakkhiṇaṃ, tato padakkhiṇato gahaṇasīlo padakkhiṇaggāhī, na padakkhiṇaggāhī <bold>appadakkhiṇaggāhī. Vāmato</bold>ti apasabyato, vuttavipariyāyatoti adhippāyo.</paragraph>
    <paragraph line="171"><bold>Asantasambhāvanapatthanāna</bold>nti asantehi avijjamānehi guṇehi sambhāvanassa patthanābhūtānaṃ. Paṭi-saddo paccattikapariyāyo, pharaṇaṃ vāyamanaṃ idha tathāvaṭṭhānanti āha <bold>‘‘paṭippharatīti paṭiviruddho paccanīko hutvā tiṭṭhatī’’</bold>ti. <bold>Apasādetī</bold>ti khipeti tajjeti. Tathābhūto <pageBreak edition="Vipassana Research Institut" number="2.0047" /> ca paraṃ ghaṭṭento nāma hotīti āha <bold>‘‘ghaṭṭetī’’</bold>ti. <bold>Paṭiāropetī</bold>ti yādisena vutto, tassa paṭibhāgabhūtaṃ dosaṃ codakassa upari āropeti.</paragraph>
    <paragraph line="172"><bold>Paṭicaratī</bold>ti (a. ni. ṭī. 2.3.68) paṭicchādanavasena carati pavattati, paṭicchādanattho eva vā carati-saddo anekatthattā dhātūnanti āha <bold>‘‘paṭicchādetī’’</bold>ti. <bold>Aññenañña</bold>nti paṭicchādanākāradassananti āha <bold>‘‘aññena kāraṇenā’’</bold>tiādi. Tattha <bold>aññaṃ kāraṇaṃ vacanaṃ vā</bold>ti yaṃ codakena cuditakassa dosavibhāvanaṃ kāraṇaṃ, vacanaṃ vā vuttaṃ, tato aññeneva kāraṇena, vacanena vā paṭicchādeti. <bold>Kāraṇenā</bold>ti codanāya amūlikabhāvadīpaniyā yuttiyā. <bold>Vacanenā</bold>ti tadatthabodhanena. <bold>Ko āpanno</bold>tiādinā codanaṃ avissajjetvā vikkhepāpajjanaṃ aññenaññaṃ paṭicaraṇanti dasseti, bahiddhā kathāapanāmanaṃ vissajjetvāti ayameva tesaṃ viseso. Tenāha <bold>‘‘itthannāma’’</bold>ntiādi.</paragraph>
    <paragraph line="173">Apadīyanti dosā etena rakkhīyanti, lūyanti, chijjantīti vā <bold>apadānaṃ,</bold> (a. ni. ṭī. 2.3.2) sattānaṃ sammā, micchā vā pavattapayogo. Tenāha <bold>‘‘attano cariyāyā’’</bold>ti.</paragraph>
    <paragraph line="174" number="183"><bold>Anuminitabba</bold>nti <pageBreak edition="Myanmar" number="2.0051" /> anu anu minitabbo jānitabbo. <bold>Attānaṃ anuminitabba</bold>nti ca idaṃ paccatte upayogavacanaṃ. Tenāha <bold>‘‘anuminitabbo tuletabbo tīretabbo’’</bold>ti. <bold>Attānaṃ anuminitabba</bold>nti vā attani anumānañāṇaṃ pavattetabbaṃ. Tatrāyaṃ nayo – appiyabhāvāvahā mayi pavattā pāpicchatā pāpicchābhāvato parasmiṃ pavattapāpicchatā viya. Esa nayo sesadhammesupi. Aparo nayo – sabrahmacārīnaṃ piyabhāvaṃ icchantena pāpicchatā pahātabbā sīlavisuddhihetubhāvato attukkaṃsanādippahānaṃ viya. Sesadhammesupi eseva nayo.</paragraph>
    <paragraph line="175" number="184"><bold>Paccavekkhitabbo</bold>ti ‘‘na pāpiccho bhavissāmi, na pāpikānaṃ icchānaṃ vasaṃ gato’’tiādinā pati pati divasassa tikkhattuṃ vā ñāṇacakkhunā avekkhitabbaṃ, ñāṇaṃ pavattetabbanti attho. Pāpicchatādīnaṃ pahānaṃ pati avekkhitabbaṃ, ayañca attho tabba-saddassa bhāvatthatāvasena veditabbo, kammatthatāvasena pana <bold>aṭṭhakathāyaṃ ‘‘attāna’’</bold>nti paccatte upayogavacanaṃ katvā vuttaṃ. <bold>Sikkhantenā</bold>ti tissopi sikkhā sikkhantena. Tenāha <bold>‘‘kusalesu dhammesū’’</bold>ti.</paragraph>
    <paragraph line="176"><bold>Tilaka</bold>nti <pageBreak edition="Vipassana Research Institut" number="2.0048" /> kāḷatilasetatilāditilakaṃ. <bold>Sabbappahāna</bold>nti sabbappakārappahānaṃ. <bold>Phale āgate</bold>ti phale uppanne. <bold>Nibbāne āgate</bold>ti nibbānassa adhigatattā. <bold>Bhikkhupātimokkha</bold>nti ‘‘so samaṇo, sa bhikkhū’’ti evaṃ vuttabhikkhūnaṃ pātimokkhaṃ, na upasampannānaṃ eva na pabbajitānaṃ evāti daṭṭhabbaṃ. Yasmā cidaṃ bhikkhupātimokkhaṃ, tasmā vuttaṃ <bold>‘‘idaṃ divasassa tikkhattu’’</bold>ntiādi. <bold>Apaccavekkhituṃ na vaṭṭati</bold> attavisuddhiyā ekantahetubhāvato.</paragraph>
    <centered line="177">Anumānasuttavaṇṇanāya līnatthappakāsanā samattā.</centered>
    <subhead line="178">6. Cetokhilasuttavaṇṇanā</subhead>
    <paragraph line="179" number="185"> Ceto <pageBreak edition="Vipassana Research Institut" number="2.0049" /> tehi khilayati thaddhabhāvaṃ āpajjatīti <bold>cetokhilā</bold>. Tenāha <bold>‘‘cittassa thaddhabhāvā’’</bold>ti. Yasmā tehi uppannehi cittaṃ uklāpījātaṃ ṭhānaṃ viya amanuññaṃ khettaṃ viya ca khāṇukanicitaṃ amahapphalaṃ hoti. Tena vuttaṃ <bold>‘‘kacavarabhāvā khāṇukabhāvā’’</bold>ti. ‘‘Cittassā’’ti ānetvā <pageBreak edition="Myanmar" number="2.0052" /> sambandhitabbaṃ. <bold>Cittaṃ bandhitvā</bold>ti taṇhāpavattibhāvato kusalacārassa avasaracajanavasena cittaṃ baddhaṃ viya samorodhetvā. Tenāha <bold>‘‘muṭṭhiyaṃ katvā viya gaṇhantī’’</bold>ti. Saddatthato pana ceto virūpaṃ nibandhīyati saṃyamīyati etehīti <bold>cetaso vinibandhā</bold> yassa catubbidhaṃ sīlaṃ akhaṇḍādibhāvappattiyā suparisuddhaṃ visesabhāgiyattā appakasireneva maggaphalāvahaṃ mahāsaṅgharakkhitattherassa viya, so tādisena sīlena imasmiṃ dhammavinaye vuddhiṃ āpajjissatīti āha <bold>‘‘sīlena vuddhi’’</bold>nti. Yassa pana ariyamaggo uppajjanto virūḷhamūlo viya pādapo suppatiṭṭhito, so sāsane virūḷhiṃ āpannoti āha <bold>‘‘maggena virūḷhi’’</bold>nti. Yo sabbaso kilesanibbānappatto, so arahā sīlādidhammakkhandhapāripūriyā sativepullappatto hotīti āha <bold>‘‘nibbānena vepulla’’</bold>nti. Dutiyavikappe attho vuttanayānusārena veditabbo.</paragraph>
    <paragraph line="180">Buddhānaṃ dhammakāyo viya rūpakāyopi anaññasādhāraṇatāya anuttaraguṇādhiṭṭhānatāya ca apaccakkhakārīnaṃ saṃsayavatthu hotiyevāti <bold>‘‘sarīre vā guṇe vā kaṅkhatī’’</bold>ti vuttaṃ. Tattha yathā mahāpurisalakkhaṇena anubyañjanādayo rūpakāyaguṇā gahitā eva honti avinābhāvatoti <bold>‘‘dvattiṃsavaralakkhaṇappaṭimaṇḍita’’</bold>micceva vuttaṃ, evaṃ anāvaraṇañāṇena sabbepi anantāparimeyyabhedā dhammakāyaguṇā gahitā eva hontīti <bold>sabbaññutaññāṇaggahaṇameva</bold> kataṃ nānantariyabhāvatoti daṭṭhabbaṃ. <bold>Kaṅkhahī</bold>ti ‘‘aho vata te guṇā na bhaveyyuṃ, bhaveyyuṃ vā’’ti patthanuppādanavasena kaṅkhati. Purimo hi viparītajjhāsayo, itaro yathābhūtañāṇajjhāsayo. <bold>Vicinanto</bold>ti vicayabhūtāya paññāya te vivecetukāmo tadabhāvato kicchaṃ dukkhaṃ āpajjati, kicchappatti ca tattha nicchetuṃ asamatthatāyevāti āha <bold>‘‘vinicchetuṃ na sakkotī’’</bold>ti. Vigatā cikicchāti <bold>vicikicchā. Adhimokkhaṃ na paṭilabhatī</bold>ti ‘‘evameta’’nti okappanavasena guṇesu vinicchayaṃ nādhigacchati. <bold>Otaritvā</bold>ti ñāṇena anupavisitvā. <bold>Pasīditu</bold>nti ‘‘pasannarūpadhammakāyaguṇehi bhagavā’’ti pasīdituṃ. <bold>Anāvilo</bold> akālusso hotuṃ <bold>na sakkoti</bold>. ‘‘Kaṅkhatī’’ti <pageBreak edition="Vipassana Research Institut" number="2.0050" /> iminā dubbalā vimati vuttā, ‘‘vicikicchatī’’ti iminā majjhimā, ‘‘nādhimuccatī’’ti iminā balavatī, ‘‘na sampasīdatī’’ti iminā tividhāyapi vimatiyā vasena uppannacittakālussiyaṃ vuttanti daṭṭhabbaṃ.</paragraph>
    <paragraph line="181"><bold>Ātappāyā</bold>tiādito <pageBreak edition="Myanmar" number="2.0053" /> tapati santapati kileseti <bold>ātappaṃ,</bold> ārambhadhātu, tadatthāya. <bold>Anuyogāyā</bold>ti yathā saṃkilesadhammānaṃ avasaro na hoti, evaṃ anu anu yuñjanaṃ <bold>anuyogo,</bold> nikkamadhātu, tadatthāya. Tenāha <bold>‘‘punappunaṃ yogāyā’’</bold>ti. <bold>Sātaccāyā</bold>ti yathā uparūpari visesādhigamo hoti, tathā satatassa nirantarapavattassa anuyogassa bhāvo <bold>sātaccaṃ,</bold> parakkamadhātu, tadatthāya. <bold>Padhānāyā</bold>ti santamevaṃ tividhadhātusaṃvaḍḍhitānubhāvaṃ sabbakilesaviddhaṃsanasamatthaṃ padhānasaṅkhātaṃ vīriyaṃ, tadatthāya. Ettha ca ātappāya cittaṃ na namati yathāvuttakaṅkhāvasena, pageva anuyogādiatthanti dassetuṃ cattāripi padāni gahitāni, anavasesavisesadassanatthaṃ vā. Keci pana ‘‘ātappavevacanāneva anuyogādipadānī’’ti vadanti. Ettāvatā bhagavā satthari kaṅkhāya cittassa thaddhakacavarakhāṇukabhāvena akusalabhāvādiāpādanato cetokhilabhāvaṃ dasseti. Sesesupi eseva nayo.</paragraph>
    <paragraph line="182">Sikkhāggahaṇena paṭipattisaddhammassa gahitattā vuttaṃ <bold>‘‘pariyattidhamme ca paṭivedhadhamme cā’’</bold>ti. Pariyattidhamme yattha kaṅkhāya sambhavo, taṃ dassetuṃ <bold>‘‘caturāsīti dhammakkhandhasahassānī’’</bold>tiādi vuttaṃ. Tayidaṃ nidassanamattaṃ daṭṭhabbaṃ paramparāya paṭivedhāvahabhāvādivasenapi ekaccānaṃ tattha saṃsayuppattito. Yathā ca paṭivedhe kaṅkhā vuttā, evaṃ adhigamadhammepi pavattatīti veditabbā. Tathā hi ekacce ‘‘kasiṇādibhāvanāya jhānāni ijjhantī’’ti vadanti. ‘‘Kasiṇanissando āruppāti, mettādinissando catutthabrahmavihāro’’ti evamādinā kaṅkhatiyevāti. Ettha ca navalokuttaresu paññattiyaṃyeva kaṅkhāpavatti veditabbā asaṃkilesikattā lokuttaradhammānaṃ.</paragraph>
    <paragraph line="183"><bold>Evarūpa</bold>nti edisaṃ suppaṭipatti-ujuppaṭipatti-ñāyappaṭipatti-sāmīcippaṭipatti-saṅkhātaṃ sammāpaṭipadaṃ. <bold>Adhisīlasikkhā</bold>dayo lokuttaradhammassa anudhammabhūtā veditabbā. Evañhi maggaphalasikkhāhi imāsaṃ viseso siddho hoti. Tathā hi vuttaṃ ‘‘sikkhāggahaṇena paṭipattisaddhammassa gahitattā’’ti. Ettha ca yathā vicikicchā vatthuttayassa sikkhāya ca guṇesu anadhimuccanaasampasīdanavasena appaṭipattibhāvato cittassa thaddhabhāvo āsappanaparisappanavasena pavattiyā kacavarakhāṇukabhāvo ca, evaṃ sabrahmacārīsu āghātacaṇḍikkādivasena <pageBreak edition="Vipassana Research Institut" number="2.0051" /> cittassa thaddhabhāvo ca upahananavirujjhanādivasena <pageBreak edition="Myanmar" number="2.0054" /> kacavarakhāṇukabhāvo ca veditabbo. Ariyasaṅghavisayā vicikicchā, puggalavisayā kāci natthīti saṅghavisayāva gahitā, sāsanikavasena cāyaṃ cetokhiladesanāti sabrahmacārīvisayova kopo gahito.</paragraph>
    <paragraph line="184" number="186"> Yathā vatthukāmo, evaṃ kilesakāmopi assādanīyo evāti <bold>‘‘kilesakāmepī’’</bold>ti vuttaṃ. Tenāha bhagavā ‘‘rūpataṇhā loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisatī’’tiādi (dī. ni. 2.400; ma. ni. 1.133; vibha. 203). <bold>Kāmaniddese</bold> (mahāni. 1) sabbepi tebhūmakā dhammā kāmanīyaṭṭhena <bold>‘‘kāmā’’</bold>ti vuttā, balavakāmarāgavatthubhūtāyevettha kāmaggahaṇena gahitāti. Vinibaddhavatthubhāvena yathā visuṃ attano kāyo gahito, tathā paresaṃ tathārūpā rūpadhammā samūhaṭṭhenāti āha <bold>‘‘rūpeti bahiddhārūpe’’</bold>ti. Yathā hi pañcakāmaguṇiko rāgo jhānādivisesādhigamassa vinibaddhāya saṃvattati, evaṃ attano kāye apekkhā bahiddhā ca sakaparikkhārañātimittādīsu apekkhāti. Keci panettha ‘‘rūpeti rūpajjhāne’’tiādinā papañcenti. Tadayuttaṃ jhānādhigamavinibaddhānaṃ sīlassa ca saṃkilesabhūtānaṃ cetovinibaddhabhāvena gahitattā.</paragraph>
    <paragraph line="185"><bold>Yāvadattha</bold>nti yāva attheti abhikaṅkhati, tāva. Tenāha <bold>‘‘yattakaṃ icchati, tattaka’’</bold>nti. Nti yāvadatthaṃ udarapūraṃ bhuttaṃ. <bold>Avadehanato</bold> pūraṇato. <bold>Seyyasukha</bold>nti seyyaṃ paṭicca uppajjanakasukhaṃ. <bold>Passasukha</bold>nti passānaṃ samparivattanena uppajjanakasukhaṃ. <bold>Niddāsukha</bold>nti niddāyanena uppajjanakasukhaṃ.</paragraph>
    <paragraph line="186"><bold>Sīlenā</bold>tiādi patthanākāradassanaṃ. <bold>Vatasamādāna</bold>nti dhutaṅgādivatānuṭṭhānaṃ. <bold>Tapo</bold>ti vīriyārambho. So hi kilesānaṃ tapanaṭṭhena niggaṇhanaṭṭhena <bold>tapacaraṇa</bold>nti vuttaṃ.</paragraph>
    <paragraph line="187" number="189"><bold>Chandaṃ nissāyā</bold>ti chandaṃ dhuraṃ, chandaṃ jeṭṭhakaṃ, chandaṃ pubbaṅgamaṃ katvā pavattivasena chandaṃ nissāya. Jeṭṭhakaṭṭhena padhānabhūtā, padhānabhāvaṃ vā pattāti <bold>padhānabhūtā. Tehi dhammehī</bold>ti chandanissayena pavattasamādhinā ceva ‘‘padhānasaṅkhāro’’ti vuttavīriyena ca. <bold>Upeta</bold>nti sampayuttaṃ. Ijjhanaṭṭhena <bold>iddhi,</bold> nipphattiatthena paṭilābhaṭṭhena cāti attho, tassā <bold>iddhiyā pādaṃ</bold> pādakaṃ <pageBreak edition="Myanmar" number="2.0055" /> padaṭṭhānabhūtaṃ. Atha vā ijjhanti tāya iddhā vuddhā ukkaṃsagatā hontīti <bold>iddhi,</bold> sāva uparivisesānaṃ <pageBreak edition="Vipassana Research Institut" number="2.0052" /> adhiṭṭhānabhāvato <bold>pādo</bold>. Tenāha <bold>‘‘iddhibhūtaṃ vā pādanti iddhipāda’’</bold>nti. <bold>Sesesupī</bold>ti vīriyiddhipādādīsupi. <bold>Assā</bold>ti iddhipādassa. <bold>Attho dīpito</bold>ti dīpanatthaṃ kataṃ, tasmā <bold>visuddhimaggasaṃvaṇṇanāyaṃ</bold> (visuddhi. mahāṭī. 2.369) tassa atthavicāro gahetabbo. Iddhipādānaṃ samādhipadhānattā vuttaṃ <bold>‘‘vikkhambhanappahānaṃ kathita’’</bold>nti. Tesaṃ tesaṃ kusaladhammānaṃ anuppannānaṃ uppādanakiriyāya uppannānaṃ paribrūhanakiriyāya ussahanato <bold>ussoḷhī,</bold> thāmappattā parakkamadhātu. Sā pana catunnaṃ iddhipādānaṃ visesapaccayabhūtā te upādāya <bold>‘‘pañcamī’’</bold>ti vuttā, sā ca yasmā samathavipassanābhāvanāsu tattha caādimajjhapariyosānesu sādhetabbaṃ vīriyaṃ, tasmā āha <bold>‘‘ussoḷhīti sabbattha kattabbavīriyaṃ dassetī’’</bold>ti. Pubbabhāgiyasamathavipassanāsādhanaṃ pahātabbadhammavibhāgena bhinditvā āha <bold>‘‘pañca cetokhilappahānāni pañca vinibandhappahānānī’’</bold>ti. <bold>Bhabbo</bold>ti yutto arahati nipphattiyā. <bold>Ñāṇenā</bold>ti maggañāṇena. <bold>Kilesabhedāyā</bold>ti kilesānaṃ samucchindanāya. <bold>Khemassā</bold>ti anupaddavassa.</paragraph>
    <paragraph line="188"><bold>Sambhāvanatthe</bold>ti (sārattha. ṭī. 1.11; a. ni. ṭī. 3.7.71) ‘‘api nāmevaṃ siyā’’ti vikappanattho sambhāvanattho. Evaṃ hīti evaṃ ekameva saṅkhyaṃ avatvā aparāya saṅkhyāya saddhiṃ vacanaṃ loke siliṭṭhavacanaṃ hoti yathā ‘‘dve vā tīṇi vā udakaphusitānī’’ti. <bold>Sammā adhisayitānī</bold>ti pādādīhi attanā nesaṃ kiñci upaghātaṃ akarontiyā bahivātādiparissayapariharaṇatthaṃ sammadeva upari sayitāni. <bold>Utuṃ gāhāpentiyā</bold>ti tesaṃ allasinehapariyādānatthaṃ attano kāyusmāvasena utuṃ gaṇhāpentiyā. Tenāha <bold>‘‘usmīkatānī’’</bold>ti. <bold>Sammā paribhāvitānī</bold>ti sammadeva sabbaso kukkuṭavāsanāya vāsitāni. Tenāha <bold>‘‘kukkuṭagandhaṃ gāhāpitānī’’</bold>ti. Ayañca kukkuṭagandhaparibhāvanā sammāadhisayanasammāparisedananipphattiyā <bold>‘‘anunipphādī’’</bold>ti (sārattha. ṭī. 1.11) daṭṭhabbā. Tehi pana saddhiṃyeva ijjhanato vuttaṃ <bold>‘‘tividhakiriyākaraṇenā’’</bold>ti. Kiñcāpi na evaṃ ‘‘aho vatime’’tiādinā icchā uppajjeyya, kāraṇassa pana sampāditattā atha kho bhabbāva abhinibbhijjitunti yojanā <pageBreak edition="Myanmar" number="2.0056" />. Kasmā bhabbāti āha <bold>‘‘te hi yasmā tāyā’’</bold>tiādi. Ettha yathā kapālassa tanutā ālokassa anto paññāyamānassa kāraṇaṃ, tathā kapālassa tanutāya nakhasikhāmukhatuṇḍakānaṃ kharatāya ca allasinehassa pariyādānaṃ kāraṇavacananti daṭṭhabbaṃ, <bold>tasmā</bold>ti ālokassa anto paññāyamānato, sayañca paripākagatattā.</paragraph>
    <paragraph line="189"><bold>Opammasampaṭipādana</bold>nti opammatthassa upameyyena sammadeva paṭipādanaṃ. <bold>Atthenā</bold>ti upameyyatthena. Yathā kukkuṭiyā aṇḍesu tividhakiriyāya karaṇaṃ kukkuṭacchāpakānaṃ aṇḍakosato <pageBreak edition="Vipassana Research Institut" number="2.0053" /> nikkhamanassa mūlakāraṇaṃ, evaṃ bhikkhuno ussoḷhīpannarasāni aṅgāni avijjaṇḍakosato nikkhamanassa mūlakāraṇanti āha <bold>‘‘tassā kukkuṭiyā…pe… samannāgatabhāvo’’</bold>ti. Paṭicchādanasāmaññena avijjāya aṇḍakosasadisatāya balavavipassanāvasena avijjaṇḍakosassa tanubhāvo, vipassanāñāṇassa pariṇāmakālo vuṭṭhānagāminibhāvāpatti, tadā ca sā maggañāṇagabbhaṃ dhārentī viya hotīti āha <bold>‘‘gabbhaggahaṇakālo’’</bold>ti. <bold>Abhiññāpakkhe</bold>ti lokiyābhiññāpakkhe. Lokuttarābhiññā hi avijjaṇḍakosaṃ padālikāti. <bold>Gāthāya avijjaṇḍakosaṃ paharatī</bold>ti desanāvilāsena vineyyasantānagataṃ avijjaṇḍakosaṃ ghaṭṭeti, yathāṭhāne ṭhātuṃ na deti.</paragraph>
    <paragraph line="190"><bold>Paṭisaṅkhānappahāna</bold>nti tadaṅgappahānapubbakaṃ vikkhambhanappahānaṃ. Pubbabhāgiyā iddhipādā pāḷiyaṃ gahitāti <bold>‘‘iddhipādehi vikkhambhanappahāna’’</bold>nti vuttaṃ. ‘‘Ussoḷhipannarasaṅgasamannāgato bhikkhu bhabbo abhinibbidāyā’’tiādivacanato (ma. ni. 1.189) lokuttariddhipādā pana sambodhaggahaṇeneva gahitā. <bold>Magge āgate</bold>ti ussoḷhīpannarasaṅgasamannāgatassa bhikkhuno vipassanaṃ ussukkāpayato magge āgate uppanne, pāḷiyaṃ vā abhinibbhidāsambodhaggahaṇehi <bold>magge āgate. Phale āgate</bold>ti etthāpi vuttanayena attho veditabbo. Nibbānassa pana pāḷiyaṃ anāgatattā nissaraṇappahānaṃ na gahitaṃ. Sesaṃ suviññeyyameva.</paragraph>
    <centered line="191">Cetokhilasuttavaṇṇanāya līnatthappakāsanā samattā.</centered>
    <subhead line="192">7. Vanapatthapariyāyasuttavaṇṇanā</subhead>
    <paragraph line="193" number="190"> Vanīyati <pageBreak edition="Myanmar" number="2.0057" /><pageBreak edition="Vipassana Research Institut" number="2.0054" /> vivekakāmehi bhajīyati, vanute vā te attasampattiyā vasanatthāya yācanto viya hotīti vanaṃ, patiṭṭhanti ettha vivekakāmā yathādhippetavisesādhigamenāti patthaṃ, vanesu patthaṃ gahanaṭṭhāne senāsanaṃ <bold>vanapatthaṃ</bold>. Pariyāyati attano phalaṃ pariggahetvā vattatīti <bold>pariyāyo,</bold> kāraṇanti āha <bold>‘‘vanapatthapariyāyanti vanapatthakāraṇa’’</bold>nti. Vanapatthañhi taṃ upanissāya viharato upanissayakāraṇaṃ. Tenāha ‘‘vanapatthaṃ upanissāya viharatī’’ti. Pariyāyati desetabbamatthaṃ patiṭṭhapetīti <bold>pariyāyo,</bold> desanā. Vanapatthaṃ ārabbha pavattā desanā <bold>vanapatthadesanā,</bold> taṃ, ubhayatthāpi vanapatthaggahaṇaṃ lakkhaṇamattaṃ gāmādīnampettha kāraṇabhāvassa, desanāya visayabhāvassa ca labbhamānattā.</paragraph>
    <paragraph line="194" number="191"><bold>Nissāyā</bold>ti apassāya, vivekavāsassa apassayaṃ katvāti attho. <bold>Na upaṭṭhātī</bold>tiādīhi tasmiṃ vanapatthe senāsanasappāyābhāvaṃ, utupuggaladhammassavanasappāyābhāvampi vā dasseti. <bold>Jīvitasambhārā</bold>ti (a. ni. ṭī. 3.9.6) jīvitappavattiyā sambhārā paccayā. <bold>Samudānetabbā</bold>ti sammā ñāyena anavajjauñchācariyādinā uddhaṃ uddhaṃ ānetabbā pāpuṇitabbā. Te pana tathā samudānitā samāhaṭā nāma hontīti āha <bold>‘‘samāharitabbā’’</bold>ti. <bold>Dukkhena uppajjantī</bold>ti sulabhuppādā na honti. Etena bhojanasappāyādiabhāvaṃ dasseti. <bold>Rattibhāgaṃ vā divasabhāgaṃ vā</bold>ti bhummatthe upayogavacananti āha <bold>‘‘rattikoṭṭhāse vā divasakoṭṭhāse vā’’</bold>ti. <bold>Rattiṃyeva pakkamitabbaṃ</bold> samaṇadhammassa tattha anipphajjanato.</paragraph>
    <paragraph line="195" number="192-3"><bold>Saṅkhāpī</bold>ti ‘‘yadatthamahaṃ pabbajito, na metaṃ idha nipphajjati, cīvarādi pana samudāgacchati, nāhaṃ tadatthaṃ pabbajito, kiṃ me idha vāsenā’’ti paṭisaṅkhāyapi. Anantaravāre <bold>saṅkhāpī</bold>ti ‘‘yadatthamahaṃ pabbajito, taṃ me idha nipphajjati, cīvarādi pana na samudāgacchati, nāhaṃ tadatthaṃ pabbajito’’ti paṭisaṅkhāyapīti attho. Tenāha <bold>‘‘samaṇadhammassa nipphajjanabhāvaṃ jānitvā’’</bold>ti.</paragraph>
    <paragraph line="196" number="195-7"><bold>So</bold><pageBreak edition="Myanmar" number="2.0058" /><bold>puggalo anāpucchā pakkamitabbaṃ, nānubandhitabbo</bold>ti ‘‘so puggalo’’ti padassa ‘‘nānubandhitabbo’’ti iminā sambandho. Yassa yena hi sambandho, dūraṭṭhenapi so bhavati <pageBreak edition="Vipassana Research Institut" number="2.0055" />. <bold>Taṃ puggala</bold>nti ‘‘so puggalo’’ti paccattavacanaṃ upayogavasena pariṇāmetvā taṃ puggalaṃ anāpucchā pakkamitabbanti attho. Atthavasena hi vibhattivipariṇāmoti. <bold>Taṃ āpucchā pakkamitabba</bold>nti etthāpi eseva nayo. <bold>Āpucchā pakkamitabba</bold>nti ca kataññutakataveditāya niyojanaṃ.</paragraph>
    <paragraph line="197" number="198"><bold>Evarūpo</bold>ti yaṃ nissāya bhikkhuno guṇehi vuddhiyeva pāṭikaṅkhā, paccayehi ca na parissamo, evarūpo daṇḍakammādīhi niggaṇhāti cepi, na pariccajitabboti dasseti <bold>‘‘sacepī’’</bold>tiādinā.</paragraph>
    <centered line="198">Vanapatthapariyāyasuttavaṇṇanāya līnatthappakāsanā samattā.</centered>
    <subhead line="199">8. Madhupiṇḍikasuttavaṇṇanā</subhead>
    <paragraph line="200" number="199"><bold>Jātivana</bold>nti <pageBreak edition="Vipassana Research Institut" number="2.0056" /> sayaṃjātaṃ vanaṃ. Tenāha <bold>‘‘aropima’’</bold>nti. <bold>Paṭisallānatthāyā</bold>ti ekībhāvatthāya, puthuttārammaṇato vā cittaṃ paṭinivattetvā accantasante nibbāne phalasamāpattivasena allīyāpanatthaṃ. Daṇḍo pāṇimhi assāti <bold>daṇḍapāṇi</bold>. Yathā so ‘‘daṇḍapāṇī’’ti vuccati, taṃ dassetuṃ <bold>‘‘ayañhī’’</bold>tiādi vuttaṃ. <bold>Daṇḍavittatāyā</bold>ti daṇḍe soṇḍatāya. So hi daṇḍapasuto daṇḍasippe ca sukusalo tattha pākaṭo paññāto, tasmā daṇḍaṃ gahetvāva vicarati. <bold>Jaṅghākilamathavinodanattha</bold>nti rājasabhāya ciranisajjāya uppannajaṅghāparissamassa apanayanatthaṃ. <bold>Adhiccanikkhamano</bold>ti yādicchakanikkhamano, na abhiṇhanikkhamano. <bold>Olubbhā</bold>ti sannirumbhitvā ṭhito. Yathā so ‘‘olubbhā’’ti vutto, taṃ dassetuṃ <bold>‘‘gopālakadārako viyā’’</bold>tiādi vuttaṃ.</paragraph>
    <paragraph line="201" number="200"> Vadanti etenāti <bold>vādo,</bold> diṭṭhīti āha <bold>‘‘kiṃ vādīti, kiṃ diṭṭhiko’’</bold>ti? <bold>Kimakkhāyī</bold>ti kimācikkhako, kīdisadhammakatho? <bold>Acittīkārenā</bold>ti anādarena. Tathāpucchane kāraṇaṃ dassento <bold>‘‘kasmā’’</bold>tiādimāha. <bold>Nassateta</bold>nti nassatu etaṃ kulaṃ.</paragraph>
    <paragraph line="202"><bold>Atthaṃ</bold><pageBreak edition="Myanmar" number="2.0059" /><bold>na jānātī</bold>ti atthaṃ ce ekadesena jāneyya, taṃ micchā gahetvā paṭippharitvāpi tiṭṭheyya. Tassa dīgharattaṃ ahitāya dukkhāyāti tadassa atthājānanaṃ bhagavatā icchitaṃ. <bold>Viggāhikakatha</bold>nti viggahakathaṃ, sārambhakathanti attho. Nanu bhagavatā saddhiṃ loke puthū samaṇabrāhmaṇā nānāvādā santīti codanaṃ sandhāyāha <bold>‘‘tathāgato hī’’</bold>tiādi. <bold>Na vivadati</bold> vivādahetukānaṃ kāmadiṭṭhijjhosānānaṃ maggeneva samugghātitattā, tadabhāvato pana <bold>loko tathāgatena vivadati</bold>. Dhammavādī yathābhūtavādī dhammavādīhi na vivadati tesaṃ vivaditukāmatāya eva abhāvato, adhammavādī pana tiṇāyapi namaññamāno tehi kiñci vivadati. Tenāha <bold>‘‘na, bhikkhave, dhammavādī kenaci lokasmiṃ vivadatī’’</bold>ti (saṃ. ni. 3.94). Adhammavādī pana asamucchinnavivādahetukattā vivadateva. Tathā cāha <bold>‘‘adhammavādīva kho, bhikkhave, vivadatī’’</bold>ti.</paragraph>
    <paragraph line="203"><bold>Yathā ca panā</bold>ti ettha <bold>yathā</bold>-saddo ‘‘yathā ca anuppannassa kāmacchandassa uppādo hoti, tañca <pageBreak edition="Vipassana Research Institut" number="2.0057" /> pajānātī’’tiādīsu (a. ni. 3.122) viya kāraṇatthoti āha <bold>‘‘yena kāraṇenā’’</bold>ti. Kāraṇākāro vā idha yathā-saddena vutto, so pana atthato kāraṇamevāti vuttaṃ <bold>‘‘yena kāraṇenā’’</bold>ti. ‘‘Idaṃ kathaṃ idaṃ kathaṃ’’ti pavattanato kathaṃkathā, vicikicchā. Sā yassa natthi, so akathaṃkathī, taṃ <bold>akathaṃkathiṃ</bold>. Vippaṭisārakukkuccaṃ bhagavatā anāgāmimaggeneva chinnaṃ, hatthapādakukkuccaṃ aggamaggena āveṇikadhammādhigamato. Aparāparaṃ uppajjanakabhavo <bold>‘‘bhavābhavo’’</bold>ti idhādhippetoti āha <bold>‘‘punappunabbhave’’</bold>ti. Saṃvarāsaṃvaro phalāphalaṃ viya khuddakamahanto bhavo <bold>‘‘bhavābhavo’’</bold>ti vuttoti āha <bold>‘‘hīnapaṇīte vā bhave’’</bold>ti. Bhavo vuḍḍhippatto <bold>‘‘abhavo’’</bold>ti vuccati yathā ‘‘asekkhā dhammā’’ti (dha. sa. 11.tikamātikā). <bold>Kilesasaññā</bold>ti kāmasaññādike vadati. Kilesā eva vā saññānāmena vuttā ‘‘saññā pahāya amataṃ eva pāpuṇātī’’tiādīsu viya. <bold>Attano khīṇāsavabhāvaṃ dīpetī</bold>ti imināva paresañca tathattāya dhammaṃ desetīti ayampi attho vibhāvitoti daṭṭhabbaṃ. <bold>Nīharitvā kīḷāpetvā</bold>ti nīharitvā ceva kīḷāpetvā ca, nīharaṇavasena vā kīḷāpetvā. <bold>Tivisākha</bold>nti tibhaṅgabhākuṭi viya nalāṭe jātattā <bold>nalāṭikaṃ</bold>.</paragraph>
    <paragraph line="204" number="201"><bold>Kinti</bold><pageBreak edition="Myanmar" number="2.0060" /><bold>nu kho</bold>ti kiṃ kāraṇenāti attho. <bold>Anusandhiṃ gahetvā</bold>ti pucchānusandhiṃ uṭṭhapetvā. <bold>Yatonidāna</bold>nti yaṃnidānaṃ, yaṃkāraṇāti vuttaṃ hoti. Purimapade hi vibhatti alopaṃ katvā niddeso, chaajjhattikabāhirāyatanādinidānanti ayameva attho. Saṅkhāyanti saṅkhābhāvena ñāyantīti <bold>saṅkhā</bold>ti āha <bold>‘‘saṅkhāti koṭṭhāsā’’</bold>ti. Kāmañcettha mānopi papañco, abhinandanasabhāve eva pana gaṇhanto <bold>‘‘taṇhāmānadiṭṭhipapañcasampayuttā’’</bold>ti āha. Tathā hi vakkhati ‘‘abhinanditabba’’ntiādi. <bold>Samudācarantī</bold>ti sabbaso uddhaṃ uddhaṃ pariyādāya pavattanti. Mariyādattho hi ayamākāro, tena ca yogena <bold>purisa</bold>nti upayogavacanaṃ yathā ‘‘tathāgataṃ, bhikkhave, arahantaṃ sammāsambuddhaṃ dve vitakkā samudācarantī’’ti (itivu. 38). Taṇhādayo ca yathāsakaṃ pavattiākāraṃ avilaṅghantiyo āsevanavasena uparūpari pavattanti. Tathā hi tā ‘‘papañcasaṅkhā’’ti vuttā.</paragraph>
    <paragraph line="205"><bold>Kāraṇe</bold>ti pavattipaccaye. <bold>Ekāyatanampi …pe… natthī</bold>ti cakkhāyatanādi ekampi āyatanaṃ abhinanditabbaṃ abhivaditabbaṃ ajjhositabbañca natthi ce, nanu natthi eva, kasmā ‘‘natthi ce’’ti vuttanti? Saccaṃ natthi, appahīnābhinandanābhivadanaajjhosānānaṃ pana puthujjanānaṃ abhinanditabbādippakārāni āyatanāni hontīti tesaṃ na sakkā natthīti vattu, pahīnābhinandanādīnaṃ pana sabbathā natthīti ‘‘natthi ce’’ti vuttaṃ. <bold>Ahaṃ mamanti abhinanditabba</bold>nti <pageBreak edition="Vipassana Research Institut" number="2.0058" /> diṭṭhābhinandanāya ‘‘aha’’nti taṇhābhinandanāya ‘‘mama’’nti rocetabbaṃ. <bold>Abhivaditabba</bold>nti abhinivisanasamuṭṭhāpanavasena vattabbaṃ. Tenāha <bold>‘‘ahaṃ mamanti vattabba’’</bold>nti. <bold>Ajjhositvā</bold>ti diṭṭhi taṇhā vatthuṃ anupavisitvā gāhadvayaṃ anaññasādhāraṇaṃ viya katvā. Tenāha <bold>‘‘gilitvā pariniṭṭhapetvā’’</bold>ti. <bold>Etenā</bold>ti ‘‘ettha ce natthī’’tiādivacanena. <bold>Etthā</bold>ti āyatanesu. Taṇhādīnaṃ avatthubhāvadassanamukhena <bold>taṇhādīnaṃyeva appavattiṃ</bold> kilesaparinibbānaṃ kathitanti. Tenāha bhagavā <bold>‘‘esevanto’’</bold>tiādi, ayameva abhinandanādīnaṃ natthibhāvakaro maggo, tappaṭippassaddhibhūtaṃ phalaṃ, taṃnissaraṇaṃ vā nibbānaṃ rāgānusayādīnaṃ anto avasānaṃ appavattīti attho. Tenāha <bold>‘‘ayaṃ …pe… anto’’</bold>ti. <bold>Sabbatthā</bold>ti ‘‘esevanto paṭighānusayānaṃ’’tiādīsu sabbapadesu.</paragraph>
    <paragraph line="206"><bold>Ādiyatī</bold>ti <pageBreak edition="Myanmar" number="2.0061" /> pahāradānādivasena gayhati. <bold>Matthakappattaṃ kalaha</bold>nti bhaṇḍanādimatte aṭṭhatvā mukhasattīhi vitudanādivasena matthakappattaṃ kalahaṃ. Yāya karotīti sambandho. Sesapadesupi eseva nayo. Viruddhaggāhavasena <bold>nānāgāhamattaṃ,</bold> tathā viruddhavādavasena <bold>nānāvādamattaṃ. Evaṃ pavatta</bold>nti garukātabbesupi gāravaṃ akatvā ‘‘tuvaṃ tuva’’nti evaṃ pavattaṃ sārambhakathaṃ, yāya cetanāya yaṃ karoti, sā tuvaṃ tuvaṃ. <bold>Nissāyā</bold>ti paṭicca, nissayādipaccaye katvāti attho. Kilesānaṃ uppattinimittatā tāva āyatanānaṃ hotu tabbhāve bhāvato, nirodhanimittatā pana kathaṃ. Na hettha lokuttaradhammānaṃ saṅgaho lokiyānaṃyeva adhippetattāti codanaṃ sandhāyāha <bold>‘‘nirujjhamānāpī’’</bold>tiādi. Nāmamattena nimittataṃ sandhāya vuttoti dassento <bold>‘‘yatthuppannā, tattheva niruddhā hontī’’</bold>ti vatvā tamatthaṃ suttantarena sādhento <bold>‘‘svāyamattho’’</bold>tiādimāha.</paragraph>
    <paragraph line="207">Tattha <bold>samudayasaccapañhenā</bold>ti mahāsatipaṭṭhāne samudayasaccaniddesena. So hi <bold>‘‘kattha uppajjamānā’’</bold>tiādinā pucchāvasena pavattattā pañhoti vutto. Nanu tattha taṇhāya uppattinirodhā vuttā, na sabbakilesānanti īdisī codanā anavakāsāti dassento <bold>‘‘yatheva cā’’</bold>tiādimāha. <bold>Laddhavohāre</bold>ti iminā rāgādīnaṃ appavattinimittatāya antoti samaññā nibbānassāti dasseti. Eteneva abhinandanādīnaṃ abhāvoti ca idaṃ saṃvaṇṇitanti daṭṭhabbaṃ. Kathaṃ pana sabbasaṅkhatavinissaṭe nibbāne akusaladhammānaṃ nirodhasambhavoti āha <bold>‘‘yañhi yattha natthi, taṃ tattha niruddhaṃ nāma hotī’’</bold>ti. Yvāyaṃ appavattiyaṃ nirodhavohāro vutto, svāyamattho nirodhapañhena dīpetabbo. Na hi tattha uppajjitvā niruddhā vitakkavicārā paṭippassaddhāti vuttā, atha kho appavattā evāti.</paragraph>
    <paragraph line="208" number="203"><bold>Evaṃsampada</bold>nti <pageBreak edition="Vipassana Research Institut" number="2.0059" /> evaṃsampajjanakaṃ evaṃ passitabbaṃ idaṃ mama ajjhesanaṃ. Tenāha <bold>‘‘īdisanti attho’’</bold>ti. <bold>Jānaṃ jānātī</bold>ti (a. ni. ṭī. 3.10.113-116) sabbaññutaññāṇena jānitabbaṃ sabbaṃ jānāti. Ukkaṭṭhaniddesena hi avisesaggahaṇena ca ‘‘jāna’’nti iminā niravasesaṃ ñeyyajātaṃ pariggaṇhātīti tabbisayāya jānanakiriyāya sabbaññutaññāṇameva <pageBreak edition="Myanmar" number="2.0062" /> karaṇaṃ bhavituṃ yuttaṃ. Atha vā pakaraṇavasena ‘‘bhagavā’’ti saddantarasannidhānena cāyamattho vibhāvetabbo. <bold>Passitabbameva passatī</bold>ti dibbacakkhu-paññācakkhu-dhammacakkhu-buddhacakkhu-samantacakkhu-saṅkhātehi ñāṇacakkhūhi passitabbaṃ passati eva. Atha vā <bold>jānaṃ jānātī</bold>ti yathā aññe savipallāsā kāmarūpapariññāvādino jānantāpi vipallāsavasena jānanti, na evaṃ bhagavā. Bhagavā pana pahīnavipallāsattā jānanto jānāti eva, diṭṭhidassanassa ca abhāvā passanto passatiyevāti attho. <bold>Dassanapariṇāyakaṭṭhenā</bold>ti yathā cakkhu sattānaṃ dassanatthaṃ pariṇeti, evaṃ lokassa yāthāvadassanasādhanato dassanakiccapariṇāyakaṭṭhena <bold>cakkhubhūto,</bold> paññācakkhumayattā vā sayambhuñāṇena paññācakkhuṃ bhūto pattoti vā <bold>cakkhubhūto. Ñāṇabhūto</bold>ti etassa ca evameva attho daṭṭhabbo. <bold>Dhammā vā</bold> bodhipakkhiyā tehi uppannattā lokassa ca taduppādanato, anaññasādhāraṇaṃ vā dhammaṃ pattoti <bold>dhammabhūto. Brahmā</bold> vuccati maggo tena uppannattā lokassa ca taduppādanattā, tañca sayambhuñāṇena pattoti <bold>brahmabhūto</bold>. Catusaccadhammaṃ vadatīti <bold>vattā</bold>. Ciraṃ saccapaṭivedhaṃ pavattento vadatīti <bold>pavattā. Atthaṃ nīharitvā</bold>ti dukkhādiatthaṃ tatthāpi pīḷanādiatthaṃ uddharitvā. Paramatthaṃ vā nibbānaṃ pāpayitā, amatasacchikiriyaṃ sattesu uppādento amataṃ dadātīti <bold>amatassa dātā.</bold> Bodhipakkhiyadhammānaṃ tadāyattabhāvato <bold>dhammassāmī</bold>.</paragraph>
    <paragraph line="209" number="204"> So vā uddeso attanopi hotīti thero <bold>‘‘yaṃ kho no’’</bold>ti āha. Sabbalokasādhāraṇā hi buddhānaṃ desanāti. Idāni yehi dvārārammaṇehi purisaṃ papañcasaññāsaṅkhā samudācaranti, tāni tāva dassento papañcasaññāsaṅkhā dassetuṃ yena saḷāyatanavibhaṅgena niddeso kato, tassa atthaṃ dassetuṃ <bold>‘‘cakkhuñcā’’</bold>tiādi āraddhaṃ. Tattha <bold>nissayabhāvenā</bold>ti nissayapaccayabhāvena. Nissayapaccayo ca pasādacakkhuyeva hoti, na cuddasasambhāraṃ, catucattālīsasambhāraṃ vā sasambhāracakkhunti āha <bold>‘‘cakkhupasādañca paṭiccā’’</bold>ti. <bold>Ārammaṇabhāvenā</bold>ti ārammaṇapaccayabhāvena. Ārammaṇapaccayo ca catusamuṭṭhānikarūpesu yaṃ kiñci hotīti āha <bold>‘‘catusamuṭṭhānikarūpe ca paṭiccā’’</bold>ti.</paragraph>
    <paragraph line="210">Ettha cakkhu ekampi viññāṇassa paccayo hoti, rūpāyatanaṃ pana anekameva saṃhatanti <pageBreak edition="Myanmar" number="2.0063" /> imassa <pageBreak edition="Vipassana Research Institut" number="2.0060" /> visesassa dassanatthaṃ nissayabhāvena <bold>‘‘cakkhupasādañca ārammaṇabhāvena catusamuṭṭhānikarūpe cā’’</bold>ti vacanabhedo kato. Kiṃ pana kāraṇaṃ cakkhu ekampi viññāṇassa paccayo hoti, rūpaṃ pana anekamevāti? Paccayabhāvavisesato. Cakkhu hi cakkhuviññāṇassa nissayapurejātaindriyavippayuttapaccayehi paccayo hontaṃ atthibhāveneva hoti tasmiṃ sati tassa bhāvato, asati abhāvato, yato taṃ atthiavigatapaccayehissa paccayo hotīti vuccati, tannissitatā cassa na ekadesena allīyanavasena icchitabbā arūpabhāvato. Atha kho garurājādīsu sissarājapurisādīnaṃ viya tappaṭibaddhavuttitāya, itare pana paccayā tena tena visesena veditabbā.</paragraph>
    <paragraph line="211">Sacāyaṃ paccayabhāvo na ekasmiṃ na sambhavatīti ekampi cakkhu cakkhuviññāṇassa paccayo hotīti dassetuṃ pāḷiyaṃ <bold>‘‘cakkhuñcāvuso, paṭiccā’’</bold>ti ekavacanavasena vuttaṃ. Rūpaṃ pana yadipi cakkhu viya purejātaatthi-avigatapaccayehi paccayo hoti puretaraṃ uppannaṃ hutvā vijjamānakkhaṇe eva upakārakattā tathāpi anekameva saṃhataṃ hutvā paccayo hoti ārammaṇabhāvato. Yañhi paccayadhammaṃ sabhāvabhūtaṃ, parikappitākāramattaṃ vā viññāṇaṃ vibhāventaṃ pavattati, tadaññesañca satipi paccayabhāve so tassa sārammaṇasabhāvatāya yaṃ kiñci anālambhitvā pavattituṃ asamatthassa olubbhapavattikāraṇabhāvena ālambanīyato ārammaṇaṃ nāma, tassa yasmā yathā tathā sabhāvūpaladdhi viññāṇassa ārammaṇapaccayalābho, tasmā cakkhuviññāṇaṃ rūpaṃ ārabbha pavattamānaṃ tassa sabhāvaṃ vibhāventameva pavattati. Sā cassa indriyādhīnavuttikassa ārammaṇasabhāvūpaladdhi na ekadvikalāpagatavaṇṇavasena hoti, nāpi katipayakalāpagatavaṇṇavasena, atha kho ābhogānurūpaṃ āpāthagatavaṇṇavasenāti anekameva rūpaṃ saṃhaccakāritāya viññāṇassa paccayo hotīti dassento <bold>‘‘rūpe ca uppajjati cakkhuviññāṇa’’</bold>nti bahuvacanavasenāha.</paragraph>
    <paragraph line="212">Yaṃ pana <bold>paṭṭhāne</bold> (paṭṭhā. 1.1.2 paccayaniddesa) ‘‘rūpāyatanaṃ cakkhuviññāṇadhātuyā taṃsampayuttakānañca dhammānaṃ ārammaṇapaccayena paccayo’’ti vuttaṃ, taṃ yādisaṃ rūpāyatanaṃ cakkhuviññāṇassa ārammaṇapaccayo, tādisaṃ sandhāya vuttaṃ. Kīdisaṃ pana tanti <pageBreak edition="Myanmar" number="2.0064" />? Samuditanti pākaṭoyamattho. Evañca katvā yadeke vadanti ‘‘āyatanasallakkhaṇavasena cakkhuviññāṇādayo sallakkhaṇavisayā, na drabyasallakkhaṇavasenā’’ti, tampi suvuttameva hoti. Na cettha samudāyārammaṇatā āsaṅkitabbā samudāyābhogasseva abhāvato, samuditā pana vaṇṇadhammā ārammaṇapaccayā honti. Kathaṃ pana paccekaṃ asamatthā samuditā ārammaṇapaccayā honti. Na hi <pageBreak edition="Vipassana Research Institut" number="2.0061" /> paccekaṃ daṭṭhuṃ asakkontā andhā samuditā passantīti? Nayidamekantikaṃ visuṃ visuṃ asamatthānampi sivikāvahanādīsu samatthatāya dassanato. Kesādīnañca yasmiṃ ṭhāne ṭhitānaṃ paccekaṃ vaṇṇaṃ gahetuṃ na sakkā, tasmiṃyeva ṭhāne samuditānaṃ taṃ gahetuṃ sakkāti bhiyyopi tesaṃ saṃhaccakāritā paribyattā. Etena kiṃ cakkhuviññāṇassa paramāṇurūpaṃ ārammaṇaṃ, udāhu taṃsamudāyotiādikā codanā paṭikkhittāti veditabbā. <bold>‘‘Sotañca, āvuso, paṭiccā’’</bold>tiādīsupi iminā nayena attho veditabbo. <bold>Cakkhuviññāṇaṃ nāmā</bold>ti cakkhunissitarūpavijānanalakkhaṇaṃ cakkhuviññāṇaṃ nāma uppajjati.</paragraph>
    <paragraph line="213"><bold>Tiṇṇaṃ saṅgatiyā</bold>ti cakkhu, rūpaṃ, cakkhuviññāṇanti imesaṃ tiṇṇaṃ saṅgatiyā samodhānena. <bold>Phasso nāmā</bold>ti arūpadhammopi samāno ārammaṇe phusanākāreneva pavattanato phusanalakkhaṇo phasso nāma dhammo uppajjati. <bold>Sahajātādivasenā</bold>ti cakkhuviññāṇasampayuttāya sahajātaaññamaññādivasena, anantarāya anantarādivasena, itarāya upanissayavasena paccayabhāvato <bold>phassapaccayā</bold> phassakāraṇā <bold>vedanā uppajjati</bold>. Anubhavanasamakālameva ārammaṇassa sañjānanaṃ hotīti <bold>‘‘tāya vedanāya yaṃ ārammaṇaṃ vedeti, tadeva saññā sañjānātī’’</bold>ti vuttaṃ. Cakkhudvārikā dhammā idhādhippetāti tadanusārena pana aparāparuppannānaṃ vedanādīnaṃ gahaṇe sati, yanti vā kāraṇavacanaṃ, yasmā ārammaṇaṃ vedeti, tasmā taṃ sañjānātīti attho. Na hi asati vedayite kadāci saññuppatti atthi. Sesapadesupi eseva nayo. Saññāya hi yathāsaññātaṃ vijjamānaṃ, avijjamānaṃ vā ārammaṇaṃ vitakkavasena parikappeti, yathāparikappitañca taṃ diṭṭhitaṇhāmānamaññanāhi maññamāno papañcetīti vutto. Tenevāha ‘‘pathaviṃ pathavito sañjānā’’ti, ‘‘pathaviṃ pathavito <pageBreak edition="Myanmar" number="2.0065" /> saññatvā pathaviṃ maññatī’’tiādi (ma. ni. 1.2), ‘‘takkañca diṭṭhīsu pakappayitvā, saccaṃ musāti dvayadhammamāhū’’ti (su. ni. 892; mahāni. 121) ca. Balappattapapañcavasenevāyamatthavaṇṇanā katā, <bold>aṭṭhakathāyaṃ</bold> pana paridubbalavasena.</paragraph>
    <paragraph line="214"><bold>Cakkhurūpādīhi kāraṇehī</bold>ti cakkhuviññāṇaphassavedanāsaññāvitakkehi kāraṇabhūtehi. Akāraṇabhūtānampi tesaṃ atthitāya kāraṇaggahaṇaṃ. Pariññātā hi te akāraṇaṃ. Tenāha <bold>‘‘apariññātakāraṇa’’</bold>nti. Tīhipi pariññāhi apariññātavatthukaṃ. <bold>Abhibhavantī</bold>ti ajjhottharanti. <bold>Sahajātā hontī</bold>ti ettha ‘‘cakkhusamphassapaccayā vedanākkhandho atthi kusalo’tiādivacanato vedanāsaññā asahajātāpi gahetabbā. <bold>Yadi eva</bold>nti ‘‘papañcetī’’ti ettha yadi pañcadvārajavanasahajātā papañcasaṅkhā adhippetā tāsaṃ paccuppannavisayattā, <bold>kasmā atītānāgataggahaṇaṃ</bold><pageBreak edition="Vipassana Research Institut" number="2.0062" /><bold>kata</bold>nti codeti. Itaro <bold>‘‘tathā uppajjanato’’</bold>tiādinā pariharati. Tattha <bold>tathā uppajjanato</bold>ti yathā vattamānakāle, evaṃ atītakāle anāgatakāle ca cakkhudvāre papañcasaṅkhānaṃ uppajjanato atītānāgataggahaṇaṃ kataṃ, na atītesu, anāgatesu vā cakkhurūpesu cakkhudvārikānaṃ tāsaṃ uppajjanato.</paragraph>
    <paragraph line="215"><bold>Manañjāvuso, paṭiccā</bold>ti ettha duvidhaṃ manaṃ kevalaṃ bhavaṅgaṃ, sāvajjanaṃ vā. Duvidhā hi kathā. Uppattidvārakathāyaṃ dvikkhattuṃ calitaṃ bhavaṅgaṃ manodvāraṃ nāma, cakkhādi viya rūpādinā yena taṃ ghaṭṭitaṃ tattha upari viññāṇuppattiyā dvārabhāvato. Paccayakathāyaṃ sāvajjanabhavaṅgaṃ, ‘‘manosamphassapaccayā atthi kusalo’’tiādīsu hi sāvajjanamanosamphasso icchito, na bhavaṅgamanosamphasso asambhavato. Tattha paṭhamanayaṃ sandhāyāha <bold>‘‘mananti bhavaṅgacitta’’</bold>nti. <bold>Dhammeti tebhūmakadhammārammaṇa</bold>nti iminā sabhāvadhammesu eva kilesuppattīti keci, tadayuttaṃ tadupādānāyapi paññattiyā dhammārammaṇatāya vuttattā. Idha pana tebhūmakāpi dhammā labbhantīti dassanatthaṃ <bold>‘‘tebhūmakadhammārammaṇa’’</bold>nti vuttaṃ, na paññattiyā anārammaṇattā. Evañcetaṃ sampaṭicchitabbaṃ, aññathā akusalacittuppādā anārammaṇā nāma siyuṃ. Uppattidvārakathāyaṃ cakkhuviññāṇādi viya āvajjanampi dvārapakkhikamevāti vuttaṃ <bold>‘‘manoviññāṇanti āvajjanaṃ vā’’</bold>ti. Paccayakathāyaṃ pana āvajjanaṃ gahitanti <bold>‘‘javanaṃ vā’’</bold>ti vuttaṃ. Nayadvaye dhammānaṃ sahajātavibhāgaṃ dassetuṃ <bold>‘‘āvajjane</bold><pageBreak edition="Myanmar" number="2.0066" /><bold>gahite’’</bold>tiādi vuttaṃ. <bold>Yuttamevā</bold>ti nippariyāyato yuttameva.</paragraph>
    <paragraph line="216">So yāva na paccayapaṭivedho sambhavati, tāva paññattimukheneva sabhāvadhammā paññāyanti paccekaṃ apaññāpaneti āha <bold>‘‘phasso nāma eko dhammo uppajjatī’’</bold>ti. <bold>Evaṃ phassapaññattiṃ paññapessatī</bold>ti paññapetvā tabbisayadassanaṃ ñāṇaṃ uppādessati. <bold>Imasmiṃ sati idaṃ hotī</bold>ti imasmiṃ cakkhuādike paccaye sati idaṃ phassādikaṃ paccayuppannaṃ hoti. <bold>Dvādasāyatanavasenā</bold>ti dvādasannaṃ āyatanānaṃ vasena āgatena paṭiccasamuppādanayavasena. <bold>Dvādasāyatanapaṭikkhepavasenā</bold>ti ‘‘imasmiṃ asati idaṃ na hotī’’ti paccayābhāvapaccayuppannābhāvadassanakkame dvādasannaṃ āyatanānaṃ paṭikkhepavasena.</paragraph>
    <paragraph line="217"><bold>Sāvakena pañho kathito</bold>ti ayaṃ pañho sāvakena kathito, iti iminā kāraṇena mā nikkaṅkhā ahuvattha. Atha vā saṃkhittena vuttamatthaṃ vitthārena vibhajantena etadagge ṭhapitena mahāsāvakena pañho kathitoti iminā kāraṇena etasmiṃ pañhe mā nikkaṅkhā ahuvattha, heraññike <pageBreak edition="Vipassana Research Institut" number="2.0063" /> sati kahāpaṇaṃ sayaṃ nicchinantā viya ahutvā bhagavato eva santike nikkaṅkhā hotha.</paragraph>
    <paragraph line="218" number="205"> Ākaronti phalaṃ tāya tāya mariyādāya nibbattentīti <bold>ākārā,</bold> kāraṇāni. <bold>Pāṭiyekkakāraṇehī</bold>ti channaṃ dvārānaṃ vasena visuṃ visuṃ papañcakāraṇassa niddiṭṭhattā vuttaṃ. Atha vā yadipi yattakehi dhammehi yaṃ phalaṃ nibbattati, tesaṃ samuditānaṃyeva kāraṇabhāvo sāmaggiyāva phaluppattito, tathāpi paccekaṃ tassa kāraṇamevāti katvā vuttaṃ <bold>‘‘pāṭiyekkakāraṇehī’’</bold>ti. <bold>Padehī</bold>ti nāmādipadehi ceva taṃsamudāyabhūtehi vākyehi ca. Tenāha <bold>‘‘akkharasampiṇḍanehī’’</bold>ti. Akkharāniyeva hi atthesu yathāvaccaṃ padavākyabhāvena paricchijjanti. <bold>Byañjanehī</bold>ti atthassa abhibyañjanato byañjanasaññitehi vaṇṇehi. Tāni pana yasmā pariyāyassa akkharaṇato ‘‘akkharānī’’ti vuccanti, tasmā āha <bold>‘‘akkharehī’’</bold>ti. Ettha ca imehi ākārehi imehi padabyañjanehi papañcasamudācārassa vaṭṭassa ca vivaṭṭassa ca dassanaattho vibhattoti yojanā. <bold>Paṇḍiccenā</bold>ti paññāya. ‘‘Kittāvatā nu kho, bhante, paṇḍito hoti <pageBreak edition="Myanmar" number="2.0067" />? Yato kho bhikkhu dhātukusalo ca hotī’’ti (ma. ni. 3.124) ādisuttapadavasena paṇḍitalakkhaṇaṃ dassento <bold>‘‘catūhi vā kāraṇehī’’</bold>tiādimāha. Saccapaṭivedhavasena paṇḍiccaṃ dassitanti paṭisambhidāvasena mahāpaññataṃ dassetuṃ <bold>‘‘mahante atthe’’</bold>tiādi vuttaṃ.</paragraph>
    <paragraph line="219"><bold>Guḷapūva</bold>nti guḷe missitvā katapūvaṃ. <bold>Baddhasattuguḷaka</bold>nti madhusakkharāhi piṇḍīkataṃ sattupiṇḍaṃ. <bold>Asecitabbakaṃ</bold> madhuādinā pageva tehi samayojitabbattā. <bold>Cintakajātiko</bold>ti dhammacintāya cintakasabhāvo. <bold>Sabbaññutaññāṇenevassā</bold>ti sabbaññutaññāṇeneva assa suttassa guṇaṃ paricchindāpetvā nāmaṃ gaṇhāpessāmi.</paragraph>
    <centered line="220">Madhupiṇḍikasuttavaṇṇanāya līnatthappakāsanā samattā.</centered>
    <subhead line="221">9. Dvedhāvitakkasuttavaṇṇanā</subhead>
    <paragraph line="222" number="206"><bold>Dve</bold><pageBreak edition="Vipassana Research Institut" number="2.0064" /><bold>dve bhāge</bold>ti dve dve koṭṭhāse katvā. Kāmañcettha ‘‘imaṃ ekaṃ bhāgamakāsiṃ, imaṃ dutiyabhāgamakāsi’’nti vacanato sabbepi vitakkā saṃkilesavodānavibhāgena dveva bhāgā katā, aparāparuppattiyā panetesaṃ abhiṇhācāraṃ upādāya pāḷiyaṃ ‘‘dvidhā katvā’’ti āmeḍitavacananti <bold>‘‘dve dve bhāge katvā’’</bold>ti āmeḍitavacanavaseneva vutto. Atha vā bhāgadvayassa sappaṭibhāgatāya tattha yaṃ yaṃ dvayampi kho ujuvipaccanīkaṃ, taṃ taṃ visuṃ visuṃ gahetukāmo bhagavā āha ‘‘dvidhā katvā vitakke vihareyya’’nti. Evaṃ pana cintetvā tattha micchāvitakkānaṃ sammāvitakkānañca anavasesaṃ asaṅkarato ca gahitabhāvaṃ dassento <bold>‘‘imaṃ ekaṃ bhāgamakāsiṃ, imaṃ dutiyabhāgamakāsi’’</bold>nti avoca. <bold>Kāmapaṭisaṃyutto</bold>ti kāmarāgasaṅkhātena kāmena sampayutto, kāmena paṭibaddho vā. Sesesupi eseva nayo. Ayaṃ pana viseso – byāpajjati cittaṃ etenāti <bold>byāpādo,</bold> doso. Vihiṃsati etāya satte, vihiṃsanaṃ vā tesaṃ etanti <bold>vihiṃsā,</bold> paresaṃ viheṭhanākārena pavattassa karuṇāpaṭipakkhassa pāpadhammassetaṃ adhivacanaṃ. <bold>Ajjhatta</bold>nti ajjhattadhammārammaṇamāha. <bold>Bahiddhā</bold>ti bāhiradhammārammaṇaṃ. <bold>Oḷāriko</bold>ti bahalakāmarāgādipaṭisaṃyutto. Tabbipariyāyena <bold>sukhumo. Vitakko</bold><bold>akusalapakkhikoyevā</bold>ti <pageBreak edition="Myanmar" number="2.0068" /> iminā vitakkabhāvasāmaññena tatthāpi akusalabhāvasāmaññena ekabhāgakaraṇaṃ, na ekacittuppādapariyāpannatādivasenāti dasseti.</paragraph>
    <paragraph line="223">Nekkhammaṃ vuccati lobhātikkantattā paṭhamajjhānaṃ, sabbākusalehi nikkhantattā sabbaṃ kusalaṃ. Idha pana kāmavitakkapaṭipakkhassa adhippetattā āha <bold>‘‘kāmehi nissaṭo nekkhammapaṭisaṃyutto vitakko’’</bold>ti. <bold>So</bold>ti nekkhammavitakko. <bold>Yāva paṭhamajjhānā</bold>ti paṭhamasamannāhārato paṭṭhāya yāva paṭhamajjhānaṃ etthuppanno vitakko nekkhammavitakkoyeva. <bold>Paṭhamajjhāna</bold>nti ca idaṃ tato paraṃ vitakkābhāvato vuttaṃ. Na byāpajjati cittaṃ etena, byāpādassa vā paṭipakkhoti <bold>abyāpādo,</bold> mettāpubbabhāgo mettābhāvanārambho. Na vihiṃsanti etāya, vihiṃsāya vā paṭipakkhoti <bold>avihiṃsā,</bold> karuṇāpubbabhāgo karuṇābhāvanārambho.</paragraph>
    <paragraph line="224">Mahābodhisattānaṃ mahābhinikkhamanaṃ nikkhantakālato paṭṭhāya laddhāvasarā sammāsaṅkappā uparūpari savisesaṃ pavattantīti āha <bold>‘‘chabbassāni…pe… pavattiṃsū’’</bold>ti. Ñāṇassa aparipakkattā <pageBreak edition="Vipassana Research Institut" number="2.0065" /> pubbavāsanāvasena satisammosato kadāci micchāvitakkalesopi hotiyevāti taṃ dassetuṃ <bold>‘‘satisammosena…pe… tiṭṭhantī’’</bold>ti āha. Yathā niccapihitepi gehe kadāci vātapāne vivaṭamatte laddhāvasaro vāto anto paviseyya, evaṃ guttindriyepi bodhisattasantāne satisammosavasena laddhāvasaro akusalavitakko uppajji, uppanno ca kusalavāraṃ pacchinditvā aṭṭhāsi, atha mahāsatto taṃmuhuttuppannameva paṭivinodetvā tesaṃ āyatiṃ anuppādāya ‘‘ime micchāvitakkā, ime sammāvitakkā’’ti yāthāvato te paricchinditvā micchāvitakkānaṃ avasaraṃ adento sammāvitakke parivaḍḍhesi. Tena vuttaṃ <bold>‘‘mayhaṃ ime’’</bold>tiādi.</paragraph>
    <paragraph line="225" number="207"> Pamādo nāma sativippavāsoti āha <bold>‘‘appamattassāti satiyā avippavāse ṭhitassā’’</bold>ti. <bold>Ātāpavīriyavantassā</bold>ti kilesānaṃ niggaṇhanavīriyavato. <bold>Pesitacittassā</bold>ti bhavavimokkhāya vissaṭṭhacittassa kāye ca jīvite ca nirapekkhassa. <bold>‘‘Evaṃ paṭipākatiko jāto’’</bold>ti attano attabhāvaṃ nissāya pavattaṃ somanassākāraṃ gehassitasomanassapakkhikaṃ akāsi, paññāmahantatāya sukhumadassitā.</paragraph>
    <paragraph line="226"><bold>Apariññāyaṃ</bold><pageBreak edition="Myanmar" number="2.0069" /><bold>ṭhitassā</bold>ti na pariññāyaṃ ṭhitassa, apariggahitapariññassāti attho. <bold>Vitakko…pe… etāni tīṇi nāmāni labhatī</bold>ti tādisassa uppanno micchāvitakko yathārahaṃ attabyābādhako ubhayabyābādhako ca na hotīti na vattabbo taṃ sabhāvānativattanatoti adhippāyo. Anuppannānuppādauppannaparihāninimittatāya paññaṃ nirodhetīti <bold>paññānirodhiko</bold>. Tenāha <bold>‘‘anuppannāyā’’</bold>tiādi. <bold>Natthibhāvaṃ gacchatī</bold>ti paṭisaṅkhānabalena vikkhambhanappahānamāha. <bold>Nirujjhatī</bold>tiādīhipi tadeva vadati. <bold>Vigatanta</bold>ntiādīhi pana samūlaṃ uddhaṭaṃ viya tadā appavattanakaṃ akāsinti vadati.</paragraph>
    <paragraph line="227" number="208"><bold>Cittavipariṇāmabhāvo</bold> cittassa aññathattaṃ pakaticittavigamo. <bold>Anekaggatākāro</bold> vikkhepo. Tattha vitakkena cittaṃ vihaññamānaṃ viya hotīti āha <bold>‘‘taṃ gahetvā vihiṃsāvitakkaṃ akāsī’’</bold>ti. <bold>Kāruñña</bold>nti paradukkhanimittaṃ cittakhedaṃ vadati. Tenevāha – ‘‘paradukkhe sati sādhūnaṃ manaṃ kampetīti karuṇā’’ti (ma. ni. ṭī. 1.1; saṃ. ni. ṭī. 1.1.1). Nti karuṇāyanavasena pavattacittapakampanaṃ sandhāya <bold>‘‘uppajjati vihiṃsāvitakko’’ti āha,</bold> na sattesu vihiṃsā pavattatīti adhippāyo.</paragraph>
    <paragraph line="228"><bold>Tena tena cassākārenā</bold>ti yena yena ākārena bhikkhunā anuvitakkitaṃ anuvicāritaṃ, tena <pageBreak edition="Vipassana Research Institut" number="2.0066" /> tena ākārenassa <bold>cetaso nati hoti</bold>. Tenevāha <bold>‘‘kāmavitakkādīsū’’</bold>tiādi. <bold>Pahāsī</bold>ti kālavipallāsena vuttanti āha <bold>‘‘pajahatī’’</bold>ti. Pahānaṃ panassa siddhameva paṭipakkhassa siddhattāti dassetuṃ <bold>‘‘pahāsī’’</bold>ti vuttaṃ yathā ‘‘asāmibhoge gāmikāādīyiṃsū’’ti. <bold>Bahulamakāsī</bold>ti etthāpi eseva nayo. <bold>Evamevaṃ namatī</bold>ti kāmavitakkasampayogākārameva hoti, kāmavitakkasampayuttākārena vā pariṇamati. Kasanaṃ <bold>kiṭṭhaṃ,</bold> kasīti attho, tannibbattattā pana kāraṇūpacārena sassaṃ ‘‘kiṭṭha’’nti vuttanti āha <bold>‘‘sassasambādhe’’</bold>ti.<bold> Cattāri bhayānī</bold>ti vadhabandhajānigarahāni. <bold>Upaddava</bold>nti anatthuppādabhāvaṃ. <bold>Lāmaka</bold>nti nihīnabhāvaṃ. <bold>Dhandhesū</bold>ti attano khandhesu. <bold>Otāra</bold>nti anuppavesaṃ kilesānaṃ. Saṃkilesato visujjhanaṃ <bold>visuddhi,</bold> sā eva <bold>vodāna</bold>nti āha <bold>‘‘vodānapakkhanti idaṃ tasseva vevacana’’</bold>nti.</paragraph>
    <paragraph line="229" number="209"><bold>Sabbakusalaṃ</bold><pageBreak edition="Myanmar" number="2.0070" /><bold>nekkhammaṃ</bold> sabbākusalapaṭipakkhatāya tato nissaṭattā. <bold>Nibbānameva nekkhammaṃ</bold> sabbakilesato sabbasaṅkhatato ca nissaṭattā. <bold>Kiṭṭhasambādhaṃ viya rūpādiārammaṇaṃ</bold> pamāde sati anatthuppattiṭṭhānabhāvato. <bold>Kūṭagāvo viya kūṭacittaṃ</bold> duddamabhāvato. <bold>Paṇḍitagopālako viya bodhisatto</bold> upāyakosallayogato. <bold>Catubbidhabhayaṃ viya micchāvitakkā</bold> sappaṭibhayabhāvato. Paññāya vuddhi etassa atthīti <bold>paññāvuddhiko</bold>. Vihaññati cittaṃ etenāti vighāto, cetodukkhaṃ, tappakkhiko vighātapakkhiko, na vighātapakkhikoti <bold>avighātapakkhiko. Nibbānasaṃvattaniko</bold> nibbānavaho. <bold>Ugghātīyeyyā</bold>ti uddhataṃ siyā vikkhittañca bhaveyyāti attho. <bold>Saṇṭhapemī</bold>ti sammadeva paṭṭhapemi. Yathā pana ṭhapitaṃ saṇṭhapitaṃ nāma hoti, taṃ dassetuṃ <bold>‘‘sannisīdāpemī’’</bold>tiādi vuttaṃ. <bold>Sannisīdāpemī</bold>ti samādhipaṭipakkhe kilese sannisīdāpento cittaṃ gocarajjhatte sannisīdāpemi. Abyaggabhāvāpādakena <bold>ekaggaṃ karomi,</bold> yathā ārammaṇe suṭṭhu appitaṃ hoti, <bold>evaṃ sammā</bold> sammadeva <bold>ādahāmi</bold> samāhitaṃ karomi, yasmā tathāsamāhitaṃ cittaṃ suṭṭhu ārammaṇe āropitaṃ nāma hoti, na tato paripatati, tasmā vuttaṃ <bold>‘‘suṭṭhu āropemīti attho’’</bold>ti. <bold>Mā ugghātīyittā</bold>ti mā haññittha, mā ūhataṃ atthāti attho.</paragraph>
    <paragraph line="230" number="210"><bold>Soyeva…pe… vutto</bold>ti iminā kiñcāpi ekaṃyeva kusalavitakkaṃ maggakkhaṇe viya tividhattasambhavato tividhanāmikaṃ katvā dassitaṃ viya hoti, na kho panetaṃ evaṃ daṭṭhabbaṃ. Pabandhapavattañhi upādāya ekattanayena <bold>‘‘soyeva byāpādapaccanīkaṭṭhenā’’</bold>tiādi vuttaṃ. Ekajātiyesu hi kusalacittesu uppanno vitakko samānākāratāya so evāti vattabbataṃ labhati yathā ‘‘sā eva tittirī, tāni eva osadhānī’’ti (saṃ. ni. ṭī. 2.2.19). Na hi tadā mahāpurisassa asubhamettākaruṇāsannissayā te vitakkā evaṃ vuttāti.</paragraph>
    <paragraph line="231"><bold>Samāpattiṃ</bold><pageBreak edition="Vipassana Research Institut" number="2.0067" /><bold>nissāyā</bold>ti samāpattiṃ samāpajjitvā, tato vuṭṭhahitvāti attho. Vipassanāpi taruṇāti yojanā. <bold>Kāyo kilamati</bold> samathavipassanānaṃ taruṇatāya bhāvanāya pubbenāparaṃ visesassa alabbhamānattā. Tenāha <bold>‘‘cittaṃ haññati vihaññatī’’</bold>ti. <bold>Vipassanāya</bold><bold>bahūpakārā</bold><pageBreak edition="Myanmar" number="2.0071" /><bold>samāpatti,</bold> tathā hi vuttaṃ – ‘‘samādhiṃ, bhikkhave, bhāvetha, samāhito yathābhūtaṃ jānāti passatī’’ti (saṃ. ni. 3.5; 4.99; 5.1071).</paragraph>
    <paragraph line="232">Yathā vissamaṭṭhānaṃ yodhānaṃ parissamaṃ vinodeti, tathā parissamavinodanatthaṃ phalakehi kātabbaṃ vissamaṭṭhānaṃ phalakakoṭṭhako, samāpattiyā pana vipassanā bahukāratarā samādhiparipanthakānaṃ, sabbesampi vā kilesānaṃ vimathanena dubbalabhāvāpajjanato. Tenāha <bold>‘‘vipassanā thāmajātā samāpattimpi rakkhati,</bold><bold>thāmajātaṃ karotī’’</bold>ti. Nanu cevaṃ itarītarasannissayadoso āpajjatīti? Nayidamekantikaṃ, itarītarasannissayāpi kiccasiddhi loke labbhatīti dassetuṃ <bold>‘‘yathā hī’’</bold>tiādi vuttaṃ.</paragraph>
    <paragraph line="233"><bold>Gāmantaṃ āhaṭesū</bold>ti gāmasamīpaṃ upanītesu. <bold>Etāgāvoti sati uppādanamattameva kātabbaṃ</bold> yathā gāvo rakkhitabbā, tadabhāvato. <bold>Tadā</bold>ti samathavipassanānaṃ thāmajātakāle. Anupassanānaṃ lahuṃ lahuṃ uppattiṃ sandhāya <bold>‘‘ekappahāreneva āruḷhova hotī’’</bold>ti vuttaṃ, kameneva pana anupassanāpaṭipāṭiṃ ārohati.</paragraph>
    <paragraph line="234" number="215"> Evaṃ bhagavā attano appamādapaṭipadaṃ, tāya ca laddhaṃ anaññasādhāraṇaṃ visesaṃ dassento hetusampattiyā saddhiṃ phalasampattiṃ dassetvā idāni sattūpakārasampattiṃ dassetuṃ <bold>‘‘seyyathāpī’’</bold>tiādimāhāti evaṃ ettha anusandhi veditabbā. Araññalakkhaṇayoggamattena <bold>araññaṃ</bold>. Mahāvanatāya <bold>pavanaṃ</bold>. Pavaddhañhi vanaṃ pavanaṃ. <bold>Catūhi yogehī</bold>ti jighacchāpipāsābhayapaṭipattisaṅkhātayogehi. <bold>Khemaṃ</bold> anupaddavataṃ. Suvatthiṃ anupaddavaṃ āvahatīti <bold>sovatthiko</bold>. Pītiṃ kuṭṭhiṃ gameti upanetīti <bold>pītigamanīyo</bold>. Pītaṃ pānatitthaṃ gacchatīti <bold>pītagamanīyo. Sākhādīhī</bold>ti kaṇṭakasākhākaṇṭakalatāvanehi. Anāsayagāmitāya udakasanniruddhopi <bold>amaggo</bold> vutto, itarāni apītigamanīyatāyapi. <bold>Ādi</bold>-saddena gahanaṃ pariggaṇhāti. Okemigaluddakassa gocare caratīti <bold>okacaro,</bold> dīpakamigo. Araññe mige disvā tehi saddhiṃ palāyeyyāti <bold>dīgharajjubandhanaṃ</bold>.</paragraph>
    <paragraph line="235"><bold>Idha vasantī</bold>ti migānaṃ āsayaṃ vadati, tato āsayato <bold>iminā maggena nikkhamanti. Ettha</bold><pageBreak edition="Vipassana Research Institut" number="2.0068" /><bold>carantī</bold>ti etasmiṃ ṭhāne gocaraṃ gaṇhanti. <bold>Ettha</bold><bold>pivantī</bold>ti <pageBreak edition="Myanmar" number="2.0072" /> etasmiṃ nipānatitthe udakaṃ pivanti. <bold>Iminā maggena pavisantī</bold>ti iminā maggena nipānatitthaṃ pavisanti. <bold>Maggaṃ pidhāyā</bold>ti pakatimaggaṃ pidahitvā. <bold>Na tāva kiñci karoti</bold> anavasese vanamige ghātetukāmo.</paragraph>
    <paragraph line="236"><bold>Avijjāya aññāṇā hutvā</bold>ti avijjāya nivutattā ñāṇarahitā hutvā, nandīrāgena upanītā rūpārammaṇādīni ābandhitvā. Palobhanato <bold>okacaraṃ nandīrāgo</bold>ti. Byāmohanato <bold>okacārikaṃ avijjāti katvā dasseti. Tesa</bold>nti okacarokacārikānaṃ. <bold>Sākhābhaṅgenā</bold>ti tādisena lūkhataragandhena sākhābhaṅgena. <bold>Manussagandhaṃ apanetvā</bold> tassa sākhābhaṅgassa gandhena. <bold>Sammatto</bold>ti sammajjito byāmuñcho.</paragraph>
    <paragraph line="237">Buddhānaṃ khemamaggavicaraṇaṃ kummaggapidhānañca <bold>sabbalokasādhāraṇampi</bold> atthato veneyyapuggalāpekkhamevāti dassento <bold>‘‘aññātakoṇḍaññādīnaṃ bhabbapuggalāna’’</bold>nti āha. <bold>Ūhato</bold>ti samūhato nīhatoti āha <bold>‘‘dvedhā chetvā pātito’’</bold>ti. <bold>Nāsitā</bold>ti adassanaṃ gamitāti āha <bold>‘‘sabbena sabbaṃ samugghāṭitā’’</bold>ti. <bold>Hitūpacāra</bold>nti sattānaṃ hitacariyaṃ.</paragraph>
    <centered line="238">Dvedhāvitakkasuttavaṇṇanāya līnatthappakāsanā samattā.</centered>
    <subhead line="239">10. Vitakkasaṇṭhānasuttavaṇṇanā</subhead>
    <paragraph line="240" number="216"><bold>Dasakusalakammapathavasenā</bold>ti <pageBreak edition="Vipassana Research Institut" number="2.0069" /> idaṃ nidassanamattaṃ daṭṭhabbaṃ vaṭṭapādakasamāpatticittassapi idha adhicittabhāvena anicchitattā. Tenāha <bold>‘‘vipassanāpādakaaṭṭhasamāpatticitta’’</bold>nti. Atha vā anuttarimanussadhammasaṅgahitameva kevalaṃ ‘‘pakaticitta’’nti vattabbanti dassento <bold>‘‘dasakusalakammapathavasena uppannaṃ cittaṃ cittamevā’’</bold>ti vatvā yadettha adhicittanti adhippetaṃ, taṃ tadeva dassento <bold>‘‘vipassanāpādakaaṭṭhasamāpatticitta’’</bold>nti āha. Itarassa panettha vidhi na paṭisedhetīti daṭṭhabbaṃ. Vipassanāya sampayuttaṃ adhicittanti keci. <bold>Anuyuttenā</bold>ti anuppannassa uppādanavasena, uppannassa paribrūhanavasena anu anu yuttena. <bold>Mūlakammaṭṭhāna</bold>nti pārihāriyakammaṭṭhānaṃ. <bold>Gahetvā viharanto</bold>ti bhāvanaṃ anuyuñjanto. Bhāvanāya appanaṃ appattopi adhicittamanuyuttoyeva tadatthepi taṃsaddavohārato.</paragraph>
    <paragraph line="241">Yehi <pageBreak edition="Myanmar" number="2.0073" /> phalaṃ nāma yathā uppajjanaṭṭhāne pakappiyamānaṃ viya hoti, <bold>tāni nimittāni</bold>. Tenāha <bold>‘‘kāraṇānī’’</bold>ti. <bold>Kālena kāla</bold>nti ettha <bold>kālenā</bold>ti bhummatthe karaṇavacananti āha <bold>‘‘samaye samaye’’</bold>ti. <bold>Nanu ca…pe… nirantaraṃ manasi kātabba</bold>nti kasmā vuttaṃ, nanu ca bhāvanāya vīthipaṭipannattā abbudanīharaṇavidhiṃ dassentena bhagavatā <bold>‘‘pañca nimittāni kālena kālaṃ manasi kātabbānī’’</bold>ti ayaṃ desanā āraddhāti? ‘‘Adhicittamanuyuttenā’’ti vuttattā avicchedavasena bhāvanāya yuttappayutto adhicittamanuyutto nāmāti codakassa adhippāyo. Itaro bhāvanaṃ anuyuñjantassaādikammikassa kadāci bhāvanupakkilesā uppajjeyyuṃ, tato cittassa visodhanatthāya yathākālaṃ imāni nimittāni manasi kātabbānīti ‘‘kālena kāla’’nti satthā avocāti dassento <bold>‘‘pāḷiyañhī’’</bold>tiādimāha. Tattha <bold>imānī</bold>ti imāni pāḷiyaṃ āgatāni pañca nimittāni. <bold>Abbuda</bold>nti upaddavaṃ.</paragraph>
    <paragraph line="242"><bold>Chandasahagatā rāgasampayuttā</bold>ti taṇhāchandasahagatā kāmarāgasampayuttā. <bold>Iṭṭhāniṭṭhaasamapekkhitesū</bold>ti iṭṭhesu piyesu, aniṭṭhesu appiyesu, asamaṃ asammā pekkhitesu. <bold>Asamapekkhana</bold>nti gehassitaaññāṇupekkhāvasena ārammaṇassa ayoniso gahaṇaṃ. Yaṃ sandhāya vuttaṃ – ‘‘cakkhunā rūpaṃ disvā upekkhā bālassa mūḷhassa puthujjanassā’’tiādi (ma. ni. 3.308). <bold>Te</bold> parivitakkā. <bold>Tato nimittato añña</bold>nti tato chandūpasaṃhitādiakusalavitakkuppattikāraṇato <pageBreak edition="Vipassana Research Institut" number="2.0070" /> aññaṃ navaṃ nimittaṃ. ‘‘Manasikaroto’’ti hi vuttaṃ, tasmā ārammaṇaṃ, tādiso purimuppanno cittappavattiākāro vā nimittaṃ. <bold>Kusalanissitaṃ nimitta</bold>nti kusalacittappavattikāraṇaṃ <bold>manasi kātabbaṃ</bold> citte ṭhapetabbaṃ, bhāvanāvasena cintetabbaṃ, cittasantāne vā saṅkamitabbaṃ. Asubhañhi asubhanimittanti. Saṅkhāresu uppanne chandūpasaṃhite vitakketi ānetvā sambandhitabbaṃ. Evaṃ <bold>‘‘dosūpasañhite’’</bold>tiādīsu yathārahaṃ taṃ taṃ padaṃ ānetvā sambandhitabbaṃ. <bold>Yattha katthacī</bold>ti ‘‘sattesu saṅkhāresū’’ti yattha katthaci. <bold>Pañcadhammūpanissayo</bold>ti pañcavidho dhammūpasaṃhito upanissayo.</paragraph>
    <paragraph line="243">Evaṃ <bold>‘‘chandūpasañhite’’</bold>tiādinā saṅkhepato vuttamatthaṃ vitthārato dassetuṃ <bold>‘‘imassa hatthā vā sobhanā’’</bold>tiādi āraddhaṃ. Tattha <bold>‘‘asubhato</bold><pageBreak edition="Myanmar" number="2.0074" /><bold>upasaṃharitabba’’</bold>nti vatvā upasaṃharaṇākārassa dassanaṃ <bold>‘‘kimhi sārattosī’’</bold>ti. <bold>Chavirāgenā</bold>ti chavirāgatāya kāḷasāmādivaṇṇanibhāya. <bold>Kuphaḷapūrito</bold>ti pakkehi kuṇapaphalehi puṇṇo. ‘‘Kaliphalapūrito’’ti vā pāṭho.</paragraph>
    <paragraph line="244"><bold>Assāmikatāvakālikabhāvavasenā</bold>ti idaṃ pattaṃ anukkamena vaṇṇavikārañceva jiṇṇabhāvañca patvā chiddāvachiddaṃ bhinnaṃ vā hutvā kapālaniṭṭhaṃ bhavissati. Idaṃ cīvaraṃ anupubbena vaṇṇavikāraṃ jiṇṇatañca upagantvā pādapuñchanacoḷakaṃ hutvā yaṭṭhikoṭiyā chaḍḍanīyaṃ bhavissati. Sace pana nesaṃ sāmiko bhaveyya, na nesaṃ evaṃ vinassituṃ dadeyyāti evaṃ assāmikabhāvavasena, ‘‘anaddhaniyaṃ idaṃ tāvakālika’’nti evaṃ tāvakālikabhāvavasena ca manasikaroto.</paragraph>
    <paragraph line="245"><bold>Āghātavinaya…pe… bhāvetabbā</bold>ti – ‘‘pañcime, bhikkhave, āghātapaṭivinayā. Yattha hi bhikkhuno uppanno āghāto sabbaso paṭivinetabbo’’tiādinā nayena āgatassa <bold>āghātavinayasuttassa</bold> (a. ni. 5.161) ceva <bold>kakacūpamovāda</bold>(ma. ni. 1.222-233)<bold> chavālātūpamā</bold>dīnañca (itivu. 91) vasena āghātaṃ paṭivinodetvā mettā bhāvetabbā.</paragraph>
    <paragraph line="246"><bold>Garusaṃvāso</bold>ti garuṃ upanissāya vāso. <bold>Uddeso</bold>ti pariyattidhammassa uddisāpanañceva uddisanañca. <bold>Uddiṭṭhaparipucchana</bold>nti yathāuggahitassa dhammassa atthaparipucchā. <bold>Pañca dhammūpanissāyā</bold>ti garusaṃvāsādike pañca dhamme paṭicca. <bold>Mohadhātū</bold>ti moho.</paragraph>
    <paragraph line="247"><bold>Upanissitabbā</bold>ti upanissayitabbā, ayameva vā pāṭho. <bold>Yattappaṭiyatto</bold>ti yatto ca gāmappavesanāpucchākaraṇesu ussukkaṃ āpanno sajjito ca hotīti attho. <bold>Athassa moho pahīyatī</bold>ti <pageBreak edition="Vipassana Research Institut" number="2.0071" /> assa bhikkhuno evaṃ tattha yuttappayuttassa pacchā so moho vigacchati. <bold>Evampī</bold>ti evaṃ uddese appamajjanenapi. Puna <bold>evampī</bold>ti atthaparipucchāya kaṅkhāvinodanepi. <bold>Tesu tesu ṭhānesu attho pākaṭo hotī</bold>ti suyyamānassa dhammassa tesu tesu padesu ‘‘idha sīlaṃ kathitaṃ, idha samādhi, idha paññā’’ti so so attho vibhūto hoti. Idaṃ cakkhurūpālokādi <pageBreak edition="Myanmar" number="2.0075" /><bold>imassa</bold> cakkhuviññāṇassa <bold>kāraṇaṃ, idaṃ</bold> sālibījabhūmisalilādi <bold>imassa</bold> sāliaṅkurassa <bold>kāraṇaṃ. Idaṃ na kāraṇa</bold>nti tadeva cakkhurūpālokādi sotaviññāṇassa, tadeva sālibījādi kudrusakaṅkurassa na kāraṇanti ṭhānāṭṭhānavinicchaye cheko hoti.</paragraph>
    <paragraph line="248"><bold>Ārammaṇesū</bold>ti kammaṭṭhānesu. <bold>Ime vitakkā</bold>ti kāmavitakkādayo. Sabbe kusalā dhammā sabbākusalapaṭipakkhāti katvā ‘‘pahīyantī’’ti vattabbe na sabbe sabbesaṃ ujuvipaccanīkabhūtāti ‘‘pahīyanti evā’’ti sāsaṅkaṃ vadati. Tenāha <bold>‘‘imānī’’</bold>tiādi.</paragraph>
    <paragraph line="249"><bold>Kusalanissita</bold>nti kusalena nissitaṃ nissayitabbaṃ. <bold>Kusalassa paccayabhūta</bold>nti tasseva vevacanaṃ, kusaluppattikāraṇaṃ yathāvuttaasubhanimittādimeva vadati. <bold>Sāraphalake</bold>ti candanamaye sāraphalake. <bold>Visamāṇi</bold>nti visamākārena tattha ṭhitaṃ āṇiṃ. <bold>Haneyyā</bold>ti pahareyya nikkhāmeyya.</paragraph>
    <paragraph line="250" number="217"><bold>Aṭṭo</bold>ti āturo, duggandhabādhatāya pīḷito. <bold>Dukkhito</bold>ti sañjātadukkho. <bold>Imināpi kāraṇenā</bold>ti akosallasambhūtatāya kusalapaṭipakkhatāya gehassitarogena sarogatāya ca <bold>ete akusalā</bold> viññugarahitabbatāya jigucchanīyatāya ca <bold>sāvajjā</bold> aniṭṭhaphalatāya nirassādasaṃvattaniyatāya ca <bold>dukkhavipākā</bold>ti evaṃ tena tena kāraṇena akusalādibhāvaṃ <bold>upaparikkhato</bold>.</paragraph>
    <gatha1 line="251">‘‘Āturaṃ asuciṃ pūtiṃ, passa nande samussayaṃ;</gatha1>
    <gathalast line="252">Uggharantaṃ paggharantaṃ, bālānaṃ abhinandita’’nti. (apa. therī 2.4.157) –</gathalast>
    <unindented line="253">Evamādi <bold>kāyavicchandanīyakathādīhi</bold> vā. <bold>Ādi</bold>-saddena –</unindented>
    <gatha1 line="254">‘‘Tasseva tena pāpiyo, yo kuddhaṃ paṭikujjhati;</gatha1>
    <gathalast line="255">Kuddhaṃ appaṭikujjhanto, saṅgāmaṃ jeti dujjaya’’nti. (theragā. 442) –</gathalast>
    <unindented line="256">Evamādi paṭighavūpasamanakathādikāpi saṅgaṇhāti.</unindented>
    <paragraph line="257" number="218"> Na <pageBreak edition="Vipassana Research Institut" number="2.0072" /> saraṇaṃ <bold>asati,</bold> ananussaraṇaṃ. Amanasikaraṇaṃ <bold>amanasikāro. Kammaṭṭhānaṃ gahetvā nisīditabba</bold>nti kammaṭṭhānamanasikāreneva nisīditabbaṃ. <bold>Uggahito dhammakathāpabandho</bold>ti kammaṭṭhānassa upakāro dhammakathāpabandho. <bold>Muṭṭhipotthako</bold>ti muṭṭhippamāṇo pārihāriyapotthako. <bold>Samannānentenā</bold>ti <pageBreak edition="Myanmar" number="2.0076" /> samannāharantena. <bold>Okāso na hoti</bold> āraddhassa pariyosāpetabbato. Āraddhassa antagamanaṃ anārambhovāti theravādo. <bold>Tassā</bold>ti upajjhāyassa. <bold>Pabbhārasodhanaṃ</bold> kāyakammaṃ, ārabhanto eva vitakkaniggaṇhanatthaṃ saṃyuttanikāyasajjhāyanaṃ vacīkammaṃ, dassanakiccapubbakammakaraṇatthaṃ tejokasiṇaparikammanti tīṇi kammāni ācinoti. Thero tassa āsayaṃ kasiṇañca savisesaṃ jānitvā <bold>‘‘imasmiṃ vihāre’’</bold>tiādimavoca. Tenassa yathādhippāyaṃ sabbaṃ sampāditaṃ. <bold>Asatipabbaṃ nāma</bold> asatiyā vitakkaniggahaṇavibhāvanato.</paragraph>
    <paragraph line="258" number="219"><bold>Vitakkamūlabhedaṃ pabba</bold>nti vitakkamūlassa tammūlassa ca bhedavibhāvanaṃ vitakkamūlabhedaṃ pabbaṃ. Vitakkaṃ saṅkharotīti vitakkasaṅkhāro, vitakkapaccayo subhanimittādīsupi subhādinā ayonisomanasikāro. So pana vitakkasaṅkhāro saṃtiṭṭhati etthāti <bold>vitakkasaṅkhārasaṇṭhānaṃ,</bold> asubhe subhantiādi saññāvipallāso. Tenāha <bold>‘‘vitakkānaṃ mūlañca mūlamūlañca manasi kātabba’’</bold>nti. <bold>Vitakkānaṃ mūlamūlaṃ gacchantassā</bold>ti upaparikkhanavasena micchāvitakkānaṃ mūlaṃ uppattikāraṇaṃ ñāṇagatiyā gacchantassa. Yāthāvato jānantassa pubbe viya vitakkā abhiṇhaṃ nappavattantīti āha <bold>‘‘vitakkacāro sithilo hotī’’</bold>ti. <bold>Tasmiṃ sithilībhūte matthakaṃ gacchante</bold>ti vuttanayena vitakkacāro sithilabhūto, tasmiṃ vitakkānaṃ mūlagamane anukkamena thirabhāvappattiyā matthakaṃ gacchante. <bold>Vitakkā sabbaso nirujjhantī</bold>ti micchāvitakkā sabbepi gacchanti na samudācaranti, bhāvanāpāripūriyā vā anavasesā pahīyanti.</paragraph>
    <paragraph line="259"><bold>Kaṇṇamūle patita</bold>nti sasakassa kaṇṇasamīpe kaṇṇasakkhaliṃ paharantaṃ viya upapatitaṃ. Tassa kira sasakassa heṭṭhā mahāmūsikāhi khatamahāvāṭaṃ umaṅgasadisaṃ ahosi, tenassa pātena mahāsaddo ahosi. <bold>Palāyiṃsu</bold> ‘‘pathavī udrīyatī’’ti. <bold>Mūlamūlaṃ gantvā anuvijjeyya</bold>nti ‘‘pathavī bhijjatī’’ti yatthāyaṃ saso uṭṭhito, tattha gantvā tassa mūlakāraṇaṃ yaṃnūna vīmaṃseyyaṃ. Pathaviyā bhijjanaṭṭhānaṃ gate ‘‘ko jānāti, kiṃ bhavissatī’’ti saso ‘‘na sakkomi sāmī’’ti āha. Ādhipaccavato hi yācanaṃ saṇhamudukaṃ. <bold>Duddubhāyatī</bold>ti duddubhāti saddaṃ karoti. Anuravadassanañhetaṃ. <bold>Bhaddante</bold>ti migarājassa piyasamudācāro, migarāja, bhaddaṃ te atthūti attho. <bold>Kimeta</bold>nti kiṃ etaṃ, kiṃ tassa mūlakāraṇaṃ? <bold>Duddubha</bold>nti idampi tassa anuravadassanameva. Evanti yathā sasakassa mahāpathavībhedanaṃ ravanāya <pageBreak edition="Vipassana Research Institut" number="2.0073" /> micchāgāhasamuṭṭhānaṃ <pageBreak edition="Myanmar" number="2.0077" /> amūlaṃ, evaṃ vitakkacāropi saññāvipallāsasamuṭṭhāno amūlo. Tenāha <bold>‘‘vitakkāna’’</bold>ntiādi.</paragraph>
    <paragraph line="260" number="220"><bold>Abhidanta</bold>nti abhibhavanadantaṃ, uparidantanti attho. Tenāha <bold>‘‘uparidanta’’</bold>nti. So hi itaraṃ musalaṃ viya udukkhalaṃ visesato kassaci khādanakāle abhibhuyya vattati. <bold>Kusalacittenā</bold>ti balavasammāsaṅkappasampayuttena. <bold>Akusalacitta</bold>nti kāmavitakkādisahitaṃ akusalacittaṃ. <bold>Abhiniggaṇhitabba</bold>nti yathā tassa āyatiṃ samudācāro na hoti, evaṃ abhibhavitvā niggahetabbaṃ, anuppattidhammatā āpādetabbāti attho. <bold>Ke ca tumhe</bold> satipi cirakālabhāvanāya evaṃ adubbalā <bold>ko cāhaṃ</bold> mama santike laddhappatiṭṭhe viya ṭhitepi idāneva appatiṭṭhe karonto iti evaṃ <bold>abhibhavitvā</bold>. Taṃ pana abhibhavanākāraṃ dassento <bold>‘‘kāmaṃ taco cā’’</bold>tiādinā caturaṅgasamannāgatavīriyapaggaṇhanamāha. <bold>Atthadīpika</bold>nti ekantato vitakkaniggaṇhanatthajotakaṃ. <bold>Upama</bold>nti ‘‘seyyathāpi, bhikkhave, balavā puriso’’tiādikaṃ upamaṃ.</paragraph>
    <paragraph line="261" number="221"><bold>Pariyādānabhājanīya</bold>nti yaṃ taṃ ādito ‘‘adhicittamanuyuttena bhikkhunā pañca nimittāni kālena kālaṃ manasi kātabbānī’’ti niddiṭṭhaṃ, tattha tassa nimittassa manasikaraṇakālapariyādānassa vasena vibhajanaṃ. Nigamanaṃ vā etaṃ, yadidaṃ ‘‘yato kho, bhikkhave’’tiādi. Yathāvuttassa hi atthassa puna vacanaṃ nigamananti. Tathāpaṭipannassa vā vasībhāvavisuddhidassanatthaṃ <bold>‘‘yato kho, bhikkhave’’</bold>tiādi vuttaṃ. <bold>Satthācariyo</bold>ti dhanubbedācariyo. Yathā hi sasanato asatthampi satthaggahaṇeneva saṅgayhati, evaṃ dhanusippampi dhanubbedapariyāpannamevāti.</paragraph>
    <paragraph line="262">Pariyāyati parivitakketīti <bold>pariyāyo</bold>. Vāroti āha <bold>‘‘vitakkavārapathesū’’</bold>ti, vitakkānaṃ vārena pavattanamaggesu. <bold>Ciṇṇavasī</bold>ti āsevitavasī. <bold>Paguṇavasī</bold>ti subhāvitavasī. Sammāvitakkaṃyeva yathicchitaṃ tathāvitakkanato, itarassa panassa setughātoyevāti.</paragraph>
    <centered line="263">Vitakkasaṇṭhānasuttavaṇṇanāya līnatthappakāsanā samattā.</centered>
    <centered line="264">Niṭṭhitā ca sīhanādavaggavaṇṇanā.</centered>
  </content>
</document>