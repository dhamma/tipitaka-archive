<?xml version="1.0"?>
<document>
<metadata>
<normativeSource>http://tipitaka.org/romn/cscd/s0501t.nrf4.xml</normativeSource>
<archivePath>roman/tika/suttapitaka (tika)/khuddakanikaya (tika)/nettivibhavini/nayasamutthanavibhavana.xml</archivePath>
<titlePath>Nayasamuṭṭhānavibhāvanā - Nettivibhāvinī - Khuddakanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">Nayasamuṭṭhānavibhāvanā</chapter>
<paragraph line="2" number="79"> Yena yena saṃvaṇṇanāvisesabhūtena desanāhārasampātādinā hārasampātena ekasuttappadesatthā niddhāretvā vibhattā, so <pageBreak edition="M" number="0.0255" /> saṃvaṇṇanāvisesabhūto desanāhārasampātādihārasampāto paripuṇṇo, ‘‘katamaṃ nayasamuṭṭhāna’’nti pucchitabbattā <bold>‘‘tattha katamaṃ nayasamuṭṭhāna’’</bold>ntiādi āraddhaṃ. <bold>Aṭṭhakathāyaṃ</bold> pana –‘‘evaṃ nānāsuttavasena, ekasuttavasena ca <pageBreak edition="V" number="0.0377" /> hāravicāraṃ dassetvā idāni nayavicāraṃ dassetuṃ ‘tattha katamaṃ nayasamuṭṭhāna’ntiādi āraddha’’nti (netti. aṭṭha. 79) vuttaṃ. ‘‘Tattha katamo nandiyāvaṭṭanayo’’tiādiṃ anārabhitvā ‘‘tattha katamaṃ nayasamuṭṭhāna’’ntiādiārambhane kāraṇaṃ <bold>aṭṭhakathāyaṃ</bold> vuttameva. Tattha <bold>tatthā</bold>ti tesu hārādīsu yo atthanayo saṃvaṇṇanānayena niddiṭṭho, tasseva atthanayassa samuṭṭhānaṃ bhūmiṃ pucchati <bold>‘‘katamaṃ nayasamuṭṭhāna’’</bold>nti.</paragraph>
<paragraph line="3">Kiñcāpi saṃvaṇṇanānayā niddiṭṭhā, tathāpi atthanayasaṃvaṇṇanānayānaṃ visesassa pākaṭaṃ kātuṃ puna kathayissāma. Taṇhāavijjāhi saṃkilesapakkhassa suttatthassa catusaccayojanamukhena nayanalakkhaṇo saṃvaṇṇanāviseso ceva samathavipassanāhi vodānapakkhassa suttatthassa catusaccayojanamukhena nayanalakkhaṇo saṃvaṇṇanāviseso ca <bold>nandiyāvaṭṭo nayo</bold> nāma. Tīhi akusalamūlehi lobhādīhi saṃkilesapakkhassa suttatthassa catusaccayojanamukhena nayanalakkhaṇo saṃvaṇṇanāviseso ceva tīhi kusalamūlehi alobhādīhi vodānapakkhassa suttatthassa catusaccayojanamukhena nayanalakkhaṇo saṃvaṇṇanāviseso ca <bold>tipukkhalo nayo</bold> nāma. Catūhi subhasaññādīhi vipallāsehi sakalasaṃkilesapakkhassa suttatthassa catusaccayojanamukhena nayanalakkhaṇo saṃvaṇṇanāviseso ceva catūhi asubhasaññādīhi avipallāsehi satipaṭṭhānehi, saddhindriyehi vā vodānapakkhassa suttatthassa catusaccayojanamukhena nayanalakkhaṇo saṃvaṇṇanāviseso ca <bold>sīhavikkīḷito nayo</bold> nāmāti vuttā nayā <bold>saṃvaṇṇanānayā</bold> nāma. Tesaṃ saṃvaṇṇanānayānaṃ samuṭṭhānaṃ pucchati ‘‘katamaṃ nayasamuṭṭhāna’’nti.</paragraph>
<paragraph line="4">Nayā pana nānāsuttato niddhāritehi taṇhāavijjādīhi mūlapadehi catusaccayojanāya nayato anubujjhiyamāno dukkhādiattho. So hi maggañāṇaṃ nayati sampāpetīti <bold>‘‘nayo’’</bold>ti vutto, so <bold>atthanayo</bold> nāma. Tasseva atthanayassa samuṭṭhānaṃ pucchati ‘‘katamaṃ nayasamuṭṭhāna’’nti? Tasmā <pageBreak edition="M" number="0.0256" /> catusaccayojanāya nayaggāhato nīyati anupucchīyatīti <bold>nayo,</bold> ko so? Suttatthabhūto dukkhādiko attho. Nayati maggañāṇaṃ pāpetīti vā <bold>nayo,</bold> dukkhādiko atthova. Tenāha – ‘‘anubujjhiyamāno dukkhādiattho. So hi maggañāṇaṃ nayati sampāpetīti nayo’’ti (netti. aṭṭha. 79). Samuṭṭhahanti nayā etenāti <bold>samuṭṭhānaṃ,</bold> kiṃ taṃ? Avijjātaṇhādikāraṇaṃ, taṃdīpanā saṃvaṇṇanā ca. Avijjātaṇhādinā hi dukkhādiatthanayā sambhavanti. Atha vā avijjātaṇhādīhi catusaccayojanā <bold>samuṭṭhānaṃ</bold> nāma. Tena vuttaṃ – ‘‘kiṃ pana taṃ? Taṃtaṃmūlapadehi catusaccayojanā’’ti (netti. aṭṭha. 79). Evaṃ atthe gayhamāne sati saṃvaṇṇanānayāpi gahitā honti, nayānaṃ samuṭṭhānaṃ <bold>nayasamuṭṭhānaṃ,</bold> tasmiṃ nayasamuṭṭhāne.</paragraph>
<paragraph line="5">‘‘Katamaṃ <pageBreak edition="V" number="0.0378" /> nandiyāvaṭṭanayasamuṭṭhāna’’nti pucchitabbattā paṭhamaṃ nandiyāvaṭṭanayasamuṭṭhānaṃ dassetuṃ <bold>‘‘pubbā koṭi na paññāyatī’’</bold>tiādi vuttaṃ. Nandiyāvaṭṭanayasamuṭṭhānabhūtāya avijjāya ca taṇhāya ca pubbā koṭi ‘‘asukassa buddhassa bhagavato uppajjanakāle uppannā, asukassa cakkavattino uppajjanakāle uppannā’’ti na paññāyati koṭiyā abhāvatoti yojanā. ‘‘Avijjātaṇhāsu katamā nīvaraṇaṃ, katamā saṃyojana’’nti pucchitabbattā <bold>‘‘tattha avijjā nīvaraṇaṃ taṇhā saṃyojana’’</bold>nti vuttaṃ. <bold>Tatthā</bold>ti tāsu avijjātaṇhāsu. Ādīnavapaṭicchādikattā <bold>avijjā nīvaraṇaṃ</bold>. Bhavesu saṃyojanato <bold>taṇhā saṃyojanaṃ</bold>. ‘‘Avijjānīvaraṇā sattā kathaṃ vicaranti, kathaṃ vuccanti, taṇhāsaṃyojanā sattā kathaṃ vicaranti kathaṃ vuccantī’’ti pucchitabbattā <bold>‘‘avijjānīvaraṇā sattā’’</bold>tiādi vuttaṃ. Avijjānīvaraṇametesamatthīti <bold>avijjānīvaraṇā</bold>. Avijjāya saṃyuttā viya pavattā avijjāya abhinivisavatthūsu saṃyuttā viya pavattā sattā <bold>avijjāpakkhena</bold> vipallāsena niccādiabhinivesavatthubhūte rūpādiārammaṇe <bold>vicaranti</bold> vividhā caranti pavattanti, <bold>te</bold> niccādiabhinivisantā vicarantā sattā <bold>‘‘diṭṭhicaritā’’</bold>ti vuccanti. Taṇhāsaṃyojanametesanti <bold>taṇhāsaṃyojanā</bold>. Taṇhāya saṃyuttā viya pavattā, taṇhāya vā ārammaṇabhūte vatthukāme saṃyuttā viya pavattā sattā <bold>taṇhāpakkhena</bold> aṭṭhasatataṇhāvicaritena ārammaṇabhūte vatthusmiṃ <bold>vicaranti</bold> pavattantīti attho.</paragraph>
<paragraph line="6">‘‘Diṭṭhicaritā <pageBreak edition="M" number="0.0257" /> sattā kaṃ paṭipattiṃ anuyuttā viharanti, taṇhācaritā sattā kaṃ paṭipattiṃ anuyuttā viharantī’’ti pucchitabbattā <bold>‘‘diṭṭhicaritā’’</bold>tiādi vuttaṃ. Diṭṭhicaritā sattā <bold>ito</bold> sāsanato bahiddhā pabbajitā hontāpi ‘‘sukhena adhigantabbaṃ sukhaṃ natthi, dukkhena adhigantabbaṃ sukhaṃ pana atthī’’ti manasi karontā attakilamathānuyogaṃ pañcātapādipaṭipattiṃ anuyuttā viharanti. Taṇhācaritā sattā <bold>ito</bold> sāsanato bahiddhā pabbajitā hontāpi ‘‘kāme paṭisevantā lokaṃ vaḍḍhāpentā bahuṃ puññaṃ vaḍḍhāpentī’’ti manasi karontā kāmesu kāmasukhallikānuyogaṃ paṭipattiṃ anuyuttā viharanti.</paragraph>
<paragraph line="7">‘‘Kasmā diṭṭhicaritā tathāvidhaṃ paṭipattiṃ anuyuttā viharanti, kasmā taṇhācaritā tathāvidhaṃ paṭipattiṃ anuyuttā viharantī’’ti pucchitabbattā <bold>‘‘tattha kiṃ kāraṇa’’</bold>ntiādi vuttaṃ. <bold>Tatthā</bold>ti tattha tesu diṭṭhicaritataṇhācaritesu. <bold>Yaṃ</bold> yasmā kāraṇā viharanti, taṃ kāraṇaṃ kinti pucchati. <bold>Ito</bold> sāsanato bahiddhā yesaṃ puggalānaṃ saccavavatthānaṃ natthi, catusaccappakāsanā kuto ca atthi, samathavipassanākosallaṃ vā upasamasukhappatti vā kuto atthi, <bold>te</bold> puggalā upasamasukhassa anabhiññā viparītacetā hutvā evaṃ āhaṃsu ‘‘sukhena adhigantabbaṃ sukhaṃ natthi <pageBreak edition="V" number="0.0379" />, dukkhena adhigantabbaṃ sukhaṃ nāma atthī’’ti. Te evaṃsaññī evaṃdiṭṭhī dukkhena sukhaṃ patthayamānā hutvā attakilamathānuyogamanuyuttā viharanti. <bold>Ito</bold> sāsanato bahiddhā yesaṃ puggalānaṃ saccavavatthānaṃ natthi, catusaccappakāsanā kuto ca atthi, samathavipassanākosallaṃ vā upasamasukhappatti vā kuto atthi, <bold>te</bold> puggalā upasamasukhassa anabhiññā viparītacetā hutvā evamāhaṃsu ‘‘yo kāme paṭisevati, so lokaṃ vaḍḍhayati, yo lokaṃ vaḍḍhayati, so bahuṃ puññaṃ pasavatī’’ti. Te evaṃsaññī evaṃdiṭṭhī kāmesu sukhasaññī hutvā kāmasukhallikānuyogaṃ anuyuttā ca viharantīti yojanā kātabbā.</paragraph>
<paragraph line="8">‘‘Tathā viharantā kiṃ vaḍḍhayantī’’ti pucchitabbattā <bold>‘‘te tadabhiññā santā rogameva vaḍḍhayantī’’</bold>ti vuttaṃ. ‘‘Tathā vaḍḍhayantā rogādīnaṃ bhesajjaṃ samathavipassanaṃ vaḍḍhayanti ki’’nti pucchitabbattā <bold>‘‘te rogābhitunnā gaṇḍapaṭipīḷitā sallānuviddhā nirayatiracchānayonipetāsuresu ummujjanimujjāni karontā ugghātanigghātaṃ paccanubhontā rogagaṇḍasallabhesajjaṃ na</bold><pageBreak edition="M" number="0.0258" /><bold>vindantī’’</bold>ti vuttaṃ. Attho pana <bold>aṭṭhakathāyaṃ</bold> (netti. aṭṭha. 79) vutto. ‘‘Katame saṃkilesavodānā, katame rogādayo, katamaṃ bhesajja’’nti pucchitabbattā <bold>‘‘tattha attakilamathānuyogo’’</bold>tiādi vuttaṃ. <bold>Tatthā</bold>ti tesu saṃkilesavodānarogabhesajjādīsu. Attakilamathānuyogo ca kāmasukhallikānuyogo ca <bold>saṃkileso</bold> hoti, samathavipassanā <bold>vodānaṃ</bold> hoti, attakilamathānuyogo ca <bold>rogo</bold> hoti, samathavipassanā <bold>roganigghātakabhesajjaṃ</bold>…pe... samathavipassanā <bold>salluddhāraṇabhesajjaṃ</bold> hoti.</paragraph>
<paragraph line="9">‘‘Katamo katamaṃ sacca’’nti pucchitabbattā <bold>‘‘tattha saṃkileso dukkha’’</bold>ntiādi vuttaṃ. <bold>Tatthā</bold>ti tesu saṃkilesādīsu saṃkileso ekadesavasena <bold>dukkhaṃ</bold> dukkhasaccaṃ hoti. <bold>Tadabhisaṅgo</bold>ti tasmiṃ saṃkilese abhisaṅgo viya pavatto lokiyadhammo niravasesavasena dukkhasaccaṃ hoti. Atha vā tasmiṃ dukkhe abhisaṅgo viya pavattā taṇhā <bold>dukkhasamudayo</bold> samudayasaccaṃ hoti. Taṇhānirodho <bold>dukkhanirodho</bold> nirodhasaccaṃ hoti. Samathavipassanā dukkhanirodhagāminī paṭipadā maggasaccaṃ hoti. Imāni cattāri saccāni niddhāretvā yojetabbāni. ‘‘Tesu catūsu saccesu katamaṃ pariññeyyaṃ, katamo pahātabbo, katamo bhāvetabbo, katamo sacchikātabbo’’ti pucchitabbattā <bold>‘‘dukkhaṃ pariññeyya’’</bold>ntiādi vuttaṃ.</paragraph>
<paragraph line="10" number="80"> Diṭṭhicaritataṇhācaritānaṃ attakilamathānuyogādivasena cattāri saccāni niddhāritāni, ‘‘kathaṃ diṭṭhicaritataṇhācaritānaṃ sakkāyadassane pavattibhedavasena cattāri saccāni niddhāritānī’’ti pucchitabbattā <bold>‘‘tattha diṭṭhicaritā’’</bold>tiādi vuttaṃ. Atha vā ‘‘diṭṭhicaritataṇhācaritānaṃ <pageBreak edition="V" number="0.0380" /> sakkāyadassane katamo pavattibhedo’’ti pucchitabbattā imesaṃ sakkāyadassane ayaṃ pavattibhedoti vibhajitvā dassetuṃ <bold>‘‘tattha diṭṭhicaritā’’</bold>tiādi vuttaṃ. Tena vuttaṃ – ‘‘idāni diṭṭhicaritataṇhācaritānaṃ sakkāyadiṭṭhidassane pavattibhedaṃ dassetuṃ ‘diṭṭhicaritā’tiādi vutta’’nti. <bold>Tatthā</bold>ti tesu diṭṭhicaritataṇhācaritesu. <bold>Diṭṭhicaritā</bold> puggalā <bold>rūpaṃ</bold> ‘‘attā’’ti attato upagacchanti…pe… <bold>viññāṇaṃ</bold> ‘‘attā’’ti attato upagacchanti diṭṭhicaritānaṃ attābhinivesassa balavabhāvato, taṇhācaritā pana rūpaṃ vā <pageBreak edition="M" number="0.0259" /> ‘‘attā’’ti <bold>rūpavantaṃ attānaṃ</bold> upagacchanti <bold>attani vā rūpaṃ, rūpasmiṃ vā</bold> ‘‘attā’’ti <bold>attānaṃ</bold> upagacchanti…pe… <bold>viññāṇasmiṃ vā</bold> ‘‘attā’’ti attānaṃ upagacchanti taṇhācaritānaṃ attaniyābhinivesassa balavabhāvato. Pañcasu upādānakkhandhesu ekekaṃ nissāya catubbidhattā <bold>vīsativatthukā ayaṃ</bold> micchādiṭṭhi ‘‘sakkāyadiṭṭhī’’ti vuccati. Evaṃ diṭṭhicaritataṇhācaritānaṃ sakkāyadassane pavattibhedo viññātabboti attho.</paragraph>
<paragraph line="11">‘‘Sakkāyadiṭṭhiyā katamo paṭipakkho’’ti pucchitabbattā <bold>‘‘tassā paṭipakkho’’</bold>tiādi vuttaṃ. Tassā sakkāyadiṭṭhiyā pajahanavasena lokuttarā sammādiṭṭhi paṭipakkho, tassā sammādiṭṭhiyā <bold>anvāyikā</bold> anuguṇabhāvena pavattanakā dhammā ca sakkāyadiṭṭhiyā pajahanavasena paṭipakkhā bhavanti. ‘‘Katame dhammā anvāyikā’’ti pucchitabbattā <bold>‘‘sammāsaṅkappo’’</bold>tiādi vuttaṃ. Sammāsaṅkappo…pe… sammāsamādhi ime dhammā anvāyikā honti. <bold>Ayaṃ</bold> sammādiṭṭhiādiko ariyo aṭṭhaṅgiko maggo tassā sakkāyadiṭṭhiyā paṭipakkho hoti pahāyakattā. ‘‘Te sammādiṭṭhiyādayo dhammā khandhato kittakā hontī’’ti pucchitabbattā <bold>‘‘te tayo khandhā’’</bold>tiādi vuttaṃ. ‘‘Katamo khandho samatho, katamo khandho vipassanā’’ti pucchitabbattā <bold>‘‘sīlakkhandho samādhikkhandho ca samatho, paññākkhandho vipassanā’’</bold>ti vuttaṃ. ‘‘Sakkāyādīsu katamo katamaṃ saccaṃ, katamo katamaṃ sacca’’nti pucchitabbattā <bold>‘‘tattha sakkāyo’’</bold>tiādi vuttaṃ.</paragraph>
<paragraph line="12">‘‘Diṭṭhicaritataṇhācaritānaṃ sakkāyadiṭṭhitappaṭipakkhavasena cattāri saccāni niddhāritāni, kathaṃ antadvayamajjhimapaṭipadā niddhāritā’’ti vattabbattā <bold>‘‘tattha ye rūpaṃ attato’’</bold>tiādi vuttaṃ. <bold>Tatthā</bold>ti tesu diṭṭhicaritataṇhācaritesu <bold>ye</bold> diṭṭhicaritā puggalā <bold>rūpaṃ</bold> ‘‘attā’’ti attato upagacchanti…pe… <bold>viññāṇaṃ</bold> ‘‘attā’’ti attato upagacchanti. <bold>Ime</bold> diṭṭhicaritā puggalā ‘‘rūpādayo ca attā, rūpādīnañca aniccattā, attassāpi aniccattā attā ucchijjati, attā vinassati, attā paraṃ maraṇā na hotī’’ti abhinivisanato <bold>‘‘ucchedavādino’’</bold>ti <pageBreak edition="V" number="0.0381" /> vuccanti. <bold>Ye</bold> taṇhācaritā puggalā rūpaṃ vā ‘‘attā’’ti <bold>rūpavantaṃ</bold> attānaṃ upagacchanti…pe… viññāṇaṃ vā ‘‘attā’’ti <bold>viññāṇavantaṃ</bold> attānaṃ upagacchanti. Attani vā viññāṇaṃ, viññāṇasmiṃ vā attānaṃ upagacchanti. <bold>Ime</bold> taṇhācaritā puggalā ‘‘rūpādīhi attā añño <pageBreak edition="M" number="0.0260" /> aññattā attā nicco sassato’’ti abhinivisanato <bold>‘‘sassatavādino’’</bold>ti vuccanti.</paragraph>
<paragraph line="13"><bold>Tattha</bold> tesu ucchedavādīsassatavādīpuggalesu pavattā ucchedavādasassatavādā <bold>ubho antā</bold> antadvayapaṭipadā honti. <bold>Ayaṃ</bold> antadvayapaṭipadā saṃsārapavattanassa hetubhāvato <bold>saṃsārapavatti</bold> hoti, <bold>tassa</bold> antadvayassa paṭipajjanassa pajahanavasena majjhimapaṭipadāsaṅkhātova ariyo aṭṭhaṅgiko maggo paṭipakkho hoti pahāyakattā. <bold>Ayaṃ</bold> maggo saṃsāranivattanassa hetubhāvato <bold>saṃsāranivatti</bold> hoti. <bold>Tattha</bold> saṃsārapavattisaṃsāranivattīsu <bold>pavatti</bold> saṃsārapavatti <bold>dukkhaṃ</bold> dukkhasaccaṃ, <bold>tadabhisaṅgo</bold> tasmiṃ dukkhe abhisaṅgo taṇhā <bold>samudayo</bold> samudayasaccaṃ, taṇhānirodho <bold>dukkhanirodho</bold> nirodhasaccaṃ, ariyo aṭṭhaṅgiko <bold>maggo</bold> dukkhanirodhagāminī paṭipadā maggasaccaṃ, iti imāni cattāri saccāni niddhāritāni. <bold>‘‘Dukkhaṃ pariññeyya’’</bold>ntiādimhi vuttanayova attho.</paragraph>
<paragraph line="14">‘‘Ucchedasassatassa kittako pabhedo, maggassa kittako’’ti pucchitabbattā <bold>‘‘tattha ucchedasassata’’</bold>ntiādi vuttaṃ. <bold>Tattha</bold> ucchedasassataariyamaggesu ucchedasassatadassanaṃ <bold>samāsato</bold> saṅkhepato vīsativatthukā sakkāyadiṭṭhi. Ucchedo pañcupādānakkhandhe nissāya pavattattā pañcavidho, sassatadassanaṃ ekekasmiṃ tidhā uppajjanato pannarasavidhanti vīsatividhaṃ hoti. <bold>Vitthārato dvāsaṭṭhi diṭṭhigatāni</bold>. Katamāni? Cattāro sassatavādā, cattāro ekaccasassatavādā, cattāro antānantavādā, cattāro amarāvikkhepavādā, dve adhiccasamuppannavādā, soḷasa saññīvādā, aṭṭha asaññīvādā, aṭṭha nevasaññīnāsaññīvādā, satta ucchedavādā, pañca diṭṭhadhammanibbānavādāti dvāsaṭṭhi diṭṭhigatāni veditabbāni. Vitthārato pana <bold>brahmajālasutte</bold> (dī. ni. 1.30 ādayo) āgatāni. <bold>Tesaṃ</bold> ucchedasassatadassanānaṃ tecattālīsaṃ bodhipakkhiyadhammā paṭipakkho maggo. Katame tecattālīsaṃ? ‘‘Aniccasaññā dukkhasaññā anattasaññā’’ti tisso saññā ca ‘‘pahānasaññā virāgasaññā nirodhasaññā’’ti tisso saññā cāti cha saññā ca ‘‘cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, aṭṭha maggaṅgānī’’ti tecattālīsaṃ bodhipakkhiyadhammā vipassanāvasena paṭipakkho maggo nāma.</paragraph>
<paragraph line="15">‘‘Samathavasena <pageBreak edition="V" number="0.0382" /><pageBreak edition="M" number="0.0261" /> katamo paṭipakkho’’ti vattabbattā <bold>‘‘aṭṭha vimokkhā’’tiādi vuttaṃ. Aṭṭha vimokkhā pākaṭā. Dasa kasiṇāyatanāni</bold> samathavasena paṭipakkho maggo nāma. ‘‘Katamaṃ ñāṇaṃ katamassa dhammassa padālana’’nti pucchitabbattā <bold>‘‘dvāsaṭṭhi diṭṭhigatānī’’</bold>tiādi vuttaṃ. Diṭṭhicarite pavattāni <bold>diṭṭhigatāni,</bold> moho. Taṇhācarite pavattāni <bold>diṭṭhigatāni,</bold> jālaṃ. <bold>Anādi</bold>vasena pavatto moho. <bold>Anidhana</bold>vasena pavattaṃ jālaṃ. Aṭṭha samāpattiyo samāpajjitvā tejetvā tikkhaṃ vipassanāñāṇañca ariyamaggañāṇañca<bold>ñāṇavajiraṃ</bold> nāma bodhipakkhiyadhammānaṃ ñāṇapadaṭṭhānattā. Moho ca jālañca <bold>mohajālaṃ</bold>. Padāletīti <bold>padālanaṃ,</bold> kattari yupaccayo, mohajālassa padālananti <bold>mohajālapadālanaṃ</bold>. Padālanañhi duvidhaṃ vikkhambhanapadālanaṃ samucchedapadālananti. Pubbabhāge samathavipassanāvasena <bold>vikkhambhanapadālanaṃ,</bold> maggakkhaṇe <bold>samucchedapadālanaṃ</bold> eva daṭṭhabbaṃ. <bold>Tatthā</bold>ti tasmiṃ mohajāle avijjā moho, bhavataṇhā jālaṃ. Attano ādhāraṃ puggalaṃ dukkhādīsu aṭṭhasu ṭhānesu mohetīti <bold>moho</bold>. Paṭhamaṃ jālaṃ jaṭaṃ lāyitvā jaṭāvasena lāti pavattatīti <bold>jālaṃ,</bold> attani jātaṃ macchasakuṇādikaṃ lāti gaṇhāti, lāpeti gaṇhāpetīti vā <bold>jālaṃ,</bold> jālaṃ viyāti <bold>jālaṃ</bold>. Tena vuttaṃ – ‘‘atītādibhedabhinnesu rūpādīsu, sakaattabhāvādīsu ca saṃsibbanavasena pavattanato jālaṃ bhavataṇhā’’ti (netti. aṭṭha. 80). ‘‘Avijjātaṇhāhi attakilamathānuyogādīnaṃ kilesapakkhānaṃ niddhāraṇaṃ kataṃ kathaṃ kena saddahitabba’’nti vattabbattā <bold>‘‘tena vuccati ‘pubbā koṭi na paññāyati avijjāya ca bhavataṇhāya cā’ti’’</bold> vuttaṃ.</paragraph>
<paragraph line="16" number="81"> ‘‘Ito sāsanato bahiddhā diṭṭhicaritataṇhācaritānaṃ paṭipadādayo niddhāritā, sāsane diṭṭhicaritataṇhācaritānaṃ paṭipadādayo kathaṃ niddhāritabbā’’ti vattabbattā ‘‘saṃkilesapakkhā suttatthā ācariyena dassitā, vodānapakkhasuttatthā kathaṃ dassitabbā’’ti vattabbattā vā <bold>‘‘tattha diṭṭhicarito asmiṃ sāsane’’</bold>tiādi vuttaṃ. <bold>Tatthā</bold>ti tesu diṭṭhicaritataṇhācaritesu. <bold>Diṭṭhicarito</bold> puggalo asmiṃ sāsane pabbajito hutvā catūsu paccayesu sallekhānusantatavutti bhavati. Kasmā? Yasmā sallekhe tibbagāravo, tasmā sallekhe tibbagāravattā. <bold>Taṇhācarito</bold> puggalo asmiṃ sāsane pabbajito hutvā sikkhānusantatavutti bhavati <pageBreak edition="M" number="0.0262" />. Kasmā? Yasmā sikkhāya tibbagāravo, tasmā sikkhāya tibbagāravattā. <bold>Diṭṭhicarito</bold> puggalo sammattaniyāmaṃ okkamanto hutvā <bold>dhammānusārī</bold> puggalo bhavati. Kasmā? Diṭṭhiyā diṭṭhivisaye paññāsadisapavattanato. <bold>Taṇhācarito</bold> puggalo sammattaniyāmaṃ okkamanto hutvā saddhānusārī bhavati. Kasmā? Taṇhāvasena micchādhimokkhattā. <bold>Diṭṭhicarito</bold> puggalo sukhāya paṭipadāya, dandhābhiññāya ca niyyāti, sukhāya <pageBreak edition="V" number="0.0383" /> paṭipadāya, khippābhiññāya ca niyyāti sukhena kilesehi vikkhambhituṃ samatthattā. <bold>Taṇhācarito</bold> puggalo dukkhāya paṭipadāya, dandhābhiññāya ca niyyāti, dukkhāya paṭipadāya, khippābhiññāya ca niyyāti dukkhena kilesehi vikkhambhituṃ samatthattā.</paragraph>
<paragraph line="17">‘‘Tathā kasmā niyyātī’’ti pucchitabbattā <bold>‘‘tattha kiṃ kāraṇaṃ ya’’</bold>ntiādi vuttaṃ. <bold>Yaṃ</bold> yena kāraṇena niyyāti, taṃ <bold>kāraṇaṃ ki</bold>nti pucchati. <bold>Tassa</bold> taṇhācaritassa kāmā sukhena apariccattā <bold>hi</bold> yasmā bhavanti, tasmā kāmānaṃ sukhena apariccattattā tathā niyyāti. <bold>So</bold> taṇhācarito <bold>kāmehi</bold> vatthukāmakilesakāmehi viveciyamāno dukkhena paṭinissarati, dandhañca <bold>dhammaṃ</bold> catusaccadhammaṃ ājānāti. <bold>Yo pana ayaṃ</bold> puggalo diṭṭhicarito hoti, so <bold>ayaṃ</bold> diṭṭhicarito puggalo <bold>ādito</bold> ādimhiyeva <bold>kāmehi</bold> kilesakāmavatthukāmehi anatthiko bhavati. <bold>So</bold> diṭṭhicarito <bold>tato</bold> tehi kāmehi viveciyamāno khippañca sukhena paṭinissarati, khippañca dhammaṃ ājānāti.</paragraph>
<paragraph line="18">‘‘Taṇhācarito dukkhāya paṭipadāya dandhābhiññāya niyyāti, diṭṭhicarito sukhāya paṭipadāya khippābhiññāya niyyātīti ekekāya paṭipadāya bhavitabba’’nti vattabbattā <bold>‘‘dukkhāpi paṭipadā duvidhā dandhābhiññā ca khippābhiññā ca, sukhāpi paṭipadā duvidhā dandhābhiññā ca khippābhiññā cā’’</bold>ti vuttaṃ. ‘‘Evaṃ sati ekova dvīhi dvīhi paṭipadāhi niyyātīti āpajjatī’’ti vattabbattā <bold>‘‘sattāpī’’</bold>tiādi vuttaṃ. Taṇhācaritā sattāpi duvidhā mudindriyāpi tikkhindriyāpi, diṭṭhicaritā sattāpi duvidhā mudindriyāpi tikkhindriyāpīti yojanā kātabbā. <bold>Ye</bold> taṇhācaritadiṭṭhicaritā mudindriyā bhavanti, <bold>te</bold> taṇhācaritadiṭṭhicaritā dandhañca paṭinissaranti, dandhañca dhammaṃ ājānanti. <bold>Ye</bold> taṇhācaritadiṭṭhicaritā tikkhindriyā bhavanti, <bold>te</bold> taṇhācaritadiṭṭhicaritā khippañca paṭinissaranti, khippañca dhammaṃ ājānanti, tasmā ekekasseva ekekā paṭipadā <pageBreak edition="M" number="0.0263" /> yuttāvāti. ‘‘Imāhi paṭipadāhi niyyantiyeva, na niyyiṃsu niyyissantīti āpajjeyya vattamānavibhattiyā niddiṭṭhattā’’ti vattabbattā <bold>‘‘imā catasso’’</bold>tiādi vuttaṃ. Atītepi imāhi catūhi paṭipadāhi niyyiṃsu, paccuppannesupi niyyanti, anāgatepi niyyissantīti attho gahetabbo yathā ‘‘pabbato tiṭṭhatī’’ti.</paragraph>
<paragraph line="19"><bold>Eva</bold>nti evaṃ vuttappakārena. Ariyapuggalā catukkamaggaṃ paṭipadaṃ paññāpenti. ‘‘Kimatthaṃ paññāpentī’’ti vattabbattā <bold>‘‘abudhajanasevitāyā’’</bold>tiādi vuttaṃ. <bold>Ayaṃ vuccati nandiyāvaṭṭassa nayassa bhūmī</bold>ti taṇhāavijjānaṃ vasena saṃkilesapakkhe dvidisā catusaccayojanāpi samathavipassanānaṃ <pageBreak edition="V" number="0.0384" /> vasena vodānapakkhe dvidisā catusaccayojanāpi dassitā. Ayaṃ catubbidhā catusaccayojanā nandiyāvaṭṭassa nayassa samuṭṭhānaṃ bhūmi samuṭṭhānabhāvatoti. ‘‘Tathāvidhāya catusaccayojanāya nandiyāvaṭṭassa nayassa samuṭṭhānabhūmibhāvo kena saddahitabbo’’ti vattabbattā <bold>‘‘tenāhā’’</bold>tiādi vuttaṃ.</paragraph>
<paragraph line="20" number="82"> ‘‘Nandiyāvaṭṭassa nayassa samuṭṭhānabhūtā bhūmi dassitā, tassa nandiyāvaṭṭassa nayassa kattha katamā disā kittakena upaparikkhitabbā’’ti vattabbattā <bold>‘‘veyyākaraṇesu hī’’</bold>tiādi vuttaṃ. <bold>Hi</bold>-saddo pakkhantarattho. <bold>Ye</bold> disābhūtā āhārādayo dhammā veyyākaraṇesu ‘‘kusalākusalā’’ti vuttaṃ, <bold>te</bold> disābhūtā āhārādayo dhammā duvidhena ‘‘ime akusalā dhammā saṃkilesadhammā, ime kusalā vodānadhammā’’ti duvidhena <bold>upaparikkhitabbā</bold> ālocitabbā. ‘‘Katamena duvidhenā’’ti pucchitabbattā <bold>‘‘lokavaṭṭānusārī ca lokavivaṭṭānusārī cā’’</bold>ti vuttaṃ. ‘‘Katamaṃ vaṭṭaṃ, katamaṃ vivaṭṭa’’nti pucchitabbattā <bold>‘‘vaṭṭaṃ nāma saṃsāro, vivaṭṭaṃ nibbāna’’</bold>nti vuttaṃ. ‘‘Saṃsārassa katamo hetū’’ti pucchitabbattā <bold>‘‘kammakilesā hetu saṃsārassā’’</bold>ti vuttaṃ. ‘‘Katamaṃ kammaṃ nāma, cetanāyeva kammaṃ nāma kiṃ, udāhu cetasikañca phaladānasamatthāsamatthampi kammaṃ ki’’nti pucchitabbattā <bold>‘‘tattha kamma’’</bold>ntiādi vuttaṃ. <bold>Tatthā</bold>ti tesu kammakilesesu. <bold>‘‘Taṃ kammaṃ kathaṃ</bold> kena pakārena daṭṭhabba’’nti ce vadeyya, yathā yena upacayena kataṃ kammaṃ phaladānasamatthaṃ hoti, tasmiṃ upacaye taṃ kammaṃ daṭṭhabbaṃ. ‘‘Te kilesā katamehi dhammehi niddisitabbā’’ti ce puccheyya, sabbepi kilesā catūhi vipallāsehi niddisitabbā. ‘‘Te kilesā kattha <pageBreak edition="M" number="0.0264" /> daṭṭhabbā’’ti ce puccheyya, dasavatthuke kilesapuñje te kilesā daṭṭhabbā.</paragraph>
<paragraph line="21">‘‘Katamāni dasa vatthūnī’’ti ce puccheyya, cattāro āhārā, cattāro vipallāsā, cattāri upādānāni, cattāro yogā, cattāro ganthā, cattāro āsavā, cattāro oghā, cattāro sallā, catasso viññāṇaṭṭhitiyo, cattāri agatigamanānīti dasa vatthūnīti veditabbāni catunnaṃ kiccavasena ekattā. Ettha ca kilesānaṃ paccayo vatthukāmopi kilesopi kilesavatthu hoti purimānaṃ purimānaṃ kilesānaṃ pacchimānaṃ pacchimānaṃ kilesānaṃ paccayabhāvato.</paragraph>
<paragraph line="22">‘‘Katamo katamo katamassa katamassa vatthū’’ti pucchitabbattā <bold>‘‘paṭhame āhāre’’</bold>tiādi vuttaṃ. Ālambitabbe paṭhame kabaḷīkārāhāre paṭhamo ‘‘rūpaṃ subha’’nti <bold>vipallāso</bold> ārammaṇakaraṇavasena pavattati. Ālambitabbe dutiye phassāhāre dutiyo ‘‘phassapaccayā vedanā sukhā’’ti <pageBreak edition="V" number="0.0385" /><bold>vipallāso</bold> pavattati. Ālambitabbe tatiye cittāhāre tatiyo ‘‘cittaṃ nicca’’nti <bold>vipallāso</bold> pavattati, ālambitabbe catutthe manosañcetanāhāre ‘‘dhammo attā’’ti <bold>vipallāso</bold> ārammaṇakaraṇavasena pavattati. Ālambitabbe paṭhame ‘‘rūpaṃ subha’’nti <bold>vipallāso</bold> paṭhamaṃ kāmupādānaṃ ārammaṇakaraṇavasena pavattati. Sesesupi yathārahaṃ nayānusārena yojetvā attho veditabbo.</paragraph>
<paragraph line="23" number="83"> ‘‘Tesu āhārādīsu katamo katamassa puggalassa upakkileso’’ti vattabbattā <bold>‘‘tattha yo cā’’</bold>tiādi vuttaṃ. <bold>Tatthā</bold>ti tesu āhārādīsu, taṇhācaritadiṭṭhicaritesu vā. Taṇhācaritassa rūpavedanāsu tibbacchandarāgassa uppajjanato yo ca kabaḷīkāro āhāro, yo ca phassāhāro pavattati, <bold>ime</bold> kabaḷīkārāhāraphassāhārā taṇhācaritassa puggalassa upakkilesā bhavanti. Diṭṭhicaritassa dhammacittesu balavaattaniccābhinivesassa uppajjanato yo ca manosañcetanāhāro, yo ca viññāṇāhāro pavattati, <bold>ime</bold> manosañcetanāhāraviññāṇāhārā diṭṭhicaritassa puggalassa upakkilesā bhavanti. <bold>‘‘Tattha yo ca asubhe subha’’</bold>ntiādīsupi vuttanayānusārena attho gahetabboti. Purimānaṃ <pageBreak edition="M" number="0.0265" /> dvinnaṃ dvinnaṃ taṇhāpadhānattā ceva taṇhāsabhāvattā ca, pacchimānaṃ dvinnaṃ dvinnaṃ diṭṭhipadhānattā ceva diṭṭhisabhāvattā cāti.</paragraph>
<paragraph line="24" number="84"> ‘‘Katamasmiṃ paṭhamādike āhāre katamo paṭhamādiko vipallāso pavattatī’’ti pucchitabbattā <bold>‘‘tattha kabaḷīkāre āhāre’’</bold>tiādinā nāmavasena niyametvā pubbe vuttatthameva dasseti. ‘‘Katamasmiṃ vipallāse ṭhito katamaṃ upādiyatī’’ti pucchitabbattā <bold>‘‘paṭhame vipallāse ṭhito’’</bold>tiādi vuttaṃ. Paṭhame vipallāse <bold>ṭhito</bold> puggalo kāme yena upādānena upādiyati, <bold>idaṃ</bold> upādānaṃ ‘‘kāmupādānaṃ nāmā’’ti vuccati. Sesesu iminā nayena yojanā kātabbā.</paragraph>
<paragraph line="25">‘‘Yena kāmupādānena kāmehi puggalo saṃyujjati, ayaṃ kāmupādānadhammo ‘kāmayogo’ti vuccatī’’tiādinā yojanā kātabbā. Sesānaṃ yojanatthādayo pāḷito, aṭṭhakathāto ca pākaṭā.</paragraph>
<paragraph line="26" number="85"> ‘‘Āhārādīsu katame katamā disā’’ti pucchitabbattā <bold>‘‘tattha imā catasso disā’’</bold>tiādi vuttaṃ. <bold>Tattha</bold> tesu āhāracatukkādīsu dasasu catukkesu paṭhamo paṭhamo kabaḷīkārāhārādiko <pageBreak edition="V" number="0.0386" /> paṭhamā disā, dutiyo dutiyo phassāhārādiko dutiyā disā, tatiyo tatiyo viññāṇāhārādiko tatiyā disā, catuttho catuttho manosañcetanāhārādiko catutthā disāti veditabbā.</paragraph>
<paragraph line="27">‘‘Tāsu catūsu disāsu tesu kabaḷīkārāhārādīsu dhammesu katame dhammā katamassa upakkilesā’’ti pucchitabbattā ime āhārādayo dhammā imassa puggalassa upakkilesāti vibhattāti dassetuṃ <bold>‘‘tattha yo ca kabaḷīkāro āhāro…pe… ime diṭṭhicaritassa udattassa upakkilesā’’</bold>ti vuttaṃ. <bold>Aṭṭhakathāyaṃ</bold> pana – ‘‘kabaḷīkārāhāro āhārotiādi āhārādīsu ye yassa puggalassa upakkilesā, taṃ vibhajitvā dassetuṃ āraddha’’nti (netti. aṭṭha. 85) vuttaṃ. <bold>Dasannaṃ suttāna</bold>nti ekadesabhūtānaṃ dasannaṃ suttānaṃ. <bold>Attho</bold>ti sabhāvadhammo. Saddattho hi asamānoti. <bold>‘‘Byañjanameva nāna’’</bold>nti etena ca saddatthassa nānattaṃ dasseti.</paragraph>
<paragraph line="28">‘‘Kabaḷīkārāhārādīsu <pageBreak edition="M" number="0.0266" /> katame āhārādayo katamena vimokkhamukhena pariññaṃ pahānaṃ gacchantī’’ti pucchitabbattā <bold>‘‘tattha yo ca kabaḷīkāro’’</bold>tiādi vuttaṃ.</paragraph>
<paragraph line="29"><bold>Itī</bold>ti evaṃ vuttappakārā. <bold>Sabbe</bold>ti sabbe āhārādayo dhammā lokavaṭṭānusārino bhavanti. <bold>Te</bold>ti te sabbe āhārādayo dhammā. <bold>Lokā</bold>ti lokato vaṭṭato. <bold>Tīhi vimokkhamukhehi</bold> aniccānupassanādīhi niyyanti.</paragraph>
<paragraph line="30" number="86"> Saṃkilesapakkhe disābhūtā āhāracatukkādayo dasa catukkā dhammā ācariyena niddhāretvā dassitā, amhehi ca ñātā, ‘‘vodānapakkhe katame disābhūtā dhammā’’ti pucchitabbattā vodānapakkhe disābhūte dhamme dassetuṃ <bold>‘‘catasso paṭipadā’’</bold>tiādi vuttaṃ. <bold>Cattāro vihārā</bold>ti dibbavihārā brahmavihārā ariyavihārā āneñjavihārāti cattāro vihārā. Tesu rūpāvacarasamāpattiyo <bold>dibbavihārā,</bold> catasso appamaññāyo <bold>brahmavihārā,</bold> catasso phalasamāpattiyo <bold>ariyavihārā,</bold> catasso arūpasamāpattiyo <bold>āneñjavihārā</bold><bold>cattāro acchariyā abbhutā dhammā</bold>ti mānapahānaṃ ālayasamugghāto avijjāpahānaṃ bhavūpasamoti cattāro acchariyaabbhutadhammā. <bold>Cattāri adhiṭṭhānānī</bold>ti saccādhiṭṭhānaṃ cāgādhiṭṭhānaṃ paññādhiṭṭhānaṃ upasamādhiṭṭhānanti cattāri adhiṭṭhānāni. <bold>Catasso samādhibhāvanā</bold>ti chandasamādhibhāvanā vīriyasamādhibhāvanā cittasamādhibhāvanā vīmaṃsāsamādhibhāvanāti catasso samādhibhāvanā. <bold>Cattāro</bold><pageBreak edition="V" number="0.0387" /><bold>sukhabhāgiyā</bold>ti indriyasaṃvaro tapo bojjhaṅgo sabbūpadhipaṭinissaggoti cattāro sukhabhāgiyā. Avasesā pākaṭā.</paragraph>
<paragraph line="31">‘‘Catūsu catūsu paṭipadādīsu katamo paṭipadādiko paṭhamo satipaṭṭhānādiko bhavatī’’ti pucchitabbattā <bold>‘‘paṭhamā paṭipadā paṭhamaṃ satipaṭṭhāna’’</bold>ntiādi vuttaṃ. ‘‘Paṭipadādayo paññāpadaṭṭhānādikā, satipaṭṭhānādayo pana satipadaṭṭhānādikā, tasmā ‘paṭhamā paṭipadā paṭhamaṃ satipaṭṭhāna’ntiādiyojanā kātabbā’’ti vattabbattā <bold>‘‘paṭhamā paṭipadā bhāvitā bahulīkatā paṭhamaṃ satipaṭṭhānaṃ pūretī’’</bold>tiādi vuttaṃ, pūrakapūretabbabhāvato tathā yojanā kātabbāti adhippāyo. Atha <pageBreak edition="M" number="0.0267" /> vā ‘‘bhāvitā bahulīkatā katame paṭipadādayo katame satipaṭṭhānādike pūrentī’’ti pucchitabbattā <bold>‘‘paṭhamā paṭipadā bhāvitā bahulīkatā paṭhamaṃ satipaṭṭhānaṃ pūretī’’</bold>tiādi vuttaṃ.</paragraph>
<paragraph line="32" number="87"> ‘‘Tesu dasasu paṭipadācatukkādīsu katame dhammā katamā disā, katame dhammā katamā disā’’ti pucchitabbattā <bold>‘‘tattha imā catasso disā paṭhamā paṭipadā, paṭhamo satipaṭṭhāno’’</bold>tiādi vuttaṃ. <bold>Tatthā</bold>ti tesu dasasu paṭipadācatukkādīsu. <bold>Imā</bold> mayā vuccamānā paṭhamā paṭipadādayo disā catasso disā bhavanti.</paragraph>
<paragraph line="33">‘‘Tesu catūsu disābhūtesu paṭipadācatukkādīsu katamo disābhūto attho katamassa puggalassa bhesajja’’nti pucchitabbattā <bold>‘‘tattha paṭhamā paṭipadā…pe… diṭṭhicaritassa udattassa bhesajja’’</bold>nti vuttaṃ.</paragraph>
<paragraph line="34">‘‘Tesu dasasu paṭipadādicatukkesu dhammesu katamo katamo katamaṃ katamaṃ vimokkhamukha’’nti pucchitabbattā <bold>‘‘tattha dukkhā ca paṭipadā’’</bold>tiādi vuttaṃ. Attho pana <bold>ṭīkāyaṃ</bold> vitthārena vutto pākaṭo. Saṃkilesapakkhe disābhūtā āhāracatukkādayo dasa catukkā samatikkamitabbapahātabbabhāvena niddhāritā, vodānapakkhe pana disābhūtā paṭipadācatukkādayo dasa catukkā samatikkamapahāyakabhāvena niddhāritā.</paragraph>
<paragraph line="35">‘‘Tesaṃ āhāracatukkādīnaṃ dasannaṃ catukkānaṃ samatikkamanapahānasaṅkhātaṃ yaṃ vikkīḷitañca tesaṃ paṭipadācatukkādīnaṃ dasannaṃ catukkānaṃ bhāvanāsaṅkhātaṃ yaṃ vikkīḷitañca sacchikiriyāsaṅkhātaṃ yaṃ vikkīḷitañca atthi, taṃ tividhaṃ vikkīḷitaṃ katamesaṃ puggalānaṃ vikkīḷitaṃ <pageBreak edition="V" number="0.0388" /> bhavatī’’ti pucchitabbattā <bold>‘‘tesaṃ vikkīḷita’’</bold>nti vuttaṃ. Atha vā ‘‘yathāvuttappakārehi vimokkhamukhehi ye buddhapaccekabuddhasāvakā vimucciṃsu, tesu buddhasseva vikkīḷitaṃ bhavati kiṃ, paccekabuddhasseva vikkīḷitaṃ bhavati kiṃ, sāvakasseva vikkīḷitaṃ bhavati kiṃ, udāhu sabbesaṃ buddhapaccekabuddhasāvakānaṃ vikkīḷitaṃ bhavati ki’’nti vicāraṇāya sambhavato <bold>‘‘tesaṃ vikkīḷita’’</bold>nti vuttaṃ. Yathāvuttappakārehi vimokkhamukhehi ye buddhapaccekabuddhasāvakā mucciṃsu, <bold>tesaṃ</bold> buddhapaccekabuddhasāvakānaṃ <bold>vikkīḷitaṃ</bold>. Yaṃ āhāracatukkādīnaṃ dasannaṃ catukkānaṃ <pageBreak edition="M" number="0.0268" /> saparasantāne samatikkamanapahānañca yā paṭipadācatukkādīnaṃ dasannaṃ catukkānaṃ saparasantāne bhāvanāsampādanā, sacchikiriyāsampādanā ca atthi, idaṃ sabbaṃ vikkīḷitaṃ nāma bhavatīti attho.</paragraph>
<paragraph line="36">‘‘Sabbesaṃ āhāracatukkādīnaṃ dasannaṃ catukkānaṃ sabbe paṭipadācatukkādayo dasa catukkā paṭipakkhā honti kiṃ, udāhu yathākkamaṃ catukkānaṃ catukkā paṭipakkhā honti ki’’nti vicāraṇāya sambhavato yathākkamaṃ catukkānaṃ catukkā paṭipakkhā honti pahātabbapahāyakabhāvenāti dassento <bold>‘‘cattāro āhārā tesaṃ paṭipakkho catasso paṭipadā’’</bold>tiādimāha. <bold>Aṭṭhakathāyaṃ</bold> pana – ‘‘idāni āhārādīnaṃ paṭipadādīhi yena samatikkamanaṃ, taṃ nesaṃ paṭipakkhabhāvaṃ dassento ‘cattāro āhārā tesaṃ paṭipakkho catasso paṭipadā’tiādimāhā’’ti (netti. aṭṭha. 87) vuttaṃ. Tattha saṃkilesapakkhe cattāro ye āhārā niddhāritā, tesaṃ catunnaṃ āhārānaṃ vodānapakkhe yā catasso paṭipadā niddhāritā, tā catasso paṭipadā paṭipakkho āhārānaṃ pahātabbattā, paṭipadānaṃ pana pahāyakattā. Satipi āhārānaṃ appahātabbabhāve vipassanārammaṇattā āhārapaṭibaddhachandarāgappahānavasena pahātabbabhāvo vuttoti evamādiyojanā kātabbā.</paragraph>
<paragraph line="37"><bold>Sīhā</bold>ti sīhasadisā buddhā ca sīhasadisā paccekabuddhā ca sīhasadisā sāvakā cāti sīhasadisā visuṃ visuṃ yojetabbā. Sāvakā pana ahatarāgadosamohāpi santi, tepi ‘‘sīhā’’ti maññeyyunti taṃ nivattāpanatthaṃ <bold>‘‘hatarāgadosamohā’’</bold>ti vuttaṃ. Hanitabbāti <bold>hatā,</bold> rāgo ca doso ca moho ca <bold>rāgadosamohā,</bold> hatā rāgadosamohā etehi sāvakehīti <bold>hatarāgadosamohā,</bold> sāvakāti yojanā kātabbā sāvakānaṃyeva byabhicārasambhavatoti. <bold>Tesaṃ</bold> sīhānaṃ buddhānaṃ, <bold>tesaṃ</bold> sīhānaṃ paccekabuddhānaṃ, <bold>tesaṃ</bold> sīhānaṃ sāvakānaṃ <bold>bhāvanā</bold> vodānapakkhe bhāvitabbānaṃ bodhipakkhiyadhammānaṃ bhāvanā vaḍḍhanā ca, <bold>sacchikiriyā</bold> vodānapakkheyeva sacchikātabbānaṃ <pageBreak edition="V" number="0.0389" /> phalanibbānānaṃ sacchikiriyā ca, <bold>byantīkiriyā</bold> saṃkilesapakkhe pahātabbānaṃ pahānasaṅkhātā byantīkiriyā ca <bold>vikkīḷitaṃ</bold> nāma bhavati.</paragraph>
<paragraph line="38"><bold>Indriyādhiṭṭhāna</bold>nti <pageBreak edition="M" number="0.0269" /> saddhindriyādīnaṃ indriyānaṃ adhiṭṭhānaṃ pavattanaṃ bhāvanā, sacchikiriyā ca. <bold>Vipariyāsānadhiṭṭhāna</bold>nti vipallāsānaṃ adhiṭṭhānaṃ pahānavasena appavattanaṃ, anuppādanañca saṅkhepato <bold>vikkīḷitaṃ</bold> nāmāti gahitaṃ. <bold>Indriyāni</bold> saddhindriyādīni <bold>saddhammagocaro</bold> saddhammassa vodānapakkhassa gocaro pavattanahetūti adhippetāni. <bold>Vipariyāsā</bold> vipallāsā <bold>kilesagocaro</bold> saṃkilesapakkhassa gocaro pavattihetūti adhippetā.</paragraph>
<paragraph line="39">‘‘Cattāro āhārātiādinā saṃkilesapakkhe āhāracatukkādīnaṃ dasannaṃ catukkānaṃ taṇhācaritādīnaṃ catunnaṃ puggalānaṃ upakkilesavibhāvanāmukhena yā niddhāraṇā ācariyena katā, ‘catasso paṭipadā’tiādinā ca vodānapakkhe paṭipadācatukkādīnaṃ dasannaṃ catukkānaṃ taṇhācaritādīnaṃ catunnaṃ puggalānaṃ vodānavibhāvanāmukhena yā niddhāraṇā ācariyena katā, sā ayaṃ niddhāraṇā katamassa nayassa samuṭṭhānaṃ bhūmīti vuccatī’’ti pucchitabbattā <bold>‘‘ayaṃ vuccati sīhavikkīḷitassa nayassa bhūmī’’</bold>ti vuttaṃ. Tattha <bold>aya</bold>nti yā ayaṃ vuttanayena dvippakārā niddhāraṇā katā, sā ayaṃ dvippakārā niddhāraṇā sīhavikkīḷitassa nayassa <bold>bhūmi</bold> pavattiṭṭhānaṃ samuṭṭhānanti nayasamuṭṭhānakosallehi puggalehi vuccatīti yojanā kātabbāti.</paragraph>
<paragraph line="40">‘‘Vuttappakārāya niddhāritāya nayassa bhūmibhāvo kasmā viññāyatī’’ti vattabbattā <bold>‘‘tenāhā’’</bold>tiādi vuttaṃ. <bold>Tena</bold> vuttappakārāya niddhāraṇāya nayabhūmibhāvena <bold>‘‘yo neti…pe… kusalāti cā’’</bold>ti yaṃ vacanaṃ ācariyo āha, tena vacanena viññāyatīti.</paragraph>
<paragraph line="41">Sīhavikkīḷitanayabhūmi ācariyena vibhāvitā, amhehi ca ñātā, ‘‘katamā tipukkhalanayabhūmī’’ti pucchitabbattā tipukkhalanayabhūmiṃ vibhāvetukāmo <bold>‘‘tattha ye dukkhāya paṭipadāyā’’</bold>tiādimāha. Evaṃ sati ‘‘ayaṃ saṃkileso, tīṇi akusalamūlānī’’tiādivacanameva ācariyena vattabbaṃ, kasmā pana ‘‘tattha ye dukkhāya paṭipadāyā’’tiādivacanaṃ vattabbanti? Saccaṃ, tipukkhalanayabhūmibhāvanā pana ugghaṭitaññuādipuggalattayavasena pavattā, tasmā ugghaṭitaññuādipuggalattayaṃ vibhāvetuṃ ‘‘tattha ye dukkhāya paṭipadāyā’’tiādivacanaṃ vuttaṃ. Evamapi ‘‘tattha yo sukhāya paṭipadāya khippābhiññāya <pageBreak edition="V" number="0.0390" /> niyyāti, ayaṃ ugghaṭitaññū’’tiādivacanameva vattabbaṃ <pageBreak edition="M" number="0.0270" />, kasmā pana ‘‘tattha ye dukkhāya paṭipadāyā’’tiādivacanaṃ vattabbanti? Saccaṃ, ugghaṭitaññuādipuggalattayaṃ pana sīhavikkīḷitanayato tipukkhalanayassa niggacchanato nikkhamanato sīhavikkīḷitanayabhūmivibhāvanāyaṃ paṭipadāvibhāgato vibhāvitapuggalacatukkato niddhāritaṃ, sīhavikkīḷitanayabhūmivibhāvanāyaṃ paṭipadāvibhāgato vibhāvitaṃ puggalacatukkaṃ paṭhamaṃ vibhāvetuṃ <bold>‘‘tattha ye dukkhāya paṭipadāyā’’</bold>tiādi vuttaṃ. <bold>Tatthā</bold>ti yo paṭipadācatukko sīhavikkīḷitanayabhūmivibhāvanāyaṃ niddhārito, tasmiṃ paṭipadācatukke. <bold>Ye</bold>ti ye dandhaudattā diṭṭhicaritapuggalā yathākkamaṃ sukhāya paṭipadāya dandhābhiññāya ca sukhāya paṭipadāya khippābhiññāya ca niyyanti, iti niyyakā dve puggalā ca niddhāritā. ‘‘Tesaṃ catunnaṃ puggalānaṃ katamo saṃkileso’’ti pucchitabbattā ‘‘tesaṃ catunnaṃ puggalānaṃ ayaṃ saṃkileso’’ti vissajjetuṃ <bold>‘‘tesaṃ catunnaṃ puggalānaṃ ayaṃ saṃkileso’’</bold>tiādi vuttaṃ. Cattāro āhārā niddhāritā…pe… cattāri agatigamanāni niddhāritāni, iti ayaṃ dasavidho āhāracatukkādicatukko tesaṃ catunnaṃ puggalānaṃ saṃkileso hoti. Tesaṃ catunnaṃ puggalānaṃ saṃkileso ācariyena niddhārito, ‘‘katamaṃ vodāna’’nti pucchitabbattā <bold>‘‘tesaṃ catunnaṃ puggalānaṃ idaṃ vodāna’’</bold>ntiādi vuttaṃ. Catasso paṭipadā niddhāritā, catasso appamāṇā niddhāritā, <bold>iti</bold> idaṃ dasavidhaṃ paṭipadācatukkādicatukkabhūtaṃ dhammajātaṃ tesaṃ catunnaṃ puggalānaṃ vodānaṃ hoti.</paragraph>
<paragraph line="42" number="88"> ‘‘Tesu catūsu puggalesu katamo puggalo ugghaṭitaññū, katamo puggalo vipañcitaññū, katamo puggalo neyyo’’ti pucchitabbattā <bold>‘‘tattha ye’’</bold>tiādi vuttaṃ. ‘‘Pubbepi ‘tattha ye’tiādinā cattāro puggalā niddhāritā, kasmā pana puna ‘‘tattha ye’tiādinā cattāro puggalā niddhāritā’’ti ce vadeyya? Pubbe saṃkilesavodānaṃ sāmibhāvena niddhāritā, pacchā pana ugghaṭitaññuādīnaṃ avayavānaṃ samūhabhāvena niddhāritāti visesattho gahetabbo. <bold>Tattha ye…pe… ime dve puggalā</bold>ti ettha yojanattho heṭṭhā vuttasadisova. <bold>Tatthā</bold>ti tesu catūsu puggalesu. <bold>Yo</bold>ti udatto diṭṭhicarito. <bold>Aya</bold>nti ayaṃ niyato udatto diṭṭhicarito. Puna <bold>yo</bold>ti udattova taṇhācarito ca mando diṭṭhicarito ca. <bold>Sādhāraṇāyā</bold>ti dukkhāya paṭipadāya khippābhiññāya ca sukhāya paṭipadāya dandhābhiññāya ca.</paragraph>
<paragraph line="43">‘‘Ugghaṭitaññuādayo <pageBreak edition="M" number="0.0271" /> tayo puggalā ācariyena niddhāritā, tesu tīsu puggalesu katamassa katamassa katamaṃ katamaṃ bhagavā upadisatī’’ti pucchitabbattā <bold>‘‘tattha bhagavā’’</bold>tiādi vuttaṃ. Atha vā ‘‘paṭipadābhedena puggalabhedo ācariyena vibhāvito, kathaṃ desanābhedena <pageBreak edition="V" number="0.0391" /> puggalabhedo vibhāvito’’ti vattabbattā desanābhedenapi puggalabhedaṃ vibhāvetuṃ <bold>‘‘tattha bhagavā’’</bold>tiādi vuttaṃ. <bold>Tatthā</bold>ti tesu tīsu ugghaṭitaññuādīsu puggalesu. ‘‘Samathadesanāvipassanādesanābhedeneva puggalabhedo vibhāvito’’ti vattabbattā mududhammadesanātikkhadhammadesanābhedenapi puggalabhedaṃ vibhāvetuṃ <bold>‘‘tattha bhagavā’’</bold>tiādi vuttaṃ. Sesesupi evameva anusandhyattho vattabbo.</paragraph>
<paragraph line="44">Visuṃ visuṃ paṭipadābhedena cattāro hutvā visuṃ ca sampiṇḍitā ca paṭipadābhedena ceva desanābhedena ca tayo hontīti vibhāvetuṃ <bold>‘‘tattha ye’’</bold>tiādiṃ puna vatvā <bold>‘‘iti kho cattāri hutvā tīṇi bhavantī’’</bold>ti vuttaṃ. Tattha <bold>cattāri tīṇī</bold>ti liṅgavipallāsaniddeso, ‘‘cattāro tayo’’ti pana pakatiliṅganiddeso kātabbova.</paragraph>
<paragraph line="45">‘‘Tesaṃ tiṇṇaṃ puggalānaṃ katamo saṃkileso’’ti pucchitabbattā <bold>‘‘tesaṃ tiṇṇaṃ puggalānaṃ ayaṃ saṃkileso’’</bold>tiādi vuttaṃ. Tattha <bold>ayaṃ saṃkileso</bold>ti ‘‘tīṇi akusalamūlāni…pe… sīlavipatti diṭṭhivipatti ācāravipattī’’ti niddhāritānaṃ akusalānaṃ dhammānaṃ iti ayaṃ samūho saṃkileso hoti. ‘‘Tesaṃ tiṇṇaṃ puggalānaṃ saṃkileso ācariyena niddhārito, kathaṃ vodānaṃ niddhāritabba’’nti vattabbattā <bold>‘‘tesaṃ tiṇṇaṃ puggalānaṃ idaṃ vodāna’’</bold>ntiādi vuttaṃ. Tattha <bold>idaṃ vodāna</bold>nti ‘‘tīṇi kusalamūlāni…pe… tīṇi vimokkhamukhāni suññataṃ animittaṃ appaṇihita’’nti niddhāritānaṃ kusaladhammānaṃ samūhabhūtaṃ iti idaṃ dhammajātaṃ vodānaṃ hoti.</paragraph>
<paragraph line="46">‘‘Vuttappakārena cattāro hutvā tayo puggalā bhavantīti ācariyena vibhāvitā, tayo hutvā kittakā puggalā bhavantī’’ti vattabbabhāvato <bold>‘‘iti kho cattāri hutvā tīṇi bhavanti, tīṇi hutvā dve bhavanti taṇhācarito ca diṭṭhicarito cā’’</bold>tiādi vuttaṃ. <bold>Itī</bold>ti heṭṭhā vuttappakārena <bold>cattāri</bold> cattāro hutvā <bold>tīṇi</bold> tayo bhavanti. <bold>Tīṇi</bold> tayo hutvā taṇhācarito ca diṭṭhicarito cāti <bold>dve</bold> puggalā bhavanti.</paragraph>
<paragraph line="47">‘‘Tesaṃ <pageBreak edition="M" number="0.0272" /> dvinnaṃ puggalānaṃ katamo saṃkileso’’ti vattabbabhāvato <bold>‘‘tesaṃ dvinnaṃ puggalānaṃ ayaṃ saṃkileso’’</bold>tiādi vuttaṃ. Tattha <bold>ayaṃ saṃkileso</bold>ti ‘‘taṇhā ca avijjā ca…pe… sassatadiṭṭhi ca ucchedadiṭṭhi cā’’ti niddhāritānaṃ akusaladhammānaṃ iti ayaṃ samūho saṃkileso hoti.</paragraph>
<paragraph line="48">‘‘Tesaṃ <pageBreak edition="V" number="0.0392" /> dvinnaṃ puggalānaṃ saṃkileso ācariyena niddhārito, kathaṃ vodāna’’nti vattabbabhāvato <bold>‘‘tesaṃ dvinnaṃ puggalānaṃ idaṃ vodāna’’</bold>ntiādi vuttaṃ. <bold>Idaṃ vodāna</bold>nti ‘‘samatho ca vipassanā ca…pe… saupādisesā ca nibbānadhātu, anupādisesā ca nibbānadhātū’’ti niddhāritānaṃ kusaladhammānaṃ samūhabhūtaṃ iti idaṃ dhammajātaṃ vodānaṃ hoti.</paragraph>
<paragraph line="49">‘‘Tīṇi akusalamūlānī’’tiādinā saṃkilesapakkhe akusalamūlatikādīnaṃ dvinnaṃ dvādasannaṃ tikānaṃ, tiṇṇaṃ ugghaṭitaññuādipuggalānaṃ saṃkilesavibhāvanāmukhena yā niddhāraṇā katā, ‘‘tīṇi kusalamūlānī’’tiādinā vodānapakkhe kusalamūlatikādīnaṃ dvinnaṃ dvādasannaṃ tikānaṃ, tiṇṇaṃ ugghaṭitaññuādipuggalānaṃ vodānavibhāvanāmukhena yā niddhāraṇā katā, <bold>ayaṃ</bold> vuttappakāraniddhāraṇā tipukkhalassa ca nayassa, aṅkusassa ca nayassa <bold>bhūmi</bold> samuṭṭhānaṃ pavattihetu nāmāti yojetvā ‘‘taṇhā ca avijjā cā’’tiādinā saṃkilesapakkhe taṇhāavijjādukādīnaṃ pannarasannaṃ dukānaṃ, dvinnaṃ taṇhācaritadiṭṭhicaritānaṃ puggalānaṃ vodānavibhāvanāmukhena yā niddhāraṇā katā, ‘‘samatho ca vipassanā cā’’tiādinā vodānapakkhe samathavipassanādukādīnaṃ ekūnavīsatidukānaṃ, dvinnaṃ taṇhācaritadiṭṭhicaritānaṃ puggalānaṃ vodānavibhāvanāmukhena yā niddhāraṇā katā, ayaṃ vuttappakārā nandiyāvaṭṭassa nayassa bhūmītipi nīharitvā yojetabbā. Puggalādhiṭṭhānavasena hi nandiyāvaṭṭanayato sīhavikkīḷitanayassa sambhavo, sīhavikkīḷitanayato ca tipukkhalanayassa sambhavo hoti. Dhammādhiṭṭhānavasena pana sīhavikkīḷitanayato tipukkhalanayassa sambhavo, tipukkhalanayato ca nandiyāvaṭṭanayassa sambhavo hoti. Tenāha <bold>aṭṭhakathāyaṃ</bold> ‘‘ante ‘taṇhā ca avijjā cā’tiādinā samathassa nayassa bhūmi dassitā. Teneva hi ‘cattāri hutvā tīṇi bhavanti, tīṇi hutvā dve bhavantī’ti vutta’’nti (netti. aṭṭha. 88).</paragraph>
<paragraph line="50">‘‘Kasmā <pageBreak edition="M" number="0.0273" /> pana ayaṃ vuttappakārāya niddhāraṇāya tipukkhalassa ca nayassa, aṅkusassa ca nayassa bhūmibhāvo viññāyatī’’ti vattabbabhāvato <bold>‘‘tenāhā’’</bold>tiādi vuttaṃ. <bold>Tena</bold> yathāvuttassa niddhāraṇāya bhūmibhāvena ācariyo <bold>‘‘yo akusale…pe… disālocanenāti cā’’</bold>ti yaṃ vacanaṃ āha, tena vacanena vuttappakārāya niddhāraṇāya tipukkhala…pe… yassa bhūmibhāvo viññāyatīti attho.</paragraph>
<paragraph line="51">‘‘Ettāvatā nayasamuṭṭhānaṃ paripuṇṇaṃ hoti, aññaṃ natthī’’ti vattabbattā <bold>‘‘niyuttaṃ nayasamuṭṭhāna’’</bold>nti vuttaṃ. Yena yena nayasamuṭṭhānena saṃkilesapakkhe vā akusalā dhammā niddhāritā <pageBreak edition="V" number="0.0393" />, vodānapakkhe vā kusalā dhammā niddhāritā, taṃ taṃ nayasamuṭṭhānaṃ <bold>niyuttaṃ</bold> yathārahaṃ niddhāretvā yujjitabbanti attho gahetabbo.</paragraph>
<paragraph line="52">Nayakkamena pana saṅkhepato dassayissāmi – dve puggalā, tayo puggalā, cattāro puggalāti puggalā tikoṭṭhāsā bhavanti, catudisā, chadisā, aṭṭhadisāti disāpi tikoṭṭhāsā bhavanti. Tattha <bold>dve puggalā</bold>ti taṇhācarito puggalo, diṭṭhicarito puggaloti dve puggalā bhavanti. <bold>Tayo puggalā</bold>ti ugghaṭitaññupuggalo, vipañcitaññupuggalo, neyyapuggaloti tayo puggalā bhavanti. <bold>Cattāro puggalā</bold>ti dukkhāpaṭipadādandhābhiññādibhedena bhinnā mudindriyo taṇhācarito puggalo, mudindriyo diṭṭhicarito puggalo, tikkhindriyo taṇhācarito puggalo, tikkhindriyo diṭṭhicarito puggaloti cattāro puggalā bhavanti. <bold>Catudisā</bold>ti saṃkilesapakkhe dve dve disā, vodānapakkhe dve dve disāti catudisā bhavanti. <bold>Chadisā</bold>ti saṃkilesapakkhe tisso tisso disā, vodānapakkhe tisso tisso disāti chadisā bhavanti. <bold>Aṭṭhadisā</bold>ti saṃkilesapakkhe catasso catasso disā, vodānapakkhe catasso catasso disāti aṭṭhadisā bhavanti. Tesu dve dve taṇhācaritadiṭṭhicarite puggale, catudisā ca nissāya nandiyāvaṭṭanayasamuṭṭhānaṃ bhavati. Tayo ugghaṭitaññuvipañcitaññuneyyapuggale ca chadisā ca nissāya tipukkhalanayasamuṭṭhānaṃ bhavati. Dukkhāpaṭipadādandhābhiññādibhedena bhinne cattāro mudindriyataṇhācaritatikkhindriyataṇhācaritamudindriyadiṭṭhicaritatikkhindriyadiṭṭhicarite puggale ca aṭṭhadisā ca nissāya sīhavikkīḷitanayasamuṭṭhānaṃ bhavati <pageBreak edition="M" number="0.0274" />. Ekekasmiṃ nayasamuṭṭhāne vibhajite disālocanaaṅkusanayasamuṭṭhānānipi vibhajitāni bhavanti.</paragraph>
<paragraph line="53">‘‘Kathaṃ nandiyāvaṭṭanayasamuṭṭhānaṃ bhavatī’’ti ce vadeyya? ‘‘Taṇhā ca avijjā ca ahirikañca anottappañca assati ca asampajaññañca ayonisomanasikāro ca kosajjañca dovacassañca ahaṃkāro ca mamaṃkāro ca assaddhā ca pamādo ca asaddhammassavanañca asaṃvaro ca abhijjhā ca byāpādo ca nīvaraṇañca saṃyojanañca kodho ca upanāho ca makkho ca paḷāso ca issā ca maccherañca māyā ca sāṭheyyañca sassatadiṭṭhi ca ucchedadiṭṭhi cā’’ti (netti. 88) dukadukavasena desito ayaṃ disābhūto akusaladhammasamūho dvinnaṃ taṇhācaritadiṭṭhicaritānaṃ puggalānaṃ saṃkileso hotīti saṃkilesapakkhe saṃkilesasāmaññabhāvena yojetvā ‘‘imesu pannarasasu dukadukavasena desitesu disābhūtesu akusaladhammesu katamo akusaladhammo katamassa puggalassa disā’’ti manasāva disādhammabhāvena oloketvā ‘‘ayaṃ ayaṃ paṭhamo paṭhamo akusaladhammo taṇhācaritassa puggalassa saṃkilesapakkhe <pageBreak edition="V" number="0.0394" /> paṭhamā disā nāma, ayaṃ ayaṃ dutiyo dutiyo akusaladhammo diṭṭhicaritassa puggalassa saṃkilesapakkhe dutiyā disā nāmā’’ti visuṃ visuṃ yojetvā samudayasaccadukkhasaccāni yathārahaṃ nīharitvā vibhajitabbadhammasabhāvo ca yena saṃvaṇṇanāvisesena dassito, so saṃvaṇṇanāviseso ca nandiyāvaṭṭanayasamuṭṭhānaṃ bhavati, tassa olokanā ca yena saṃvaṇṇanāvisesena dassitā, so saṃvaṇṇanāviseso ca disālocananayasamuṭṭhānaṃ bhavati, tathā oloketvā disāvisesabhūtassa dhammavisesassa puggalānaṃ nayanañca yena saṃvaṇṇanāvisesena nayati, so saṃvaṇṇanāviseso ca aṅkusanayasamuṭṭhānaṃ bhavati.</paragraph>
<paragraph line="54">‘‘Samatho ca vipassanā ca, hirī ca ottappañca, sati ca sampajaññañca, yonisomanasikāro ca vīriyārambho ca, sovacassañca dhamme ñāṇañca anvaye ñāṇañca, khaye ñāṇañca anuppāde ñāṇañca, saddhā ca appamādo ca, saddhammassavanañca saṃvaro ca, anabhijjhā ca abyāpādo ca, rāgavirāgā ca cetovimutti, avijjāvirāgā ca paññāvimutti, abhisamayo ca appicchatā ca, santuṭṭhi ca akkodho ca, anupanāho ca amakkho ca, apaḷāso <pageBreak edition="M" number="0.0275" /> ca issāpahānañca macchariyappahānañca vijjā ca, vimutti ca saṅkhatārammaṇo ca vimokkho, asaṅkhatārammaṇo ca vimokkho, saupādisesā ca nibbānadhātu, anupādisesā ca nibbānadhātū’’ti (netti. 88) tikadukavasena desitaṃ idaṃ disābhūtaṃ kusalasamūhadhammajātaṃ dvinnaṃ taṇhācaritadiṭṭhicaritānaṃ puggalānaṃ vodānaṃ hotīti vodānapakkhe vodānasāmaññabhāvena yojetvā ‘‘imesu ekūnavīsatiyā dukadukavasena vā desitesu disābhūtesu dhammesu katamo katamo kusaladhammo katamassa katamassa puggalassa disā’’ti manasāva disādhammabhāvena oloketvā ‘‘ayaṃ paṭhamo paṭhamo kusaladhammo taṇhācaritassa puggalassa vodānapakkhe paṭhamā disā nāma, ayaṃ dutiyo dutiyo kusaladhammo diṭṭhicaritassa puggalassa vodānapakkhe dutiyā disā nāmā’’ti visuṃ visuṃ yojetvā maggasaccanirodhasaccāni yathārahaṃ nīharitvā vibhajitabbadhammabhāvo ca yena saṃvaṇṇanāvisesena dassito, so saṃvaṇṇanāviseso ca nandiyāvaṭṭanayasamuṭṭhānaṃ bhavati, tassa olokanā ca yena saṃvaṇṇanāvisesena dassitā, so saṃvaṇṇanāviseso ca disālocananayasamuṭṭhānaṃ bhavati, tathā oloketvā disāvisesabhūtassa dhammavisesassa puggalānaṃ nayanañca yena saṃvaṇṇanāvisesena nayati, so saṃvaṇṇanāviseso ca aṅkusanayasamuṭṭhānaṃ bhavati.</paragraph>
<paragraph line="55">‘‘Kathaṃ tipukkhalanayasamuṭṭhānaṃ bhavatī’’ti ce puccheyya, ‘‘tīṇi akusalamūlāni – lobho akusalamūlaṃ, doso akusalamūlaṃ, moho akusalamūlaṃ. Tīṇi duccaritāni – kāyaduccaritaṃ <pageBreak edition="V" number="0.0395" />, vacīduccaritaṃ, manoduccaritaṃ. Tayo akusalavitakkā – kāmavitakko, byāpādavitakko, vihiṃsāvitakko. Tisso akusalasaññā – kāmasaññā, byāpādasaññā, vihiṃsāsaññā. Tisso viparītasaññā – niccasaññā, sukhasaññā, attasaññā. Tisso vedanā – sukhā vedanā, dukkhā vedanā, adukkhamasukhā vedanā. Tisso dukkhatā – dukkhadukkhatā, saṅkhāradukkhatā, vipariṇāmadukkhatā. Tayo aggī – rāgaggi, dosaggi, mohaggi. Tayo sallā – rāgasallo, dosasallo, mohasallo. Tisso jaṭā – rāgajaṭā, dosajaṭā, mohajaṭā. Tisso akusalūpaparikkhā – akusalaṃ kāyakammaṃ <pageBreak edition="M" number="0.0276" />, akusalaṃ vacīkammaṃ, akusalaṃ manokammaṃ. Tisso vipattiyo – sīlavipatti, diṭṭhivipatti, ācāravipattī’’ti (netti. 88) tikavasena desito ayaṃ disābhūto akusaladhammasamūho tiṇṇaṃ ugghaṭitaññuvipañcitaññuneyyapuggalānaṃ saṃkileso hotīti saṃkilesapakkhe saṃkilesasāmaññabhāvena yojetvā ‘‘imesu dvādasasu tikatikavasena desitesu disābhūtesu akusaladhammesu katamo katamo akusalo dhammo katamassa katamassa puggalassa disā’’ti manasāva disādhammabhāvena oloketvā ‘‘ayaṃ ayaṃ paṭhamo paṭhamo akusaladhammo ugghaṭitaññupuggalassa saṃkilesapakkhe paṭhamā disā nāma. Ayaṃ ayaṃ dutiyo dutiyo akusaladhammo vipañcitaññupuggalassa saṃkilesapakkhe dutiyā disā nāma. Ayaṃ ayaṃ tatiyo tatiyo akusaladhammo neyyassa puggalassa saṃkilesapakkhe tatiyā disā nāmā’’ti visuṃ visuṃ yojetvā samudayasaccadukkhasaccāni yathārahaṃ nīharitvā vibhajitabbadhammasabhāvo ca yena saṃvaṇṇanāvisesena dassito. So saṃvaṇṇanāviseso ca tipukkhalanayasamuṭṭhānaṃ bhavati. Tassa olokanā ca yena saṃvaṇṇanāvisesena dassitā, so saṃvaṇṇanāviseso ca disālocananayasamuṭṭhānaṃ bhavati tathā oloketvā disāvisesabhūtassa dhammavisesassa puggalānaṃ nayanañca yena saṃvaṇṇanāvisesena nayati, so saṃvaṇṇanāviseso aṅkusanayasamuṭṭhānaṃ bhavati.</paragraph>
<paragraph line="56">‘‘Tīṇi kusalamūlāni – alobho kusalamūlaṃ, adoso kusalamūlaṃ, amoho kusalamūlaṃ. Tīṇi sucaritāni – kāyasucaritaṃ, vacīsucaritaṃ, manosucaritaṃ. Tayo kusalavitakkā – nekkhammavitakko, abyāpādavitakko, avihiṃsāvitakko. Tayo samādhī – savitakko savicāro samādhi, avitakko vicāramatto samādhi, avitakko avicāro samādhi. Tisso kusalasaññā – nekkhammasaññā, abyāpādasaññā, avihiṃsāsaññā. Tisso aviparītasaññā – aniccasaññā, dukkhasaññā, anattasaññā. Tisso kusalūpaparikkhā – kusalaṃ kāyakammaṃ, kusalaṃ vacīkammaṃ, kusalaṃ manokammaṃ. Tīṇi soceyyāni – kāyasoceyyaṃ, vacīsoceyyaṃ, manosoceyyaṃ. Tisso sampattiyo – sīlasampatti, samādhisampatti, paññāsampatti <pageBreak edition="V" number="0.0396" />. Tisso sikkhā – adhisīlasikkhā, adhicittasikkhā <pageBreak edition="M" number="0.0277" />, adhipaññāsikkhā. Tayo khandhā – sīlakkhandho, samādhikkhandho, paññākkhandho. Tīṇi vimokkhamukhāni – suññataṃ, animittaṃ, appaṇihita’’nti (netti. 88) tikatikavasena desitaṃ idaṃ disābhūtaṃ kusalasamūhadhammajātaṃ tiṇṇaṃ ugghaṭitaññuvipañcitaññuneyyapuggalānaṃ vodānaṃ hotīti vodānapakkhe vodānasāmaññabhāvena yojetvā ‘‘imesu dvīsu dvādasasu tikatikavasena desitesu disābhūtesu kusaladhammesu katamo katamo kusaladhammo katamassa katamassa puggalassa disā’’ti manasāva disādhammabhāvena oloketvā ‘‘ayaṃ ayaṃ paṭhamo paṭhamo kusaladhammo ugghaṭitaññupuggalassa vodānapakkhe paṭhamā disā nāma. Ayaṃ ayaṃ dutiyo dutiyo kusalo dhammo vipañcitaññupuggalassa vodānapakkhe dutiyā disā nāma. Ayaṃ ayaṃ tatiyo tatiyo kusaladhammo neyyapuggalassa vodānapakkhe tatiyā disā nāmā’’ti visuṃ visuṃ disābhāvena yojetvā maggasaccanirodhasaccāni yathārahaṃ nīharitvā vibhajitabbadhammasabhāvo ca yena saṃvaṇṇanāvisesena dassito. So saṃvaṇṇanāviseso ca tipukkhalanayasamuṭṭhānaṃ bhavati. Tassa olokanā ca yena saṃvaṇṇanāvisesena dassitā, so saṃvaṇṇanāviseso ca disālocananayasamuṭṭhānaṃ bhavati. Tathā oloketvā disāvisesabhūtassa dhammassa puggalānaṃ nayanañca yena saṃvaṇṇanāvisesena nayati, so saṃvaṇṇanāviseso ca aṅkusanayasamuṭṭhānaṃ bhavati.</paragraph>
<paragraph line="57">‘‘Kathaṃ sīhavikkīḷitanayasamuṭṭhāna’’nti ce puccheyya, ‘‘cattāro āhārā, cattāro vipallāsā, cattāri upādānāni, cattāro yogā, cattāro ganthā, cattāro āsavā, cattāro oghā, cattāro sallā, catasso viññāṇaṭṭhitiyo, cattāri agatigamanānī’’ti (netti. 87) catukkacatukkavasena desito ayaṃ disābhūto catukko catukko akusaladhammo ‘‘dukkhāya paṭipadāya dandhābhiññāya niyyakassa mudindriyassa taṇhācaritassa ca dukkhāya paṭipadāya khippābhiññāya niyyakassa tikkhindriyassa taṇhācaritassa ca sukhāya paṭipadāya dandhābhiññāya niyyakassa mudindriyassa diṭṭhicaritassa ca sukhāya paṭipadāya khippābhiññāya niyyakassa tikkhindriyassa diṭṭhicaritassa cā’’ti catunnaṃ puggalānaṃ saṃkilesoti saṃkilesapakkhe saṃkilesasāmaññabhāvena yojetvā ‘‘imesu catukkacatukkavasena desitesu dasasu <pageBreak edition="M" number="0.0278" /> catukkesu dhammesu katamo katamo akusaladhammo katamassa katamassa puggalassa disā’’ti manasāva saṃkilesapakkhe disādhammabhāvena oloketvā ‘‘ayaṃ ayaṃ paṭhamo paṭhamo akusaladhammo dukkhāya paṭipadāya dandhābhiññāya niyyakassa mudindriyassa taṇhācaritassa puggalassa paṭhamā disā nāma. Ayaṃ ayaṃ dutiyo dutiyo akusaladhammo dukkhāya paṭipadāya khippābhiññāya niyyakassa tikkhindriyassa taṇhācaritassa puggalassa dutiyā disā nāma. Ayaṃ <pageBreak edition="V" number="0.0397" /> ayaṃ tatiyo tatiyo akusaladhammo sukhāya paṭipadāya dandhābhiññāya niyyakassa mudindriyassa diṭṭhicaritassa puggalassa tatiyā disā nāma. Ayaṃ ayaṃ catuttho catuttho akusaladhammo sukhāya paṭipadāya khippābhiññāya niyyakassa tikkhindriyassa diṭṭhicaritassa puggalassa catutthā disā nāmā’’ti visuṃ visuṃ disābhāvena yojetvā, samudayasaccadukkhasaccāni yathārahaṃ nīharitvā, vibhajitabbadhammasabhāvo ca yena saṃvaṇṇanāvisesena dassito. So saṃvaṇṇanāviseso ca sīhavikkīḷitanayasamuṭṭhānaṃ bhavati. Tassa olokanā ca yena saṃvaṇṇanāvisesena dassitā, so saṃvaṇṇanāviseso ca disālocananayasamuṭṭhānaṃ bhavati. Tathā oloketvā disāvisesabhūtassa dhammassa puggalānaṃ nayanañca yena saṃvaṇṇanāvisesena nayati, so saṃvaṇṇanāviseso ca aṅkusanayasamuṭṭhānaṃ bhavati.</paragraph>
<paragraph line="58">‘‘Catasso paṭipadā, cattāro satipaṭṭhānā, cattāri jhānāni, cattāro vihārā, cattāro sammappadhānā, cattāro acchariyā abbhutā dhammā, cattāri adhiṭṭhānāni, catasso samādhibhāvanā, cattāro sukhabhāgiyā dhammā, catasso appamāṇā’’ti (netti. 86) catukkacatukkavasena desitaṃ idaṃ disābhūtaṃ kusalasamūhadhammajātaṃ ‘‘dukkhāya paṭipadāya dandhābhiññāya niyyakassa mudindriyassa taṇhācaritassa ca dukkhāya paṭipadāya khippābhiññāya niyyakassa tikkhindriyassa taṇhācaritassa ca sukhāya paṭipadāya dandhābhiññāya niyyakassa mudindriyassa diṭṭhicaritassa sa sukhāya paṭipadāya khippābhiññāya niyyakassa tikkhindriyassa diṭṭhicaritassa cā’’ti catunnaṃ puggalānaṃ vodānaṃ hotīti vodānapakkhe vodānasāmaññabhāvena yojetvā ‘‘imesu catukkacatukkavasena desitesu dasasu catukkesu kusaladhammesu katamo <pageBreak edition="M" number="0.0279" /> katamo kusaladhammo katamassa katamassa puggalassa disā’’ti manasāva disādhammabhāvena oloketvā, ‘‘ayaṃ ayaṃ paṭhamo paṭhamo kusaladhammo dukkhāya paṭipadāya dandhābhiññāya niyyakassa mudindriyassa taṇhācaritassa puggalassa paṭhamā disā nāma. Ayaṃ ayaṃ dutiyo dutiyo kusaladhammo dukkhāya paṭipadāya khippābhiññāya niyyakassa tikkhindriyassa taṇhācaritassa puggalassa dutiyā disā nāma. Ayaṃ ayaṃ tatiyo tatiyo kusaladhammo sukhāya paṭipadāya dandhābhiññāya niyyakassa mudindriyassa diṭṭhicaritassa puggalassa tatiyā disā nāma. Ayaṃ ayaṃ catuttho catuttho kusaladhammo sukhāya paṭipadāya khippābhiññāya niyyakassa tikkhindriyassa diṭṭhicaritassa puggalassa catutthā disā nāmā’’ti visuṃ visuṃ disābhāvena yojetvā, maggasaccanirodhasaccāni yathārahaṃ nīharitvā, vibhajitabbadhammasabhāvo ca yena saṃvaṇṇanāvisesena dassito. So saṃvaṇṇanāviseso ca sīhavikkīḷitanayasamuṭṭhānaṃ bhavati. Tassa olokanā ca yena saṃvaṇṇanāvisesena dassitā. So saṃvaṇṇanāviseso ca disālocananayasamuṭṭhānaṃ <pageBreak edition="V" number="0.0398" /> bhavati. Tathā oloketvā disāvisesassa dhammassa puggalānaṃ nayanañca yena saṃvaṇṇanāvisesena nayati, so saṃvaṇṇanāviseso ca aṅkusanayasamuṭṭhānaṃ bhavatīti nayakkamena saṅkhepato nayasamuṭṭhānaṃ bhavatīti viññātabbanti.</paragraph>
<centered line="59">Iti nayasamuṭṭhāne sattibalānurūpā racitā</centered>
<centered line="60">Vibhāvanā niṭṭhitā.</centered>
<paragraph line="61">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
</body>
</document>