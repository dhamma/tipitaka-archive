<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0501t.nrf3.xml</normativeSource>
    <archivePath>roman/tika/suttapitaka (tika)/khuddakanikaya (tika)/nettivibhavini/4. patiniddesavaraatthavibhavana.xml</archivePath>
    <baseFileName>4. patiniddesavaraatthavibhavana</baseFileName>
    <titlePath>4. Paṭiniddesavāraatthavibhāvanā - Nettivibhāvinī - Khuddakanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">4. Paṭiniddesavāraatthavibhāvanā</chapter>
    <subhead line="2">1. Desanāhāravibhaṅgavibhāvanā</subhead>
    <paragraph line="3" number="5"> Evaṃ <pageBreak edition="V" number="0.0193" /> hārādayo sarūpato ācariyena uddesato uddiṭṭhā, niddesato ca niddiṭṭhā, amhehi ca ñātā, atha kasmā puna ‘‘tattha katamo desanāhāro’’tiādiko āraddhoti ce? Veneyyānaṃ tividhattā. Veneyyā hi atitikkhapañño nātitikkhapañño mandapaññoti tividhā honti. Tesañhi atitikkhapaññassānurūpaṃ hārādayo uddesato uddiṭṭhā, nātitikkhapaññassa anurūpaṃ niddesato niddiṭṭhā, idāni mandapaññassānurūpaṃ hārādayo vibhajitvā dassetuṃ <bold>‘‘tattha katamo desanāhāro’’</bold>tiādiko vibhaṅgavāro āraddho. <bold>Aṭṭhakathāyaṃ</bold> pana ‘‘<bold>evaṃ hārādayo</bold>sukhaggahaṇatthaṃ gāthābandhavasena sarūpato niddisitvā idāni tesu hāre tāva paṭiniddesavasena vibhajituṃ ‘tattha katamo desanāhāro’tiādi āraddha’’nti (netti. aṭṭha. 5) vuttaṃ.</paragraph>
    <paragraph line="4">Tattha ye hārādayo uddesaniddesesu niddiṭṭhā, tattha hārādīsu katamo desanāhāroti ce? Yā ‘‘assādādīnavatā’’tiādigāthā (netti. 4) vuttā, sā ayaṃ gāthā niddesavasena desanāhāro nāma, tassa ‘‘assādādīnavatā’’tiādi (netti. 4) niddesassa idāni mayā vuccamāno ‘‘ayaṃ desanāhāro kiṃ desayatī’’tiādiko vitthārasaṃvaṇṇanāviseso desanāhāravibhaṅgo nāmāti yojanā. ‘‘Ayaṃ desanāhāro kiṃ desayatī’’ti pucchitabbattā pucchaṃ ṭhapetvā ‘‘imaṃ desayatī’’ti niyametvā dassetuṃ<bold> ‘‘ayaṃ desanāhāro kiṃ desayati? Assādaṃ ādīnava’’</bold>ntiādi vuttaṃ. Tattha ayaṃ desanāhāro kiṃ desayatīti ce <pageBreak edition="M" number="0.0053" />? <bold>Assādaṃ desayati</bold> saṃvaṇṇeti vitthāreti, <bold>ādīnavaṃ desayati</bold>…pe… vitthāreti, <bold>nissaraṇaṃ desayati</bold>…pe… vitthāreti, <bold>phalaṃ desayati</bold>…pe… vitthāreti, <bold>upāyaṃ desayati</bold>…pe… vitthāreti, <bold>āṇattiṃ desayati</bold> saṃvaṇṇeti vitthāretīti yojano.</paragraph>
    <paragraph line="5">Ettha ca ‘‘ayaṃ desanāhāro’’ti saddo pubbāparāpekkhoti daṭṭhabbo. ‘‘‘Assādādīnavatā’tiādigāthāyaṃ (netti. 4) dassitā ime assādādayo kattha saṃvaṇṇetabbe pāḷidhamme āgatā’’ti pucchitabbattā <bold>‘‘dhammaṃ vo, bhikkhave, desessāmī’’</bold>tiādi vuttaṃ. ‘‘‘Assādādīnavatā’tiādigāthāyaṃ (netti. 4) dassitā ime assādādayo kattha saṃvaṇṇetabbe pāḷidhamme āgatā’’ti pucchitabbattā ‘‘dhammaṃ vo, bhikkhave, desessāmi ādikalyāṇaṃ <pageBreak edition="V" number="0.0194" /> majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsessāmī’’ti paṭiññātabbe pāḷidhamme saṃvaṇṇetabbe ye assādādayo āgatā, te ayaṃ desanāhāro desayatīti adhippāyo.</paragraph>
    <paragraph line="6">Tattha dhammasaddo pariyattisaccasamādhipaññāpakatipuññāpattiñeyyādīsu bahūsu atthesu pavatto, tathāpi idha pariyattidhammeyeva pavattoti daṭṭhabbo. Atthuddeso pana <bold>aṭṭhakathāyaṃ</bold> (netti. aṭṭha. 5) vutto, tasmā idha mayā na vutto. <bold>Vo</bold>-kāropi upayogakaraṇapadapūraṇasampadānatthesu dissati ca, tathāpi idha sampadānatthevāti daṭṭhabbo. Bhikkhanti yācanti sīlakkhandhādayo, paccaye vā kāyaviññattiyāti <bold>bhikkhū,</bold> saṃsāre bhayaṃ ikkhanti paccavekkhantīti vā <bold>bhikkhū. Bhikkhave</bold>ti te bhikkhū ālapati, kimatthāyāti attano mukhābhimukhaṃ katvā dhammassavane atiussāhane niyojetuṃ ālapatīti veditabbo.</paragraph>
    <paragraph line="7"><bold>Dhammaṃ desessāmī</bold>ti nāhaṃ issaratāya tumhe aññaṃ kiñci kāreyyāmi, dhammaṃyeva desessāmi, desento ca na aññesaṃ dhammaṃ sutvā sutamayañāṇānusārena desessāmi, anāvaraṇañāṇena sabbañeyyadhammesu paccakkhakāritāya idāni mayāyeva pavattiyamānaṃ dhammaṃ ahaṃ desessāmīti paṭijānāti. Ādimhi kalyāṇaṃ <bold>ādikalyāṇaṃ,</bold> ādi kalyāṇametassāti vā <bold>ādikalyāṇaṃ</bold>. Sesesupi eseva nayo. Ādikalyāṇādayo cettha atthakalyāṇādivasena vuttāti daṭṭhabbā. Tenāha – ‘‘sīlena <pageBreak edition="M" number="0.0054" /> ādikalyāṇaṃ, samādhinā majjhekalyāṇaṃ, paññāya pariyosānakalyāṇaṃ. Buddhasubuddhatāya vā ādikalyāṇaṃ, dhammasudhammatāya majjhekalyāṇaṃ, saṅghasuppaṭipattiyā pariyosānakalyāṇaṃ. Atha vā ugghaṭitaññuvinayanena ādikalyāṇaṃ, vipañcitaññuvinayanena majjhekalyāṇaṃ, neyyapuggalavinayanena pariyosānakalyāṇaṃ. Ayamevattho idhādhippeto’’ti (netti. aṭṭha. 5).</paragraph>
    <paragraph line="8">Arīyati ñāyatīti <bold>attho,</bold> ara-dhātuyā nippariyāyato ñāṇappadhāno ārammaṇikacittuppādo attho, ṭhānūpacārato atthassa ñātabbassa ārammaṇapaccayasatti attho, iti-saddena sāyeva satti parāmasīyati, ārammaṇapaccayasattisahito ārammaṇapaccayasaṅkhāto ñātabbo attho ta-paccayassa atthoti dhātupaccayānaṃ atthaviseso daṭṭhabbo. Asati bhavatīti vā <bold>attho,</bold> saha atthena yo dhammo vattatīti so dhammo <bold>sāttho,</bold> atthena samannāgato vā dhammo <bold>sāttho,</bold> saṅkāsanādichaatthapadasamāyogato vā <bold>sāttho</bold>. Ayamevattho idhādhippeto nettivisayattā. Sampannaṃ byañjanaṃ yassa dhammassāti <bold>sabyañjano</bold>. Sithiladhanitadīgharassagarulahusambandhavavatthitavimuttaniggahitasampannattā <pageBreak edition="V" number="0.0195" />, akārantādiitthiliṅgādiekavacanādisampannattā, pamādalekhādirahitattā ca avayavo sampanno taṃsamūhattā dhammo <bold>sampannabyañjano</bold> nāma, akkharādichabyañjanapadasamāyogā vā <bold>sabyañjano</bold>. Ayamevattho idhādhippeto. Imasmiṃ ayaṃ ūno, so netabbo pakkhipitabboti upanetabbābhāvato <bold>kevalaparipuṇṇo,</bold> sīlakkhandhasamādhikkhandhapaññākkhandha- vimuttikkhandhavimuttiñāṇadassanakkhandhapāripūriyā vā <bold>kevalaparipuṇṇo</bold>. Idhāyaṃ atireko, so apanetabboti vatvā apanetabbābhāvato <bold>parisuddho,</bold> caturoghanittharaṇatthāya, lokāmisanirapekkhatāya pavattiyamānattā vā <bold>parisuddho</bold>. Seṭṭhattā <bold>brahmacariyaṃ,</bold> brahmānaṃ vā seṭṭhānaṃ ariyānaṃ cariyaṃ <bold>brahmacariyaṃ,</bold> pabbajjabrahmacariyamaggabrahmacariyasāsanabrahmacariyādīsu sāsanabrahmacariyaṃ pakāsayissāmi, paridīpayissāmīti attho.</paragraph>
    <paragraph line="9">‘‘Dhammaṃ vo, bhikkhave, desessāmi…pe… pakāsessāmī’’ti paṭiññātabbe pāḷidhamme āgate assādādayo desanāhāro desayati saṃvaṇṇeti <pageBreak edition="M" number="0.0055" /> vitthāretīti ācariyena sāmaññavaseneva vuttaṃ, tasmā desanāhāro idha pāḷiyaṃ āgataṃ imaṃ assādaṃ desayati, idha pāḷiyaṃ āgataṃ imaṃ ādīnavaṃ desayatītiādi viseso na viññātabbo, ‘‘kathaṃ viññātabbo’’ti pucchitabbattā ‘‘idha pāḷiyaṃ āgato ayaṃ assādo, idha pāḷiyaṃ āgato ayaṃ ādīnavo’’ti visesaṃ niyametvā upalakkhaṇanayena dassetuṃ <bold>‘‘tattha katamo assādo? Kāmaṃ kāmayamānassā’’</bold>tiādi āraddhaṃ. Tattha <bold>tatthā</bold>ti tassaṃ ‘‘assādādīnavatā’’tiādigāthāyaṃ niddiṭṭhesu visayavisayibhedesu assādesu katamo assādo tattha tesu pāḷidhammesu kattha pāḷiyaṃ āgatoti pucchitvā –</paragraph>
    <gatha1 line="10">‘‘Kāmaṃ kāmayamānassa, tassa cetaṃ samijjhati;</gatha1>
    <gathalast line="11">Addhā pītimano hoti, laddhā macco yadicchatī’’ti. (su. ni. 772; mahāni. 1) –</gathalast>
    <unindented line="12">Idha pāḷigāthāyaṃ yo visayabhūto assādo āgato, so ayaṃ assādetabbo assādo desanāhārassa visayoti. <bold>Aṭṭhakathāyaṃ</bold> pana –</unindented>
    <indent line="13">‘‘Evaṃ bhagavatā desito, pakāsito ca sāsanadhammo yesaṃ assādādīnaṃ dassanavasena pavatto, te assādādayo desanāhārassa visayabhūtā yattha yattha pāṭhe savisesaṃ <pageBreak edition="V" number="0.0196" /> vuttā, tato tato niddhāretvā udāharaṇavasena idhānetvā dassetuṃ ‘tattha katamo assādo’tiādi āraddha’’nti (netti. aṭṭha. 5) vuttaṃ.</indent>
    <paragraph line="14">Tattha assādīyateti <bold>assādo,</bold> assādetabbo vatthukāmo. Kāmīyateti <bold>kāmo,</bold> vatthukāmo ca. Taṃ kāmayatīti <bold>kāmayamāno,</bold> satto. Tassa pītiyā yuttaṃ mano etassāti <bold>pītimano</bold>. Manati jānātītiādivacanatthena <bold>macco</bold>. Kāmaṃ kāmitabbaṃ vatthu kāmayamānassa tassa sattassa etaṃ kāmitabbaṃ vatthu sace samijjhati, evaṃ sati so satto addhā pītimano hoti. Yo macco yaṃ vatthuṃ icchati, taṃ vatthuṃ so macco laddhā addhā pītimano hotīti gāthāyattho daṭṭhabbo.</paragraph>
    <paragraph line="15">‘‘Kāmaṃ <pageBreak edition="M" number="0.0056" /> …pe… pītimano hotī’’ti ettakameva avatvā ‘‘laddhā macco yadicchatī’’ti vuttattā lobhanīyaṃ vatthuṃyeva laddhā pītimano na hoti, atha kho patthetabbaṃ pūjetabbanti sabbaṃ laddhā macco pītimano ca hotīti atirekattho daṭṭhabbo.</paragraph>
    <paragraph line="16">Visayabhūto assādetabbo assādo idha pāḷiyaṃ gāthāyaṃ āgatoti ācariyena vibhatto, amhehi ca ñāto, ‘‘dukkhadomanassādibhedesu ādīnavesu katamo ādīnavo kattha pāḷidhamme āgato’’ti pucchitabbattā <bold>‘‘tattha katamo ādīnavo? Tassa ce kāmayānassā’’</bold>tiādi āraddhaṃ. Tattha <bold>tatthā</bold>ti tassaṃ ‘‘assādādīnavatā’’tiādigāthāyaṃ niddiṭṭhesu dukkhadomanassādīsu ādīnavesu katamo ādīnavo tattha tesu pāḷidhammesu kattha pāḷiyaṃ āgatoti pucchitvā –</paragraph>
    <gatha1 line="17">‘‘Tassa ce kāmayānassa, chandajātassa jantuno;</gatha1>
    <gathalast line="18">Te kāmā parihāyanti, sallaviddhova ruppatī’’ti. (su. ni. 773; mahāni. 2) –</gathalast>
    <unindented line="19">Idha pāḷigāthāyaṃ yo domanassasaṅkhāto ādīnavo āgato, so ayaṃ domanassasaṅkhāto ādīnavo desanāhārassa visayoti.</unindented>
    <paragraph line="20">Gāthāyaṃ pana kāmayati icchatīti <bold>kāmayāno.</bold> Atha vā yāyati gacchatīti <bold>yāno,</bold> kāmena yāno <bold>kāmayāno,</bold> tassa. Chando jāto yassa so <bold>chandajāto,</bold> tassa. Vijjhīyateti <bold>viddho</bold><pageBreak edition="V" number="0.0197" />, sallati pavisatīti <bold>sallo,</bold> sallena viddho <bold>sallaviddho</bold>. Kāmaṃ kāmayānassa chandajātassa jantuno ye kāmā labhitabbā, te kāmā kenaci antarāyena yadā parihāyanti, tadā so jantu ruppati. Kīdisova ruppati? Ayomayasallaviddho migo ruppati iva, parihīnakāmo jantu ruppatīti daṭṭhabbo. Ettha ca ‘‘ruppatī’’tivacanena domanassuppatti dassitāti daṭṭhabbā.</paragraph>
    <paragraph line="21">Domanassabhūto ādīnavo idha pāḷiyaṃ āgatoti ācariyena vibhatto, amhehi ca ñāto, ‘‘magganibbānavasena duvidhesu nissaraṇesu katamaṃ nissaraṇaṃ kattha pāḷiyaṃ āgata’’nti pucchitabbattā <bold>‘‘tattha katamaṃ nissaraṇaṃ? Yo kāme parivajjetī’’</bold>tiādi āraddhaṃ. Tattha <bold>tatthā</bold>ti tassaṃ <pageBreak edition="M" number="0.0057" /> ‘‘assādādīnavatā’’tiādigāthāyaṃ niddiṭṭhesu magganibbānavasena duvidhesu nissaraṇesu katamaṃ nissaraṇaṃ tattha tesu pāḷidhammesu kattha pāḷidhamme āgatanti pucchitvā –</paragraph>
    <gatha1 line="22">‘‘Yo kāme parivajjeti, sappasseva padā siro;</gatha1>
    <gathalast line="23">Somaṃ visattikaṃ loke, sato samativattatī’’ti. (su. ni. 774; mahāni. 3) –</gathalast>
    <unindented line="24">Idha pāḷigāthāyaṃ yaṃ samativattanakaraṇaṃ maggasaṅkhātaṃ nissaraṇaṃ āgataṃ, taṃ idaṃ maggasaṅkhātaṃ samativattanakaraṇaṃ nissaraṇaṃ desanāhārassa visayanti.</unindented>
    <paragraph line="25">Gāthāyaṃ <bold>yo</bold>ti jhānalābhī vā ariyo vā. <bold>Kāme</bold>ti vuttappakāro vatthukāmo. Tesu pavattachandarāgassa vikkhambhanena vā samucchindanena vā parivajjeti. Kiṃ parivajjeti iva vajjeti? Sappassa <bold>siro</bold> siraṃ cakkhumā puriso disvā <bold>padā</bold> pādena parivajjeti iva, evaṃ parivajjeti. <bold>Sato</bold> satisampanno <bold>so</bold> puggalo loke rūpādīsu <bold>visattikaṃ imaṃ</bold> taṇhaṃ yena maggena <bold>samativattati</bold> saṃ suṭṭhu atikkamitvā vattati, idaṃ maggasaṅkhātaṃ samativattanakaraṇaṃ ekadesaṃ nissaraṇaṃ nāmāti yojetabbaṃ. ‘‘Pādā’’ti vattabbe ākārassa rassaṃ katvā ‘‘padā’’ti vuttaṃ. <bold>Pādā</bold>ti ca pādena yathā ‘‘amohabhāvā amohabhāvenā’’ti. Tena vuttaṃ ‘‘attano pādenā’’ti (netti. aṭṭha. 5).</paragraph>
    <paragraph line="26">Ekadeso visayasaṅkhāto assādo idha pāḷiyaṃ āgatoti ācariyena vibhatto, amhehi ca ñāto, ‘‘ekadeso visayisaṅkhāto assādo kattha pāḷiyaṃ āgato’’ti pucchitabbattā <bold>‘‘tattha</bold><pageBreak edition="V" number="0.0198" /><bold>katamo assādo? Khettaṃ vatthu’’</bold>ntiādi āraddhaṃ. Atha vā ‘‘tattha katamo assādo? Khettaṃ vatthu’’ntiādi kasmā evaṃ āraddhaṃ, nanu ‘‘tattha katamo assādo? Kāmaṃ kāmayamānassā’’tiādinā assādo vibhatto? Saccaṃ, assādo pana duvidho visayavisayivasena, tasmiṃ visayasaṅkhāto assādo pubbe vibhatto, idāni visayisaṅkhātaṃ assādaṃ vibhajituṃ <bold>‘‘tattha katamo assādo? Khettaṃ vatthu’’</bold>ntiādi āraddhaṃ. Tattha <bold>tatthā</bold>ti tassaṃ ‘‘assādādīnavatā’’tiādigāthāyaṃ niddiṭṭhesu visayavisayibhedesu assādesu katamo assādo tattha tesu pāḷidhammesu kattha pāḷiyaṃ āgatoti pucchitvā –</paragraph>
    <gatha1 line="27">‘‘Khettaṃ vatthuṃ <pageBreak edition="M" number="0.0058" /> hiraññaṃ vā, gavāssaṃ dāsaporisaṃ;</gatha1>
    <gathalast line="28">Thiyo bandhū puthū kāme, yo naro anugijjhatī’’ti. (su. ni. 775; mahāni. 4) –</gathalast>
    <unindented line="29">Idha pāḷigāthāyaṃ yo anugijjhanasaṅkhāto assādo āgato, so ayaṃ anugijjhanasaṅkhāto visayiassādo desanāhārassa visayoti.</unindented>
    <paragraph line="30">Gāthāyaṃ <bold>khetta</bold>nti khipīyanti bījāni ettha ṭhāneti khettaṃ. Khipantānaṃ janānaṃ khipanakiriyā khipa-dhātuyā mukhyattho, khipanakiriyājanako cittuppādo phalūpacārattho, tassa cittuppādassa upanissayapaccayabhūtassa kedārassa viruḷhāpanasatti phalūpacārattho, iti-saddena sā viruḷhāpanasattiyeva parāmasīyati, tassā sattiyā patiṭṭhaṃ kedārasaṅkhātaṃ ṭhānaṃ ta-paccayattho. Esa nayo tīsu piṭakesu evarūpesu ca vacanatthesu yathārahaṃ nīharitvā gahetabbo. Vapanti patiṭṭhahanti etthāti <bold>vatthu</bold>. Aparaṇṇādīnaṃ patiṭṭhahanaṃ vapa-dhātuyā mukhyattho, ṭhānassa patiṭṭhāpanasatti phalūpacārattho, iti-saddena sā patiṭṭhāpanasatti parāmasīyati. Tassā sattiyā patiṭṭhaṭṭhānaṃ ta-paccayattho. <bold>Khettaṃ</bold> pana pubbaṇṇavirūhanaṭṭhānaṃ, <bold>vatthu</bold> aparaṇṇavirūhanaṭṭhānaṃ.</paragraph>
    <paragraph line="31">Hinoti pavattati pītisomanassanti <bold>hi,</bold> kiṃ taṃ? Pītisomanassaṃ, rāti pavatteti jātarūpanti <bold>raṃ,</bold> kiṃ <bold>taṃ?</bold> Jātarūpaṃ, hiṃ ranti <bold>hiraṃ,</bold> dutiyātappurisasamāso. Ñāpeti tosetīti <bold>ñaṃ,</bold> kiṃ <bold>taṃ?</bold> Jātarūpaṃ. Hiraṃ hutvā <bold>ñaṃ hiraññaṃ,</bold> pavattamānaṃ pītisomanassaṃ pavattetvā jane visesena tosetīti attho gahetabbo. <bold>Vā</bold>-saddo vuttāvuttatthasamuccayattho. Gacchanti visesenāti <bold>gāvo,</bold> rattindivaṃ asanti bhakkhanti visesenāti <bold>assā,</bold> gāvo ca assā ca <bold>gavāssaṃ</bold>. Dātabbaṃ paṭhamaṃ dentīti <bold>dā,</bold> asanti bhakkhantīti <bold>asā,</bold> datvā asā <bold>dāsā</bold><pageBreak edition="V" number="0.0199" />, sāmikānaṃ dātabbaṃ paṭhamaṃ datvā pacchā asanti bhakkhantīti attho. Sāmikehi vā dinnaṃ asanti bhakkhantīti <bold>dāsā,</bold> dukkhena kasirena asanti pavattantīti vā <bold>dāsā,</bold>. Mātāpitūnaṃ hadayaṃ purentīti <bold>purisā,</bold> puraṃ hitaṃ vā isanti gavesantīti <bold>purisā</bold>. Buddhapaccekabuddhacakkavattibhāvaṃ pureti kammanti <bold>puraṃ,</bold> kiṃ taṃ? Balavakammaṃ, puraṃ isanti sīlenāti vā <bold>purisā</bold>. Purisā eva hi sammāsambuddhapaccekabuddhacakkavattibhāvaṃ gacchanti. ‘‘Puri uccaṭṭhāne sentīti vā <bold>purisā</bold>. Purisā <pageBreak edition="M" number="0.0059" /> hi mātūnaṃ pituṭṭhāne ṭhitā’’ti ime vacanatthā vuttappakārā yuttāyeva atthasambhavato. Dāsā ca purisā ca <bold>dāsaporisaṃ,</bold> majjhe vuddhi. Ettha ca dāsaggahaṇena dāsīpi gahitā. Dāsā dukkaṭajanā, purisā sukhitajanāti viseso daṭṭhabbo. Ṭhanti patiṭṭhahanti ettha mātugāme puttadhītāti <bold>thiyo. Nara</bold>saddassa viggahattho heṭṭhā vuttova.</paragraph>
    <paragraph line="32">Ekadeso domanassasaṅkhāto ādīnavo idha pāḷigāthāyaṃ āgatoti ācariyena vibhatto, amhehi ca ñāto, ‘‘dukkhasaṅkhāto ādīnavo kattha pāḷiyaṃ āgato’’ti pucchitabbattā <bold>‘‘tattha katamo ādīnavo? Abalā naṃ balīyantī’’</bold>tiādi āraddhaṃ. Atha vā ‘‘tattha katamo ādīnavo? Abalā naṃ balīyantī’’tiādi kasmā evaṃ āraddhaṃ, nanu ‘‘tattha katamo ādīnavo? Tassa ce kāmayānassā’’tiādinā ādīnavo vibhattoti? Saccaṃ, ādīnavo pana bahuvidho dukkhadomanassādivasena, tasmiṃ bahuvidhe ādīnave ekadeso domanassasaṅkhāto ādīnavo pubbe vibhatto, idāni dukkhasaṅkhātaṃ ādīnavaṃ vibhajituṃ <bold>‘‘tattha katamo ādīnavo? Abalā naṃ balīyantī’’</bold>tiādi āraddhaṃ. Tattha <bold>tatthā</bold>ti tassaṃ ‘‘assādādīnavatā’’tiādigāthāyaṃ niddiṭṭhesu dukkhadomanassādīsu ādīnavesu katamo ādīnavo tattha tesu pāḷidhammesu kattha pāḷidhamme āgatoti pucchitvā –</paragraph>
    <gatha1 line="33">‘‘Abalā naṃ balīyanti, maddantenaṃ parissayā;</gatha1>
    <gathalast line="34">Tato naṃ dukkhamanveti, nāvaṃ bhinnamivodaka’’nti. (su. ni. 776; mahāni. 5) –</gathalast>
    <unindented line="35">Idha pāḷigāthāyaṃ yo dukkhasaṅkhāto ekadeso ādīnavo āgato, so ayaṃ dukkhasaṅkhāto ekadeso ādīnavo desanāhārassa visayoti.</unindented>
    <paragraph line="36">Gāthāyaṃ natthi balaṃ etesaṃ kilesānanti <bold>abalā</bold>. Kasmā kilesā abalā hontīti? Kusalehi pahātabbattā. <bold>Nara</bold>nti khettādikāme anugijjhantaṃ naraṃ, saddhābalādivirahato vā abalaṃ <pageBreak edition="V" number="0.0200" /> taṃ naraṃ <bold>balīyanti</bold> abhibhavanti. Kiñcāpi kilesā kusalehi pahātabbattā abalā honti, tathāpi kāmamanugijjhantaṃ saddhābalādivirahitaṃ abhibhavituṃ samatthā bhavanti. <bold>Maddantenaṃ parissayā</bold>ti kāmagiddhaṃ kāme pariyesantaṃ, kāmaṃ rakkhantañca <pageBreak edition="M" number="0.0060" /> enaṃ naraṃ pari samantato paripīḷetvā ayanti pavattantīti parissayā, sīhabyagghādayo ceva kāyaduccaritādayo ca maddanti. <bold>Tato</bold> tehi parissayehi abhibhūtaṃ <bold>naṃ</bold> naraṃ jātiādi<bold>dukkhaṃ anveti</bold> anugacchati. Kimiva anveti? Udakaṃ bhinnanāvaṃ anveti iva, evaṃ anvetīti attho.</paragraph>
    <paragraph line="37">Ekadesaṃ maggasaṅkhātaṃ nissaraṇaṃ idha pāḷigāthāyaṃ āgatanti ācariyena vibhattaṃ, amheti ca viññātaṃ, ‘‘nibbānasaṅkhātaṃ ekadesaṃ nissaraṇaṃ kattha pāḷidhamme āgata’’nti pucchitabbattā <bold>‘‘tattha katamaṃ nissaraṇaṃ? Tasmā jantu sadā sato’’</bold>tiādi āraddhaṃ. Atha vā ‘‘tattha katamaṃ nissaraṇaṃ? Tasmā jantu sadā sato’’tiādi kasmā evaṃ āraddhaṃ, nanu ‘‘tattha katamaṃ nissaraṇaṃ? Yo kāme parivajjetī’’tiādinā nissaraṇaṃ vibhattanti? Saccaṃ, nissaraṇaṃ pana duvidhaṃ magganibbānavasena, tattha duvidhe nissaraṇe maggasaṅkhātaṃ nissaraṇaṃ pubbe vibhattaṃ, idāni nibbānasaṅkhātaṃ nissaraṇaṃ vibhajituṃ <bold>‘‘tattha katamaṃ nissaraṇaṃ? Tasmā jantu sadā sato’’</bold>tiādi āraddhaṃ. Tattha <bold>tatthā</bold>ti tassaṃ ‘‘assādādīnavatā’’tiādigāthāyaṃ niddiṭṭhesu magganibbānesu nissaraṇesu ekadesaṃ nibbānasaṅkhātaṃ nissaraṇaṃ tattha tesu pāḷidhammesu kattha pāḷidhamme āgatanti pucchitvā –</paragraph>
    <gatha1 line="38">‘‘Tasmā jantu sadā sato, kāmāni parivajjaye;</gatha1>
    <gathalast line="39">Te pahāya tare oghaṃ, nāvaṃ sitvāva pāragū’’ti. –</gathalast>
    <unindented line="40">Idha pāḷigāthāyaṃ yaṃ nibbānasaṅkhātaṃ nissaraṇaṃ āgataṃ, idaṃ nissaraṇaṃ desanāhārassa visayanti.</unindented>
    <paragraph line="41">Gāthāyaṃ <bold>tasmā</bold>ti yasmā kāmagiddhaṃ naraṃ dukkhaṃ anveti, tasmā jantu <bold>sadā</bold> sabbakāle pubbarattāpararatte jāgariyānuyogena <bold>sato</bold> satisampanno hutvā <bold>kāmāni</bold> kilesakāme vikkhambhanavasena vā samucchedavasena vā <bold>parivajjaye</bold> parijaheyya. <bold>Te</bold> kāme ariyamaggena pahāya catubbidhaṃ <bold>oghaṃ</bold> tareyya tarituṃ sakkuṇeyya. Ko tarati iva tareyya? Nāvāsāmiko nāvaṃ yaṃ pavisantaṃ udakaṃ <bold>sitvā</bold> bahi siñcitvā lahukāya nāvāya appakasirena taritvā <bold>pāragū</bold> pāraṃ gacchati iva, evaṃ attani pavattaṃ kilesūdakaṃ siñcitvā ariyamaggena nīharitvā lahukena attabhāvena anupādisesāya <pageBreak edition="V" number="0.0201" /> nibbānadhātuyā nibbānena pāraṃ nibbānaṃ santiṃ <pageBreak edition="M" number="0.0061" /> gaccheyyāti attho. Idaṃ nibbānaṃ kasmā nissaraṇaṃ hoti? Sabbasaṅkhatanissaraṇato <bold>nissaraṇaṃ</bold> nāma.</paragraph>
    <paragraph line="42">Idaṃ nissaraṇaṃ idha pāḷidhamme āgatanti ācariyena vibhattaṃ, amhehi ca viññātaṃ, ‘‘katamaṃ phalaṃ kattha pāḷidhamme āgata’’nti pucchitabbattā <bold>‘‘tattha katamaṃ phalaṃ? Dhammo have rakkhati dhammacāri’’</bold>ntiādi āraddhaṃ. Tattha <bold>tatthā</bold>ti tassaṃ ‘‘assādādīnavatā’’tiādigāthāyaṃ niddiṭṭhesu rakkhananipphādanamaccutaraṇādīsu phalesu katamaṃ phalaṃ tattha tesu pāḷidhammesu kattha pāḷidhamme āgatanti pucchitvā –</paragraph>
    <gatha1 line="43">‘‘Dhammo have rakkhati dhammacāriṃ, chattaṃ mahantaṃ yatha vassakāle;</gatha1>
    <gathalast line="44">Esānisaṃso dhamme suciṇṇe, na duggatiṃ gacchati dhammacārī’’ti. (su. ni. 102, 103) –</gathalast>
    <unindented line="45">Idha pāḷigāthāyaṃ yaṃ anatthehi dhammassa rakkhanaphalaṃ āgataṃ, rakkhāvahanassa abbhudayassa yañca nipphādanaṃ phalaṃ āgataṃ, idaṃ rakkhananipphādanaṃ phalaṃ desanāhārassa visayanti.</unindented>
    <paragraph line="46">Gāthāyaṃ <bold>dhammo</bold>ti yena puggalena yo dānādippabhedo puññadhammo nibbattito, so dhammo. <bold>Dhammacāriṃ</bold> dhammanibbattakaṃ taṃ puggalaṃ anatthehi <bold>rakkhati</bold>. Kimiva? <bold>Vassakāle</bold> deve vassante sati mahantaṃ kusalena dhāretabbaṃ chattaṃ dhārentaṃ kusalaṃ taṃ janaṃ vassatemanato rakkhati yathā, evaṃ rakkhitabbo dhammopi attasammāpaṇidhānena appamatto hutvā suṭṭhu dhammaṃ rakkhantaṃyeva rakkhati, tādiso dhammacārīyeva duggatiṃ na gacchati. Eso ānisaṃso <bold>suciṇṇe</bold> suciṇṇassa <bold>dhamme</bold> dhammassa ānisaṃsoti attho.</paragraph>
    <paragraph line="47">Ekadesaṃ phalaṃ idha pāḷidhamme āgatanti ācariyena vibhattaṃ, amhehi ca ñātaṃ, ‘‘katamo upāyo kattha pāḷiyaṃ āgato’’ti pucchitabbattā <bold>‘‘tattha katamo upāyo? Sabbe saṅkhārā aniccā’’</bold>tiādi āraddhaṃ. Tattha <bold>tatthā</bold>ti tassaṃ ‘‘assādādīnavatā’’tiādigāthāyaṃ niddiṭṭhesu vipassanāpubbaṅgamanibbidādīsu upāyesu katamo upāyo tattha tesu pāḷidhammesu kattha pāḷidhamme āgatoti pucchitvā –</paragraph>
    <gatha1 line="48">‘‘Sabbe <pageBreak edition="V" number="0.0202" /><pageBreak edition="M" number="0.0062" /> saṅkhārā ‘aniccā’ti…pe…;</gatha1>
    <gathalast line="49">Sabbe dhammā ‘anattā’ti, yadā paññāya passatī’’ti. (dha. pa. 277-279) –</gathalast>
    <unindented line="50">Idha pāḷigāthāsu yo vipassanāpubbaṅgamanibbidāñāṇasaṅkhāto visuddhiyā adhigamahetubhāvato maggo āgato, ayaṃ upāyo desanāhārassa visayoti.</unindented>
    <paragraph line="51">Gāthāsu <bold>sabbe</bold> niravasesā kammacittotuāhārehi saṅkharitā saṅkhata<bold>saṅkhārā</bold> hutvā abhāvaṭṭhena <bold>aniccā</bold> iti yadā paññāya passati, atha anicce dukkhasabhāve nibbindati, eso vipassanāpubbaṅgamo nibbindanañāṇasaṅkhāto dhammo visuddhiyā maggoti. ‘‘Sabbe saṅkhārā aniccā’’tiādīsu saṅkhārānaṃ saṅkhatadhammabhāvo paccayākāravibhaṅgaṭṭhakathāyaṃ (vibha. aṭṭha. 226 saṅkhārapadaniddesa) vuttova, taṃ vibhaṅgaṭṭhakathaṃ anoloketvā ekacce ācariyā ‘‘vipassanāñāṇārammaṇattā tebhūmakadhammāyevā’’ti vadanti, evaṃ sati maggaphaladhammānaṃ niccādibhāvo bhaveyya, tasmā vibhaṅgaṭṭhakathānurūpova attho daṭṭhabbo. <bold>Dukkhā</bold>ti dukkhadukkhavipariṇāmadukkhasaṅkhāradukkhabhāvena dukkhā. <bold>Anattā</bold>ti niccasārasukhasāraattasārarahitattā asārakaṭṭhena anattā, avasavattanaṭṭhena vā anattā.</paragraph>
    <paragraph line="52">Ekadeso upāyo idha pāḷidhamme āgatoti ācariyena vibhatto, amhehi ca ñāto, ‘‘katamā āṇatti kattha pāḷidhamme āgatā’’ti pucchitabbattā <bold>‘‘tattha katamā āṇatti? Cakkhumā visamānīvā’’</bold>tiādi āraddhaṃ. Tattha <bold>tatthā</bold>ti tassaṃ ‘‘assādādīnavatā’’tiādigāthāyaṃ niddiṭṭhāsu pāpaduccaritaparivajjanāṇattikalyāṇasucaritacaraṇāṇattiādīsu katamāṇatti tattha tesu pāḷidhammesu kattha pāḷidhamme āgatāti pucchitvā –</paragraph>
    <gatha1 line="53">‘‘Cakkhumā visamānīva, vijjamāne parakkame;</gatha1>
    <gathalast line="54">Paṇḍito jīvalokasmiṃ, pāpāni parivajjaye’’ti. (udā. 43) –</gathalast>
    <unindented line="55">Idha pāḷidhamme yā pāpaduccaritaparivajjanāṇatti āgatā, ayaṃ pāpaduccaritaparivajjanāṇatti desanāhārassa visayāti.</unindented>
    <paragraph line="56">Gāthāyaṃ <bold>cakkhumā</bold> puriso vijjamāne parakkame āvahitaṃ sarīraṃ āvahantova hutvā <bold>visamāni</bold><pageBreak edition="V" number="0.0203" /> bhūmippadesāni vā visame hatthiādayo vā <pageBreak edition="M" number="0.0063" /> parivajjeti iva, evaṃ jīvalokasmiṃ paṇḍito <bold>pāpāni</bold> lāmakāni duccaritāni parivajjeti. Āṇatti nāma āṇārahassa dhammarājassa bhagavato āṇā, sā bahuvidhā, tasmā ‘‘kareyya kalyāṇa’’ntiādigāthāyaṃ sucaritacaraṇā āṇatti.</paragraph>
    <gatha1 line="57">‘‘Upetha saraṇaṃ buddhaṃ, dhammaṃ saṅghañca tādinaṃ;</gatha1>
    <gathalast line="58">Samādiyatha sīlāni, taṃ vo atthāya hehitī’’ti. (therīgā. 249-250, 289-290) –</gathalast>
    <unindented line="59">Ādīsu gāthāsu saraṇagamanāṇattisīlasamādānāṇattiādi āgatāti.</unindented>
    <paragraph line="60">‘‘Suññato lokaṃ avekkhassū’’tiādi kasmā evaṃ āraddhaṃ, nanu ‘‘tattha katamaṃ phalaṃ? Dhammo have’’tiādinā, ‘‘tattha katamo upāyo? Sabbe saṅkhārā’’tiādinā, ‘‘tattha katamā āṇatti? Cakkhumā’’tiādinā ca phalūpāyāṇattiyo vibhattāti? Saccaṃ, visuṃ visuṃ pana suttesu āgatā phalūpāyāṇattiyo vibhattā, idāni ekato āgatā phalūpāyāṇattiyo vibhajituṃ <bold>‘‘suññato lokaṃ avekkhassū’’</bold>tiādi āraddhaṃ.</paragraph>
    <paragraph line="61">Tattha <bold>suññato lokaṃ avekkhassū</bold>ti sabbampi saṅkhāralokaṃ attato suññoti avasavattitāsallakkhaṇavasena vā tucchabhāvasamanupassanavasena vā passāti idaṃ bhagavato vacanaṃ vidhānabhāvato <bold>āṇatti</bold> nāma. Niccasārasukhasāraattasārādirahitattā <bold>‘‘mogharājā’’</bold>ti ālapati, saddhāsīlasutacāgādirahitattā vā <bold>mogho</bold>.</paragraph>
    <paragraph line="62"><bold>‘‘Sadā sato’’</bold>ti puggalavasena vuttāya satiyā suññatādassanassa sampajānahetubhāvato satiyeva <bold>upāyo,</bold> na satimāti ettha satīti adhippāyo.</paragraph>
    <paragraph line="63"><bold>Attānudiṭṭhiṃ ūhaccā</bold>ti ettha attānudiṭṭhi nāma ‘‘rūpaṃ attā, rūpavā attā, rūpasmiṃ attā, attani rūpa’’ntiādippakārā vīsativatthukā diṭṭhi. Maggena <bold>ūhacca</bold> samucchinditvā <bold>evaṃ</bold> vuttavidhinā <bold>maccutaro</bold> maccuno visayātikkanto <bold>siyā</bold> bhaveyya. Ettha yaṃ maccuvisayaṃ taraṇaṃ atikkamanaṃ, tassa atikkamanassa yañca pubbabhāgapaṭipadāsampajjanaṃ, <bold>idaṃ</bold> bhagavato desanāya <pageBreak edition="V" number="0.0204" /><bold>phalaṃ</bold> desanāhārassa visayanti adhippāyo. Pubbe visuṃ visuṃ phalūpāyāṇattiyo vibhattāpi –</paragraph>
    <gatha1 line="64">‘‘Suññato <pageBreak edition="M" number="0.0064" /> lokaṃ avekkhassu, mogharāja sadā sato;</gatha1>
    <gathalast line="65">Attānudiṭṭhiṃ ūhacca, evaṃ maccutaro siyā’’ti. (su. ni. 1125; mahāni. 186; cūḷani. piṅgiyamāṇavapucchā 144, mogharājamāṇavapucchāniddesa 88) –</gathalast>
    <unindented line="66">Ekagāthāyaṃ puna ekato vibhajanato phalādīsu ekato dassitesu sabbattha suttesu vā sabbattha gāthāsu vā phalādayo dassetabbā assādādayo viya katthaci niddhāretvāti viseso vijānitabbo. Tenāha aṭṭhakathācariyo ‘‘yathā pana…pe… ekato udāharaṇaṃ katanti daṭṭhabba’’nti (netti. aṭṭha. 5).</unindented>
    <paragraph line="67" number="6"> Desanāhārassa visayabhūtā assādādayo ‘‘idha pāḷidhamme ayaṃ assādo āgato, idha pāḷidhamme ayaṃ ādīnavo āgato’’tiādinā visesato nidassanavasena sarūpato ācariyena vibhattā, te assādādayo tiṇṇaṃ ugghaṭitaññuādīnaṃ puggalānaṃ sāmaññato bhagavā kiṃ nu kho deseti, udāhu ekassa puggalassa yathālābhaṃ kiṃ nu desetīti anuyogassa sambhavato imassa puggalassa imaṃ deseti, imassa puggalassa imaṃ desetīti puggalabhedena assādādayo vibhajitvā dassetuṃ <bold>‘‘tattha bhagavā ugghaṭitaññussā’’</bold>tiādi āraddhaṃ. Tattha <bold>tatthā</bold>ti tesu assādādīsu. Nissaraṇaṃ ugghaṭitaññussa puggalassa bhagavā deseti, ādīnavañca nissaraṇañca ime dve vipañcitaññussa puggalassa bhagavā deseti, assādañca ādīnavañca nissaraṇañca ime tayo neyyassa puggalassa bhagavā desetīti yojanattho daṭṭhabbo.</paragraph>
    <paragraph line="68"><bold>Aṭṭhakathāyaṃ</bold> pana ‘‘evaṃ assādādayo udāharaṇavasena sarūpato dassetvā idāni tattha puggalavibhāgena desanāvibhāgaṃ dassetuṃ ‘tattha bhagavā’tiādi vutta’’nti vuttaṃ.</paragraph>
    <paragraph line="69">Tattha <bold>ugghaṭitaññussā</bold>ti ugghaṭīyate paṭivijjhīyate, ṭhapīyate vā sappabhedo vitthāro atthoti <bold>ugghaṭito,</bold> jānātīti <bold>ñū,</bold> ugghaṭitaṃ atthaṃ ñū <bold>ugghaṭitaññū,</bold> uddesamatteneva sappabhedaṃ savitthāraṃ <pageBreak edition="V" number="0.0205" /> paṭivijjhitabbaṃ atthaṃ paṭivijjhatīti attho. Yo puggalo uddeseneva uddiṭṭhamatteneva atthaṃ ñatvā atthasiddhippatto hoti, so ugghaṭitaññū nāma.</paragraph>
    <paragraph line="70">Vipañcīyate <pageBreak edition="M" number="0.0065" /> vittharīyate atthoti <bold>vipañcito,</bold> taṃ jānātīti <bold>vipañcitaññū</bold>. Yo puggalo niddesena niddiṭṭhamattameva atthaṃ ñatvā atthasiddhippatto, so vipañcitaññū nāma.</paragraph>
    <paragraph line="71">Paṭiniddesena attho netabbo pāpetabboti <bold>neyyo</bold>. Yo puggalo paṭiniddesena vā paṭilomena vā vibhattaṃ eva atthaṃ ñatvā atthasiddhippatto, so neyyo nāma. Nissaraṇadesanāyeva ugghaṭitaññussa paṭivedhābhisamayo siddho hoti, ādīnavadesanāya ceva nissaraṇadesanāya ca vipañcitaññussa paṭivedhābhisamayo siddho hoti, assādadesanāya ca ādīnavadesanāya ca nissaraṇadesanāya ca neyyassa paṭivedhābhisamayo siddho hotīti adhippāyo idha gahetabbo.</paragraph>
    <paragraph line="72">Padaparamo panettha paṭivedhābhisamayabhajanābhāvato na gahito. Tasmiñca aggahite assādo, ādīnavo, nissaraṇaṃ, assādādīnavā, assādanissaraṇāni, ādīnavanissaraṇāni, assādādīnavanissaraṇāni cāti sattasu paṭṭhānanayesu tatiyachaṭṭhasattamāva gahitā, avasesā cattāro nayā na gahitā. Veneyyavinayanābhāvato hi gahaṇāgahaṇaṃ daṭṭhabbaṃ. Veneyyavinayañca veneyyānaṃ santāne ariyamaggassuppādanaṃ, na sāsanavinayanamattaṃ, ariyamagguppādanañca yathāvuttehi eva tīhi padaṭṭhānanayehi sijjhatīti itare nayā idha na vuttā.</paragraph>
    <paragraph line="73">Yasmā pana <bold>peṭake</bold> (peṭako. 23) –</paragraph>
    <gatha1 line="74">‘‘Tattha katamo assādo ca ādīnavo ca?</gatha1>
    <gatha2 line="75">‘Yāni karoti puriso, tāni passati attani;</gatha2>
    <gathalast line="76">Kalyāṇakārī kalyāṇaṃ, pāpakārī ca pāpaka’nti.</gathalast>
    <paragraph line="77">‘‘Tattha yaṃ kalyāṇakārī kalyāṇaṃ paccanubhoti, ayaṃ assādo. Yaṃ pāpakārī pāpaṃ paccanubhoti, ayaṃ ādīnavo.</paragraph>
    <paragraph line="78">‘‘Aṭṭhime, bhikkhave, lokadhammā. Katame aṭṭha? ‘Lābho’tiādi (a. ni. 8.6). Tattha lābho yaso sukhaṃ pasaṃsā, ayaṃ assādo. Alābho ayaso dukkhaṃ nindā, ayaṃ ādīnavo.</paragraph>
    <paragraph line="79">‘‘Tattha <pageBreak edition="V" number="0.0206" /> katamo assādo ca nissaraṇañca?</paragraph>
    <gatha1 line="80">‘Sukho <pageBreak edition="M" number="0.0066" /> vipāko puññānaṃ, adhippāyo ca ijjhati;</gatha1>
    <gathalast line="81">Khippañca paramaṃ santiṃ, nibbānamadhigacchatī’ti. –</gathalast>
    <unindented line="82">Ayaṃ assādo ca nissaraṇañca.</unindented>
    <paragraph line="83">‘‘Dvattiṃsimāni, bhikkhave, mahāpurisassa mahāpurisalakkhaṇāni, yehi samannāgatassa mahāpurisassa dveyeva gatiyo bhavanti…pe… vivaṭacchadoti sabbaṃ lakkhaṇasuttaṃ (dī. ni. 3.199) ayaṃ assādo ca nissaraṇañca.</paragraph>
    <paragraph line="84">‘‘Tattha katamo ādīnavo ca nissaraṇañca?</paragraph>
    <gatha1 line="85">‘Bhārā have pañcakkhandhā, bhārahāro ca puggalo;</gatha1>
    <gathalast line="86">Bhārādānaṃ dukhaṃ loke, bhāranikkhepanaṃ sukhaṃ.</gathalast>
    <gatha1 line="87">‘Nikkhipitvā garuṃ bhāraṃ, aññaṃ bhāraṃ anādiya;</gatha1>
    <gathalast line="88">Samūlaṃ taṇhamabbuyha, nicchāto parinibbuto’ti. (saṃ. ni. 3.22) –</gathalast>
    <unindented line="89">Ayaṃ ādīnavo ca nissaraṇañca.</unindented>
    <paragraph line="90">‘‘Tattha katamo assādo ca ādīnavo ca nissaraṇañca?</paragraph>
    <gatha1 line="91">‘Kāmā hi citrā madhurā manoramā, virūparūpena mathenti cittaṃ;</gatha1>
    <gathalast line="92">Tasmā ahaṃ pabbajitomhi rāja, apaṇṇakaṃ sāmaññameva seyyo’ti. (ma. ni. 2.307; theragā. 787; peṭako. 23) –</gathalast>
    <unindented line="93">Ayaṃ assādo ca ādīnavo ca nissaraṇañcā’’ti vuttaṃ, tasmā tepi nayā idha niddhāretvā veditabbā. Phalādīsupi ayaṃ nayo labbhatiyeva.</unindented>
    <paragraph line="94">Yasmā <pageBreak edition="V" number="0.0207" /><bold>peṭake</bold> (saṃ. ni. 1.23, 192; peṭako. 22; mi. pa. 2.1.9) – ‘‘tattha katamaṃ phalañca upāyo ca? ‘Sīle patiṭṭhāya naro sappañño’ti gāthā, idaṃ phalañca upāyo ca.</paragraph>
    <paragraph line="95">‘‘Tattha katamaṃ phalañca āṇatti ca?</paragraph>
    <gatha1 line="96">‘Sace bhāyatha dukkhassa, sace vo dukkhamappiyaṃ;</gatha1>
    <gathalast line="97">Mākattha pāpakaṃ kammaṃ, āvi vā yadi vā raho’ti. (udā. 44) –</gathalast>
    <unindented line="98">Idaṃ <pageBreak edition="M" number="0.0067" /> phalañca āṇatti ca.</unindented>
    <paragraph line="99">‘‘Tattha katamo upāyo ca āṇatti ca?</paragraph>
    <gatha1 line="100">‘Kumbhūpamaṃ kāyamimaṃ viditvā, nagarūpamaṃ cittamidaṃ ṭhapetvā;</gatha1>
    <gathalast line="101">Yodhetha māraṃ paññāvudhena, jitañca rakkhe anivesano siyā’ti. (dha. pa. 40) –</gathalast>
    <unindented line="102">Ayaṃ upāyo ca āṇatti cā’’ti vuttaṃ, tasmā evaṃ phalādīnaṃ dukkhavasenāpi udāharaṇaṃ veditabbaṃ.</unindented>
    <paragraph line="103">‘‘Ugghaṭitaññuādīnaṃ tiṇṇaṃ puggalānaṃ imassa puggalassa imaṃ deseti, imassa puggalassa imaṃ desetī’’ti yehi puggalehi assādādayo yathārahaṃ ācariyena vibhattā, te puggalā yāhi paṭipadāhi bhinnā, tā paṭipadā kittikā bhavanti, tāhi bhinnā puggalā ca kittikāti vicāraṇāya sambhavato tā paṭipadā, te ca puggalā ettakāti gaṇanato dassetuṃ <bold>‘‘tattha catasso paṭipadā’’</bold>tiādi āraddhaṃ.</paragraph>
    <paragraph line="104">Tattha <bold>tatthā</bold>ti tesu ugghaṭitaññuādīsu puggalesu. Ye puggalā yāhi paṭipadāhi bhinnā, tā paṭipadā catasso bhavanti, te ca puggalā cattāroti yojanā kātabbā. Katamā catasso? Dukkhāpaṭipadā dandhābhiññā, dukkhāpaṭipadā khippābhiññā, sukhāpaṭipadā dandhābhiññā, sukhāpaṭipadā khippābhiññā cāti catasso. Katame cattāro? Taṇhācarito mando <pageBreak edition="V" number="0.0208" /> puggalo, taṇhācarito udatto puggalo, diṭṭhicarito mando puggalo, diṭṭhicarito udatto puggalo cāti cattāro.</paragraph>
    <paragraph line="105">Paṭipadābhiññāhi kato vibhāgopi paṭipadāhi kato vibhāgo nāma hoti avinābhāvatoti manasi katvā ‘‘catasso paṭipadābhiññā’’ti avatvā ‘‘catasso paṭipadā’’ti vuttā. Tā panetā samathavasenāpi bhinnā, vipassanāvasenāpi bhinnā. Kathaṃ samathavasena? Pathavīkasiṇādīsu sabbapaṭhamaṃ ‘‘pathavī pathavī’’tiādinā pavattamanasikārato paṭṭhāya yāva jhānassa upacāraṃ uppajjati, tāva pavattā paññā samathabhāvanā ‘‘paṭipadā’’ti vuccati. Upacārato pana paṭṭhāya yāva appanā, tāva <pageBreak edition="M" number="0.0068" /> pavattā paññā ‘‘abhiññā’’ti vuccati heṭṭhimapaññāto adhigatapaññābhāvato.</paragraph>
    <paragraph line="106">Sā ca paṭipadā kassaci dukkhā kicchā hoti nīvaraṇādipaccanīkadhammasamudācāraggahaṇatāya, kassaci tadabhāvato sukhā akicchā hoti, abhiññāpi kassaci dandhā asīghappavatti hoti avisadañāṇatāya, kassaci khippā sīghappavatti hoti visadañāṇatāyāti.</paragraph>
    <paragraph line="107">Kathaṃ vipassanāvasena? Yo rūpārūpamukhena vipassanaṃ abhinivisanto cattāri mahābhūtāni pariggahetvā upādārūpaṃ pariggaṇhāti, arūpaṃ pariggaṇhāti, rūpārūpaṃ pana pariggaṇhanto dukkhena kasirena kilamanto pariggaha<bold>eta</bold>uṃ sakkoti, tassa <bold>dukkhāpaṭipadā</bold> nāma hoti. Pariggahitarūpārūpassa vipassanāparivāse maggapātubhāvadandhatāya <bold>dandhābhiññā</bold> nāma hoti. Tabbipariyāyena itarā dve honti. Vipassanāvasena pana bhinnāyeva paṭipadābhiññāyo idha daṭṭhabbā abhisamayādhikārattā, <bold>aṭṭhakathāyaṃ</bold> pana ‘‘evaṃ yesaṃ puggalānaṃ vasena desanāvibhāgo dassito, te puggale paṭipadāvibhāgena vibhajitvā dassetuṃ ‘catasso paṭipadā’tiādi vutta’’nti (netti. aṭṭha. 6) vuttaṃ. Yojanānayo vuttanayānusāreneva veditabbo.</paragraph>
    <paragraph line="108">Catūhi paṭipadābhiññāhi cattāro puggalā sabbeva aniyamato vaṭṭadukkhato kiṃ nu kho niyyanti, udāhu ‘‘imāya paṭipadābhiññāya ayaṃ puggalo niyyāti, imāya paṭipadābhiññāya ayaṃ puggalo niyyātī’’ti niyamato ca niyyātīti vicāraṇāya sambhavato ‘‘ayaṃ puggalo imehi nissayehi upanissayapaccayaṃ labhitvā imāya paṭipadābhiññāya vaṭṭadukkhato niyyātī’’ti niyametvā dassetuṃ <bold>‘‘taṇhācarito mando’’</bold>tiādi vuttaṃ.</paragraph>
    <paragraph line="109">Tattha <pageBreak edition="V" number="0.0209" /> taṇhācarito mando puggalo satipaṭṭhānehi <bold>nissayehi</bold> upanissayapaccayaṃ labhitvā <bold>satindriyena</bold> satindriyādhikena ariyamaggena dukkhāpaṭipadādandhābhiññāya vaṭṭadukkhato niyyāti, taṇhācarito udatto puggalo jhānehi <bold>nissayehi</bold> upanissayapaccayaṃ labhitvā <bold>samādhindriyena</bold> samādhindriyādhikena ariyamaggena dukkhāpaṭipadākhippābhiññāya vaṭṭadukkhato niyyāti <pageBreak edition="M" number="0.0069" />, diṭṭhicarito mando puggalo sammappadhānehi <bold>nissayehi</bold> upanissayapaccayaṃ labhitvā <bold>vīriyindriyena</bold> vīriyindriyādhikena ariyamaggena sukhāpaṭipadādandhābhiññāya vaṭṭadukkhato niyyāti, diṭṭhicarito udatto puggalo saccehi <bold>nissayehi</bold> upanissayapaccayaṃ labhitvā <bold>paññindriyena</bold> paññindriyādhikena ariyamaggena sukhāpaṭipadākhippābhiññāya vaṭṭadukkhato niyyātīti yojanā kātabbā. <bold>Aṭṭhakathāyaṃ</bold> pana –</paragraph>
    <indent line="110">‘‘Cattāro puggalāti yathāvuttapaṭipadāvibhāgeneva cattāro paṭipannakapuggalā, taṃ pana paṭipadāvibhāgaṃ saddhiṃ hetupāyaphalehi dassetuṃ ‘taṇhācarito’tiādi vutta’’nti (netti. aṭṭha. 6) –</indent>
    <unindented line="111">Vuttaṃ. Tattha <bold>taṇhācarito</bold>ti taṇhāya nibbattitaṃ caritaṃ etassa puggalassāti taṇhācarito. <bold>Mando</bold>ti mandiyāya avijjāya samannāgatoti mando, mohādhikapuggalo. <bold>Udatto</bold>ti udaatto, uḷārapaññoti attho. Uḷāraṃ phalaṃ detīti <bold>udo,</bold> ko so? Pavicayo, attani nibbattoti <bold>atto,</bold> udo atto yassa puggalassāti <bold>udatto</bold>ti vacanattho kātabbo.</unindented>
    <paragraph line="112">Paṭhamāya paṭipadāya hetu nāma taṇhācaritatā, mandapaññatā ca, upāyo satindriyaṃ, sabbāsampi phalaṃ niyyānameva. Dutiyāya paṭipadāya hetu nāma taṇhācaritatā, udattapaññatā ca, upāyo vīriyindriyaṃ. Tatiyāya paṭipadāya hetu nāma diṭṭhicaritatā, mandapaññatā ca, upāyo samādhindriyaṃ. Catutthiyā paṭipadāya hetu nāma diṭṭhicaritatā, udattapaññatā ca, upāyo paññindriyanti hetupāyaphalāni daṭṭhabbāni.</paragraph>
    <paragraph line="113">Ettha ca diṭṭhicarito udatto puggalo ugghaṭitaññū nāma, diṭṭhicarito mando ceva taṇhācarito udatto ca vipañcitaññū nāma, taṇhācarito mando puggalo neyyo nāma, tasmā ‘‘tattha bhagavā ugghaṭitaññussa puggalassa nissaraṇaṃ desayatī’’tiādinā nayena ugghaṭitaññuādiveneyyattayassa bhedadassanena nissaraṇaṃ desayati, ‘‘ādīnavañca nissaraṇañca desayati, assādañca ādīnavañca nissaraṇañca desayatī’’ti desanāvibhāgo dassito. ‘‘Tattha catasso <pageBreak edition="V" number="0.0210" /> paṭipadā’’tiādinā paṭipadābhedadassanena ‘‘taṇhācarito mando puggalo, taṇhācarito udatto <pageBreak edition="M" number="0.0070" /> puggalo, diṭṭhicarito mando puggalo, diṭṭhicarito udatto puggalo’’ti catudhā bhinnaṃ taṇhācaritamandādikaṃ puggalacatukkaṃ dassitanti daṭṭhabbaṃ.</paragraph>
    <paragraph line="114">Idāni catūhi paṭipadābhiññāhi catudhā bhinnaṃ taṇhācaritamandacatukkaṃ atthanayayojanāya dutiyāya visayaṃ katvā dassetuṃ <bold>‘‘ubho taṇhācaritā’’</bold>tiādi vuttaṃ. Tattha taṇhāya samādhipaṭipakkhattā taṇhācaritā mandaudattā ubho puggalā samathapubbaṅgamāya vipassanāya upanissayaṃ labhitvā rāgavirāgāya maggapaññāya niyyanti cetovimuttiyā sekkhaphalabhāvāya. Sammādiṭṭhisahiteneva sammāsamādhinā niyyānaṃ bhavati, na sammāsamādhinā eva, tasmā diṭṭhicaritā mandaudattā ubho puggalā vipassanāpubbaṅgamena samathena avijjāvirāgāya maggapaññāya niyyanti paññāvimuttiyā asekkhaphalabhāvāyāti cattāropi puggalā duvidhāyeva bhavantīti vuttaṃ hoti.</paragraph>
    <paragraph line="115"><bold>Rāgavirāgāyā</bold>ti rañjatīti <bold>rāgo,</bold> so virajjati etāyāti <bold>virāgā,</bold> rāgassa virāgā <bold>rāgavirāgā,</bold> tāya rāgavirāgāya. <bold>Ceto</bold>ti cittappabhedena ca samādhi vuccati yathā ‘‘cittaṃ paññañca bhāvaya’’nti (saṃ. ni. 1.23, 192; mi. pa. 2.1.9.). Paṭippassaddhivasena paṭipakkhato vimuccatīti <bold>vimutti,</bold> cetasā cittena samādhinā vimuccatīti <bold>cetovimutti,</bold> ceto eva vā vimutti <bold>cetovimutti,</bold> anāgāmiphalasamādhi. Anāgāmipuggalo hi samādhismiṃ paripūrakāritāya cetovimuttiyā niyyāti. <bold>Avijjāvirāgāyā</bold>ti avindiyaṃ kāyaduccaritādiṃ vindatīti <bold>avijjā,</bold> vindiyaṃ vā kāyasucaritādiṃ na vindatīti <bold>avijjā</bold> niruttinayena. Virajjati etāyāti <bold>virāgā,</bold> avijjāya virāgā <bold>avijjāvirāgā,</bold> tāya avijjāvirāgāya. Pakārehi jānātīti <bold>paññā,</bold> vimuccatīti <bold>vimutti,</bold> paññāya vimuccatīti <bold>paññāvimutti,</bold> paññā <bold>eva</bold> vā vimutti <bold>paññāvimutti,</bold> arahattaphalapaññā, tāya paññāvimuttiyā.</paragraph>
    <paragraph line="116">‘‘Tesu katame puggalā kena atthanayena hātabbā’’ti vattabbato <bold>‘‘tattha ye samathapubbaṅgamāhī’’</bold>tiādi vuttaṃ. Tattha <bold>tatthā</bold>ti tesu ‘‘ubho taṇhācaritā’’tiādinā vibhattesu puggalesu ye ubho taṇhācaritā mandaudattā puggalā samatha…pe… niyyanti, te ubho taṇhācaritā <pageBreak edition="M" number="0.0071" /> mandaudattā puggalā nandiyāvaṭṭena nayena <bold>hātabbā</bold> gametabbā netabbā. Ye ubho diṭṭhicaritā mandaudattā puggalā vipassanā…pe… samathena niyyanti, te ubho diṭṭhicaritā <pageBreak edition="V" number="0.0211" /> mandaudattā puggalā sīhavikkīḷitena nayena <bold>hātabbā</bold> gametabbā netabbāti attho.</paragraph>
    <paragraph line="117" number="7"> ‘‘Tattha catasso paṭipadā’’tiādinā desanāhārena dukkhāpaṭipadābhedena taṇhācaritamandādibhedo puggalo vibhatto, amhehi ca ñāto, ‘‘tassa vibhattānantaraṃ svāyaṃ desanāhāro kattha saṃvaṇṇetabbe dhamme kenaci ākārena sambhavatī’’ti pucchitabbabhāvato <bold>‘‘svāyaṃ hāro kattha sambhavatī’’</bold>tiādimāha. Navamakkhaṇasampannassa satthā yaṃ dhammaṃ deseti, tasmiṃ saṃvaṇṇetabbe dhamme yā vīmaṃsādikā sutamayādikā tisso paññā vibhattā, tāhi paññāhi ye ugghaṭitaññuādayo tayo puggalā vibhattā, iti vibhattākārena ayaṃ desanāhāro satthārā desetabbe dhamme sambhavatīti daṭṭhabbo.</paragraph>
    <paragraph line="118">Tattha <bold>svāyaṃ hāro</bold>ti desanāhārena paṭipadāvibhāgena veneyyapuggalavibhāgo dassito, so ayaṃ desanāhāro. <bold>Kattha sambhavatī</bold>ti kattha saṃvaṇṇetabbe dhamme saṃvaṇṇanābhāvena sambhavatīti. <bold>Yassā</bold>ti yo so veneyyo paccantajādīhi aṭṭhahi akkhaṇehi vimutto, savanadhāraṇādīhi ca sampattīhi samannāgato, tassa veneyyassa. <bold>Satthā</bold>ti sadevakaṃ lokaṃ sāsati anusāsatīti satthā. <bold>Dhamma</bold>nti desitaṃ saṃvaṇṇetabbaṃ dhammaṃ. <bold>Desayatī</bold>ti saṅkhepanayavitthāranayehi bhāsati. <bold>Aññataro</bold>ti bhagavato sāvakesu evaṃ dhammaṃ desetuṃ samattho sāvako. <bold>Garuṭṭhāniyo</bold>ti gāravassa ṭhānabhūtehi sīlasutacāgādiguṇavisesehi yutto mānito saddahitabbavacano. <bold>Sabrahmacārī</bold>ti samaṃ, saha vā brahmaṃ satthusāsanaṃ carati paṭipajjatīti sabrahmacārī. <bold>Saddhaṃ labhati</bold> ‘‘yo satthā dhammaṃ deseti, so satthā sammāsambuddho hotī’’ti satthari, ‘‘svākkhāto vatāyaṃ dhammo sāttho sabyañjano ekantaparipuṇṇo ekantaparisuddho atthāvaho hitāvaho sukhāvaho jhānamaggaphalanibbattako, amhehi ca saddahitabbo’’ti desite dhamme ca acalasaddhaṃ labhati, saddahanaṃ attano santāne punappunaṃ uppādeti. Tathā <pageBreak edition="M" number="0.0072" /> ‘‘yo sāvako dhammaṃ deseti, so sāvako saṅkhepato vā vitthārato vā dhammaṃ desetuṃ samattho vata garuṭṭhāniyo sabrahmacārī mānito saddahitabbavacano’’ti desake sāvake ca ‘‘tādisena sāvakena desito yo dhammo, so dhammo sāttho sabyañjano ekantaparipuṇṇo ekantaparisuddho atthāvaho hitāvaho sukhāvaho jhānamaggaphalanibbattako, amhehi ca saddahitabbo’’ti sāvakena desitadhamme ca saddhaṃ saddahanaṃ attano santāne punappunaṃ uppādetīti attho.</paragraph>
    <paragraph line="119"><bold>Tatthā</bold>ti tasmiṃ saddahitabbe satthārā desitadhamme ceva sāvakena desitadhamme ca saddahantassa veneyyassa <pageBreak edition="V" number="0.0212" /> yā vīmaṃsā, vīmaṃsantassa yā ussāhanā, ussahantassa yā tulanā, tulayantassa yā upaparikkhā, sā ayaṃ vīmaṃsādikā paññā saddhānusārena pavattanato <bold>sutamayī paññā</bold> nāma. Tattha vīmaṃsanaṃ <bold>vimaṃsā,</bold> pāḷiyā, pāḷiatthassa ca vīmaṃsā. Vīmaṃsatīti vā <bold>vīmaṃsā,</bold> padaṃ padantarena, padatthaṃ padatthantarena vicāraṇakā paññā. Yathā cettha, evaṃ ussāhanādīsupi bhāvasādhanakattusādhanāni kātabbāni. <bold>Ussāhanā</bold> ca ussāhena upatthambhikā dhammassa dhāraṇaparicayasādhikā paññā ca, na vīriyaṃ, ettha ca yā sutamatteyeva pavattā, vīmaṃsādibhāvaṃ appattā nivattā, sā sutamayī paññā na hoti. Yā ca sutvā vīmaṃsitvā ussāhanādibhāvaṃ appattā nivattā, yā ca sutvā vīmaṃsitvā ussahitvā tulanādibhāvaṃ appattā nivattā, yā ca sutvā vīmaṃsitvā ussahitvā tulayitvā upaparikkhanabhāvaṃ appattā nivattā, sāpi paññā na sutamayī paññā hotīti daṭṭhabbā. Yā pana sutvā saddahantassa vīmaṃsā, vīmaṃsantassa ussāhanā, ussahantassa tulanā, tulayantassa upaparikkhā hoti, ayaṃ <bold>sutamayī paññā</bold> nāma hotīti daṭṭhabbā.</paragraph>
    <paragraph line="120">Sutamayī paññā ācariyena vibhattā, amhehi ca ñātā, ‘‘katamā cintāmayī paññā’’ti vattabbabhāvato sutamayiyā paññāya vibhajanānantaraṃ cintāmayiṃ paññaṃ vibhajituṃ <bold>‘‘tathā sutena nissayenā’’</bold>tiādimāha. Tattha <bold>suta</bold>nti suyyate pariyattidhammoti <bold>suto,</bold> savanaṃ pariyattidhammassāti vā <bold>sutaṃ,</bold> duvidhampi sutaṃ. <bold>Nissayena</bold> upanissāyāti attho. Itthambhūtalakkhaṇe cetaṃ ‘‘sutena nissayenā’’ti karaṇavacanaṃ. Ettha pana ‘‘idaṃ pāṇātipātādiviramanaṃ sīlanaṭṭhena sīlaṃ, ayaṃ ekaggatā samādahanaṭṭhena samādhi <pageBreak edition="M" number="0.0073" />, imāni bhūtupādāni ruppanaṭṭhena rūpāni, ime phassādayo namanaṭṭhena nāmāni, ime rūpādayo pañca dhammā rāsaṭṭhena khandhā’’ti tesaṃ tesaṃ dhammānaṃ pīḷanādisabhāvassa vīmaṃsanābhūtā paññā <bold>vīmaṃsā</bold> nāma. Tesaṃyeva sīlasamādhiādīnaṃ sīlati patiṭṭhahati etthāti <bold>sīla</bold>ntiādivacanatthaṃ pucchitvā sabhāgalakkhaṇarasapaccupaṭṭhānapadaṭṭhānānaṃ tuletvā viya gahaṇapaññā <bold>tulanaṃ</bold> nāma. Tesaṃyeva sīlasamādhiādīnaṃ dhammānaṃ sabhāvalakkhaṇaṃ avijahitvā aniccatādukkhatādinamanaruppanādisappaccayasaṅkhatādiākāre vitakketvā upaparikkhaṇapaññā eva <bold>upaparikkhā</bold> nāmāti visesato daṭṭhabbo. Sutadhammassa dhāraṇaparicayavasena pavattanato sutamayī paññā ussāhanā jātā viya na cintāmayī paññā cintitassa dhāraṇaparicayavasena appavattanatoti ‘‘ussāhanā’’ti na vuttaṃ.</paragraph>
    <paragraph line="121">Sutamayī paññā ceva cintāmayī paññā ca ācariyena vibhattā, amhehi ca ñātā, ‘‘katamā bhāvanāmayī paññā’’ti vattabbabhāvato kāraṇabhūtānaṃ dvinnaṃ sutamayicintāmayipaññānaṃ dassanānantaraṃ <pageBreak edition="V" number="0.0213" /> phalabhūtaṃ bhāvanāmayiṃ paññaṃ vibhajanto <bold>‘‘imāhi dvīhī’’</bold>tiādimāha. Tattha <bold>imāhi dvīhi paññāhī</bold>ti sutamayicintāmayipaññāhi kāraṇabhūtāhi. Sutamayipaññāya vā cintāmayipaññāya vā ubhayattha vā ṭhitoyeva yogāvacaro vipassanaṃ ārabhatīti. <bold>Manasikārasampayuttassā</bold>ti rūpārūpesu pariggahādivasena saṅkhāresu aniccatādivasena manasikārena sammā pakārehi yuttappayuttassa. Diṭṭhivisuddhikaṅkhāvitaraṇavisuddhimaggāmaggañāṇadassanavisuddhi- paṭipadāñāṇadassanavisuddhisampādanena vipassanaṃ ussukkantassa yogāvacarassa santāne ñāṇadassanavisuddhisaṅkhātaṃ <bold>yaṃ</bold> ariyamagga<bold>ñāṇaṃ</bold> nibbānārammaṇa<bold>dassanabhūmiyaṃ vā bhāvanābhūmiyaṃ vā uppajjati,</bold> ayaṃ <bold>bhāvanāmayī paññā</bold>ti attho daṭṭhabbo. Yadipi paṭhamamaggañāṇaṃ paṭhamaṃ nibbānadassanato <bold>‘‘dassana’’</bold>nti vuttaṃ, bhāvanāvasena pana pavattanato <bold>‘‘bhāvanāmayī paññā’’</bold>ti veditabbaṃ. <bold>Dassanabhūmī</bold>ti paṭhamamaggaphalāni, sesāni ‘‘bhāvanābhūmī’’ti vuccanti.</paragraph>
    <paragraph line="122" number="8"> Amhākācariya tumhehi ‘‘yassa satthā vā’’tiādinā sutamayipaññādikā vibhattā, evaṃ sati sutena vinā cintāmayī paññā nāma na bhaveyya, mahābodhisattānaṃ pana sutena vinā cintāmayī paññā hotvevāti codanaṃ manasi katvā tasmiṃ saṅgahetvā pakārantarena vibhajituṃ <bold>‘‘paratoghosā’’</bold>tiādimāha.</paragraph>
    <paragraph line="123">Tattha <pageBreak edition="M" number="0.0074" /><bold>paratoghosā</bold>ti parato pavatto desanāghoso paccayo etissāti paratoghosā. <bold>Paccattasamuṭṭhitā</bold>ti pati visuṃ attaniyeva samuṭṭhitā. <bold>Yonisomanasikārā</bold>ti tesaṃ tesaṃ cintetabbānaṃ rūpādīnaṃ dhammānaṃ ruppananamanādisabhāvapariggaṇhanādinā upāyena pavattamanasikārā cintāmayī paññā nāma, iminā sāvakāpi sāmaññato gahitā, tathāpi ugghaṭitaññuādīnaṃyeva vuttattā sāvakā idha gahitā, tasmā purimanayo yuttataro. <bold>Parato</bold>ti dhammadesakato pavattena dhammadesanāghosena hetunā yaṃ ñāṇaṃ uppajjati, paccattasamuṭṭhitena, yonisomanasikārena ca hetunā yaṃ ñāṇaṃ uppajjati, <bold>ayaṃ</bold> bhāvanāvasena pavattanato <bold>bhāvanāmayī paññā</bold> nāma, iminā sāvakāpi sāmaññato gahitā, tathāpi ugghaṭitaññuādīnaṃyeva vuttattā sāvakā idha gahitā, tasmā purimanayo yuttataro. <bold>Parato</bold>ti dhammadesakato pavattena dhammadesanāghosena hetunā yaṃ ñāṇaṃ uppajjati, paccattasamuṭṭhitena, yonisomanasikārena ca hetunā yaṃ ñāṇaṃ uppajjati, ayaṃ bhāvanāvasena pavattanato bhāvanāmayī paññā nāmāti vibhajitvā paṇḍitehi ñeyyāti vitthārena gambhīratthaṃ ñātuṃ icchantehi ‘‘evaṃ paṭipadāvibhāgenā’’tiādinā (netti. aṭṭha. 9) aṭṭhakathāvacanena jānitabbo.</paragraph>
    <paragraph line="124">Sutamayipaññādikā <pageBreak edition="V" number="0.0214" /> tisso paññā ācariyena nānānayehi vibhattā, amhehi ca ñātā, ‘‘tāsu yassa ekā vā dve vā paññā atthi, so puggalo konāmo, yassa ekāpi natthi, so puggalo konāmo’’ti pucchitabbabhāvato yassa ayaṃ paññā, imā vā atthi, so puggalo itthannāmo, yassa natthi, so puggalo itthannāmoti paṭipadāpaññāppabhedena puggalaṃ vibhajituṃ <bold>‘‘yassa imā’’</bold>tiādi vuttaṃ.</paragraph>
    <paragraph line="125">Tattha <bold>yassa</bold> atitikkhapaññassa sutamayī paññā ceva cintāmayī paññā ca imā dve paññā atthi, ayaṃ atitikkhapañño uddesamatteneva jānanato <bold>ugghaṭitaññū</bold> nāma. <bold>Yassa</bold> nātitikkhapaññassa uddesaniddesehi sutamayī paññā atthi, cintāmayī paññā natthi, ayaṃ nātitikkhapañño uddesaniddesehi jānanato <bold>vipañcitaññū</bold> nāma. <bold>Yassa</bold> mandapaññassa uddesaniddesehi neva sutamayī paññā atthi, na cintāmayī paññā ca, ayaṃ mandapañño <pageBreak edition="M" number="0.0075" /> uddesaniddesapaṭiniddesehi jānanato niravasesavitthāradesanāya netabbato <bold>neyyo</bold> nāmāti. <bold>Aṭṭhakathāyaṃ</bold> pana ‘‘idāni yadatthaṃ imā paññā uddhaṭā, tameva veneyyapuggalavibhāgaṃ yojetvā dassetuṃ ‘yassā’tiādi vutta’’ntiādi (netti. aṭṭha. 8) vuttaṃ.</paragraph>
    <paragraph line="126" number="9"> ‘‘Tattha bhagavā ugghaṭitaññussā’’tiādinā desanaṃ vibhāveti, ‘‘tattha catasso paṭipadā’’tiādinā paṭipadāvibhāgehi, ‘‘svāyaṃ hāro’’tiādinā ñāṇavibhāgehi ca desanābhājanaṃ veneyyattayaṃ ācariyena vibhattaṃ, amhehi ca ñātaṃ, ‘‘yāya desanāpāḷiyā desanāhāraṃ yojetuṃ pubbe ‘dhammaṃ vo, bhikkhave, desessāmī’tiādinā desanāhārassa visayabhāvena yā pāḷidesanā nikkhittā, sā pāḷidesanā desanāhārena niddhāritesu assādādīsu atthesu kimatthaṃ desayatī’’ti pucchitabbattā ‘‘imaṃ atthaṃ desayatī’’ti niyametvā dassetuṃ <bold>‘‘sāyaṃ dhammadesanā’’</bold>tiādi āraddhaṃ.</paragraph>
    <paragraph line="127">Tattha <bold>sāyaṃ dhammadesanā</bold>ti yā dhammadesanā ādikalyāṇādikā pubbe desanāhārassa visayabhāvena nikkhittā, sāyaṃ dhammadesanā assādādīsu kimatthaṃ desayatīti kathetukāmatāya pucchati, pucchitvā ‘‘cattāri saccāni desayatī’’ti vissajjeti, tāni sarūpato dassetuṃ <bold>‘‘dukkhaṃ samudayaṃ nirodhaṃ magga’’</bold>nti vuttaṃ. Pavattipavattakanivattinivattanupāyabhāvena aviparītabhāvato <bold>‘‘saccānī’’</bold>ti vuttāni.</paragraph>
    <paragraph line="128">Yassaṃ desanāyaṃ saccāni desanāhārena niddhāritāni, sā desanā cattāri saccāni desayatīti <pageBreak edition="V" number="0.0215" /> yuttaṃ hotu. Yassaṃ desanāyaṃ assādādayo niddhāritā, sā desanā cattāri saccāni desayatīti na sakkā vattuṃ. Heṭṭhā ca assādādayo niddhāritā, tasmā ‘‘assādādayo’’tipi vattabbanti codanaṃ manasi katvā <bold>‘‘ādīnavo phalañca dukkha’’</bold>ntiādi vuttaṃ. Desanāhārena saṃvaṇṇanānayena desanāyaṃ niddhārito ādīnavo ceva phalañca dukkhasaccaṃ hoti, assādo samudayasaccaṃ, nissaraṇaṃ nirodhasaccaṃ, upāyo ceva āṇatti ca maggasaccaṃ hoti, tasmā ‘‘cattāri saccāni desayatī’’ti vattabbamevāti.</paragraph>
    <paragraph line="129">Taṇhāvajjā <pageBreak edition="M" number="0.0076" /> tebhūmakadhammā dukkhaṃ, te ca aniccādīhi pīḷitattā <bold>ādīnavā</bold>yeva. <bold>Phala</bold>nti desanāya phalaṃ lokiyaṃ, na lokuttaraṃ, tasmā dukkhanti vattabbameva. <bold>Assādo</bold>ti taṇhāssādassa gahitattā <bold>‘‘assādo samudayo’’ti ca vattabbaṃ. Assādekadeso dukkhameva</bold>, assādekadeso dukkhañceva samudayo ca. Saha vipassanāya ariyamaggo ca bhagavato āṇatti ca desanāya phalādhigamassa upāyabhāvato<bold> ‘‘upāyo, āṇatti ca maggo’’</bold>ti vuttaṃ, nissaraṇekadesopi maggoti daṭṭhabbo. ‘‘Imāni cattāri saccāni yā desanā visesato desayati, katamā sā’’ti pucchitabbattā visesaṃ niyametvā dassetuṃ<bold> ‘‘imāni cattāri saccāni idaṃ dhammacakka’’</bold>nti vuttaṃ. <bold>Idaṃ</bold> vuccamānaṃ dhammacakkaṃ imāni cattāri saccāni visesato desayatīti yojanā kātabbā.</paragraph>
    <paragraph line="130">‘‘Yā desanā imāni cattāri saccāni visesato desayati, tassā desanāya dhammacakkabhāvaṃ kiṃ bhagavā āhā’’ti vattabbabhāvato <bold>‘‘yathāha bhagavā’’</bold>tiādi vuttaṃ. Tattha ‘‘jātipi dukkhā’’tiādivacanato (mahāva. 14) taṇhāvajjaṃ jātiādikaṃ tebhūmakadhammajātaṃ dukkhassa adhiṭṭhānabhāvena, dukkhadukkhādibhāvena ca <bold>‘‘dukkha’’</bold>nti vuttaṃ. <bold>Me</bold>ti mayā pavattitanti yojanā. <bold>Bhikkhave</bold>ti savane ussāhaṃ janetuṃ ālapati. <bold>Bārāṇasiya</bold>nti bārāṇasīnagarassa avidūre. <bold>Isipatane</bold>ti sīlakkhandhādīnaṃ isanato gavesanato <bold>‘‘isī’’</bold>ti voharitānaṃ paccekabuddhānaṃ patanaṭṭhāne. <bold>Migadāye</bold>ti migānaṃ abhayadānaṭṭhāne kārite assameva.</paragraph>
    <paragraph line="131"><bold>Anuttara</bold>nti uttaritarābhāvena anuttaraṃ anatisayaṃ. <bold>Dhammacakka</bold>nti satipaṭṭhānādike sabhāvadhāraṇādinā atthena dhammo ceva pavattanaṭṭhena cakkañcāti dhammacakkaṃ. <bold>Appaṭivattiya</bold>nti appaṭisedhanīyaṃ. Kasmā? Janakassa bhagavato dhammissarattā sammāsambuddhattā, jaññassa ca anuttarattā koṇḍaññādīnañceva aṭṭhārasabrahmakoṭiyā ca catusaccapaṭivedhasādhanato ca. ‘‘Kena appaṭivattiya’’nti pucchitabbattā <bold>‘‘samaṇena vā’’</bold>tiādimāha. Tattha <bold>samaṇenā</bold>ti pabbajjamattūpagatena <pageBreak edition="V" number="0.0216" />. <bold>Brāhmaṇenā</bold>ti jātibrāhmaṇena. Paramatthānañhi samaṇabrāhmaṇānaṃ paṭisedhane cittuppādānuppajjanampi natthi. <bold>Devenā</bold>ti chakāmāvacaradevena. <bold>Brahmunā</bold>ti rūpabrahmā gahitā. ‘‘Samaṇena vā <pageBreak edition="M" number="0.0077" /> …pe… brahmunā’’ti ettakameva avatvā<bold>‘‘kenacī’’</bold>ti vuttavacanena avasesakhattiyagahapatiparisajanā saṅgahitā. Tasmā khattiyabrāhmaṇagahapatisamaṇacātumahārājikatāvatiṃsamārabrahmaparisā aṭṭhavidhāpi paṭisedhetuṃ asamatthāyevāti veditabbā. <bold>Lokasmi</bold>nti sattasamūhe dhammacakkādhāre.</paragraph>
    <paragraph line="132">‘‘Dvādasa padāni sutta’’nti gāthānurūpaṃ dhammacakkasutte padāni vibhajanto<bold> ‘‘tattha aparimāṇā’’</bold>tiādimāha. Tattha <bold>tatthā</bold>ti dhammacakkadesanāyaṃ (saṃ. ni. 5.1081; mahāva. 13 ādayo; paṭi. ma. 2.30). ‘‘Aparimāṇā akkharā aparimāṇā padā’’ti avatvā ‘‘aparimāṇā padā aparimāṇā akkharā’’ti uppaṭipāṭivacanehi yebhuyyena padasaṅgahitānīti dasseti. <bold>Padā, akkharā, byañjanā</bold>ti ca liṅgavipallāsānīti daṭṭhabbāni. <bold>Etasseva atthassā</bold>ti vattabbākārassa catusaccasaṅkhātassa atthasseva <bold>saṅkāsanā pakāsanā</bold> pakāsanākāro paññattākāroti ākāravantaākārasambandhe sāmivacanaṃ. <bold>Saṅkāsanākāro</bold>ti ca saṅkāsanīyassa atthassa ākāro. Esa nayo sesesupi. <bold>Itipī</bold>ti iti iminā pakārenapi, iminā pakārenapi <bold>idaṃ</bold> jātiādikaṃ dukkhaṃ ariyasaccanti veditabbaṃ.</paragraph>
    <paragraph line="133"><bold>Aya</bold>nti kāmataṇhādibhedā ayaṃ taṇhā. <bold>Dukkhasamudayo</bold>ti dukkhanibbattanassa hetubhāvato dukkhasamudayo. <bold>Aya</bold>nti sabbasaṅkhatato nissaṭā ayaṃ asaṅkhatā dhātu. <bold>Dukkhanirodho</bold>ti jātiādippabhedassa dukkhassa anuppādananirodhapaccayattā dukkhanirodho. <bold>Aya</bold>nti sammādiṭṭhādiko aṭṭhaṅgiko ariyo maggo. Dukkhanirodhabhūtaṃ nibbānaṃ ārammaṇakaraṇavasena gatattā, dukkhanirodhappattiyā paṭipadābhāvato ca <bold>dukkhanirodhagāminī paṭipadā</bold>. Sesaṃ vuttanayameva.</paragraph>
    <paragraph line="134">‘‘Tattha aparimāṇā’’tiādinā byañjanapadaatthapadāni vibhajitvā tesaṃ aññamaññaṃ visayivisayabhāvena sambandhabhāvaṃ dassetuṃ <bold>‘‘tattha bhagavā akkharehi saṅkāsetī’’</bold>tiādi vuttaṃ. Atha vā bhagavā kiṃ sāmaññehi akkharādīhi saṅkāseti vā pakāseti vā, udāhu yathārahaṃ saṅkāseti pakāsetītiādivicāraṇāya sambhavato visayavisayibhāvena sambandhabhāvaṃ niyametvā dassetuṃ <bold>‘‘tattha bhagavā akkharehi saṅkāsetī’’</bold>tiādi vuttaṃ. Tattha ‘‘akkharehi saṅkāsetī’’ti kasmā evaṃ vuttaṃ, nanu ‘‘dukkhasacca’’ntiādīsu <pageBreak edition="M" number="0.0078" /> padeneva dukkhasaccatthattādiko saṅkāsitabboti? Saccaṃ, padāvayavassa pana akkharassa gahaṇamukheneva akkharasamudāyassapi padassa <pageBreak edition="V" number="0.0217" /> gahaṇaṃ hoti, pade gahite ca dukkhasaccatthādikāvabodho hotveva, evaṃ sati padeneva sijjhanato akkharo visuṃ na gahetabboti? Na, dukkhasaccatthādikāvabodhassa visesuppattibhāvato. <bold>Du</bold>-iti akkharena hi anekupaddavādhiṭṭhānabhāvena kucchitattho gahito, <bold>kha</bold>-iti akkharena dhuvasubhasukhattabhāvavirahena tucchatthoti evamādikāvabodhassa visesuppatti bhavati. Tena vuttaṃ ‘‘padatthagahaṇassa visesādhānaṃ jāyatī’’ti (netti. aṭṭha. 9). Padapariyosāne vākyapariyosānābhāvato akkharehi saṃkhittena dīpiyamāno attho padehi pakāsitovāti vuttaṃ <bold>‘‘padehi pakāsetī’’</bold>ti. Vākyapariyosāne pana saṅkāsito pakāsito attho vivarito vivaṭo katovāti vuttaṃ. <bold>‘‘Byañjanehi vivaratī’’</bold>ti. Pakārehi ca vākyabhede kate so attho vibhatto nāmāti vuttaṃ <bold>‘‘ākārehi vibhajatī’’</bold>ti. Vākyāvayavānaṃ padānaṃ paccekaṃ nibbacanavibhāge kate so attho pākaṭo katovāti vuttaṃ <bold>‘‘niruttīhi uttānīkarotī’’</bold>ti. Katanibbacanehi vākyāvayavehi vitthāravasena niravasesato desitehi veneyyasattānaṃ citte parisamantato tosanaṃ hoti, paññātejanañcāti āha <bold>‘‘niddesehi paññapetī’’</bold>ti.</paragraph>
    <paragraph line="135">‘‘Bhagavā akkharehi saṅkāsetī’’tiādīsu ‘‘bhagavā evā’’ti vā ‘‘akkharehi evā’’ti vā avadhāraṇe yojite ‘‘sāvako na saṅkāseti, padādīhi na saṅkāsetī’’ti attho bhaveyya, sāvako ca saṅkāseti, padādīhi ca saṅkāseti. Kattha avadhāraṇaṃ yojetabbanti ce? ‘‘Bhagavā akkharehi saṅkāsetiyevā’’ti avadhāraṇaṃ yojetabbaṃ. Evañhi sati sāvakena saṅkāsito vā padādīhi saṅkāsito vā attho saṅgahito hoti. Atthapadānañca akkharādinānāvisayatā siddhā hoti. Tena ekānusandhike sutte chaḷeva atthapadāni niddhāretabbāni, anekānusandhike sutte anusandhibhedena visuṃ visuṃ cha cha atthapadāni niddhāretabbāni.</paragraph>
    <paragraph line="136">‘‘Chasu <pageBreak edition="M" number="0.0079" /> byañjanapadesu katamena byañjanapadena katamaṃ kiccaṃ sādhetī’’ti pucchitabbattā ‘‘iminā idaṃ kiccaṃ, iminā idaṃ kiccaṃ sādhetī’’ti niyametvā dassetuṃ <bold>‘‘tattha bhagavā akkharehi ca padehi ca ugghaṭetī’’</bold>tiādimāha. Tattha <bold>tatthā</bold>ti akkharādīsu byañjanapadesu. <bold>Ugghaṭetī</bold>ti ugghaṭanakiccaṃ sādhetīti attho. Kiñcāpi desanāva ugghaṭanakiccaṃ sādheti, bhagavā pana desanājanakattā ugghaṭanakiccaṃ sādhetīti vuccati. Sesesupi evamattho daṭṭhabbo.</paragraph>
    <paragraph line="137">‘‘Ugghaṭanakiccasādhikā desanāyeva kiṃ vipañcanavitthāraṇakiccasādhikā desanājanakattā, udāhu visuṃ visuṃ kiccasādhikā aññā’’ti pucchitabbabhāvato visuṃ visuṃ kiccasādhikā aññā <pageBreak edition="V" number="0.0218" /> desanāti niyametvā dassetuṃ <bold>‘‘tattha ugghaṭanā ādī’’</bold>tiādimāha. Atha vā ‘‘katamā ugghaṭanā, katamā vipañcanā, katamā vitthāraṇā’’ti pucchitabbattā vuttaṃ <bold>‘‘tattha ugghaṭanā ādī’’</bold>tiādi. Tattha <bold>tatthā</bold>ti ugghaṭanādikiccasādhikāsu desanāsu. <bold>Ugghaṭanā</bold>ti ugghaṭanakiccasādhikā desanā ādidesanā hoti. <bold>Vipañcanā</bold>ti vipañcanakiccasādhikā desanā majjhedesanā hoti. <bold>Vitthāraṇā</bold>ti vitthāraṇakiccasādhikā desanā pariyosānadesanā hotīti attho daṭṭhabbo.</paragraph>
    <paragraph line="138">‘‘Ugghaṭiyanto uddisiyamāno pariyattiatthabhūto dhammavinayo katamaṃ puggalaṃ vineti, vipañciyanto niddisiyamāno pariyattiatthabhūto dhammavinayo katamaṃ puggalaṃ vineti, vitthāriyanto paṭiniddisiyamāno pariyattiatthabhūto dhammavinayo katamaṃ puggalaṃ vinetī’’ti pucchitabbattā <bold>‘‘soyaṃ dhammavinayo’’</bold>tiādimāha. <bold>Aṭṭhakathāyaṃ</bold> pana ‘‘evaṃ ‘akkharehi saṅkāsetī’tiādīnaṃ channaṃ byañjanapadānaṃ byāpāraṃ dassetvā idāni atthapadānaṃ byāpāraṃ dassetuṃ ‘soyaṃ dhammavinayo’tiādi vutta’’nti (netti. aṭṭha. 9) vuttaṃ.</paragraph>
    <paragraph line="139">Tattha <bold>ugghaṭiyanto</bold> uddisiyamāno uddesapariyattiatthabhūto so ayaṃ <bold>dhammavinayo</bold> ugghaṭitaññupuggalaṃ vineti, <bold>tena</bold> ugghaṭitaññuno puggalassa vinayanena <bold>naṃ</bold> ugghaṭiyantaṃ uddisiyamānaṃ uddesapariyattiatthabhūtaṃ vinayaṃ ‘‘ādikalyāṇo’’ti āhu. <bold>Vipañciyanto</bold> niddisiyamāno niddesapariyattiatthabhūto so ayaṃ <bold>dhammavinayo</bold> vipañcitaññupuggalaṃ vineti, <bold>tena</bold><pageBreak edition="M" number="0.0080" /> vipañcitaññupuggalassa vinayanena <bold>naṃ</bold> vipañciyantaṃ niddisiyamānaṃ niddesapariyattiatthabhūtaṃ vinayaṃ ‘‘majjhekalyāṇo’’ti āhu. <bold>Vitthāriyanto</bold> paṭiniddisiyamāno paṭiniddesapariyattiatthabhūto so ayaṃ <bold>dhammavinayo</bold> neyyaṃ puggalaṃ <bold>vineti</bold> vinayanaṃ janeti, <bold>tena</bold> neyyassa puggalassa vinayanena <bold>naṃ</bold> vitthāriyantaṃ paṭiniddisiyamānaṃ paṭiniddesapariyattiatthabhūtaṃ vinayaṃ ‘‘pariyosānakalyāṇo’’ti āhūti yojanatthoti daṭṭhabbo.</paragraph>
    <paragraph line="140">Atha vā ‘‘akkharehi saṅkāsetī’’tiādinā channaṃ padānaṃ byāpāro dassito, evaṃ sati attho nibyāpāro siyā, attho ca nippariyāyato sabyāpāroyevāti codanaṃ manasi katvā āha <bold>‘‘soyaṃ dhammavinayo’’</bold>tiādi. Etena atthoyeva mukhyato veneyyattayassa vinayanakiccaṃ sādheti, atthavācako pana saddo ṭhānūpacārato veneyyattayassa vinayanakiccaṃ sādhetīti dasseti. Padaparamassa pana saccappaṭivedhassa patiṭṭhānābhāvato so idha na vutto. Sekkhaggahaṇena vā kalyāṇaputhujjanassa viya neyyaggahaṇena padaparamassa puggalassāpi gahaṇaṃ daṭṭhabbaṃ <pageBreak edition="V" number="0.0219" />. <bold>Akkharehī</bold>tiādīsu karaṇatthe karaṇavacanaṃ, na hetvatthe. Akkharādīnañhi ugghaṭanādīni payojanāniyeva honti, na ugghaṭanādīnaṃ akkharādīni payojanānīti ‘‘annena vasatī’’tiādīsu viya na hetuattho gahetabbo. Tattha hi annena hetunā vasati, vasanena hetunā annaṃ laddhanti vasanakiriyāya phalaṃ vasanakiriyāya hetubhāvena gahitaṃ. ‘‘Ajjhesanena vasatī’’tiādīsupi eseva nayo. Tenāha ‘‘yadatthā ca kiriyā, so hetū’’ti (netti. aṭṭha. 9). Tattha <bold>yadatthā</bold>ti so annādiko attho yassā vasanādikiriyāyāti yadatthā, vasanādikiriyā, so annādiko attho tassā vasanādikiriyāya hetūti attho veditabbo.</paragraph>
    <paragraph line="141" number="10"> ‘‘Tattha aparimāṇā padā’’tiādinā ‘‘dhammaṃ vo bhikkhave desessāmī’’ti uddiṭṭhāya pāḷiyā dvādasapadasampattisaṅkhātaṃ tividhakalyāṇataṃ dassetvā idāni chaatthapadachabyañjanapadabhedena sampattisaṅkhātaṃ atthapadabyañjanapadakalyāṇataṃ dassento <bold>‘‘tattha chappadāni attho’’</bold>tiādimāha. Atha vā ‘‘dvādasa padāni sutta’’nti vuttānurūpaṃ ‘‘tattha aparimāṇā’’tiādinā ‘‘dhammaṃ vo bhikkhave desessāmī’’ti uddiṭṭhāya pāḷiyā dvādasapadatā <pageBreak edition="M" number="0.0081" /> dassetvā ‘‘ādikalyāṇaṃ majjhekalyāṇaṃ pariyosānakalyāṇa’’nti vuttānurūpaṃ ‘‘tattha bhagavā akkharehi cā’’tiādinā tassā pāḷiyā tividhakalyāṇatā dassitā, dassetvā idāni ‘‘sātthaṃ sabyañjanaṃ kevalaparipuṇṇaṃ parisuddha’’nti vuttānurūpaṃ tassā pāḷiyā chaatthapadabyañjanapadasampannataṃ dassetuṃ <bold>‘‘tattha chappadāni attho’’</bold>tiādi vuttaṃ. Tattha <bold>tatthā</bold>ti tissaṃ desanāhāravisayasaṅkhātāyaṃ pāḷiyaṃ chappadāni attho. Katamāni chappadāni? Saṅkāsanā, pakāsanā, vivaraṇā, vibhajanā, uttānīkammaṃ, paññatti imāni chappadāni. Attho yassa atthi tasmā <bold>sātthaṃ. Tatthā</bold>ti tissaṃ desanāhāravisayasaṅkhātāyaṃ pāḷiyaṃ chappadāni byañjanaṃ. Katamāni chappadāni? Akkharaṃ, padaṃ, byañjanaṃ, ākāro, nirutti, niddeso imāni chappadāni. Byañjanaṃ yassa atthīti <bold>sabyañjana</bold>nti yojanā kātabbā. <bold>Tenā</bold>ti tassā pāḷiyā tividhakalyāṇachaatthapadasampannachabyañjanapadasampannaṭṭhena, ‘‘dhammaṃ vo, bhikkhave…pe… suddha’’nti bhagavā āhāti attho.</paragraph>
    <paragraph line="142">Kevalasaddassa sakalādiatthavācakattā adhippetatthaṃ niyametvā dassetuṃ <bold>‘‘kevalanti lokuttaraṃ na missaṃ lokiyehi dhammehī’’</bold>ti vuttaṃ. <bold>Paripuṇṇa</bold>nti adhippetatthe ekopi attho ūno natthi, vācakasaddesupi anatthako ekopi saddo adhiko natthīti paripuṇṇaṃ anūnaṃ anatirekaṃ. <bold>Parisuddha</bold>nti saddadosaatthadosādivirahato vā parisuddhaṃ, rāgādimalavirahato vā pariyodātānaṃ uttarimanussadhammavisesānaṃ upaṭṭhitaṭṭhānattā parisuddhaṃ pariyodātaṃ. Niggataṃ malaṃ etassa dhammassāti <pageBreak edition="V" number="0.0220" /><bold>nimmalaṃ</bold>. Saddadosādivirahato vā rāgādivirahato vā sabbamalehi apagataṃ pari samantato odātanti <bold>pariyodātaṃ. Upaṭṭhita</bold>nti upatiṭṭhanti ettha sabbavisesāti upaṭṭhitaṃ yathā ‘‘padakkanta’’nti. <bold>Padakkantaṃ</bold> padakkantaṭṭhānaṃ. Visisanti manussadhammehīti <bold>visesā,</bold> sabbe visesā <bold>sabbavisesā,</bold> sabbato vā visesāti <bold>sabbavisesā,</bold> uttarimanussadhammā. Tesaṃ sabbavisesānaṃ upaṭṭhitanti yojanā. <bold>Ida</bold>nti sikkhattayasaṅgahaṃ sāsanabrahmacariyaṃ. Tathāgatassa sammāsambuddhassa padanti <bold>tathāgatapadaṃ. Pada</bold>nti ca paṭipattigamanena vā desanāgamanena vā kilesaggahaṇaṃ. Ottharitvā gamanaṭṭhānaṃ itipi <bold>vuccati</bold> pavuccati, tathāgatena gocarāsevanena vā bhāvanāsevanena vā <bold>nisevitaṃ</bold> bhajitaṃ itipi vuccati, tathāgatassa mahāvajirañāṇasabbaññutaññāṇadantehi <pageBreak edition="M" number="0.0082" /><bold>ārañjitaṃ</bold> ārañjitaṭṭhānaṃ itipi vuccati, <bold>ato</bold> tathāgatapadādibhāvena vattabbabhāvato <bold>etaṃ</bold> sāsanabrahmacariyaṃ iti paññāyati. <bold>Brahmacariya</bold>nti brahmuno sabbasattuttamassa bhagavato cariyaṃ, brahmaṃ vā sabbaseṭṭhaṃ cariyaṃ <bold>brahmacariyaṃ. Paññāyatī</bold>ti yathāvuttehi pakārehi ñāyatīti attho veditabbo.</paragraph>
    <paragraph line="143">‘‘Imassa sikkhattayassa saṅgahassa sāsanassa paripuṇṇabhāvaparisuddhabhāvasaṅkhātaṃ tathāgatapadabhāvaṃ!Tathāgatapadabhāvaṃ, tathāgatanisevitabhāvaṃ, tathāgataārañjitabhāvaṃ, tehi pakārehi ñāpitabhāvaṃ kathaṃ mayaṃ nikkaṅkhā jānissāmā’’ti vattabbato <bold>‘‘tenāha bhagavā’’</bold>tiādi vuttaṃ, tabbhāvadīpakena bhagavatā vuttena vacanena tumhehi nikkaṅkhehi jānitabboti vuttaṃ hoti.</paragraph>
    <paragraph line="144">Yadi bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti, evaṃ sati ācariyena racitena desanāhārena payojanaṃ na bhavati, desanāhārena na vinā bhagavato desanāyameva atthasijjhanatoti codanaṃ manasi katvā <bold>‘‘kesaṃ ayaṃ dhammadesanā’’</bold>ti pucchitvā <bold>‘‘yogīna’’</bold>nti āha. Tattha <bold>yogīna</bold>nti yujjanti catusaccakammaṭṭhānabhāvanāyanti <bold>yogino,</bold> tesaṃ yogīnaṃ. Tena mayā racitena desanāhārena saṃvaṇṇitā ayaṃ vuttappakārā bhagavato desanā ugghaṭanādikiccaṃ sādhetīti desanāhāro yogīnaṃ sātthakoyevāti daṭṭhabbo. ‘‘Desanāhārassa assādādidesanāhārabhāvo kena amhehi jānitabbo saddahitabbo’’ti vattabbattā <bold>‘‘tenāha āyasmā…pe… desanāhāro’’</bold>ti vuttaṃ. Tattha <bold>tena</bold> assādādidesanāhārabhāvena āyasmā mahākaccāno ‘‘assādādīnavatā…pe… desanāhāro’’ti yaṃ vacanaṃ āha, tena vacanena tumhehi desanāhārassa yogīnaṃ assādādidesanāhārabhāvo jānitabbo saddahitabboti vuttaṃ hoti.</paragraph>
    <paragraph line="145">‘‘Kiṃ <pageBreak edition="V" number="0.0221" /> pana ettāvatā desanāhāro paripuṇṇo, añño niyutto natthī’’ti pucchitabbattā <bold>‘‘niyutto desanāhāro’’</bold>ti vuttaṃ. Tattha yassaṃ desanāyaṃ assādādayo yena desanāhārena niddhāritā, tassaṃ desanāyaṃ <pageBreak edition="M" number="0.0083" /> so desanāhāro niddhāretvā yojitoti attho daṭṭhabboti.</paragraph>
    <centered line="146">Iti desanāhāravibhaṅge sattibalānurūpā racitā</centered>
    <centered line="147">Vibhāvanā niṭṭhitā.</centered>
    <paragraph line="148">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="149">2. Vicayahāravibhaṅgavibhāvanā</subhead>
    <paragraph line="150" number="11"> Yena yena saṃvaṇṇanāvisesabhūtena desanāhāravibhaṅgena assādādayo suttatthā ācariyena vibhattā, so saṃvaṇṇanāvisesabhūto desanāhāravibhaṅgo paripuṇṇo, ‘‘katamo vicayo hāro’’ti pucchitabbattā <bold>‘‘tattha katamo vicayo hāro’’</bold>tiādi <bold>vuttaṃ. </bold> Tattha <bold>tatthā</bold>ti tesu niddiṭṭhesu soḷasasu desanāhārādīsu hāresu katamo saṃvaṇṇanāviseso vicayo hāro vicayahāravibhaṅgo nāmāti pucchati. ‘‘Yaṃ pucchitañca vissajjitañcā’’tiādiniddesagāthāya idāni mayā vuccamāno ‘‘ayaṃ vicayo hāro kiṃ vicinatī’’tiādiko saṃvaṇṇanāviseso vicayahāravibhaṅgo nāmāti yojanā.</paragraph>
    <paragraph line="151">‘‘Ayaṃ vicayo hāro kiṃ vicinatī’’ti iminā yo vicayo vicinitabbo, taṃ vicayaṃ vicinitabbaṃ pucchati, tasmā vicinitabbaṃ visayaṃ visuṃ visuṃ niyametvā dassetuṃ <bold>‘‘padaṃ vicinati, pañhaṃ vicinatī’’</bold>tiādi vuttaṃ. ‘‘Kiṃ vicayo padavicayo’’tiādiṃ avatvā ‘‘kiṃ vicinati, padaṃ vicinatī’’tiādivacanena vicayasaddassa kattusādhanatthaṃ dasseti. Tattha <bold>padaṃ vicinatī</bold>ti navavidhassa suttantassa sabbaṃ padaṃ yāva nigamanā nāmapadādijātisaddādiitthiliṅgādiākārantādipaṭhamavibhatyantādiekavacanādivasena vicinati. <bold>Pañhaṃ vicinatī</bold>ti adiṭṭhajotanādisattādhiṭṭhānādisammutivisayādiatītavisayādivasena vicinati. <bold>Vissajjanaṃ vicinatī</bold>ti ekaṃsabyākaraṇavissajjanādisāvasesabyākaraṇavissajjanādi sauttarabyākaraṇa vissajjanādi lokiyabyākaraṇavissajjanādivasena vicinati. <bold>Pubbāparaṃ vicinatī</bold>ti <pageBreak edition="V" number="0.0222" /> pubbena aparaṃ saṃsanditvā <pageBreak edition="M" number="0.0084" /> vicinati. <bold>Assādaṃ vicinatī</bold>ti assādakataṇhādiassādetabbasukhādivasena vicinati. <bold>Ādīnavaṃ vicinatī</bold>ti dukkhadukkhavipariṇāmadukkhasaṅkhāradukkhavasena vā aniṭṭhānubhavanādiādiantavantatādisaṃkilesabhāgiyādivasena vā vicinati. <bold>Nissaraṇaṃ vicinatī</bold>ti maggavasena vā nibbānavasena vā maggassa vā āgamavasena, nibbānassa asaṅkhatadhātuādipariyāyavasena vā vicinati. <bold>Phalaṃ vicinatī</bold>ti dhammacaraṇassa duggatigamanābhāvena vā maccutaraṇādinā vā desanāya phalaṃ, desanānusārena caraṇassa phalaṃ vicinati. <bold>Upāyaṃ vicinatī</bold>ti aniccānupassanādivasena pavattananibbidāñāṇādivasena vā saddhāsativasena vā visuddhiyā upāyaṃ vicinati. <bold>Āṇattiṃ vicinatī</bold>ti pāpaparivajjanāṇattivasena vā lokassa suññatāpekkhanāṇattivasena vā vicinati. <bold>Anugītiṃ vicinatī</bold>ti vuttānugītivasena vā vuccamānānugītivasena vā anurūpaṃ gītiṃ vicinati. <bold>Sabbe nava suttante vicinatī</bold>ti suttageyyādike nava sutte āhaccavacanavasena vā anusandhivacanavasena vā nītatthavacanavasena vā neyyatthavacanavasena vā saṃkilesabhāgiyādivasena vā vicinati.</paragraph>
    <paragraph line="152">Kiñcāpi padavicayo paṭhamaṃ vibhatto, suttassa pana anupadaṃ vicinitabbatāya atibhāriyo, na sukaro padavicayoti taṃ aggahetvā pañhāvicayavissajjanavicaye tāva vibhajanto <bold>‘‘yathā kiṃ bhave’’</bold>tiādimāha. Tattha <bold>yathā kiṃ bhave</bold>ti yena pakārena so pañhāvicayo pavattetabbo, taṃ pakārajātaṃ kīdisaṃ bhaveyyāti attho daṭṭhabbo. Āyasmā ajito pārāyane bhagavantaṃ pañhaṃ yathā yena pakārena pucchati, tathā tena pakārena pañhāvicayo pavattetabboti attho. Tattha <bold>āyasmā</bold>ti piyavacanaṃ. <bold>Ajito</bold>ti bāvarībrāhmaṇassa paricārakabhūtānaṃ soḷasannaṃ aññataro ajito. <bold>Pārāyane</bold>ti pāraṃ nibbānaṃ ayati gacchati etenāti pārāyanaṃ, ajitasuttādisoḷasasuttassetaṃ adhivacanaṃ.</paragraph>
    <gatha1 line="153">‘‘Kenassu nivuto loko, (iccāyasmā ajito,)</gatha1>
    <gatha2 line="154">Kenassu nappakāsati;</gatha2>
    <gathalast line="155">Kissābhilepanaṃ brūsi, kiṃ su tassa mahabbhaya’’nti. (su. ni. 1038; cūḷani. vatthugāthā 57, ajitamāṇavapucchāniddesa 1) –</gathalast>
    <unindented line="156">Gāthāya <pageBreak edition="M" number="0.0085" /><bold>‘‘kena</bold> dhammena <bold>loko</bold> ariyavajjo satto <bold>nivuto</bold> paṭicchādito, iti āyasmā ajito <pageBreak edition="V" number="0.0223" /> pucchati. <bold>Kena</bold> hetunā yathāvuttaloko nappakāsati, <bold>assa</bold> yathāvuttalokassa <bold>kiṃ</bold> abhilepanaṃ iti tvaṃ brūsi, <bold>tassa</bold> yathāvuttalokassa kiṃ mahabbhayanti tvaṃ brūsīti pucchatī’’ti attho.</unindented>
    <paragraph line="157">Iti iminā pabhedena cattāri <bold>imāni</bold> gāthāpāda<bold>padāni pucchitāni</bold> pucchāvasena vuttāni, pucchitatthadīpakāni vā, padhānavasena pana so <bold>‘‘eko pañho’’</bold>ti mato, yadipi catunnaṃ padānaṃ pucchanavasena pavattattā catubbidhoti vattabbo, ñātuṃ pana icchitassa ekasseva atthassa sambhavato <bold>‘‘eko pañho’’</bold>ti vuttaṃ. ‘‘Kāraṇaṃ vadehī’’ti vattabbattā kāraṇamāha <bold>‘‘ekavatthupariggahā’’</bold>ti. Idaṃ vuttaṃ hoti – ‘‘yadipi nivāraṇāpakāsanābhilepanamahabbhayasaṅkhātā cattāro atthā pucchāyaṃ gahitā, ekassa pana abhidheyyatthassa gahaṇato ‘eko pañho’ti padhānavasena gahitoti daṭṭhabbo’’ti. ‘‘Ekavatthupariggahaṇaṃ kathaṃ amhehi saddahitabba’’nti vattabbabhāvato <bold>‘‘evañhi āhā’’</bold>ti vuttaṃ. <bold>Evaṃ</bold> ekavatthupariggahaṇeneva bhagavā <bold>hi</bold> yasmā āha, iti tasmā ekavatthupariggahaṇaṃ tumhehi saddahitabbanti vuttaṃ hoti.</paragraph>
    <paragraph line="158"><bold>‘‘Kenassu nivuto loko’’</bold>ti iminā <bold>lokādhiṭṭhānaṃ</bold> paṭicchādanaṃ pucchati, na nānādhammādhiṭṭhānaṃ. <bold>‘‘Kenassu nappakāsatī’’</bold>ti iminā lokasseva <bold>appakāsanaṃ</bold> pucchati, na nānāsabhāvadhammassa. <bold>‘‘Kissābhilepanaṃ brūsī’’</bold>ti iminā lokasseva <bold>abhilepanaṃ</bold> pucchati, na nānāsabhāvadhammassa. <bold>‘‘Kiṃ su tassa mahabbhaya’’</bold>nti iminā tasseva lokassa <bold>mahabbhayaṃ</bold> pucchati, na nānāsabhāvadhammassa. Tasmā ‘‘kenassu nivuto loko’’tiādipañho ekādhiṭṭhānanānādhiṭṭhānesu ekādhiṭṭhāno, dhammādhiṭṭhānasattādhiṭṭhānesu sattādhiṭṭhāno, adiṭṭhajotanādīsu adiṭṭhajotanāpañhotiādinā yathāsambhavaṃ vicinitabboti adhippāyo.</paragraph>
    <paragraph line="159">‘‘Pañhassa yo loko ‘adhiṭṭhāno’ti gahito, so loko tividho’’ti vattabbabhāvato <bold>‘‘loko tividho’’</bold>tiādi vuttaṃ. Tattha tayo vidhā etassa lokassāti <bold>tividho</bold>. Kilissati rāgādivasena kāmāvacarasattoti <bold>kileso,</bold> kileso ca so loko <pageBreak edition="M" number="0.0086" /> cāti <bold>kilesaloko,</bold> kāmāvacarasatto. So hi rāgādikilesabahulatāya kilesalokoti. Bhavati jhānābhiññāhi buddhīhīti <bold>bhavo,</bold> bhavo ca so loko cāti <bold>bhavaloko,</bold> rūpāvacarasatto. So hi jhānādibuddhīhi bhavatīti. Indriyena samannāgatoti <bold>indriyo,</bold> indriyo ca so loko cāti <bold>indriyaloko,</bold> arūpāvacarasatto. So hi āneñjasamādhibahulatāya visuddhindriyo hotīti lokasamaññā pariyāpannadhammavasena pavattā, tasmā ariyā na gahitāti.</paragraph>
    <paragraph line="160">‘‘Kenassu <pageBreak edition="V" number="0.0224" /> nivuto loko’’tiādigāthāya pucchāvicayo hāro ācariyena vibhatto, amhehi ca ñāto, ‘‘vissajjanāvicayo hāro kattha vissajjanāya vibhatto’’ti pucchitabbattā <bold>‘‘tattha vissajjanā’’</bold>tiādi vuttaṃ. Tattha <bold>tatthā</bold>ti tassaṃ ‘‘kenassu nivuto loko’’tiādipucchāyaṃ –</paragraph>
    <gatha1 line="161">‘‘Avijjāya nivuto loko, (ajitāti bhagavā,)</gatha1>
    <gatha2 line="162">Vivicchā pamādā nappakāsati;</gatha2>
    <gathalast line="163">Jappābhilepanaṃ brūmi, dukkhamassa mahabbhaya’’nti. (su. ni. 1039; cūḷani. vatthugāthā 58, ajitamāṇavapucchāniddesa) –</gathalast>
    <unindented line="164">Ayaṃ gāthā vissajjanāti daṭṭhabbā. Tattha <bold>avijjāya nivuto loko</bold>ti kāḷapakkhacatuddasī, ghanavanasaṇḍa, meghapaṭalacchādana, aḍḍharattīnaṃ vasena caturaṅgasamannāgatena andhakārena rathaghaṭādi paṭicchādito viya dhammasabhāvapaṭicchādanalakkhaṇāya <bold>avijjāya</bold> satta<bold>loko nivuto</bold> paṭicchādito. <bold>‘‘Ajitā’’</bold>ti ca ālapanaṃ katvā bhagavā āha. <bold>Vivicchā</bold>ti <bold>vici</bold>kicchāya pamādahetu yathāvuttaloko <bold>nappakāsati. Jappaṃ</bold> taṇhaṃ yathāvuttalokassa <bold>‘‘abhilepana’’</bold>nti ahaṃ brūmīti bhagavā āha, <bold>dukkhaṃ</bold> jātiādivaṭṭadukkhaṃ <bold>assa</bold> yathāvuttalokassa <bold>‘‘mahabbhaya’’</bold>nti ahaṃ brūmīti bhagavā ajitaṃ āhāti attho.</unindented>
    <paragraph line="165">‘‘Imāya vissajjanāya kathaṃ vicineyyā’’ti pucchitabbattā <bold>‘‘imāni cattāri padānī’’</bold>tiādi vuttaṃ. Tattha <bold>imāni cattāri padānī</bold>ti ‘‘kenassu nivuto loko’’tiādipucchāgāthāyaṃ vuttāni gāthāpadāni. <bold>Imehi catūhi padehī</bold>ti ‘‘avijjāya nivuto loko’’ti vissajjanāgāthāyaṃ vuttehi gāthāpadehi vissajjitāni. Kathaṃ? <bold>Paṭhamaṃ</bold> padaṃ <bold>paṭhamena</bold> padena, <bold>dutiyaṃ</bold> padaṃ <pageBreak edition="M" number="0.0087" /><bold>dutiyena</bold> padena, <bold>tatiyaṃ</bold> padaṃ <bold>tatiyena</bold> padena, <bold>catutthaṃ</bold> padaṃ <bold>catutthena</bold> padena vissajjitaṃ.</paragraph>
    <paragraph line="166"><bold>‘‘Kenassu nivuto loko’’</bold>ti paṭhama<bold>pañhe</bold><bold>‘‘avijjāya nivuto loko’’</bold>ti paṭhamā <bold>vissajjanā</bold> katā, na uppaṭipāṭiyā. Vijjāya paṭipakkhā avijjā, tasmā avijjāya ajānako loko bhaveyya. Kathaṃ nivuto saddahitabboti āha <bold>‘‘nīvaraṇehi nivuto loko’’</bold>ti. Yadi evaṃ ‘‘nīvaraṇena nivuto loko’’ti vissajjanā kātabbāti codanaṃ manasi <pageBreak edition="V" number="0.0225" /> katvā vuttaṃ <bold>‘‘avijjānīvaraṇā hi sabbe sattā’’</bold>ti. ‘‘Sabbasattānaṃ avijjānīvaraṇabhāvo kena vacanena saddahitabbo’’ti vattabbattā <bold>‘‘yathāha bhagavā’’</bold>tiādi vuttaṃ.</paragraph>
    <paragraph line="167">‘‘Sabbasattānaṃ, bhikkhave, sabbapāṇānaṃ sabbabhūtānaṃ, pariyāyato ekameva nīvaraṇaṃ vadāmi, yadidaṃ avijjā. Avijjānīvaraṇā hi sabbe sattā. Sabbasova bhikkhave avijjāya nirodhā cāgā paṭinissaggā natthi sattānaṃ nīvaraṇanti vadāmī’’ti yaṃ vacanaṃ <bold>yathā</bold> yena pakārena bhagavā āha, tathā tena pakārena vuttena tena vacanena tumhehi sabbasattānaṃ avijjānīvaraṇabhāvo saddahitabboti.</paragraph>
    <paragraph line="168">‘‘Avijjāya nivuto loko’’ti padena ‘‘kenassu nivuto loko’’ti paṭhamasseva padassa vissajjanā na siyā, ‘‘kenassu nappakāsatī’’ti dutiyapadassāpi vissajjanā siyāti codanaṃ manasi katvā <bold>‘‘tena cā’’</bold>tiādi vuttaṃ. Tattha <bold>tena</bold> ‘‘avijjāya nivuto loko’’ti padena ‘‘kenassu nivuto loko’’ti paṭhamassa padassa vissajjanā <bold>yuttā</bold> yuttatarā hoti, yuttatarattā ‘‘kenassu nivuto loko’’ti pañhe ‘‘avijjāya nivuto loko’’ti vissajjanāti mayā vattabbāyevāti adhippāyo.</paragraph>
    <paragraph line="169"><bold>‘‘Kenassu nappakāsatī’’</bold>ti imasmiṃ <bold>pañhe ‘‘vivicchā pamādā nappakāsatī’’</bold>ti ayaṃ <bold>vissajjanā</bold> kātabbā, vivicchāya pavattattā, pamādā <bold>ca</bold> loko nappakāsatīti attho. Avijjānīvaraṇāya nivuto loko nappakāsatīti vissajjanā kātabbā, ‘‘kathaṃ vivicchā pamādā loko nappakāsatīti vissajjanā katā’’ti vattabbattā <bold>‘‘yo puggalo’’</bold>tiādi vuttaṃ. Tattha <bold>yo</bold> puthujjanabhūto <bold>puggalo</bold> avijjā<bold>nīvaraṇehi</bold><pageBreak edition="M" number="0.0088" /> nivuto, <bold>so</bold> puthujjanabhūto puggalo vivicchāya <bold>vivicchati</bold>. ‘‘Yāya vivicchāya vivicchati, sā vivicchā katamā nāmā’’ti pucchitabbattā <bold>‘‘vivicchā nāma vuccati vicikicchā’’</bold>ti vuttaṃ. ‘‘Tāya kasmā nappakāsatī’’ti vattabbattā <bold>‘‘so vicikicchanto’’</bold>tiādi vuttaṃ. Tāya vicikicchanto <bold>so</bold> puthujjanabhūto puggalo saddahitabbesu <bold>nābhisaddahati;</bold> saddahitabbesu na abhisaddahanto akusalānaṃ dhammānaṃ pahānāya, kusalānaṃ dhammānaṃ sacchikiriyāya ārabhitabbaṃ vīriyaṃ <bold>nārabhati;</bold> anārabhanto <bold>so</bold> puggalo <bold>idha</bold> loke pamādamanuyutto viharatīti, pamādena viharanto pamatto puggalo <bold>sukke</bold> dhamme na uppādiyati; anuppādayantassa <bold>tassa</bold> puggalassa <bold>te</bold> sukkā dhammā <bold>anuppādiyamānā</bold> hutvā <bold>nappakāsanti</bold> pakāsanavasena na pavattanti; tasmā ‘‘vivicchā pamādā loko nappakāsatī’’ti vissajjanā kātabbāti adhippāyo.</paragraph>
    <paragraph line="170">‘‘Tādisassa <pageBreak edition="V" number="0.0226" /> sukkadhammānaṃ appakāsanabhāvo amhehi kena vacanena saddahitabbo’’ti vattabbabhāvato <bold>‘‘yathāha bhagavā’’</bold>tiādi vuttaṃ. Tattha –</paragraph>
    <gatha1 line="171">‘‘Dūre santo pakāsanti, himavantova pabbato;</gatha1>
    <gatha2 line="172">Asantettha na dissanti, rattiṃ khittā yathā sarā;</gatha2>
    <gathalast line="173">Te guṇehi pakāsanti, kittiyā ca yasena cā’’ti. –</gathalast>
    <unindented line="174">Yaṃ gāthāpāṭhaṃ bhagavā <bold>yathā</bold> yena appakāsanākārena āha, tathā tena appakāsanākārena vuttena tena gāthāpāṭhena tādisassa puggalassa sukkadhammānaṃ appakāsanabhāvo tumhehi saddahitabboyeva, tasmā ‘‘vivicchā pamādā loko nappakāsatī’’ti vissajjanā kātabbāvāti adhippāyo.</unindented>
    <paragraph line="175">Gāthāttho pana – himavanto pabbato dūre ṭhito dūre ṭhitānampi sacakkhukānaṃ puggalānaṃ pakāsati iva, evaṃ <bold>santo</bold> sappurisā dūre ṭhitānampi guṇavasena pavattāya kittiyā ca guṇavasena pavattehi yasaparibhogaparivārehi ca dūre ṭhitānaṃ paṇḍitānaṃ pakāsanti, rattikāle khittā sarā usū na dissanti yathā, <bold>ettha</bold> sattaloke vivicchāpamādānaṃ vasena viharanto asanto na dissanti. Ye santo pakāsanti, te santo guṇehi pakāsantīti dassetuṃ <bold>‘‘te guṇehi pakāsantī’’</bold>ti vuttaṃ <pageBreak edition="M" number="0.0089" />. Guṇā nāma abbhantare jātā, ‘‘kathaṃ guṇehi pakāsantī’’ti vattabbattā <bold>‘‘kittiyā ca yasena cā’’</bold>ti vuttaṃ. Guṇānubhāvena pavattāya kittiyā ca guṇānubhāvena pavattena yasena ca pakāsantā puggalā guṇehi pakāsantīti vattabbāvāti.</paragraph>
    <paragraph line="176">Yadi vivicchāpamādānaṃ vasena nappakāsati, evaṃ sati loko nivuto hoti, tasmā paṭhamassa padassāpi vissajjanā kātabbāti codanaṃ manasi katvā <bold>‘‘tena cā’’</bold>tiādi vuttaṃ. Tattha <bold>tenā</bold>ti ‘‘vivicchā pamādā nappakāsatī’’ti padena ‘‘kenassu nappakāsatī’’ti dutiyassa padassa vissajjanā <bold>yuttā</bold> yuttatarāti attho. <bold>Padenā</bold>ti ca padatthaṭṭhena vissajjanāti attho. <bold>Padassā</bold>ti padatthassa pucchitabbassāti attho daṭṭhabbo. Esa nayo heṭṭhā, upari ca.</paragraph>
    <paragraph line="177">‘‘Kissābhilepanaṃ brūsī’’ti pañhe ‘‘jappābhilepanaṃ brūmī’’ti vissajjanā tassā ajitena daṭṭhabbā. ‘‘Katamā jappā nāmā’’ti pucchitabbattā <bold>‘‘jappā nāma vuccati taṇhā’’</bold>ti vuttaṃ. Sā taṇhā lokaṃ abhilimpatīti kathaṃ viññāyatīti yojanā. Tena vuttaṃ <bold>‘‘yathāha bhagavā’’</bold>tiādi. Tattha <bold>yathā</bold> yena taṇhāya abhilepanabhāvena –</paragraph>
    <gatha1 line="178">‘‘Ratto <pageBreak edition="V" number="0.0227" /> atthaṃ na jānāti, ratto dhammaṃ na passati;</gatha1>
    <gathalast line="179">Andhaṃ tamaṃ tadā hoti, yaṃ rāgo sahate nara’’nti. –</gathalast>
    <unindented line="180">Yaṃ gāthaṃ bhagavā āha, tathā tena abhilepanabhāvena vuttāya tāya gāthāya sā taṇhā lokaṃ abhilimpatīti viññāyatīti adhippāyo.</unindented>
    <paragraph line="181">Gāthāyaṃ pana – rajjati sattoti <bold>ratto,</bold> rāgasamaṅgīsatto. Kāraṇaṃ paṭicca asati pavattati phalanti <bold>atthaṃ,</bold> phalaṃ. Kāraṇaṃ phalaṃ dhāreti, taṃ kāraṇaṃ <bold>dhammaṃ</bold> nāma. Andhakāraṃ <bold>andhaṃ. Ya</bold>nti yamhi kāle. <bold>Ya</bold>nti hi bhummatthe paccattavacanaṃ. Yamhi kāle rāgo <bold>naraṃ</bold> rāgasamaṅgiṃ <bold>sahate</bold> abhibhavati, tadā kāle <bold>andhaṃ</bold> andhakāraṃ tamaṃ hotīti yojanā. Rāgo naraṃ <bold>yaṃ</bold> yasmā sahate, tasmā andhaṃ tamaṃ tadā hotīti vā, rāgo yaṃ naraṃ sahate, tassa narassa andhaṃ tamaṃ tadā hotīti vā, rāgo naraṃ <bold>yaṃ sahate</bold> abhibhūyate yaṃ sahanaṃ abhibhavanaṃ nipphādeti, taṃ sahanaṃ abhibhavanaṃ <bold>andhaṃ</bold> andhakāraṃ tamaṃ hotīti vā yojanā.</paragraph>
    <paragraph line="182">‘‘Yadi <pageBreak edition="M" number="0.0090" /> ratto atthādikaṃ na jānāti, evaṃ sati kathaṃ jappābhilepanaṃ bhavatī’’ti vattabbattā <bold>‘‘sāyaṃ taṇhā’’</bold>tiādi vuttaṃ. Tattha ārammaṇesu <bold>āsattibahulassa</bold> āsaṅgabahulassa taṇhāsamaṅgissa <bold>puggalassa sā ayaṃ taṇhā evaṃ</bold> bahuāsaṅgavasena <bold>abhijappā</bold> pariyuṭṭhānaṭṭhāyinī hoti. <bold>Iti karitvā</bold> iminā kāraṇena <bold>tattha</bold> taṇhāya satta<bold>loko</bold> kenaci silesena <bold>abhilitto</bold> makkhito viya jappābhilepena abhilitto nāma bhavatīti yojanā. ‘‘Jappābhilepanaṃ appakāsanassapi kāraṇaṃ bhavati, tasmā ‘kenassu nappakāsatī’ti dutiyapadatthassapi vissajjanā siyā’’ti vattabbattā <bold>‘‘tena cā’’</bold>tiādi vuttaṃ.</paragraph>
    <paragraph line="183">‘‘Tassa lokassa mahabbhayaṃ ki’’nti imasmiṃ catutthapañhe ‘‘assa lokassa dukkhaṃ mahabbhayaṃ bhave’’ti ayaṃ vissajjanā tassā ajitena daṭṭhabbā. Bhāyati loko etasmāti <bold>bhayaṃ,</bold> mahantaṃ bhayaṃ <bold>mahabbhayaṃ</bold>. ‘‘Katividhaṃ dukkha’’nti pucchitabbattā <bold>‘‘duvidhaṃ dukkha’’</bold>ntiādi vuttaṃ. Dve vidhā assa dukkhassāti <bold>duvidhaṃ</bold>. ‘‘Katamaṃ duvidhaṃ dukkha’’nti pucchitabbattā <bold>‘‘kāyikañca cetasikañcā’’</bold>ti vuttaṃ. ‘‘Katamaṃ kāyikaṃ, katamaṃ cetasika’’nti pucchitabbattā <bold>‘‘yaṃ kāyikaṃ, idaṃ dukkhaṃ yaṃ cetasikaṃ, idaṃ domanassa’’</bold>nti vuttaṃ.</paragraph>
    <paragraph line="184">Rogādisatthādianiṭṭharūpaṃ sattalokassa mahabbhayaṃ bhaveyya, ‘‘kathaṃ dukkhaṃ mahabbhayaṃ bhaveti saddahetabba’’nti <pageBreak edition="V" number="0.0228" /> vattabbabhāvato <bold>‘‘sabbe sattā hī’’</bold>tiādi vuttaṃ. Tattha sabbe sattā yathāvuttassa <bold>dukkhassa</bold> ubbijjanti, dukkhena samasamaṃ aññaṃ bhayaṃ sattānaṃ natthi, dukkhato <bold>uttaritaraṃ</bold> vā pana bhayaṃ kuto atthi. <bold>Hi</bold> yasmā natthi, tasmā dukkhato aññassa bhayassa abhāvato ‘‘dukkhaṃ lokassa mahabbhaya’’nti vacanaṃ saddahitabbanti adhippāyo.</paragraph>
    <paragraph line="185">‘‘Sabbe sattā’’tiādivacanena rogādisatthādianiṭṭharūpaṃ dukkhamūlamevāti dasseti. ‘‘Kāyikacetasikavasena duvidhaṃ dukkhaṃ dukkhavedanāyeva, <bold>eva</bold>ṃ sati saṅkhāradukkhavipariṇāmadukkhānaṃ mahabbhayabhāvo na āpajjeyyā’’ti vattabbabhāvato <bold>‘‘tisso dukkhatā’’</bold>tiādi vuttaṃ.</paragraph>
    <paragraph line="186">‘‘Tisso dukkhatā sabbesaṃ sattānaṃ sabbakālesu uppajjanti, kadāci kassaci na uppajjantī’’ti pucchitabbattā <bold>‘‘tattha loko’’</bold>tiādi vuttaṃ. Tattha <bold>tatthā</bold>ti tāsu tīsu dukkhatāsu. <bold>Loko</bold>ti bhogasampanno ceva appābādho <pageBreak edition="M" number="0.0091" /> ca sattaloko. <bold>Odhaso</bold> odhiso <bold>kadāci</bold> karahaci attūpakkamamūlāya <bold>dukkhadukkhatāya</bold> muccati, kadāci parūpakkamamūlāya <bold>dukkhadukkhatāya</bold> muccati, tathā <bold>odhaso</bold> odhiso <bold>kadāci</bold> karahaci dīghāyuko loko <bold>vipariṇāmadukkhatāya</bold> muccati, ‘‘kena hetunā muccatī’’ti pucchitabbattā pucchaṃ ṭhapetvā hetuṃ dassetuṃ <bold>‘‘taṃ kissa hetū’’</bold>tiādi vuttaṃ. Satta<bold>loke</bold> appekacce appābādhā honti, te bhogasampannattā ceva appābādhattā ca dukkhadukkhatāya muccanti, visesato rūpāvacarasattā muccanti. Appekacce dīghāyukāpi honti, te dīghāyukattā vipariṇāmadukkhatāya muccanti; visesato arūpāvacarasattā muccanti arūpāvacarasattānaṃ upekkhāsamāpattibahulattā.</paragraph>
    <paragraph line="187">Tesaṃ tāhi dukkhatāhi muccanaṃ anekantikaṃ hoti, tasmā tāhi anatikkantattā anekantikaṃ muccanaṃ tumhehi vuttaṃ, amhehi ca ñātaṃ, ‘‘katamaṃ ekantikamuccana’’nti pucchitabbattā <bold>‘‘saṅkhāradukkhatāya panā’’</bold>tiādi vuttaṃ. Tattha <bold>saṅkhāradukkhatāyā</bold>ti dukkhavedanāpi saṅkhatattā saṅkhārapariyāpannā, tādisāya saṅkhāradukkhatāyāti attho gahetabbo. <bold>Loko</bold>ti arahā. Upādīyati vipākakkhandhacatukkakaṭattārūpasaṅkhātaṃ khandhapañcakanti <bold>upādi,</bold> upādiyeva sesaṃ <bold>upādisesaṃ,</bold> khandhapañcakaṃ, taṃ natthi etissā nibbānadhātuyāti <bold>anupādisesā. Anupādisesāya nibbānadhātuyā</bold> anupādisesanibbānadhātu hutvā muccati, itthambhūtalakkhaṇe cāyaṃ karaṇaniddeso. <bold>Nibbānadhātū</bold>ti ca khandhapañcakassa nibbāyanamattaṃ adhippetaṃ, na asaṅkhatadhātu. <bold>Tasmā</bold>ti saṅkhāradukkhatāya sakalalokabyāpakabhāvena sabbalokasaṅgāhakattā vuttappakāra<bold>saṅkhāradukkhatāya</bold> sabba<bold>lokassa</bold><pageBreak edition="V" number="0.0229" /> dukkhaṃ hoti, <bold>iti katvā</bold> saṅkhāradukkhatāya sabbalokassa dukkhabhāvato <bold>‘‘dukkhamassa mahabbhaya’’</bold>nti bhagavatā vuttaṃ.</paragraph>
    <paragraph line="188">‘‘Vedanāpaccayā taṇhā’’ti (ma. ni. 3.126; saṃ. ni. 2.1, 3, 36; mahāva. 1; vibha. 225) vacanato ‘‘dukkhamassa mahabbhaya’’nti padena ‘‘kissābhilepanaṃ brūsī’’ti tatiyapadassāpi vissajjanā siyāti āsaṅkabhāvato <bold>‘‘tena ca catutthassa padassa vissajjanā yuttā’’</bold>ti vuttaṃ. ‘‘Kena yathākkamaṃ pucchāvissajjanānaṃ yuttatarabhāvo jānitabbo’’ti vattabbattā <bold>‘‘tenāha bhagavā’’</bold>tiādi vuttaṃ. Tena yathākkamaṃ pucchāvissajjanānaṃ yuttatarattā yuttatarajānanako bhagavā ‘‘avijjāya nivuto <pageBreak edition="M" number="0.0092" /> loko’’tiādimāha, tasmā yuttatarabhāvo tumhehi jānitabboti.</paragraph>
    <paragraph line="189">Ettha ca lokassa nīvaraṇādīni ajānantena ca titthiyavādesu samayantaresu paricayena ca tesu samayantaresu ceva nīvaraṇādīsu ca saṃsayapakkhandena ekaṃseneva sattādhiṭṭhānena pucchitabbattā, ekaṃseneva sattādhiṭṭhānena byākātabbattā ca sattādhiṭṭhānā pucchā katāti veditabbā. Sā cāyaṃ pucchā ajānantassa jānanatthāya, jātasaṃsayassa ca saṃsayavinodanatthāya vissajjetabbassa nīvaraṇādivisayassa catubbidhattā catubbidhā. Nīvaraṇādīnaṃ pana visayānaṃ loko ca ādhārabhāvena gāthāyaṃ vuttoti ‘‘eko pañho dassito’’ti ayamettha pucchāvicayo, vissajjanāvicayo pana ‘‘adiṭṭhajotanā vissajjanā, vimaticchedanā vissajjanā’’tiādinā pucchāvicaye vuttanayānusārena veditabbo.</paragraph>
    <paragraph line="190">Ekādhāre pucchāvissajjane vicayo ācariyehi vibhatto, amhehi ca ñāto, ‘‘anekādhāre pucchāvissajjane yo vicayo vibhajanāraho, so vicayo kathaṃ amhehi viññāyati, amhākaṃ viññāpanatthāya tasmiṃ vicayaṃ vibhajathā’’ti vattabbabhāvato anekādhāraṃ pucchaṃ tāva nīharitvā dassetuṃ –</paragraph>
    <gatha1 line="191">‘‘Savanti sabbadhi sotā, (iccāyasmā ajito,)</gatha1>
    <gatha2 line="192">Sotānaṃ kiṃ nivāraṇaṃ;</gatha2>
    <gathalast line="193">Sotānaṃ saṃvaraṃ brūhi, kena sotā pidhīyare’’ti. (su. ni. 1040; cūḷani. vatthugāthā 59, ajitamāṇavapucchāniddesa 3) –</gathalast>
    <unindented line="194">Gāthamāha <pageBreak edition="V" number="0.0230" />. Gāthāttho tāva daṭṭhabbo. <bold>Savantī</bold>ti sandanti, pavattantīti attho. <bold>Sabbadhī</bold>ti taṇhādīnaṃ ārammaṇabhūtesu sabbesu rūpādīsu āyatanesu. <bold>Sotā</bold>ti taṇhābhijjhābyāpādādayo sotā. <bold>Iccāyasmā</bold>ti iti evaṃ āyasmā ajito āha. <bold>Sotāna</bold>nti taṇhābhijjhābyāpādādīnaṃ sotānaṃ. <bold>Kiṃ nivāraṇa</bold>nti kiṃ katamaṃ dhammajātaṃ āvaraṇaṃ bhave, kā katamā dhammajāti rakkhā bhave. <bold>Sotānaṃ saṃvaraṃ brūhī</bold>ti sotānaṃ taṇhābhijjhābyāpādādīnaṃ saṃvaraṇaṃ āvaraṇaṃ idaṃ dhammajātaṃ bhaveti sabbasattahitatthaṃ amhākaṃ tvaṃ kathehi. <bold>Kena sotā</bold><pageBreak edition="M" number="0.0093" /><bold>pidhīyare</bold>ti kena pahāyakadhammena taṇhābhijjhābyāpādādayo sotā paṇḍitehi pidhīyareti pucchatīti pucchitāni.</unindented>
    <paragraph line="195">‘‘Pucchāvasena kathitāya ‘savanti…pe… pidhīyare’ti imāya gāthāya kittakāni padāni pucchitāni, kittakā pañhā’’ti pucchitabbattā <bold>‘‘imāni cattāri padāni pucchitāni, te dve pañhā’’</bold>ti vuttaṃ. ‘‘Pucchāvasena pavattāya imissā gāthāya yadi cattāri padāni siyuṃ, evaṃ santesu pañhāpi catubbidhā siyuṃ, kasmā ‘dve’ti vuttā’’ti vattabbattā <bold>‘‘kasmā? Ime hi bahvādhivacanena pucchitā’’</bold>ti vuttaṃ. <bold>Ime</bold> etāya gāthāya gahitā atthā bahvādhivacanena pucchitā. Idaṃ vuttaṃ hoti – ‘‘savanti…pe… pidhīyareti bahūni vacanāni adhikicca pavattā saṃvarasaṅkhātā sati ceva pidahanahetubhūtā paññā cāti ime dve atthāva pucchitā, tasmā atthavasena dve pañhā vuttā vā’’ti. ‘‘Pucchāya duvidhatthavisayatā kathaṃ vuttā’’ti vattabbattā pucchāya duvidhatthavisayataṃ vivarituṃ <bold>‘‘evaṃ samāpannassā’’</bold>tiādi vuttaṃ. Tattha <bold>evaṃ samāpannassā</bold>ti imāhi duggatihetubhūtāhi ñātibyasanādisaṅkhātāhi āpadāhi vā, pāṇavadhādīhi āpadāhi vā, samaṃ saha, sabbathā vā ayaṃ sattaloko āpanno ajjhotthaṭo, evaṃ ajjhotthaṭassa vā samāpannassa. <bold>Evaṃ saṃkiliṭṭhassā</bold>ti ñātibyasanādayo vā pāṇavadhādīni āgamma pavattehi dasahi kilesavatthūhi ca ayaṃ sattaloko saṃkiliṭṭho, evaṃ saṃkiliṭṭhassa ca lokassāti samāpannassa ajjhotthaṭassa lokassa vodānaṃ vuṭṭhānaṃ <bold>kiṃ</bold> katamaṃ dhammajātaṃ bhave. Iti <bold>evañhi</bold> saccaṃ ajitasutte āhāti vitthārattho, pucchāya duvidhatthavisayatā ñātabbāti adhippāyo.</paragraph>
    <paragraph line="196">‘‘Kiṃ nu sotā sabbassa lokassa sabbadhi savanti, udāhu, ekaccassevā’’ti pucchitabbattā <bold>‘‘savanti sabbadhi sotāti, asamāhitassa savanti abhijjhābyāpādappamādabahulassā’’</bold>ti vuttaṃ. Tattha abhijjhābyāpādappamādabahulattā rūpādīsu nānārammaṇesu vikkhittacittasseva sotā <bold>savanti</bold> pavattanti, na samāhitassa abhijjhābyāpādappamādavirahitassāti <pageBreak edition="V" number="0.0231" /> adhippāyo daṭṭhabbo. ‘‘Katamā abhijjhā, katamo byāpādo, katamo pamādo’’ti vattabbattā <bold>‘‘tattha yā abhijjhā’’</bold>tiādi vuttaṃ. Tattha <bold>tatthā</bold>ti tesu abhijjhābyāpādappamādesu. <bold>Yā abhijjhā, ayaṃ lobho,</bold> na abhijjhāyanamattaṃ. Lobho ca <bold>akusalamūlaṃ,</bold> na lubbhanamattaṃ. <bold>Yo byāpādo</bold><pageBreak edition="M" number="0.0094" />, <bold>ayaṃ doso,</bold> na byāpajjanamattaṃ. Doso ca <bold>akusalamūlaṃ,</bold> na dūsanamattaṃ. <bold>Yo pamādo, ayaṃ moho,</bold> na sativippavāsamattaṃ. Moho ca <bold>akusalamūlaṃ,</bold> na mūhanamattaṃ. <bold>Evaṃ</bold> iminā vuttappakārena abhijjhādīnaṃ akusalamūlattā yassa abhijjhābyāpādappamādabahulassa <bold>asamāhitassa</bold> chasu rūpādīsu <bold>āyatanesu</bold> taṇhā savanti.</paragraph>
    <paragraph line="197">‘‘Katividhā sā taṇhā’’ti vattabbattā <bold>‘‘rūpataṇhā…pe… dhammataṇhā’’</bold>ti vuttaṃ. ‘‘Channaṃ rūpataṇhādīnaṃ chasu rūpādiāyatanesu savanaṃ kena ca vacanena amhehi saddahitabba’’nti vattabbattā <bold>‘‘yathāha bhagavā’’</bold>tiādi vuttaṃ. ‘‘Savatīti ca kho, bhikkhave…pe… paṭihaññatī’’ti yaṃ vacanaṃ bhagavā <bold>yathā</bold> yena pakārena āha, tathā tena pakārena vuttanayena vacanena tumhehi saddahitabbanti adhippāyo. Ettha ca cakkhādīnaṃ rūpataṇhādīnaṃ channaṃ sotānaṃ dvārabhāvena pavattattā cakkhādayo nissitūpacāravasena sayaṃ savanto viya bhagavatā vuttā. <bold>Itī</bold>ti evaṃ vuttappakārena <bold>sabbā</bold> sabbasmā cakkhādidvārato ca <bold>savati</bold> pavattati. <bold>Sabbathā</bold> sabbappakārena taṇhāyanamicchābhinivesanaunnamanādippakārena <bold>savati</bold> pavattatīti attho. ‘‘Kasmā sabbasmā cakkhādidvārato ca savati pavattati, sabbappakārena taṇhāyanamicchābhinivesanaunnamanādippakārena savanabhāvo vijānitabbo’’ti vattabbattā <bold>‘‘tenāhā’’</bold>tiādi vuttaṃ. Tattha <bold>tenā</bold>ti asamāhitassa abhijjhābyāpādādīnaṃ cakkhādidvārato ca taṇhāyanamicchābhinivesaunnamanākārena taṇhādivasena pavattanato pavattajānanako bhagavā <bold>‘‘savanti sabbadhi sotā’’</bold>ti āha.</paragraph>
    <paragraph line="198">‘‘Sotānaṃ ‘kiṃ nivāraṇa’nti iminā kiṃ pucchati? Sotānaṃ anusayappahānaṃ pucchati kiṃ? Udāhu vītikkamappahānaṃ pucchatī’’ti vattabbattā <bold>‘‘sotānaṃ kiṃ nivāraṇanti pariyuṭṭhānavighātaṃ pucchatī’’</bold>ti vuttaṃ. ‘‘Idaṃ pariyuṭṭhānavighātaṃ vodānaṃ, udāhu vuṭṭhānaṃ ki’’nti vattabbattā <bold>‘‘idaṃ vodāna’’</bold>nti vuttaṃ. ‘‘Sotānaṃ saṃvaraṃ brūhi, ‘kena sotā pidhīyare’ti iminā kiṃ pucchati? Sotānaṃ pariyuṭṭhānaṃ pucchati kiṃ? Udāhu vītikkamanaṃ, samugghāṭaṃ vā pucchati ki’’nti vattabbattā <bold>sotānaṃ…pe… pidhīyareti anusayasamugghāṭaṃ pucchatī’’</bold>ti vuttaṃ. ‘‘Idaṃ anusayasamugghāṭaṃ vodānaṃ kiṃ, udāhu vuṭṭhānaṃ ki’’nti vattabbattā <bold>‘‘idaṃ vuṭṭhāna’’</bold>nti vuttaṃ.</paragraph>
    <paragraph line="199">‘‘Savanti <pageBreak edition="V" number="0.0232" /><pageBreak edition="M" number="0.0095" /> sabbadhi sotā’’tiādipucchāvicayo ācariyena vutto, amhehi ca ñāto; tāya pucchāya ‘‘katamo vissajjanavicayo’’ti vattabbattā <bold>‘‘tattha vissajjanā’’</bold>tiādi vuttaṃ. <bold>Tattha</bold> pucchāyaṃ –</paragraph>
    <gatha1 line="200">‘‘Yāni sotāni lokasmiṃ, (ajitāti bhagavā,)</gatha1>
    <gatha2 line="201">Sati tesaṃ nivāraṇaṃ;</gatha2>
    <gathalast line="202">Sotānaṃ saṃvaraṃ brūmi, paññāyete pidhīyare’’ti. (su. ni. 1041 cūḷani. vatthugāthā 60, ajitamāṇavapucchāniddesa 4) –</gathalast>
    <paragraph line="203">Gāthā vissajjanāti daṭṭhabbā. Tassaṃ gāthāyaṃ <bold>ajita</bold> lokasmiṃ yāni sotāni savanti, tesaṃ sotānaṃ yaṃ nivāraṇaṃ, sā sati hoti; taṃ satiṃ sotānaṃ saṃvaranti ahaṃ brūmi; <bold>ete</bold> sotā paññāya pidhīyareti yojanā kātabbā. Tattha <bold>satī</bold>ti vipassanāpaññāya sampayuttā sati. <bold>Paññāyā</bold>ti maggapaññāya. <bold>Pidhīyare</bold>ti uppajjituṃ appadānavasena pidhīyanti pacchijjanti.</paragraph>
    <paragraph line="204">‘‘Sati tesaṃ nivāraṇaṃ sotānaṃ saṃvaraṃ brūmī’’ti bhagavā āha – ‘‘yāya kāyaci satiyā sotānaṃ saṃvaraṇakiccaṃ siddhaṃ kiṃ, visiṭṭhāya satiyā sotānaṃ saṃvaraṇakiccaṃ siddhaṃ kiṃ, katamāya satiyā sotānaṃ saṃvaraṇakiccaṃ siddha’’nti pucchitabbattā <bold>‘‘kāyagatāya satiyā’’</bold>tiādi vuttaṃ. Tattha <bold>kāyagatāya satiyā</bold>ti rūpakāye gataṃ kesādikaṃ aniccādito vipassitvā pavattāya vipassanāñāṇasampayuttāya satiyā. <bold>Bhāvitāyā</bold>ti kāyagataṃ aniccato dukkhato anattato nibbindanato virajjanato nirodhanato paṭinissajjanato anupassanāvasena bhāvitāya. Evañhi aniccato anupassanto niccasaññaṃ pajahati; dukkhato anupassanto sukhasaññaṃ pajahati; anattato anupassanto attasaññaṃ pajahati; nibbindanto nandiṃ pajahati; virajjanto rāgaṃ pajahati; nirodhento samudayaṃ pajahati; paṭinissajjanto ādānaṃ pajahatīti. <bold>Bahulīkatāyā</bold>ti yathāvuttappakārena divasampi māsampi saṃvaccharampi sattasaṃvaccharampi bahulīkatāya. <bold>Cakkhu</bold>nti abhijjhādipavattidvārabhāvena ṭhitaṃ cakkhuṃ, niggahitāgamaṃ daṭṭhabbaṃ. <bold>Nāviñchatī</bold>ti cakkhudvāre pavattaṃ abhijjhādisahitaṃ cittasantānaṃ, taṃsamaṅgīpuggalaṃ vā nākaḍḍhati, manāpikesu rūpesu nāviñchatīti yojanā. <bold>Amanāpikesu</bold> rūpesu <bold>na paṭihaññati</bold><pageBreak edition="M" number="0.0096" />. Kāyagatāya satiyā <pageBreak edition="V" number="0.0233" /> bhāvitāya bahulīkatāya sotaṃ nāviñchati. Manāpikesu saddesu…pe… amanāpikesu saddesu na paṭihaññatīti yojanā yathāsambhavato kātabbā.</paragraph>
    <paragraph line="205">‘‘Kena kāraṇena nāviñchati paṭihaññatī’’ti pucchati, indriyānaṃ saṃvutanivāritattā nāviñchati na paṭihaññatīti vissajjeti. ‘‘Kenārakkhena te saṃvutanivāritā’’ti pucchati, satiārakkhena te saṃvutanivāritāti vissajjeti. ‘‘Satiārakkhena saṃvutanivāritabhāvo kena amhehi saddahitabbo’’ti vattabbattā <bold>tenāhā’’</bold>tiādi vuttaṃ. Tattha <bold>tenā</bold>ti tasmā satiārakkhena saṃvutanivāritattā saṃvutanivāritajānanako bhagavā ‘‘sati tesaṃ nivāraṇa’’nti yaṃ vacanaṃ āha, tena vacanena tumhehi satiārakkhena saṃvutanivāritabhāvo saddahitabboti pubbabhāge paññā satyānugāti kiccamevettha adhikanti daṭṭhabbaṃ.</paragraph>
    <paragraph line="206">‘‘Sati tesaṃ nivāraṇa’’nti vissajjanassa vitthārattho ācariyena vutto, amhehi ca ñāto, ‘‘paññāyete pidhīyare’’ti vissajjanassa vitthārattho ‘‘kathaṃ amhehi jānitabbo’’ti vattabbattā ‘‘paññāyete pidhīyare’’ti vissajjanassa vitthāratthaṃ dassento <bold>‘‘paññāya anusayā pahīyantī’’</bold>tiādimāha. Tattha <bold>paññāyā</bold>ti maggapaññāya. <bold>Anusayā</bold>ti anurūpaṃ kāraṇaṃ labhitvā uppajjanārahā kāmarāgānusayādayo. <bold>Pahīyanti</bold> samucchedavasena anusayesu paññāya pahīnesu pariyuṭṭhānāpi atthato pahīyanti. Kissa pahīnattā ‘‘pahīyantī’’ti vuccati? Anusayassa pahīnattā pariyuṭṭhānā pahīyantīti vissajjeti.</paragraph>
    <paragraph line="207">‘‘Taṃ anusayappahānena pariyuṭṭhānappahānaṃ kiṃ viya bhavatī’’ti pucchitabbattā <bold>‘‘taṃ yathā khandhavantassā’’</bold>tiādi vuttaṃ. Tattha khandhavantassa rukkhassa kudālādinā bhūmiṃ khaṇitvā anavasesamūluddharaṇe kate tassa rukkhassa pupphaphalapallavaṅkurasantatipi kudālādinā samucchinnāva bhavati yathā, evaṃ arahattamaggañāṇena anusayesu pahīnesu anusayānaṃ pariyuṭṭhānasantati samucchinnā pidahitā paṭicchannā bhavati. Kena samucchinnā bhavati? <bold>Paññāya</bold> maggapaññāya samucchinnā bhavatīti atthayojanā daṭṭhabbā. ‘‘Paññāya paricchinnabhāvo kathaṃ saddahitabbo’’ti vattabbattā <bold>‘‘tenā’’</bold>tiādi vuttaṃ. ‘‘Paññāyete pidhīyare’’ti vacanato anusayānaṃ pariyuṭṭhānasantatiyā paññāya paricchinnabhāvo paṇḍitehi saddahitabboti adhippāyo.</paragraph>
    <paragraph line="208">Imesu <pageBreak edition="M" number="0.0097" /> pañhāvissajjanesu sotānaṃ saṃvaraṃ, pidhānañca ajānantena vā saṃsayitena vā saṃvarapidhānānaṃ pucchitabbattā dhammādhiṭṭhānā pucchāti pucchāvicayo ceva satipaññānaṃ vissajjetabbattā <pageBreak edition="V" number="0.0234" /> dhammādhiṭṭhānaṃ vissajjananti vissajjanavicayo ca veditabbo. Etesu ca ‘‘kenassu nivuto loko’’tiādiko pañho nīvaraṇavicikicchāpamādajappānaṃ vasena catubbidhopi lokādhiṭṭhānavasena eko pañhoti vutto, evaṃ sati ‘‘savanti sabbadhi sotā’’tiādikopi pañho saṃvarapidhānānaṃ vasena duvidhopi ekatthavasena gahetvā ekādhiṭṭhānavasena ‘‘eko pañho’’ti vattabbo, sotānaṃ bahubhāvato vā ‘‘bahupañho’’ti vattabbo; tathā pana avatvā sote anāmasitvā saṃvarapidhānānaṃ vasena ‘‘savanti sabbadhi sotā’’tiādimhi ‘‘dve pañhā’’ti vuttā. Tadanusārena ‘‘kenassu nivuto loko’’tiādimhipi lokaṃ anāmasitvā nīvaraṇādīnaṃ catunnaṃ vasena ‘‘cattāro pañhā’’tipi vattabbāti ayaṃ nayo dassitoti nayadassanaṃ daṭṭhabbaṃ.</paragraph>
    <paragraph line="209">Desanākāle vuttadhammassa anusandhimaggahetvā attanā racitaniyāmeneva pucchitapañhassa ceva pañhaṃ aṭṭhapetvā, paṭiññañca akatvā vissajjanassa ca vicayahāro ācariyena vibhatto, amhehi ca ñāto, ‘‘desanākāle vuttadhammassa anusandhiṃ gahetvā pucchitapañhassa ceva taṃ pañhaṃ ṭhapetvā, paṭiññañca katvā vissajjanassa ca yo vicayo hāro vibhatto, so vicayahāro kathaṃ amhehi viññāyati, amhākaṃ viññāpanatthāya tasmiṃ vicayaṃ vibhajethā’’ti vattabbabhāvato tesu vicetabbākāraṃ dassento ‘‘yāni sotānī’’tiādigāthāya vicayākāradassanānantaraṃ <bold>‘‘paññā ceva sati cā’’</bold>tiādimāha.</paragraph>
    <paragraph line="210">Tattha gāthāttho tāva viññātabbo – yāya paññāya anusayappahānena sotanirujjhanaṃ vuttaṃ, yāya satiyā ca pariyuṭṭhānappahānena sotanirujjhanaṃ vuttaṃ, sāyaṃ <bold>paññā ceva</bold> sāyaṃ <bold>sati ca</bold> tāhi paññāsatīhi asesaṃ sahuppannaṃ <bold>nāmañceva rūpañca, etaṃ</bold> sabbaṃ <bold>kattha</bold> nirujjhamāne asesaṃ uparujjhatīti mārisa <bold>me</bold> mayā puṭṭho tvaṃ bhagavā mayhaṃ <bold>etaṃ</bold> nirujjhanaṃ pabrūhi, iti āyasmā ajito bhagavantaṃ pucchati.</paragraph>
    <paragraph line="211">Ajita tvaṃ <bold>yametaṃ</bold> pañhaṃ pucchitaṃ nirujjhanaṃ maṃ apucchi, ahaṃ <bold>te</bold> tava <bold>taṃ</bold> nirujjhanaṃ vadāmi. <bold>Yattha</bold> viññāṇanirodhe paññāsatisahitaṃ <bold>nāmañca rūpañca</bold> viññāṇassa <pageBreak edition="M" number="0.0098" /><bold>nirodhena</bold> saha ekato asesaṃ uparujjhati, <bold>ettha</bold> viññāṇanirodhe <bold>etaṃ</bold> sabbaṃ viññāṇanirodhena ekato ekakkhaṇe apubbaṃ acarimaṃ <bold>uparujjhati,</bold> etaṃ viññāṇanirodhaṃ tassa nāmarūpassa nirodho nātivattati, taṃ taṃ nāmarūpanirodhaṃ so so viññāṇanirodho nātivattatīti.</paragraph>
    <paragraph line="212">‘‘Tasmiṃ <pageBreak edition="V" number="0.0235" /> pañhe ayaṃ ajito kiṃ pucchati? Uparujjhanameva pucchati, udāhu aññaṃ pucchatī’’ti vattabbato <bold>‘‘ayaṃ pañhe anusandhiṃ pucchatī’’</bold>tiādi vuttaṃ. Tattha <bold>aya</bold>nti yo āyasmā ajito pañhaṃ apucchīti ayaṃ ajito. <bold>Pañhe</bold>ti ‘‘paññā ceva sati cā’’tiādipañhe. Yadi anusandhiṃ pucchati, evaṃ sati ‘‘katthetaṃ uparujjhatī’’ti pucchanaṃ ayuttaṃ bhaveyyāti? Na, anusandhīyati etena upanirujjhanenāti <bold>anusandhī</bold>ti atthasambhavato. Tena vuttaṃ <bold>‘‘anusandhiṃ pucchanto kiṃ…pe… nibbānadhātu’’</bold>nti. Anusandhipucchanena anupādisesanibbānadhātuyāpi pucchanato ‘‘katthetaṃ uparujjhatī’’ti pucchanaṃ yuttameva.</paragraph>
    <paragraph line="213">‘‘Yā anupādisesanibbānadhātu pucchitā, taṃ katamāya paṭipadāya adhigacchatī’’ti pucchitabbattā catusaccakammaṭṭhānabhāvanāsaṅkhātaṃ paṭipadaṃ visayena saha dassetuṃ <bold>‘‘tīṇī saccānī’’</bold>tiādi vuttaṃ. Tattha <bold>saṅkhatānīti</bold> kammādipaccayehi samecca sambhūya dukkhādīni karīyantīti saṅkhatāni. <bold>Nirodhadhammānī</bold>ti nirujjhanaṃ <bold>nirodho,</bold> dhammopi nirodhadhammova, tasmā nirodho dhammo sabhāvo yesaṃ dukkhādīnanti <bold>nirodhadhammānī</bold>ti atthova gahetabbo. Tāni tīṇi saccāni sarūpato dassetuṃ <bold>‘‘dukkhaṃ samudayo maggo’’</bold>ti vuttaṃ. Tīṇi dukkhasamudayamaggasaccāni saṅkhatānīti vuttāni, ‘‘kiṃ nirodhasacca’’nti pucchitabbattā <bold>‘‘nirodho asaṅkhato’’</bold>ti vuttaṃ. Idha ‘‘nirodhadhammo’’tipi vattabbaṃ. Kammādipaccayehi asaṅkhatattā <bold>asaṅkhato</bold>. Uppādanirodhābhāvato <bold>anirodhadhammo</bold>. ‘‘Pahāyakapahātabbesu saccesu katamena pahāyakena katamo pahātabbo, katamāya bhūmiyā pahīno’’ti pucchitabbattā <bold>‘‘tattha samudayo dvīsu bhūmīsū’’</bold>tiādi vuttaṃ. Tattha <bold>dvīsu bhūmīsū</bold>ti dassanabhāvanābhūmīsu. <bold>Kāmacchando</bold>ti kāmabhavarāgo. <bold>Rūparāgo</bold>ti rūpabhavarāgo. <bold>Arūparāgo</bold>ti arūpabhavarāgo. Saṃyojanabhedato dasa saṃyojanāni pahīyantīti yojanā.</paragraph>
    <paragraph line="214" number="12"> Pahātabbasaṃyojanāni <pageBreak edition="M" number="0.0099" /> dassanabhūmibhāvanābhūmibhedena vibhattāni, amhehipi ñātāni, ‘‘indriyabhedato kathaṃ vibhattānī’’ti vattabbabhāvato <bold>‘‘tattha tīṇī’’</bold>tiādi vuttaṃ. Atha vā ‘‘pahātabbasaṃyojanesu katamāni saṃyojanāni katamaṃ indriyaṃ attano pahāyakaṃ katvā nirujjhantī’’ti pucchitabbattā <bold>‘‘tattha tīṇī’’</bold>tiādi vuttaṃ. <bold>Adhiṭṭhāya</bold> attano pahāyakaṃ katvā <bold>nirujjhanti</bold> anuppādavasena. ‘‘Anaññātaññassāmītindriyañca aññindriyañca saṃyojanānaṃ nirujjhanahetu hotu, aññātāvindriyaṃ kissa hetū’’ti pucchitabbattā <bold>‘‘yaṃ panā’’</bold>tiādi vuttaṃ. Tattha <bold>yaṃ</bold> yena aññātāvindriyena arahā ‘‘me jāti khīṇā’’ti evaṃ jānāti, <bold>idaṃ</bold> jānanahetu aññātāvindriyaṃ <bold>khaye</bold> jātikkhaye arahattaphale pavattaṃ <bold>ñāṇaṃ. Yaṃ</bold> yena aññātāvindriyena arahā ‘‘itthattāya aparaṃ na bhavissāmī’’ti pajānāti, <bold>idaṃ</bold> pajānanahetu <pageBreak edition="V" number="0.0236" /> aññātāvindriyaṃ. <bold>Anuppāde</bold> pana anuppajjane arahattaphale pavattaṃ <bold>ñāṇaṃ</bold> aññātāvindriyaṃ jānanahetu hotīti vuttaṃ hoti. Indriyañāṇāni pahāyakāni katvā saṃyojanāni nirujjhanti, ‘‘tāni ñāṇāni kadā nirujjhantī’’ti vattabbabhāvato <bold>‘‘tattha yañcā’’</bold>tiādi vuttaṃ.</paragraph>
    <paragraph line="215">‘‘Anaññātaññassāmītindriyaṃ aññindriyaṃ pāpuṇantassa nirujjhatu, aññindriyaṃ arahattaṃ pāpuṇantassa nirujjhatu, aññātāvindriyaṃ kadā nirujjhatī’’ti pucchitabbattā <bold>‘‘tattha yañca khaye’’</bold>tiādi vuttaṃ. Tattha <bold>dve</bold>ti kiccabhedena dve, sabhāvato pana ekāva.</paragraph>
    <paragraph line="216">‘‘Pajānanakiccampi ekameva, kathaṃ dve siyu’’nti vattabbattā <bold>‘‘apicā’’</bold>tiādi vuttaṃ. Ārammaṇapaññābhedena dve nāmāni labbhantīti vuttaṃ hoti. <bold>Sā</bold>ti yā paññā pubbagāthāyaṃ sotapidhānakiccena vuttā, sā paññā pakārehi jānanasabhāvena <bold>paññā</bold> nāma. <bold>Yathādiṭṭhaṃ</bold> ārammaṇaṃ <bold>apilāpanaṭṭhena</bold> ogāhanaṭṭhena <bold>sati</bold> nāma.</paragraph>
    <paragraph line="217" number="13"> ‘‘Paññā ceva sati cā’’ti padassa attho ācariyena vibhatto, amhehi ca ñāto, ‘‘nāmarūpañcā’ti padassa attho kathaṃ amhehi ñātabbo’’ti vattabbattā nāmarūpaṃ vibhajanto <bold>‘‘tattha ye pañcupādānakkhandhā’’</bold>tiādimāha. Tattha <bold>tatthā</bold>ti kammavipākavaṭṭabhede bhavattaye. <bold>Tatthā</bold>ti pañcupādānakkhandhasaṅkhātanāmarūpasamudāye. <bold>Pañcindriyānī</bold>ti cakkhādipañcindriyāni <pageBreak edition="M" number="0.0100" />. <bold>Viññāṇasampayutta</bold>nti sampayuttapaccayattaṃ sandhāya na vuttaṃ, pacurajanassa pana avibhajitvā gahaṇīyasabhāvamattaṃ sandhāya vuttaṃ. Vibhāgaṃ jānantehi pana ‘‘nāmaṃ viññāṇasampayuttaṃ, rūpaṃ pana na viññāṇasampayuttaṃ, sahajāta’’nti vibhajitvā gahetabbaṃ. <bold>Tassā</bold>ti paññāsatisahitassa nāmarūpassa. <bold>Nirodha</bold>nti anupādisesanibbānadhātuṃ.</paragraph>
    <paragraph line="218">Bhagavantaṃ pucchanto āyasmā ajito <bold>‘‘paññā ceva…pe… katthetaṃ uparujjhatī’’</bold>ti evaṃ pārāyane āha. ‘‘Paññā cevātiādigāthāya yā anupādisesanibbānadhātu pucchitā, sā anupādisesanibbānadhātu katamena adhigamena pattabbā’’ti pucchitabbattā caturiddhipādamukhena ariyamaggādhigamamukhena pattabbā, caturiddhipādabhāvanāya ca cattārindriyāni mūlabhūtāni, tasmā mūlabhūtāni tāni cattārindriyāni niddhāretvā dassento <bold>‘‘tattha sati ca paññā cā’’</bold>tiādimāha. Kusalākusaladhammagatiyo samanvesamānāya satiyā sijjhamānāya ekantena samādhi nipphādetabbo, satiggahaṇena ca pariyuṭṭhānappahānaṃ gāthāyaṃ adhippetaṃ, pariyuṭṭhānappahānena ca <pageBreak edition="V" number="0.0237" /> samādhikiccaṃ pākaṭanti āha <bold>‘‘sati dve indriyāni satindriyañca samādhindriyañcā’’</bold>ti. Paññāya anusayasamugghātaṃ catubbidhasammappadhānasaṅkhātena vīriyena sijjhati, na vinā tenāti vuttaṃ <bold>‘‘paññā dve indriyāni paññindriyañca vīriyindriyañcā’’</bold>ti.</paragraph>
    <paragraph line="219">Imesu yathāvuttesu catūsu indriyesu pubbabhāge vā maggakkhaṇe vā sijjhantesu taṃsampayuttā yā saddahanā okappanā siddhā, idaṃ saddahanaokappanasaṅkhātaṃ dhammajātaṃ saddhindriyaṃ siddhaṃ, ‘‘tesu mūlabhūtesu indriyesu siddhesu katamena indriyena katamo dhammo siddho’’ti pucchitabbattā iminā ayaṃ siddhoti dassento <bold>‘‘tattha yā saddhādhipateyyā’’</bold>tiādimāha. Tattha <bold>tatthā</bold>ti satyādīsu. <bold>Saddhādhipateyyā</bold>ti paccayabhūtāya saddhāya siddho chando adhipatīti <bold>saddhādhipati,</bold> saddhādhipatinā pavattetabbā cittekaggatāti <bold>saddhādhipateyyā. Chandasamādhī</bold>ti chandaṃ jeṭṭhakaṃ katvā pavattito samādhi vā chandādhipatinā sampayutto pubbabhāge pavatto samādhi vā chandasamādhi, pahānaṃ pahānahetu hotīti yojanā kātabbā. <bold>Pahāna</bold>nti ca pajahati vikkhambhitakilese etena chandasamādhināti <bold>pahāna</bold>nti karaṇasādhanattho gahetabbo. <bold>Paṭisaṅkhānabalenā</bold>ti parikammabalena. <bold>Bhāvanābalenā</bold>ti mahaggatabhāvanābalena.</paragraph>
    <paragraph line="220">‘‘So <pageBreak edition="M" number="0.0101" /> chandasamādhi sayaṃ kevalova pahāna’’nti vattabbattā <bold>‘‘tattha ye assāsapassāsā’’</bold>tiādi vuttaṃ. Tattha <bold>tatthā</bold>ti tasmiṃ samāhite citte cittuppāde. ‘‘Tasmiṃ samāhite cittuppāde assāsā’’tiādinā assāsādisīsena assāsādijanakā vīriyasaṅkhārā gahitā, te ca yāva bhāvanāpāripūrī, tāva punappunaṃ saraṇato ca <bold>sarā,</bold> punappunaṃ saṅkappato ca <bold>saṅkappā</bold>. Yo pana ‘‘sarasaṅkappā, ime saṅkhārā cā’’ti evaṃ vuttappakāro purimako chandasamādhi vā kilesavikkhambhanatāya ca tadaṅgappahānatāya ca pahānaṃ pahānahetupadhānaṃ vā, ‘‘ime vuttappakārā saṅkhārādayo kiṃ bhāventī’’ti pucchitabbattā <bold>‘‘ime ca saṅkhārā’’</bold>tiādi vuttaṃ. Tattha ime saṅkhārā ca tadubhayañca chandasamādhippadhānasaṅkhārasamannāgataṃ vivekanissitaṃ virāganissitaṃ nirodhanissitaṃ vossaggapariṇāmiṃ iddhipādaṃ bhāvetīti yojanā.</paragraph>
    <paragraph line="221"><bold>Chandasamādhippadhānasaṅkhārasamannāgata</bold>nti chando eva adhipati <bold>chandādhipati,</bold> chandādhipatisamādhi. Tena vuttaṃ bhagavatā – ‘‘chandaṃ ce, bhikkhave, bhikkhu adhipatiṃ karitvā labhati samādhi’’nti (vibha. 432). Chandahetuko vā samādhi, chandādiko vā samādhi <bold>chandasamādhi,</bold> chandādhipatissa paccayuppanno samādhīti vuttaṃ hoti. Padhānabhūtā saṅkhārā <bold>padhānasaṅkhārā,</bold> padhānasaddena saṅkhatasaṅkhārādayo nivattāpitā, chandasamādhi ca padhānasaṅkhārā cāti <bold>chandasamādhippadhānasaṅkhārā</bold><pageBreak edition="V" number="0.0238" />, tehi samannāgato <bold>chanda…pe… samannāgato,</bold> taṃ…pe… gataṃ. Ijjhati samijjhati nippajjatīti <bold>iddhi,</bold> koṭṭhāso, iddhi eva pādo koṭṭhāsoti <bold>iddhipādo,</bold> iddhipādacatuttho. Ijjhanti vā tāya sattā iddhā vuddhā ukkaṃsagatā hontīti <bold>iddhi,</bold> pajjati etenāti <bold>pādo,</bold> iddhiyā pādoti <bold>iddhipādo</bold>. Iddhipādoti sāmaññatthavasena vuttopi ‘‘chandasamādhippadhānasaṅkhārasamannāgata’’nti vuttattā chandiddhipādova gahetabbo, taṃ iddhipādaṃ taṃ chandiddhipādaṃ bhāveti vaḍḍhetīti attho.</paragraph>
    <paragraph line="222"><bold>Vivekanissitaṃ virāganissita</bold>nti vipassanākkhaṇe kiccato tadaṅgavivekanissitaṃ, ajjhāsayato nissaraṇavivekanissitaṃ, maggakkhaṇe pana kiccato samucchedavivekanissitaṃ, ārammaṇato nissaraṇavivekanissitaṃ. <bold>Virāganissita</bold>nti vipassanākkhaṇe kiccato tadaṅgavirāganissitaṃ, ajjhāsayato nissaraṇavivekanissitaṃ, maggakkhaṇe pana kiccato samucchedavirāganissitaṃ <pageBreak edition="M" number="0.0102" />, ārammaṇato nissaraṇavirāganissitaṃ. <bold>Nirodhanissita</bold>nti vipassanākkhaṇe kiccato tadaṅganirodhanissitaṃ, ajjhāsayato nissaraṇanirodhanissitaṃ, maggakkhaṇe kiccato samucchedanirodhanissitaṃ, ārammaṇato nissaraṇanirodhanissitaṃ. <bold>Vossaggapariṇāmi</bold>nti ettha pariccāgavossaggapakkhandanavossaggavasena vossaggo duvidho. Tatthapi vipassanākkhaṇe tadaṅgavasena pariccāgavossaggo, nibbānaninnabhāvena pakkhandanavossaggo, maggakkhaṇe samucchedavasena pariccāgavossaggo, ārammaṇakaraṇena nibbānapakkhandanavossaggoti vibhajitvā gahetabbo. Yathāvuttavossaggatthaṃ pariṇamati, pariṇataṃ vā paripacati paripacanaṃ karotīti <bold>vossaggapariṇāmī,</bold> taṃ vossaggapariṇāmiṃ.</paragraph>
    <paragraph line="223">Chandiddhipādabhāvanākāro ācariyena vutto, amhehi ca ñāto, ‘‘kathaṃ vīriyiddhipādabhāvanākāro amhehi vijānitabbo’’ti vattabbabhāvato <bold>‘‘tattha yā vīriyādhipateyyā’’</bold>tiādi vuttaṃ. Tassattho heṭṭhā vuttanayānusāreneva viññeyyo. Saṃkhittavasena pana ṭhapitaṃ pāṭhaṃ vitthārato ṭhapessāmi. Kathaṃ? –</paragraph>
    <indent line="224">‘‘Tattha yā vīriyādhipateyyā cittekaggatā, ayaṃ vīriyasamādhi. Samāhite citte kilesānaṃ vikkhambhanatāya paṭisaṅkhānabalena vā bhāvanābalena vā, idaṃ pahānaṃ. Tattha ye assāsapassāsā vitakkavicārā saññāvedayitā sarasaṅkappā, ime saṅkhārā. Iti purimako ca vīriyasamādhi, kilesavikkhambhanatāya ca pahānaṃ ime ca saṅkhārā, tadubhayaṃ vīriyasamādhippadhānasaṅkhārasamannāgataṃ <pageBreak edition="V" number="0.0239" /> iddhipādaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.</indent>
    <indent line="225">‘‘Tattha yā cittādhipateyyā cittekaggatā, ayaṃ cittasamādhi. Samāhite citte kilesānaṃ vikkhambhanatāya paṭisaṅkhānabalena vā bhāvanābalena vā, idaṃ pahānaṃ. Tattha ye assāsapassāsā vitakkavicārā saññāvedayitā sarasaṅkappā, ime saṅkhārā. Iti purimako ca cittasamādhi, kilesavikkhambhanatāya ca pahānaṃ ime ca saṅkhārā, tadubhayaṃ cittasamādhippadhānasaṅkhārasamannāgataṃ iddhipādaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.</indent>
    <indent line="226">‘‘Tattha <pageBreak edition="M" number="0.0103" /> yā vīmaṃsādhipateyyā cittekaggatā, ayaṃ vīmaṃsāsamādhi, samāhite citte kilesānaṃ vikkhambhanatāya paṭisaṅkhānabalena vā bhāvanābalena vā, idaṃ pahānaṃ. Tattha ye assāsapassāsā vitakkavicārā saññāvedayitā sarasaṅkappā, ime saṅkhārā. Iti purimako ca vīmaṃsāsamādhi kilesavikkhambhanatāya ca pahānaṃ ime ca saṅkhārā, tadubhayaṃ vīmaṃsāsamādhippadhānasaṅkhārasamannāgataṃ iddhipādaṃ bhāveti vivekanissitaṃ virāganissitaṃ nirodhanissitaṃ vossaggapariṇāmi’’nti.</indent>
    <paragraph line="227">Ayaṃ pana viseso – <bold>vīriyasamādhī</bold>ti vīriyaṃ jeṭṭhakaṃ katvā pavattito samādhi vā vīriyādhipatinā sampayutto pubbabhāge pavatto samādhi vā vīriyasamādhi. <bold>Cittasamādhī</bold>ti cittaṃ jeṭṭhakaṃ katvā pavattito samādhi vā cittādhipatinā sampayutto pubbabhāge pavatto samādhi vā cittasamādhi. <bold>Vīmaṃsāsamādhī</bold>ti vīmaṃsaṃ jeṭṭhakaṃ katvā pavattito samādhi vā vīmaṃsādhipatinā sampayutto pubbabhāge pavatto samādhi vā vīmaṃsāsamādhīti.</paragraph>
    <paragraph line="228">Sattibalānurūpenettha saṅkhepavaṇṇanā katā, gambhīrañāṇehi pana aṭṭhakathāṭīkānurūpena vitthārato vā gambhīrato vā vibhajitvā gahetabbā.</paragraph>
    <paragraph line="229" number="14"> ‘‘Chandasamādhi vīriyasamādhi cittasamādhi vīmaṃsāsamādhī’’ti vutto, ‘‘evaṃ sati vīmaṃsāsamādhiyeva ñāṇamūlako ñāṇapubbaṅgamo ñāṇānuparivatti bhaveyya, aññe tayo samādhayo aññāṇamūlakā aññāṇapubbaṅgamā aññāṇapavattiyo bhaveyyu’’nti vattabbattā sabbe samādhayo ñāṇamūlakādayoyevāti dassetuṃ <bold>‘‘sabbo samādhi ñāṇamūlako’’</bold>tiādi vuttaṃ. Tattha <bold>sabbo samādhī</bold>ti <pageBreak edition="V" number="0.0240" /> chandasamādhi, vīriyasamādhi, cittasamādhi, vīmaṃsāsamādhīti catubbidho samādhi. <bold>Ñāṇamūlako</bold>ti ekāvajjanavīthinānāvajjanavīthīsu pavattaṃ upacārañāṇamūlako. <bold>Ñāṇapubbaṅgamo</bold>ti adhigamañāṇaṃ pubbaṅgamaṃ assāti ñāṇapubbaṅgamo. <bold>Ñāṇānuparivattī</bold>ti paccavekkhaṇañāṇaṃ anuparivatti assāti ñāṇānuparivatti. Atha vā nānāvajjanūpacārañāṇaṃ vā paṭisandhiñāṇaṃ vā mūlaṃ assāti <bold>ñāṇamūlako,</bold> upacārañāṇaṃ pubbaṅgamaṃ assāti <bold>ñāṇapubbaṅgamo,</bold> appanāñāṇaṃ anuparivatti assāti <bold>ñāṇānuparivatti</bold><pageBreak edition="M" number="0.0104" />. Sabbaṃ vā upacārañāṇaṃ mūlaṃ assāti <bold>ñāṇamūlako</bold>. Appanāñāṇaṃ pubbaṅgamaṃ assāti <bold>ñāṇapubbaṅgamo</bold>. Abhiññāñāṇaṃ anuparivatti assāti <bold>ñāṇānuparivatti,</bold> anuparivattanaṃ vā <bold>anuparivatti,</bold> ñāṇassa anuparivatti <bold>ñāṇānuparivatti,</bold> ñāṇānuparivatti assāti <bold>ñāṇānuparivatti</bold>. Ñāṇaṃ pana pubbe vuttappakārameva.</paragraph>
    <paragraph line="230"><bold>Yathā pure tathā pacchā</bold>ti yathā chandasamādhiādicatubbidhasamādhissa pubbenivāsānussatiñāṇānuparivattibhāvena pure atītāsu jātīsu asaṅkhyeyyesupi saṃvaṭṭavivaṭṭesu attano khandhapaṭibaddhassa, paresaṃ khandhapaṭibaddhassa ca suṭṭhu paṭivijjhanameva, na duppaṭivijjhanaṃ tathā tathāvuttasamādhissa anāgataṃsañāṇānuparivattibhāvena pacchā anāgatāsu jātīsu asaṅkhyeyyesupi saṃvaṭṭavivaṭṭesu attano khandhapaṭibaddhassa, paresaṃ khandhapaṭibaddhassa ca suṭṭhu paṭivijjhanameva, na duppaṭivijjhananti attho daṭṭhabbo. <bold>Yathā pacchā tathā pure</bold>ti yathā yathāvuttasamādhissa cetopariyañāṇānuparivattibhāvena anāgatesu sattasuyeva divasesu parasattānaṃyeva cittassa suṭṭhu paṭivijjhanameva, na duppaṭivijjhanaṃ, tathā tathāvuttasamādhissa pure atītesu sattasuyeva divasesu parasattānaṃyeva cittassa suṭṭhu paṭivijjhanameva, na duppaṭivijjhananti attho.</paragraph>
    <paragraph line="231"><bold>Yathā divā tathā ratti</bold>nti yathā cakkhumantānaṃ sattānaṃ divasabhāge sūriyālokena andhakārassa viddhaṃsitattā āpāthagataṃ cakkhuviññeyyaṃ rūpaṃ manoviññāṇenapi suviññeyyaṃ, tathā rattibhāge caturaṅgasamannāgatepi andhakāre vattamāne yathāvuttasamādhissa dibbacakkhuñāṇānuparivattibhāvena rūpāyatanassa suṭṭhu paṭivijjhanameva, na duppaṭivijjhanaṃ. <bold>Yathā rattiṃ tathā divā</bold>ti yathā rattibhāge caturaṅgasamannāgatepi andhakāre yathāvuttasamādhissa dibbacakkhuñāṇānuparivattibhāvena rūpāyatanassa suṭṭhu paṭivijjhanameva, na duppaṭivijjhanaṃ, tathā divasabhāge sukhumassa rūpāyatanassa vā kenaci pākārādinā tirohitassa rūpāyatanassa vā atidūraṭṭhāne pavattassa rūpāyatanassa vā yathāvuttasamādhissa dibbacakkhuñāṇānuparivattibhāvena suṭṭhu paṭivijjhanameva, na duppaṭivijjhananti attho daṭṭhabbo.</paragraph>
    <paragraph line="232">Yathā <pageBreak edition="V" number="0.0241" /> yathāvuttasamādhissa divasabhāge dibbasotañāṇānuparivattibhāvena sukhumassa saddāyatanassa vā kenaci pākārādinā tirohitassa saddāyatanassa <pageBreak edition="M" number="0.0105" /> vā atidūraṭṭhāne pavattassa saddāyatanassa vā suṭṭhu paṭivijjhanameva, na duppaṭivijjhanaṃ, tathā rattibhāgepi yathāvuttasamādhissa dibbasotañāṇānuparivattibhāvena sukhumassa saddāyatanassa vā kenaci pākārādinā tirohitassa saddāyatanassa vā atidūraṭṭhāne pavattassa saddāyatanassa vā suṭṭhu paṭivijjhanameva, na duppaṭivijjhananti ayaṃ nayopi netabbo. Tena vuttaṃ <bold>aṭṭhakathāyaṃ</bold> –</paragraph>
    <paragraph line="233"><bold>‘‘Yathā pure</bold>ti yathā samādhissa pubbenivāsānussatiñāṇānuparivattibhāvenā’’tiādiṃ vatvā ‘‘yathā ca rūpāyatane vuttaṃ, tathā samādhissa dibbasotañāṇānuparivattitāya saddāyatane ca netabba’’nti (netti. aṭṭha. 14).</paragraph>
    <paragraph line="234">‘‘Ñāṇamūlakādisamādhinā pubbenivāsānussatiñāṇānuparivattibhāvādisahitena kiṃ bhāvetī’’ti pucchitabbattā <bold>‘‘iti vivaṭenā’’</bold>tiādi vuttaṃ. Tattha <bold>itī</bold>ti evaṃ vuttappakārena. <bold>Apariyonaddhenā</bold>ti nīvaraṇādivigamanena. <bold>Sappabhāsaṃ citta</bold>nti iddhipādasampayuttaṃ maggacittaṃ bhāveti. Iddhipādasampayutte maggacitte uppajjamāne hi magga<bold>cittasahabhūni</bold> kusalāni saddhindriyavīriyindriyasatindriyasamādhindriyapaññindriyabhūtāni <bold>pañcindriyāni uppajjanti</bold>. Magga<bold>citte</bold> nirujjhamāne anuppajjanabhāvena <bold>nirujjhanti</bold> ekacittakkhaṇikattā. Evaṃ magga<bold>viññāṇassa</bold> nirodhā paññā ca sati ca nirujjhatīti yojanā.</paragraph>
    <paragraph line="235">‘‘Kassa viññāṇassa nirodhā nāmarūpaṃ nirujjhatī’’ti vattabbattā <bold>‘‘nāmarūpañcā’’</bold>tiādi vuttaṃ, paṭisandhiviññāṇassa nirodhā nāmarūpañca nirujjhatīti vuttaṃ hoti. Atha vā ‘‘viññāṇassa nirodhā paññā ca sati cāti vuttāni pañcindriyāni evaṃ nirujjhantī’’ti vattabbattā nāmarūpañca nirujjhati, nirujjhamānaṃ pana nāmarūpaṃ paṭisandhiviññāṇassa nirodhā nirujjhatīti dassetuṃ <bold>‘‘nāmarūpañcā’’</bold>tiādi vuttaṃ. Tattha <bold>nāmarūpañcā</bold>ti maggena taṇhāavijjādike anupacchinne uppajjanārahaṃ vedanādikkhandhattayaṃ, bhūtupādārūpañca. <bold>Viññāṇahetuka</bold>nti uppajjanārahaṃ paṭisandhiviññāṇaṃ hetu assa nāmarūpassāti viññāṇahetukaṃ. <bold>Viññāṇapaccayā nibbatta</bold>nti viññāṇena paccayena nibbattaṃ. <bold>Tassā</bold>ti uppajjanārahassa paṭisandhiviññāṇassa. <bold>Hetū</bold>ti taṇhāavijjādiko kileso. <bold>Viññāṇa</bold>nti uppajjanārahaṃ paṭisandhiviññāṇaṃ. <bold>Anāhāra</bold>nti appaccayaṃ. <bold>Anabhinandita</bold>nti kāmataṇhādīhi <pageBreak edition="M" number="0.0106" /> anabhinanditabbaṃ. <bold>Appaṭisandhika</bold>nti punabbhavābhisandahanarahitaṃ. Nti tādisaṃ viññāṇaṃ. <bold>Ahetū</bold>ti <pageBreak edition="V" number="0.0242" /> natthi hetusaṅkhātaṃ paṭisandhiviññāṇaṃ imassa nāmarūpassāti ahetu. <bold>Appaccaya</bold>nti sahāyavirahena natthi paccayā saṅkhārā imassāti appaccayaṃ. Evaṃ paṭisandhiviññāṇassa nirodhā nāmarūpañca nirujjhatīti.</paragraph>
    <paragraph line="236">‘‘Paññāsatīnañceva nāmarūpassa ca vuttappakārena nirujjhanabhāvo kathaṃ amhehi saddahitabbo’’ti vattabbattā <bold>‘‘tenāha bhagavā’’</bold>tiādi vuttaṃ. Vattabbākārena paññāsatīnañceva nāmarūpassa ca nirujjhanabhāvajānanako bhagavā yathānirujjhanabhāvadīpakaṃ <bold>‘‘yametaṃ…pe… etthetaṃ uparujjhatī’’</bold>ti gāthāvacanaṃ āha. Tena gāthāvacanena tumhehi mayā vutto nirujjhanabhāvo saddahitabboyevāti. Etthāpi paññāsatināmarūpānaṃ nirujjhanaṃ ajānantena tattha vā saṃsayantena ajitena pucchitabbattā ‘‘adiṭṭhajotanā pucchāti vā diṭṭhasaṃsandanā pucchāti vā paññādīnaṃ anekatthattā dhammato vā anekādhiṭṭhānā pucchāti vā dhammādhiṭṭhānā pucchā’’ti vā iccevamādipucchāvicayo niddhāretabbo. ‘‘Sarūpadassanavissajjananti vā anekādhiṭṭhānavissajjananti vā dhammādhiṭṭhānavissajjana’’nti vā iccevamādivissajjanavicayo niddhāretabbo.</paragraph>
    <paragraph line="237">Evaṃ sattādhiṭṭhānādipucchāvissajjanāni ceva dhammādhiṭṭhānādipucchāvissajjanāni ca visuṃ visuṃ dassetvā pucchāvicayo ceva vissajjanavicayo ca ācariyena vibhatto, amhehi ca ñāto, ‘‘sattādhiṭṭhānadhammādhiṭṭhānesu ekato dassitesu pucchāvissajjanesu kathaṃ pucchāvicayo ceva vissajjanavicayo ca amhehi viññātabbo’’ti pucchitabbattā sattādhiṭṭhānadhammādhiṭṭhānaṃ pucchaṃ nīharitvā tattha vicayaṃ vibhajanto <bold>‘‘ye ca saṅkhatadhammāse’’</bold>tiādimāha. <bold>Aṭṭhakathāyaṃ</bold> pana –</paragraph>
    <indent line="238">‘‘Evaṃ anusandhipucchampi dassetvā heṭṭhā sattādhiṭṭhānā, dhammādhiṭṭhānā ca pucchā visuṃ visuṃ dassitāti idāni tā saha dassetuṃ ‘‘ye ca saṅkhatadhammāse’tiādi āraddha’’nti (netti. aṭṭha. 14) –</indent>
    <unindented line="239">Vuttaṃ. Tassāyaṃ attho – idha sāsane <bold>ye</bold> arahanto saṅkhatadhammā honti, <bold>puthū</bold> bahūyeva satta janā <bold>sekkhā</bold> sīlādisikkhamānā honti, <bold>tesaṃ</bold><pageBreak edition="M" number="0.0107" /> arahantāvañceva sekkhānañca iriyaṃ paṭipattiṃ meṃ mahā puṭṭho nipako tvaṃ bhagavā pabrūhi mārisa iti āyasmā ajito pucchanto āhāti.</unindented>
    <paragraph line="240" number="15"> Tassaṃ gāthāyaṃ ‘‘kittakāni pucchitānī’’ti vattabbattā <bold>‘‘imānī’’</bold>tiādi vuttaṃ. Padatthānurūpaṃ pucchitabbattā <bold>‘‘imāni tīṇi padāni pucchitānī’’</bold>ti vuttaṃ. ‘‘Ye ca <pageBreak edition="V" number="0.0243" /> …pe… mārisā’’ti gāthāyaṃ ye pañhā pucchitā, te pañhā tayo honti, ‘‘kissa kena kāraṇena tayo hontī’’ti pucchitabbattā <bold>‘‘kissa…pe… yogenā’’</bold>ti vuttaṃ. Sekkhā ariyā ca asekkhā ariyā ca vipassanāpubbaṅgamaṃ pahānañcāti <bold>sekhāsekhavipassanāpubbaṅgamappahānāni,</bold> tesaṃ yogoti <bold>sekhā…pe… yogo,</bold> tena sekhā…pe… yogena. <bold>Evaṃ</bold> pucchāvidhinā <bold>hi</bold> yasmā ‘‘ye ca saṅkhatadhammāse…pe… mārisā’’ti gāthamāha, tasmā tayo pañhā hontīti daṭṭhabbā.</paragraph>
    <paragraph line="241">‘‘Ye ca saṅkhatadhammāse’’ti iminā asekkhānaṃ arahattaṃ pucchati, ‘‘ye ca sekkhā puthū idhā’’ti iminā sekkhāsekkhānaṃ sekkhasikkhanaṃ pucchati, ‘‘tesaṃ me nipako iriyaṃ, puṭṭho pabrūhi mārisā’’ti iminā sekkhāsekkhānaṃ vipassanā pubbabhāge tadaṅgappahānaṃ pucchati. ‘‘Adiṭṭhajotanā pucchāti vā diṭṭhasaṃsandanā pucchāti vā sattādhiṭṭhānā pucchāti vā anekādhiṭṭhānā pucchā’’ti vā iccevamādipucchāvicayo niddhāretabbo.</paragraph>
    <paragraph line="242">Sattadhammādhiṭṭhānaṃ pucchaṃ nīharitvā pucchāvicayo ācariyena vibhatto, amhehi ca ñāto, ‘‘tassaṃ pucchāyaṃ katamā vissajjanāgāthā’’ti pucchitabbattā <bold>‘‘tattha vissajjanā’’</bold>tiādi āraddhaṃ. <bold>Tatthā</bold>ti tassaṃ gāthāyaṃ. ‘‘Kāmesu…pe… paribbaje’’ti <bold>vissajjanā</bold>gāthā bhagavatā vuttā. <bold>Kāmesū</bold>ti kāmīyantīti <bold>kāmā,</bold> tesu kāmesu. Vatthukāmesu kilesakāmena paṇḍitehi nābhigijjheyya. <bold>Manasā nāvilosiyā</bold>ti āvilabhāvakare byāpādavitakkādayo ceva kāyaduccaritādayo ca dhamme pajahanto paṇḍito manasā anāvilo suppasanno bhaveyya. <bold>Kusalo sabbadhammāna</bold>nti sabbadhammānaṃ aniccatādinā paritulitattā aniccatādīsu pañcasu khandhesu kusalo cheko. <bold>Sato</bold>ti kesādīsu saratīti sato. <bold>Bhikkhū</bold>ti saṅkhatadhamme bhayādito ikkhatīti bhikkhu. <bold>Paribbaje</bold>ti <pageBreak edition="M" number="0.0108" /> tadaṅgavikkhambhanasamucchedappahānabhāvena kilesakāmavatthukāme pari samantato vajjeyya.</paragraph>
    <paragraph line="243">Pucchāgāthāyaṃ ‘‘nipako’’ti padena pasaṃsitena bhagavatā vissajjanāgāthā vuttā, tassa bhagavato yena anāvaraṇañāṇena ukkaṃsagatena pakkabhāvo dassito, taṃ anāvaraṇañāṇaṃ tāva kāyakammādibhedehi vibhajitvā dassento <bold>‘‘bhagavato sabbaṃ kāyakamma’’</bold>ntiādimāha. Tattha anāvaraṇañāṇena jānitvā kataṃ sabbaṃ kāyakammaṃ ñāṇapubbaṅgamaṃ ñāṇānuparivatti. Esa nayo sesesupi. <bold>Atīte aṃse</bold>ti atītabhave saparakkhandhādike koṭṭhāse aññāṇena appaṭihataṃ bhagavato <pageBreak edition="V" number="0.0244" /> ñāṇadassanaṃ. <bold>Anāgate aṃse</bold>ti anāgatabhave saparakkhandhādike koṭṭhāse. <bold>Paccuppanne aṃse</bold>ti paccuppanne bhave saparakkhandhādike koṭṭhāse.</paragraph>
    <paragraph line="244">‘‘Ñāṇadassanassa katarasmiṃ paṭighāto’’ti pucchitabbattā pucchaṃ ṭhapetvā paṭighātavisayaṃ dassetuṃ <bold>‘‘ko cā’’</bold>tiādi vuttaṃ. Atha vā ‘‘paccuppannabhave saparakkhandhādike koṭṭhāse aññesampi ñāṇadassanaṃ bhaveyya, tadanusārena atītānāgatakoṭṭhāsesupi katarasmiṃ aññesaṃ ñāṇadassanassa paṭighāto bhaveyyā’’ti pucchitabbattā pucchaṃ ṭhapetvā paṭighātavisayaṃ niyametvā dassetuṃ <bold>‘‘ko cā’’</bold>ti vuttaṃ. Tattha <bold>ko cā</bold>ti kva katarasmiṃ samaye aññesaṃ ñāṇadassanassa paṭighāto bhaveyyāti pucchi.</paragraph>
    <paragraph line="245">Anicce, dukkhe, anattaniye ca aññesaṃ aññāṇaṃ yaṃ adassanaṃ atthi, aññāṇādassanasaṅkhāto sabhāvo ñāṇadassanassa paṭighāto bhavati, na saparakkhandhādidassanamattapaṭighāto. Etena aniccato lakkhaṇattaye pavattassa ñāṇadassanassa aññesaṃ durabhisambhavaṃ, bhagavato ca ñāṇadassanassa aññehi asādhāraṇataṃ dasseti. Bhagavato hi lakkhaṇattayavibhāvanena veneyyā catusaccappaṭivedhaṃ labhanti. ‘‘Bhagavato ñāṇadassanapaṭighātābhāvena aññesañca ñāṇadassanassa paṭighātabhāvo katamāya upamāya amhākaṃ pākaṭo’’ti vattabbabhāvato upamāya pākaṭaṃ kātuṃ <bold>‘‘yathā idhā’’</bold>tiādi vuttaṃ. Tattha <bold>idha</bold> sattaloke cakkhumā <bold>puriso</bold> ākāse tārakāni <bold>passeyya,</bold> gaṇanasaṅketena <pageBreak edition="M" number="0.0109" /> ‘‘ettakānī’’ti no ca jāneyya yathā, <bold>eva</bold>ṃ aññesaṃ ñāṇadassanassa paṭighāto <bold>ayaṃ</bold> aññāṇadassanasabhāvo bhavati.</paragraph>
    <paragraph line="246">Bhagavato pana tathā abhāvato kenaci aññāṇena adassanena appaṭihataṃ ñāṇadassanaṃ bhavatīti attho daṭṭhabbo. ‘‘Bhagavato ñāṇadassanassa appaṭihatabhāvo kasmā amhehi saddahitabbo’’ti pucchitabbattā <bold>‘‘anāvaraṇañāṇadassanā hi buddhā bhagavanto’’</bold>ti vuttaṃ. ‘‘Nipakassa…pe… bhagavato anāvaraṇañāṇaṃ kāyakammādibhedehi ācariyena vibhajitvā dassitaṃ, amhehi ca ñātaṃ, pacchā gāthāya ‘iriya’nti padena pucchitā sekkhāsekkhapaṭipadā kathaṃ vijānitabbā’’ti vattabbattā sekkhāsekkhapaṭipadaṃ dassetuṃ <bold>‘‘tattha sekhenā’’</bold>tiādi vuttaṃ. Tattha <bold>tatthā</bold>ti tasmiṃ vissajjane. <bold>Sekhenā</bold>ti sikkhanasīlena puggalena rajanīyesu rūpārammaṇādīsu dhammesu gedhā cittaṃ rakkhitabbaṃ, pariyuṭṭhānīyesu āghātavatthūsu dosā cittaṃ rakkhitabbaṃ.</paragraph>
    <paragraph line="247">‘‘Tesu <pageBreak edition="V" number="0.0245" /> gedhadosesu katamaṃ nivārento bhagavā vissajjanagāthāyaṃ katamaṃ padamāhā’’ti pucchitabbattā <bold>‘‘tattha yā icchā’’</bold>tiādi vuttaṃ. Tattha <bold>tatthā</bold>ti gedhadosesu. <bold>Icchā</bold>ti rāgicchā. <bold>Mucchā</bold>ti lobhamohasahagatamohamucchā. <bold>Patthanā</bold>ti rāgapatthanā. <bold>Piyāyanā</bold>ti taṇhāpiyāyanāva, na mettāpiyāyanā. <bold>Kīḷanā</bold>ti gedhakīḷanā. Etāni hi gedhapariyāyavacanāni. <bold>Taṃ</bold> gedhasaṅkhātaṃ icchādikaṃ nivārento bhagavā ‘‘kāmesu nābhigijjheyyā’’ti <bold>evaṃ</bold> visuṃ visuṃ pakārena āha.</paragraph>
    <paragraph line="248">Pariyuṭṭhānavighātaṃ dosaṃ nivārento bhagavā ‘‘manasānāvilo siyā’’ti evaṃ visuṃ visuṃ pakārena āhāti yojanā. Gedhadosānaṃ visuṃ visuṃ nivārento bhagavā dve padāni āhāti vuttaṃ, ‘‘taṃ kena atthena saddahitabba’’nti vattabbattā <bold>‘‘tathā hi sekho’’</bold>tiādi vuttaṃ. Rajanīyesu <bold>abhigijjhanto</bold> sekho anuppannaṃ lobhapadhānaṃ <bold>kilesa</bold>ñca uppādeti, uppannaṃ kilesañca <bold>phātiṃ</bold> abhivaḍḍhanaṃ karoti, pariyuṭṭhānīyesu āvilo sekho anuppannaṃ dosapadhānaṃ kilesañca uppādeti, uppannaṃ kilesañca <bold>phātiṃ</bold> vaḍḍhanaṃ karoti, iti iminā paṭikkhepaatthena taṃ mama vacanaṃ saddahitabbanti adhippāyo.</paragraph>
    <paragraph line="249">‘‘Kiṃ <pageBreak edition="M" number="0.0110" /> pana anabhigijjhanto, anāvilo ca sekkho agedhadosanivāraṇameva karoti, udāhu uttaripi paṭipadaṃ pūretī’’ti pucchitabbattā uttaripi paṭipadaṃ pūretiyevāti dassento <bold>‘‘yo pana anāvilasaṅkappo’’</bold>tiādimāha. Tattha <bold>anāvilasaṅkappo</bold>ti natthi āvilakarā saṅkappā byāpādasaṅkappavihiṃsāsaṅkappā etassāti anāvilasaṅkappo, icchādigedhassa abhāvena <bold>anabhigijjhanto vāyamati</bold> kusalavāyāmaṃ pavatteti. ‘‘Kathaṃ vāyamatī’’ti pucchitabbattā <bold>‘‘so anuppannāna’’</bold>ntiādi vuttaṃ. Tattha <bold>so</bold>ti uparibhāvanāmaggabhāvatthāya paṭipajjamāno sekkho. <bold>Anuppannāna</bold>ntiādīnaṃ attho sakkā aṭṭhakathāvacaneneva (netti. aṭṭha. 15-16) jānitunti na vibhatto.</paragraph>
    <paragraph line="250" number="16"><bold>Yenā</bold>ti asubhādīnaṃ anussaraṇalakkhaṇena indriyena taṇhāmayitavatthūsu kāmataṇhāya sahajātaṃ <bold>vitakkaṃ</bold> vāreti, <bold>idaṃ</bold> asubhādianussaraṇalakkhaṇaṃ indriyaṃ <bold>satindriyaṃ. Yena</bold> mahaggatabhāvappattena avikkhepena <bold>byāpādavitakkaṃ</bold> vāreti, <bold>idaṃ</bold> avikkhepasaṅkhātaṃ indriyaṃ <bold>samādhindriyaṃ. Yena</bold> sammappadhānena <bold>vihiṃsāvitakkaṃ</bold> vāreti, <bold>idaṃ</bold> sammappadhānasaṅkhātaṃ indriyaṃ <bold>vīriyindriyaṃ. Yena</bold> sammādiṭṭhisaṅkhātena indriyena uppannuppanne…pe… nādhivāseti, <bold>idaṃ</bold> sammādiṭṭhisaṅkhātaṃ indriyaṃ <bold>paññindriyaṃ</bold>. Imesu catūsu indriyesu saha uppajjamānā yā saddahanā okappanā <pageBreak edition="V" number="0.0246" /> uppajjati, anāvilabhāvato <bold>idaṃ</bold> saddahanasaṅkhātaṃ indriyaṃ <bold>saddhindriyaṃ</bold>. Imāni sekkhassa pañcindriyāni.</paragraph>
    <paragraph line="251">Ekasmiṃyeva visaye jeṭṭhakabhāvaṃ na pāpuṇeyyuṃ, attano visaye jeṭṭhakabhāvaṃ pāpuṇituṃ arahanti, ‘‘katamaṃ indriyaṃ kattha visaye jeṭṭhakabhāvaṃ pavatta’’nti pucchitabbabhāvato idaṃ indriyaṃ imasmiṃ visaye pavattanti dassento <bold>‘‘tattha saddhindriyaṃ kattha daṭṭhabba’’</bold>ntiādimāha. Tattha <bold>tatthā</bold>ti tesu indriyesu catūsu sotāpattiyaṅgesu saddhindriyaṃ jeṭṭhakabhāvaṃ pavattanti daṭṭhabbaṃ. Evaṃ sesesupi yojetabbaṃ. Kiṃ nu sekkho paññindriyeva appamatto’ti bhagavatā vutto thomito, udāhu sabbehi kusalehi dhammehīti pucchitabbattā sabbehi kusalehi dhammehi pañcindriyapamukhehi vutto thomito hotīti dassetuṃ <bold>‘‘evaṃ sekho’’</bold>tiādi vuttaṃ. Tattha <bold>evaṃ</bold> pañcindriyānaṃ nibbattidassanena <bold>sekho</bold> puggalo <pageBreak edition="M" number="0.0111" /> sabbehi kusalehi dhammehi appamattoti bhagavatā <bold>vutto</bold> thomito anāvilatāya manasāti yojanā. ‘‘Sekkhassa anāvilatā kena saddahitabbā’’ti vattabbattā <bold>‘‘tenāha bhagavā manasānāvilo siyā’’</bold>ti vuttaṃ. Bhagavatā ‘‘manasānāvilo siyā’’ti vuttattā sekkhassa anāvilatā tumhehi saddahitabbāti.</paragraph>
    <paragraph line="252" number="17"> Sekkhassa matthakappattā paṭipadā ācariyena vibhattā, amhehi ca ñātā, ‘‘kathaṃ asekkhassa matthakappattā paṭipadā ñātabbā’’ti vattabbattā asekkhassa matthakappattaṃ paṭipadaṃ vibhajitvā dassetuṃ <bold>‘‘kusalo sabbadhammāna’’</bold>ntiādimāha. Tattha <bold>sabbadhammāna</bold>nti sabbesu dhammesu matthakappattāya paṭipadāya asekkho <bold>kusalo</bold> chekataroti bhagavatā <bold>vutto</bold> thomito anāvilatāya manasāti. Asekkhassa sabbadhammesu yaṃ kosallaṃ dassetukāmo, tassa kosallassa visayabhūte sabbadhamme tāva puggalādhiṭṭhānena vibhajitvā dassetuṃ <bold>‘‘loko nāmā’’</bold>tiādimāha. Tattha <bold>‘‘sabbadhammāna’’</bold>nti iminā vuttadhammasaṅkhāto loko nāma kilesaloko, bhavaloko, indriyalokoti tividho hotīti yojanā. Tattha parittadhammaṭṭho kilesajananaṭṭhena kileso, kusalādipavattanaṭṭhena loko cāti <bold>kilesaloko</bold>. Mahaggatadhammaṭṭho bhavanaṭṭhena bhavo, vuttanayena loko cāti <bold>bhavaloko</bold>. Saddhindriyādidhammaṭṭho ādhipaccaṭṭhayogavasena indriyabhūto hutvā saddhindriyādipattanaṭṭhena loko cāti <bold>indriyaloko</bold>.</paragraph>
    <paragraph line="253">‘‘Tīsu lokesu katamena katamo samudāgacchatī’’ti pucchitabbattā <bold>‘‘tatthā’’</bold>tiādi vuttaṃ. ‘‘Saddhādiindriyāni ko nibbattetī’’ti pucchitabbattā <bold>‘‘so indriyāni nibbattetī’’</bold>ti vuttaṃ <pageBreak edition="V" number="0.0247" />. Tattha <bold>so</bold>ti yo puggalo kilesalokasaṅkhāte parittadhamme, bhavalokasaṅkhāte mahaggatadhamme ca taṃtaṃsampādanavasena ṭhito, so puggalo saddhindriyādīni indriyāni attasantāne nibbatteti.</paragraph>
    <paragraph line="254">‘‘Indriyesu attasantānesu punappunaṃ nibbattāpanavasena vuḍḍhāpiyamānesu kā paññā bhavatī’’ti pucchitabbattā <bold>‘‘indriyesū’’</bold>tiādi vuttaṃ. Tattha <bold>neyyassā</bold>ti abhiññeyyassa. <bold>Pariññā</bold>ti rūpārūpadhamme salakkhaṇato, paccayato <pageBreak edition="M" number="0.0112" /> ca pariggahādivasena pavattapaññā. ‘‘Sā pariññā katividhena upaparikkhitabbā’’ti pucchitabbattā <bold>‘‘sā duvidhenā’’</bold>tiādi vuttaṃ. Tattha sā pariññā dassanapariññāya ca bhāvanāpariññāya ca duvidhena viññūhi upaparikkhitvā gahetabbāti. <bold>Dassanapariññāyā</bold>ti ca dassanamaggapaññājanikāya ñātapariññāyāti attho gahetabbo. Tena <bold>aṭṭhakathāyaṃ</bold> vuttaṃ ‘‘dassanapariññāti ñātapariññā’’ti (netti. aṭṭha. 17). <bold>Bhāvanāpariññāyā</bold>ti bhāvanāmaggapaññājanikāya tīraṇapariññāya saddhiṃ pahānapariññāyāti attho.</paragraph>
    <paragraph line="255">‘‘Sā duvidhenā’tiādinā vutto attho atisaṅkhepo na sakkā viññātuṃ, vitthāretvā kathehī’’ti vattabbattā <bold>‘‘yadā hī’’</bold>tiādi vuttaṃ. Tattha <bold>yadā</bold>ti balavavipassanuppajjanakāle. <bold>Sekho</bold>ti sikkhanasīlatāya kalyāṇaputhujjano ceva sotāpannādiko ca. <bold>Ñeyya</bold>nti ñātabbaṃ rūpādikaṃ saṅkhāraṃ. <bold>Parijānātī</bold>ti pariggahādiñāṇena pariggahetvā jānāti nibbidāñāṇasahagatena. <bold>Tassā</bold>ti kalyāṇaputhujjanassa ceva sotāpannādikassa ca. <bold>Dve dhammā</bold>ti kalyāṇaputhujjanassa balavavipassanādhammo ceva sotāpannādikassa ca balavavipassanādhammo ca. Yathākkamaṃ <bold>dassanakosallaṃ</bold> sotāpattimaggañāṇañceva <bold>bhāvanākosallaṃ</bold> sakadāgāmimaggādikañca santāne pavattāpanavasena gacchanti.</paragraph>
    <paragraph line="256">‘‘Pubbe yaṃ ñāṇaṃ ‘neyyassa pariññā’ti vuttaṃ, taṃ ñāṇaṃ katividhena veditabba’’nti pucchitabbattā <bold>‘‘taṃ ñāṇaṃ pañcavidhena veditabbaṃ…pe... sacchikiriyā’’</bold>ti vuttaṃ. ‘‘Tāsu vipassanābhedena bhinnāsu pañcasu abhiññādīsu katamā abhiññā, katamā pariññā, katamaṃ pahānaṃ, katamā bhāvanā, katamā sacchikiriyā’’ti pucchitabbattā <bold>‘‘tattha katamā’’</bold>tiādi vuttaṃ. Tattha <bold>tatthā</bold>ti abhiññādīsu. <bold>Yaṃ dhammānaṃ salakkhaṇe ñāṇa</bold>nti rūpadhammānaṃ kakkhaḷādisalakkhaṇe, arūpadhammānaṃ phusanādisalakkhaṇe ārammaṇakaraṇavasena pavattaṃ yaṃ ñāṇaṃ hetuphalajānanahetujānanasaṅkhātā <bold>dhammapaṭisambhidā</bold> ceva hetuphalajānanasaṅkhātā <bold>atthapaṭisambhidā</bold> ca bhavati. <bold>Ayaṃ</bold> salakkhaṇena saddhiṃ hetuphalajānanā paññā <bold>abhiññā</bold> nāma.</paragraph>
    <paragraph line="257"><bold>Eva</bold>nti <pageBreak edition="V" number="0.0248" /><pageBreak edition="M" number="0.0113" /> vuttappakārena. Abhiññāñāṇena <bold>abhijānitvā. Yā parijānanā</bold>tiādīsu ‘‘idaṃ anavajjaṃ <bold>kusalaṃ,</bold> idaṃ sāvajjaṃ <bold>akusalaṃ,</bold> idaṃ akusalavipākajanakaṃ <bold>sāvajjaṃ,</bold> idaṃ kusalavipākajanakaṃ <bold>anavajjaṃ,</bold> idaṃ saṃkiliṭṭhaṃ <bold>kaṇhaṃ,</bold> idaṃ asaṃkiliṭṭhaṃ <bold>sukkaṃ,</bold> idaṃ kusalaṃ anavajjādikaṃ <bold>sevitabbaṃ,</bold> idaṃ akusalaṃ sāvajjādikaṃ <bold>na sevitabba’’</bold>nti evaṃ aniccādito kalāpasammasanādivasena gahitā sammasitā <bold>ime</bold> vipassanāya ārammaṇabhūtā saṅkhata<bold>dhammā idaṃ</bold> udayabbayañāṇādiphalaṃ ānisaṃsaṃ anukkamena nibbattāpenti. Tannibbattavipassanāya uppajjanato upacāraṃ uppādenti, <bold>evaṃ</bold> anukkamena gahitānaṃ pavattitānaṃ <bold>tesaṃ</bold> udayabbayañāṇādīnaṃ <bold>ayaṃ</bold> saccānubodhapaṭivedho <bold>attho</bold>ti paricchinditvā yā parijānanā pavattā, sā <bold>ayaṃ</bold> parijānanā <bold>pariññā</bold> nāmāti yojetvā, <bold>evaṃ</bold> vuttappakārāya pariññāpaññāya <bold>parijānitvā</bold> pahātabbā, bhāvetabbā, sacchikātabbā ca tayo dhammā avasiṭṭhā bhavanti. ‘‘Ye akusalā, te pahātabbā’’ti yā parijānanā paññā pavattā, idaṃ pahānaṃ pahānañāṇaṃ. ‘‘Ye kusalā, te bhāvetabbā’’ti yā parijānanā paññā pavattā, sā bhāvanāpaññā. ‘‘Yaṃ asaṅkhataṃ, idaṃ sacchikiriya’’nti yā parijānanā paññā pavattā, sā sacchikiriyāpaññāti yojetvā aṭṭhakathādhippāyena aviruddho attho gahetabbo.</paragraph>
    <paragraph line="258">Abhiññādayo pañcavidhā paññā ācariyena vibhattā, amhehi ca ñātā, ‘‘tāhi pariññāhi jānanto puggalo ‘ki’nti vuccati thomīyatī’’ti vattabbattā <bold>‘‘yo eva’’</bold>ntiādi vuttaṃ. Tattha <bold>yo</bold> puggalo <bold>evaṃ</bold> vuttappakārena jānāti, <bold>ayaṃ</bold> jānanto puggalo paccayuppannesu dhammesu kusalattā chekattā ‘‘atthakusalo’’ti <bold>vuccati</bold> thomīyati, paccayadhammesu kusalattā <bold>‘‘dhammakusalo’’</bold>ti ca catunnaṃ ekattādīnaṃ nayānaṃ yuttatāya kovidattā <bold>‘‘kalyāṇatākusalo’’</bold>ti ca phalasamāpattīsu kovidattā <bold>‘‘phalatākusalo’’</bold>ti ca vaḍḍhīsu kovidattā <bold>‘‘āyakusalo’’</bold>ti ca avaḍḍhīsu kovidattā <bold>‘‘apāyakusalo’’</bold>ti ca accāyike kicce vā bhaye vā uppanne sati tassa kiccassa, bhayassa vā tikicchanasamatthe ṭhānuppattiyakāraṇe kovidattā <bold>‘‘upāyakusalo’’</bold>ti ca mahantesu abhikkamādīsu satisampajaññāya sampannattā <bold>‘‘mahatā kosallena samannāgato’’</bold>ti ca <bold>vuccati</bold> thomīyati. ‘‘Tassa <pageBreak edition="M" number="0.0114" /> asekkhassa atthādīsu kusalabhāvo kathaṃ saddahitabbo’’ti vattabbattā <bold>‘‘tenāhā’’</bold>tiādi vuttaṃ. ‘‘Kusalo sabbadhammāna’’nti vuttattā saddahitabboti adhippāyo.</paragraph>
    <paragraph line="259">‘‘Kusalo <pageBreak edition="V" number="0.0249" /> sabbadhammāna’’nti padassa attho ācariyena vibhatto, amhehi ca ñāto, ‘‘sato bhikkhu paribbaje’’ti padassa attho kathaṃ amhehi vitthārato viññāto’’ti vattabbattā <bold>‘‘sato bhikkhu paribbaje’’</bold>tiādi vuttaṃ. Atha vā ‘‘sato bhikkhu paribbaje’’ti bhagavatā vuttaṃ, ‘‘kattha pavattena satisahitena ñāṇena sampanno sato kimatthaṃ paribbaje’’ti pucchitabbattā ‘‘imesu pavattena satisahitañāṇena sampanno sato imamatthaṃ paribbaje’’ti niyametvā dassento <bold>‘‘sato bhikkhu paribbaje’’</bold>tiādimāha. Tattha <bold>tenā</bold>ti yo abhikkamādīsu pavattena satisahitañāṇena samannāgato sato asekkhabhikkhu, tena asekkhabhikkhunā pariniṭṭhitasikkhattā aññapayojanābhāvato <bold>diṭṭhadhammasukhavihāratthaṃ</bold> abhikkante…pe… tuṇhībhāvena <bold>satena</bold> satisahitena <bold>sampajānena</bold> ñāṇena <bold>vihātabbaṃ</bold> catuiriyāpathaparivattanasaṅkhātaṃ viharaṇaṃ pavattetabbaṃ.</paragraph>
    <paragraph line="260">‘‘Yā sekkhāsekkhapaṭipadā niddiṭṭhā, imā sekkhāsekkhapaṭipadā saṅkhepato katividhā’’ti pucchitabbattā imā paṭipadāsaṅkhātā cariyā saṅkhepato puggalavasena dveti dassetuṃ <bold>‘‘imā dve cariyā’’</bold>tiādimāha. Tattha yā cariyā bhāvetabbakusalādibhedena vā atthakosallādibhedena vā abhikkamādīsu satisampajaññabhedena vā niddiṭṭhā, imā cariyā dveti bhagavatā <bold>anuññātā</bold> anujānanavasena desitā, <bold>visuddhānaṃ</bold> arahantānaṃ <bold>ekā</bold> cariyā, <bold>visujjhantānaṃ</bold> sekkhānaṃ <bold>ekā</bold> cariyāti puggalavasena dveti daṭṭhabbā.</paragraph>
    <paragraph line="261">‘‘Asekkhoyeva kasmā ‘sato abhikkamatī’tiādinā vuccati thomīyati, kalyāṇaputhujjanopi ‘sato abhikkamatī’tiādinā vuccati thomīyatī’’ti vattabbattā <bold>‘‘katakiccāni hī’’</bold>tiādi vuttaṃ. Arahato indriyāni katakiccāni, indriyānaṃ katakiccattā yaṃ pucchaṃ pucchitabbaṃ, taṃ sabbaṃ catubbidhaṃ dukkhassa pariññābhisamayena bojjhitabbaṃ…pe… nirodhassa sacchikiriyābhisamayena bojjhitabbaṃ bhave. <bold>Catubbidhaṃ idaṃ bojjhaṃ</bold> bojjhitabbaṃ <bold>yo</bold> asekkho sativepullappattattā <bold>evaṃ</bold> pariññābhisamayādinā <bold>jānāti,</bold><bold>ayaṃ</bold><pageBreak edition="M" number="0.0115" /> asekkho nippariyāyena ‘‘rāgassa khayāya, dosassa khayāya, mohassa khayāya sato abhikkamati, sato paṭikkamatī’’ti <bold>vuccati</bold> thomīyati. Sekkhopi yathāvuttaṃ <bold>bojjhaṃ</bold> bojjhitabbaṃ attano pariññābhisamayādinā <bold>jānāti,</bold> tasmā ‘‘sato…pe… mohassā’’ti <bold>vuccati</bold> thomīyatīti veditabbo. Tena vuttaṃ <bold>‘‘ke visujjhantā? Sekkhā’’</bold>ti.</paragraph>
    <paragraph line="262">‘‘Kasmā sekkhāsekkhānaṃ satisampajaññena abhikkamanādibhāvo, rāgādīnañca khayabhāvo <pageBreak edition="V" number="0.0250" /> saddahitabbo’’ti vattabbattā vuttaṃ <bold>‘‘tenāha bhagavā sato bhikkhu paribbaje’’</bold>ti. ‘‘Bhagavato sabbaṃ kāyakammaṃ ñāṇapubbaṅgama’ntiādinā (netti. 15) manāpikesu kāmesu nābhigijjhanabhāvo, amanāpikesu kāmesu manasā anāvilabhāvo, sabbadhammesu kusalabhāvo, satisampajaññena samannāgatassa paribbajanabhāvo ācariyena niddiṭṭho, so nābhigijjhanabhāvādiko kasmā amhehi saddahitabbo’’ti pucchitabbattā vuttaṃ <bold>‘‘tenāha kāmesu…pe… paribbaje’’</bold>ti. Imissā gāthāyapi pucchāvissajjanavicayo pubbe ekādhiṭṭhānādidhammādhiṭṭhānādivasena vuttanayānusārena veditabbo.</paragraph>
    <paragraph line="263">Vicayahāravibhaṅge ajitasuttaṃ nīharitvā pucchāvissajjanavicayo ācariyena vibhatto, amhehi ca ñāto, ‘‘katamo suttantaresu pucchāvissajjanavicayo’’ti pucchitabbattā ajitasutte pucchāvissajjanavicayanayānusārena suttantaresupi pucchāvissajjanāni nīharitvā pucchāvicayavissajjanavicayā yojetabbāti dassetuṃ <bold>‘‘evaṃ pucchitabbaṃ, evaṃ vissajjitabba’’</bold>nti vuttaṃ. <bold>Aṭṭhakathāyaṃ</bold> pana –</paragraph>
    <indent line="264">Ettāvatā ca mahāthero vicayahāraṃ vibhajanto ajitasuttavasena pucchāvicayaṃ, vissajjanavicayañca dassetvā idāni suttantaresupi pucchāvissajjanavicayānaṃ nayaṃ dassento evaṃ pucchitabbaṃ, evaṃ vissajjitabba’nti āhā’’ti (netti. aṭṭha. 17) –</indent>
    <unindented line="265">Vuttaṃ. Tattha <bold>eva</bold>nti ajitasutte (su. ni. 1038 ādayo; cūḷani. vatthugāthā 57, ajitamāṇavapucchāniddesa 1 ādayo) vuttapucchāvicayānusārena pucchāvasena pavattasuttaṃ nīharitvā pucchāvicayo vibhajetabbo, evaṃ ajitasutte (su. ni. 1038 ādayo; cūḷani. vatthugāthā 57 ādayo, ajitamāṇavapucchāniddesa 1 ādayo) vuttavissajjanavicayānusārena suttantaresupi vissajjanavasena pavattasuttaṃ nīharitvā vissajjanavicayo vibhajetabbo.</unindented>
    <paragraph line="266">Pucchāvissajjanavicayā <pageBreak edition="M" number="0.0116" /> ācariyena vibhattā, amhehi ca ñātā, ‘‘katamo suttaanugītivicayo’’ti pucchitabbattā <bold>‘‘suttassa ca anugītī’’</bold>tiādi vuttaṃ. Tattha <bold>suttassā</bold>ti nīharitasuttassa. <bold>Anugītī</bold>ti suttantaradesanāsaṅkhātā anugīti. <bold>Atthato ca byañjanato ca samānetabbā</bold>ti tassā anugītiyā atthato, byañjanato ca saṃvaṇṇetabbasuttena samānā sadisī kātabbā, tasmiṃ vā saṃvaṇṇiyamānasutte anugīti suttatthato, byañjanato ca samānetabbā <pageBreak edition="V" number="0.0251" />. ‘‘Atthato asamāne ko nāma doso āpajjeyyā’’ti pucchitabbattā <bold>atthāpagataṃ hi byañjanaṃ samphappalāpaṃ bhavatī’’</bold>ti vuttaṃ. ‘‘Atthato asamāne doso vutto, amhehi ca ñāto, byañjanato asamāne pana ko nāma doso āpajjatī’’ti pucchitabbattā <bold>‘‘dunnikkhittassa padabyañjanassa atthopi dunnayo bhavatī’’</bold>ti vuttaṃ. <bold>Tasmā</bold> sadosattā anugītiyā vā suttena atthabyañjanūpetaṃ saṅgāyitabbaṃ.</paragraph>
    <paragraph line="267">Anugītivicayo ācariyena vibhatto, amhehi ca ñāto, ‘‘katamo suttassa vicayo’’ti pucchitabbattā <bold>suttañcā’’</bold>tiādi vuttaṃ. Tattha <bold>suttañcā</bold>ti niddhāritasuttañca. <bold>‘‘Idaṃ</bold> niddhārita<bold>suttaṃ</bold> nāma bhagavatā vuttaṃ <bold>āhaccavacanaṃ</bold> kiṃ, udāhu saṅgāyantehi vuttaṃ <bold>anusandhivacanaṃ</bold> ki’’nti pavicinitabbaṃ, <bold>‘‘idaṃ</bold> niddhāritasuttaṃ <bold>nītatthaṃ</bold> kiṃ, udāhu <bold>neyyatthaṃ</bold> ki’’nti pavicinitabbaṃ, <bold>‘‘idaṃ</bold> niddhāritasuttaṃ <bold>saṃkilesabhāgiyaṃ</bold> kiṃ, udāhu <bold>vāsanābhāgiyaṃ</bold> ki’’nti pavicinitabbaṃ, <bold>‘‘idaṃ</bold> niddhāritasuttaṃ <bold>nibbedhabhāgiyaṃ</bold> kiṃ, udāhu <bold>asekkhabhāgiyaṃ</bold> ki’’nti pavicinitabbaṃ. Evaṃ pavicinitvā yadi āhaccavacanaṃ bhave, evaṃ sati ‘‘āhaccavacana’’nti niddhāretvā gahetabbaṃ. Yadi asekkhasuttaṃ bhave, evaṃ sati ‘‘asekkhasutta’’nti niddhāretvā gahetabbaṃ, ñātanti attho.</paragraph>
    <paragraph line="268">‘‘Suttaṃ pavicinitvā suttassa atthabhūtāni sabbāni saccāni niddhāretvā kattha padese passitabbānī’’ti pucchitabbattā pucchaṃ ṭhapetvā imasmiṃ padese passitabbānīti dassetuṃ <bold>‘‘kuhiṃ imassa suttassa sabbāni…pe… pariyosāne’’</bold>ti vuttaṃ. Tattha <bold>imassa suttassā</bold>ti yaṃ suttaṃ vicinituṃ niddhāritaṃ, imassa suttassa catusaccavinimuttassa suttatthassa abhāvato <bold>sabbāni saccāni</bold> tasseva suttassa <bold>ādimajjhapariyosāne</bold> passitabbānīti attho.</paragraph>
    <paragraph line="269">Yathāvuttaṃ <pageBreak edition="M" number="0.0117" /> suttavicayaṃ nigamento <bold>‘‘evaṃ suttaṃ pavicetabba’’</bold>nti āha. ‘‘Na yathāvuttapucchādīnaṃ pavicetabbabhāvo amhehi jānitabbo saddahitabbo’’ti vattabbabhāvato <bold>‘‘tenāha…pe… anugītī’’</bold>ti vuttaṃ. Tattha <bold>tena</bold> yathāvuttapucchādīnaṃ vicetabbabhāvena āyasmā mahākaccāno ‘‘yaṃ pucchitañca…pe… anugītī’’tiādikaṃ yaṃ vacanaṃ āha, tena vacanena vicetabbabhāvo tumhehi jānitabbo saddahitabbovāti vuttaṃ hoti.</paragraph>
    <paragraph line="270">‘‘Yathāvuttappakāro ca vicayo hāro paripuṇṇo kiṃ, udāhu aññopi niddhāretvā yojetabbo atthi ki’’nti pucchitabbattā <bold>‘‘niyutto vicayo hāro’’</bold>ti vuttaṃ. Tattha pucchāvicayavissajjanavicayapubbāparavicayaanugītivicayasuttavicayā <pageBreak edition="V" number="0.0252" /> sarūpato vibhattā, tehi avaseso assādādivicayopi yathārahaṃ niddhāretvā <bold>yutto</bold> yuñjitabboti adhippāyo.</paragraph>
    <centered line="271">Iti vicayahāravibhaṅge sattibalānurūpā racitā</centered>
    <centered line="272">Vibhāvanā niṭṭhitā.</centered>
    <paragraph line="273">Paṇḍitehi <bold>pana</bold> aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="274">3. Yuttihāravibhaṅgavibhāvanā</subhead>
    <paragraph line="275" number="18"> Yena yena saṃvaṇṇanāvisesabhūtena vicayahāravibhaṅgena padapañhādayo vicitā, so saṃvaṇṇanāvisesabhūto vicayahāravibhaṅgo paripuṇṇo, ‘‘katamo yuttihāravibhaṅgo’’ti pucchitabbattā <bold>‘‘tattha katamo yuttihāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu hāresu <bold>katamo</bold> saṃvaṇṇanāviseso <bold>yuttihāro</bold> yuttihāravibhaṅgoti pucchi. ‘‘Sabbesaṃ hārāna’’ntiādiniddesassa idāni vuccamāno ‘‘ayaṃ yuttihāro’’tiādiko vitthārasaṃvaṇṇanāviseso yuttihāravibhaṅgo nāmāti viññeyyo. Tena vuttaṃ ‘‘tattha katamo yuttihārotiādi yuttihāravibhaṅgo’’ti (netti. aṭṭha. 18). Ayaṃ yuttihāro <bold>kiṃ</bold> nāma suttatthaṃ yuttāyuttivasena <bold>yojayatī</bold>ti yuñjitabbaṃ suttatthaṃ <pageBreak edition="M" number="0.0118" /> pucchati. Suttattho pana duvidho atathākārena gayhamāno, tathākārena gayhamāno atthoti. Tattha atathākārena gayhamānova attho yāthāvato yuttiniddhāraṇena yojetabbo, itaro pana bhūtakathanamattena yojetabbo. Yasmā panāyaṃ yuttigavesanā nāma saṃvaṇṇanā mahāpadesehi vinā na sambhavati, tasmā yuttihāraṃ vibhajanto tassa yuttihārassa lakkhaṇaṃ paṭhamaṃ upadisituṃ <bold>‘‘cattāro mahāpadesā’’</bold>tiādimāha. Tattha <bold>mahāpadesā</bold>ti mahante buddhādayo apadisitvā vuttāni kāraṇāni, mahantāni vā dhammassa apadesāni patiṭṭhānāni. Apadisīyateti <bold>apadeso,</bold> buddho apadeso etassa kāraṇassāti <bold>buddhāpadeso</bold>. Sesesupi eseva nayo netabbo. ‘‘Buddhassa sammukhā etaṃ suttaṃ mayā suta’’nti vatvā ābhatassa ganthassa suttavinayehi saṃsandanaṃ dhammo, asaṃsandanaṃ adhammoti vinicchayakāraṇaṃ <pageBreak edition="V" number="0.0253" /> mahāpadesoti adhippāyo. ‘‘Buddhassa sammukhā mayā ābhataṃ, saṅghassa sammukhā mayā ābhataṃ, sambahulattherānaṃ sammukhā mayā ābhataṃ, ekattherassa sammukhā mayā ābhata’’nti vatvā ābhatassa ganthassa yāni byañjanapadaatthapadāni santi, <bold>tāni padabyañjanāni</bold> bhagavatā desite <bold>sutte otarayitabbāni</bold> anuppavesitāni, <bold>vinaye</bold> rāgādivinaye <bold>sandassayitabbāni</bold> saṃsandetabbāni. Dhammatāyaṃ <bold>upanikkhipitabbāni</bold> pakkhipitabbāni. Yadi suttatthena, vinayatthena, dhammatāya ca aviruddhāni honti, evaṃ sati tava ābhatapadabyañjanāni yuttānīti vinicchayantehi vatvā gahetabbānīti adhippāyo.</paragraph>
    <paragraph line="276">Suttavinayadhammatāsu otarayitabbāni sandassayitabbāni upanikkhipitabbānīti ācariyena vuttāni, ‘‘kattha sutte, kattha vinaye, kattha dhammatāya’’nti vattabbattā <bold>‘‘katamasmiṃ sutte’’</bold>tiādi vuttaṃ. Tattha <bold>catūsu ariyasaccesū</bold>ti catunnaṃ ariyasaccānaṃ dassanakesu suttesu. Rāgo vinassati vūpasamati etena asubhādināti <bold>rāgavinayaṃ,</bold> kiṃ taṃ? Asubhādinimittaṃ, taṃ assa atthīti <bold>rāgavinayo,</bold> ko so? Asubhādinimittadassanako suttantaviseso. Esa nayo <bold>dosavinayo</bold>tiādīsupi. <bold>Paṭiccasamuppādo</bold> nāma sassatadiṭṭhiucchedadiṭṭhiṃ vivajjetvā ekattanayādīnaṃ dīpanena avijjādisaṅkhārādisabhāvadhammānaṃ paccayapaccayuppannabhāvadīpakoti vuttaṃ <bold>‘‘katamissaṃ dhammatāyaṃ upanikkhipitabbāni? Paṭiccasamuppāde’’</bold>ti.</paragraph>
    <paragraph line="277">‘‘Suttādīsu <pageBreak edition="M" number="0.0119" /> avatarante sandissante avilomente kiṃ na janetī’’ti vattabbato <bold>‘‘catūsū’’</bold>tiādi vuttaṃ. Tattha ‘‘buddhādīnaṃ sammukhā mayā ābhata’’nti vatvā ābhatagantho catūsu ariyasaccesu yadi avatarati, evaṃ sati ābhatagantho āsave na janeti. Rāgādikilesavinaye yadi sandissati, evaṃ sati ābhatagantho āsave na janeti. Dhammatañca yadi na vilometi, evaṃ sati ābhatagantho āsave na janetīti attho daṭṭhabbo.</paragraph>
    <paragraph line="278">‘‘Kimatthaṃ yuttihāravibhaṅge cattāro mahāpadesā ābhatā’’ti vattabbattā <bold>‘‘catūhi mahāpadesehī’’</bold>tiādimāha. Tattha ābhataganthe <bold>yaṃ yaṃ</bold> atthajātaṃ, <bold>yaṃ yaṃ</bold> dhammajātaṃ vā catūhi mahāpadesehi yujjati, <bold>taṃ taṃ</bold> atthajātaṃ vā <bold>taṃ taṃ</bold> dhammajātaṃ vā saṃvaṇṇetabbasutte gahetabbaṃ. <bold>Yena yena</bold> kāraṇena ca catūhi mahāpadesehi yujjati, <bold>taṃ taṃ</bold> kāraṇaṃ saṃvaṇṇanāvasena saṃvaṇṇetabbasutte gahetabbaṃ. <bold>Yathā yathā</bold> pakārena catūhi mahāpadesehi yujjati, so so pakāro saṃvaṇṇanāvasena saṃvaṇṇetabbasutte gahetabbo. Evaṃ gāhaṇatthaṃ cattāro mahāpadesā ābhatāti attho.</paragraph>
    <paragraph line="279" number="19"> Catūhi <pageBreak edition="V" number="0.0254" /> mahāpadesehi yuttaṃ aviruddhaṃ taṃ taṃ atthajātaṃ gahetabbanti ācariyena vuttaṃ, ‘‘kattha kena yuttiniddhāraṇaṃ kātabba’’nti vattabbattā <bold>‘‘pañhaṃ pucchitenā’’</bold>tiādi vuttaṃ. Pañhe pañhaṃ <bold>pucchitena</bold> puggalena yuttiniddhāraṇaṃ kātabbanti. Tattha <bold>pañha</bold>nti pañhitabbaṃ sabhāvadhammaṃ. <bold>Pucchitenā</bold>ti vissajjetuṃ samatthena paṇḍitapuggalena. <bold>Pañhe</bold>ti pucchāvasena pavattapāṭhe. Padāni <bold>kati</bold> kittakāni hontīti padaso paṭhamaṃ <bold>pariyogāhitabbaṃ</bold> yuttihārena <bold>vicetabbaṃ</bold> vīmaṃsitabbaṃ. ‘‘Kathaṃ vicetabba’’nti pucchitabbattā <bold>‘‘yadi sabbānī’’</bold>tiādi vuttaṃ. Tattha <bold>sabbāni padānī</bold>ti pucchitapāṭhe niravasesāni padāni <bold>ekaṃ</bold> samānaṃ atthaṃ yadi abhivadanti, evaṃ sati atthavasena <bold>eko pañho</bold>. Esa nayo sesesupi. Tena vuttaṃ ‘‘tadatthassekassa ñātuṃ icchitattā’’ti (netti. aṭṭha. 19).</paragraph>
    <paragraph line="280"><bold>Eka</bold>nti atthavasena ekavidhaṃ pañhaṃ. <bold>Upaparikkhamānena</bold> puggalena <bold>aññātabbaṃ</bold> daḷhaṃ jānitabbaṃ. ‘‘Ko ājānanākāro’’ti pucchitabbattā ājānanākāraṃ dassento <bold>‘‘kiṃ ime dhammā’’</bold>tiādimāha. Tattha ‘‘ye hi pariyattidhammā <pageBreak edition="M" number="0.0120" /> saṃvaṇṇetabbā, ime pariyattidhammā nānatthā honti kiṃ, nānābyañjanā honti kiṃ, udāhu imesaṃ pariyattidhammānaṃ eko attho hoti, byañjanameva nānaṃ hoti ki’’nti yuttito vicetvā aññātabbanti yojanā. ‘‘Yathāvutto pañho kiṃ bhave’’ti pucchitabbattā yathāvuttaṃ pañhaṃ ekadesaṃ dassetuṃ <bold>‘‘yathā kiṃ bhave’’</bold>ti pucchitvā <bold>‘‘yathā sā’’</bold>tiādimāha.</paragraph>
    <paragraph line="281">Tassaṃ pucchāgāthāyaṃ – coraghātakena manussena coro abbhāhato viya <bold>kena</bold> dhammena satta<bold>loko</bold> sadā abbhāhato, māluvalatāya attano nissitarukkho parivārito ajjhotthaṭo viya <bold>kena</bold> dhammena satta<bold>loko</bold> sadā <bold>parivārito</bold> ajjhotthaṭo, visappītakhurappena sallena otiṇṇo anupaviṭṭho viya <bold>kena</bold> sallena satta<bold>loko</bold> sadā <bold>otiṇṇo</bold> anupaviṭṭho, <bold>kissa</bold> kena kāraṇena satta<bold>loko</bold> sadā <bold>dhūpāyito</bold> santāpitoti yojanā.</paragraph>
    <paragraph line="282">‘‘Imāya pucchāgāthāya kittakāni padānī’’ti pucchitabbattā <bold>‘‘imānī’’</bold>tiādi vuttaṃ. Tattha <bold>pucchitānī</bold>ti pucchitatthāni padāni cattāri honti. ‘‘Kittakā pañhā’’ti pucchitabbattā <bold>‘‘te tayo pañhā’’</bold>ti vuttaṃ.</paragraph>
    <paragraph line="283">Bhagavā devatāya <bold>hi</bold> yasmā vissajjeti, iti tasmā vissajjanato ‘‘tayopañhā’’ti viññāyati. ‘‘Katamā vissajjanagāthā’’ti pucchitabbattā –</paragraph>
    <gatha1 line="284">‘‘Maccunābbhāhato <pageBreak edition="V" number="0.0255" /> loko, jarāya parivārito;</gatha1>
    <gathalast line="285">Taṇhāsallena otiṇṇo, icchādhūpāyito sadā’’ti. –</gathalast>
    <unindented line="286">Vuttaṃ. Tassaṃ vissajjanagāthāyaṃ – coraghātakena manussena coro abbhāhato viya maccunā satta<bold>loko</bold> sadā abbhāhato, māluvalatāya attano nissitarukkho parivārito ajjhotthaṭo viya jarāya satta<bold>loko</bold> sadā <bold>parivārito</bold> ajjhotthaṭo, visappītakhurappena sallena otiṇṇo anupaviṭṭho viya taṇhāsallena satta<bold>loko</bold> sadā <bold>otiṇṇo</bold> anupaviṭṭho, icchāya satta<bold>loko</bold> sadā <bold>dhūpāyito</bold> santāpitoti yojanā.</unindented>
    <paragraph line="287" number="20"> ‘‘Katamaṃ maccu, katamā jarā’’ti pucchitabbattā <bold>‘‘tattha jarā’’</bold>tiādi vuttaṃ. Tattha <bold>tatthā</bold>ti tissaṃ vissajjanagāthāyaṃ. Dutiyapade vuttā <bold>jarā</bold> ca paṭhamapade <pageBreak edition="M" number="0.0121" /> vuttaṃ <bold>maraṇa</bold>ñca imāni dve <bold>saṅkhatassa</bold> khandhapañcakassa saṅkhatalakkhaṇāni honti, saṅkhataṃ khandhapañcakaṃ muñcitvā visuṃ na upalabbhatīti attho. ‘‘Saṅkhatalakkhaṇānaṃ jarāmaraṇānaṃ kathaṃ bhedo jānitabbo’’ti vattabbattā <bold>‘‘jarāyaṃ ṭhitassā’’</bold>tiādi vuttaṃ. Tattha <bold>jarāyaṃ ṭhitassa aññathatta</bold>nti ṭhitassa khandhappabandhassa yaṃ aññathattaṃ, ayaṃ pākaṭajarā nāma, na khaṇaṭṭhitijarā. <bold>Maraṇaṃ vayo</bold>ti sammutimaraṇaṃ cutiyeva hoti, na khaṇikamaraṇaṃ, na samucchedamaraṇaṃ. Tena vuttaṃ ‘‘uppādo paññāyati, vayo paññāyati, ṭhitassa aññathattaṃ paññāyatī’’ti (saṃ. ni. 3.38; a. ni. 3.47; kathā. 214).</paragraph>
    <paragraph line="288">Yadi ṭhitasseva maraṇaṃ siyā, evaṃ sati jarāmaraṇānaṃ nānattaṃ yuttaṃ na siyā, ayutte sati ‘‘te tayo pañhā’’ti vacanampi ayuttamevāti vattabbato <bold>‘‘tattha jarāya cā’’</bold>tiādi vuttaṃ. Tattha <bold>tatthā</bold>ti tissaṃ vissajjanagāthāyaṃ vuttāya <bold>jarāya ca</bold> vuttassa <bold>maraṇassa ca</bold> atthato nānattaṃ yuttaṃ.</paragraph>
    <paragraph line="289">‘‘Kena kāraṇena yuttaṃ, kathaṃ kāraṇena nānattaṃ sampaṭicchitabba’’nti vattabbattā <bold>‘‘gabbhagatāpi hi mīyantī’’</bold>ti vuttaṃ. Jaraṃ appattā gabbhagatāpi sattā <bold>hi</bold> yasmā mīyanti, tasmā nānattaṃ sampaṭicchitabbaṃ. ‘‘Gabbhagatāpi jarappattā bhaveyyu’’nti vattabbattā <bold>‘‘na ca te jiṇṇā bhavantī’’</bold>ti vuttaṃ. Jarappattāpi ajiṇṇattā jiṇṇajaraṃ appattāva mīyanti, evaṃ idhādhippetassa jiṇṇajarāvirahitassa maraṇassa sambhavato aññā jarā, aññaṃ maraṇanti ñātabbanti vuttaṃ hoti. ‘‘Na gabbhagatānaṃyeva jiṇṇajaraṃ appattaṃ maraṇaṃ atthi, aññesampi atthī’’ti vattabbabhāvato <pageBreak edition="V" number="0.0256" /><bold>‘‘atthi ca devānaṃ maraṇa’’</bold>nti vuttaṃ. ‘‘Devāpi cirakālasambhavato jaraṃ pattā bhaveyyu’’nti vattabbattā <bold>‘‘na ca tesaṃ sarīrāni jīrantī’’</bold>ti vuttaṃ. ‘‘Jarāmaraṇānaṃ nānatte kāraṇaṃ ettakamevā’’ti vattabbattā aññampi atthīti dassetuṃ <bold>‘‘sakkate vā’’</bold>tiādi vuttaṃ. Tattha jiṇṇajarāya paṭikammaṃ kātuṃ sakkateva, maraṇassa pana paṭikammassa kātuṃ na sakkateva, imināpi kāraṇena jarāmaraṇānaṃ nānattaṃ sampaṭicchitabbamevāti attho. ‘‘Na sakkate maraṇassa paṭikammaṃ kātu’’nti kasmā vuttaṃ, nanu iddhipādabhāvanāya vasībhāve sati sakkā maraṇassāpi paṭikammaṃ kātunti codanaṃ manasi katvā <bold>‘‘aññatreva iddhimantānaṃ iddhivisayā’’</bold>ti vuttaṃ.</paragraph>
    <paragraph line="290">Jarāmaraṇānaṃ <pageBreak edition="M" number="0.0122" /> aññamaññaṃ nānābhāvo ācariyena dassito, amhehi ca ñāto, ‘‘kathaṃ pana taṇhāya jarāmaraṇehi nānābhāvo’’ti vattabbato tehi taṇhāya nānattaṃ dassetuṃ <bold>‘‘yaṃ panāhā’’</bold>tiādi vuttaṃ. Taṇhāya avijjamānāyapi jīrantāpi mīyantāpi vītarāgā yasmā dissanti, tasmā taṇhāya jarāmaraṇehi nānābhāvo sampaṭicchitabbo.</paragraph>
    <paragraph line="291">‘‘Taṇhāya jīraṇabhijjanalakkhaṇaṃ atthīti tehi taṇhāya anaññatte ko nāma doso siyā’’ti vattabbato dosaṃ dassetuṃ <bold>‘‘yadi cā’’</bold>tiādi vuttaṃ. Jarāmaraṇaṃ <bold>yathā</bold> yena jīraṇabhijjanalakkhaṇena pākaṭaṃ, evaṃ jīraṇabhijjanalakkhaṇena taṇhāpi pākaṭā. Yadi ca siyā; evaṃ sante <bold>yobbanaṭṭhāpi</bold> sabbe māṇavā vigatataṇhā siyuṃ, na ca vigatataṇhā, tasmā nānābhāvo sampaṭicchitabbo. Tato aññopi doso āpajjeyyāti dassetuṃ <bold>‘‘yathā ca taṇhā dukkhassā’’</bold>tiādi vuttaṃ. Tattha jarāmaraṇānaṃ taṇhāya anaññatte sati <bold>taṇhāya</bold> bhavataṇhāya dukkhasamudayo hoti, evaṃ jarāmaraṇampi dukkhasamudayo siyā. Yasmā na jarāmaraṇaṃ dukkhasamudayo, tasmā jarāmaraṇehi taṇhāya nānattaṃ veditabbaṃ.</paragraph>
    <paragraph line="292">Tehi tāya anaññatte sati evampi doso āpajjeyyāti dassetuṃ <bold>‘‘yathā ca taṇhā maggavajjhā’’</bold>tiādi vuttaṃ. Tattha tehi tāya anaññatte sati yathā taṇhā maggavajjhā hoti, evaṃ jarāmaraṇampi maggavajjhaṃ siyā. Yathā jarāmaraṇaṃ maggavajjhaṃ na hoti, evaṃ taṇhāpi maggavajjhā na siyā, tathā ca na hoti pahātabbāpahātabbabhāvato, tasmāpi jarāmaraṇehi taṇhāya nānattaṃ veditabbaṃ.</paragraph>
    <paragraph line="293">‘‘Yadi <pageBreak edition="V" number="0.0257" /> cātiādinā vuttāya yuttiyā upapattiyā eva jarāmaraṇehi taṇhāya aññattaṃ gavesitabba’’nti vattabbattā aññehipi kāraṇehi gavesitabbanti dassetuṃ <bold>‘‘imāya yuttiyā’’</bold>tiādi vuttaṃ. Tattha <bold>imāya yuttiyā</bold>ti yā yutti ‘‘yadi cā’’tiādinā vuttāya imāya yuttiyā upapattiyā. <bold>Aññamaññehi kāraṇehi</bold> aññehi aññehi kāraṇabhūtehi upapattīhi jarāmaraṇehi taṇhāya aññattaṃ gavesitabbanti attho. ‘‘Aññamaññehi kāraṇehi gavesitabba’’nti kasmā vuttaṃ, nanu yuttiyā, atthato ca aññattaṃ sandissatīti codanaṃ manasi katvā <bold>‘‘yadi ca sandissatī’’</bold>tiādimāha. Tattha yuttisamāruḷhaṃ atthato ca maraṇehi <pageBreak edition="M" number="0.0123" /> taṇhāya ca aññattaṃ yadi ca sandissati, byañjanatopi aññattaṃ gavesitabbamevāti attho.</paragraph>
    <paragraph line="294">‘‘Kathaṃ byañjanato aññattaṃ gavesitabba’’nti vattabbattā <bold>‘‘salloti vā’’</bold>tiādi vuttaṃ. Tattha ‘‘sallo’’ti vā ‘‘dhūpāyana’’nti vā dvīhi byañjanehi vuccamānānaṃ <bold>imesaṃ</bold> icchātaṇhāsaṅkhātānaṃ <bold>dhammānaṃ</bold> atthato <bold>ekattaṃ</bold> samānattaṃ yujjati, na aññattaṃ. ‘‘Sallo’’ti vā ‘‘dhūpāyana’’nti vā dvīhi byañjanehi avuccamānānaṃ jarāmaraṇānaṃ taṇhāya ekattaṃ na yujjati. Tamevatthaṃ vivarituṃ <bold>‘‘na hī’’</bold>tiādi vuttaṃ. Tattha icchāya ca taṇhāya ca atthato aññattaṃ na yujjati, ekattameva yujjatīti yojanā. Icchāya ca taṇhāya ca jīraṇabhijjanasambhavato jarāmaraṇehi taṇhāya ekattaṃ siyā, ‘‘kasmā aññattaṃ yutta’’nti vattabbato <bold>‘‘taṇhāya adhippāye’’</bold>tiādi vuttaṃ. Tattha taṇhāya adhippāye aparipūramāne navasu āghātavatthūsu kodho ca uppajjati, upanāho ca uppajjati. Jarāmaraṇesu aparipūramānesu navasu āghātavatthūsu kodho ca na uppajjati, upanāho ca na uppajjati. Iti imāya yuttiyā jarāya ca maraṇassa ca taṇhāya ca atthato aññattaṃ yujjatiyevāti daṭṭhabbaṃ.</paragraph>
    <paragraph line="295">Yadi icchā taṇhāya atthato ekattaṃ yuttaṃ, evaṃ sati kasmā bhagavatā ‘‘maccunābbhāhato loko’’tiādigāthāyaṃ ‘‘taṇhāsallena otiṇṇo, icchādhūpāyito sadā’’ti dvidhā vuttāti codanaṃ pariharanto <bold>‘‘yaṃ panidaṃ bhagavatā’’</bold>tiādimāha. Tattha ‘‘icchā’’tipi ‘‘taṇhā’’tipi dvīhi nāmehi <bold>yaṃ panidaṃ abhilapitaṃ</bold> yaṃ panidaṃ abhilapanaṃ kataṃ, <bold>idaṃ</bold> abhilapanaṃ bhagavatā bāhirānaṃ icchitabbatasitabbānaṃ <bold>vatthūnaṃ</bold> rūpādiārammaṇānaṃ bhedānaṃ vasena ‘‘icchā’’tipi ‘‘taṇhā’’tipi dvīhi nāmehi <bold>abhilapitaṃ</bold> abhilapanavasena katanti ekattaṃ yuttameva, na nānattanti attho daṭṭhabbo.</paragraph>
    <paragraph line="296">‘‘Nāmavasena <pageBreak edition="V" number="0.0258" /> dvidhā vuttānaṃ icchātaṇhādīnaṃ kena ekattaṃ yuttanti saddahitabba’’nti vattabbattā <bold>‘‘sabbāhī’’</bold>tiādi vuttaṃ. Tattha nānānāmavasena pabhedā <bold>sabbā</bold> icchādikā taṇhā ajjhosānalakkhaṇena ekalakkhaṇā <bold>hi</bold> yasmā yuttā, tasmā nāmavasena bhinnānampi ekalakkhaṇena ekattaṃ yuttanti saddahitabbanti daṭṭhabbaṃ. ‘‘Kimiva yutta’’nti pucchitabbattā <bold>‘‘yathā sabbo’’</bold>tiādi vuttaṃ. Tattha kaṭṭhaggiādivasena aneko <bold>sabbo</bold><bold>aggi</bold><pageBreak edition="M" number="0.0124" /> uṇhattalakkhaṇena ekalakkhaṇo yathā, evaṃ ajjhosānalakkhaṇena ekalakkhaṇāti yojanā. Sabbassa aggino upādānavasena anekāni nāmāni sarūpato dassetuṃ <bold>‘‘apicā’’</bold>tiādi vuttaṃ. Tassattho pākaṭo. Ārammaṇavasena taṇhā aññehi aññehi nāmehi bhagavatā abhilapitā, upādānavasena aggi aññehi aññehi nāmehi abhilapitoti yojanā kātabbā.</paragraph>
    <paragraph line="297">‘‘Vissajjanagāthāyaṃ āgatanāmehi eva taṇhā abhilapitā’’ti pucchitabbattā anekehi nāmehi abhilapitāti dassetuṃ <bold>‘‘icchāitipī’’</bold>tiādi vuttaṃ. Tattha icchitabbāni atthāni rūpādīni ārammaṇāni sattā icchanti etāyāti <bold>icchā</bold>. Tasanti etāyāti <bold>taṇhā</bold>. Sallati pavisati visappītaṃ sallaṃ viyāti <bold>sallā,</bold> santāpaṃ lāti ādadātīti vā <bold>sallā,</bold> santāpaṃ lāti pavattetīti vā <bold>sallā</bold>. Dhūpāyati santāpeti paridahatīti <bold>dhūpāyanā</bold>. Sarati ākaḍḍhati avaharati sīghasotā saritā viyāti <bold>saritā,</bold> sarati sallatīti vā <bold>saritā</bold>. Visaratīti <bold>visattikā</bold>. Pītivasena sinehatīti <bold>sineho</bold>. Tāsu tāsu gatīsu kilamathaṃ uppādetīti <bold>kilamatho</bold>. Sattā rūpādiārammaṇāni maññanti etāyāti <bold>maññanā</bold>. Bhavaṃ bandhatīti <bold>bandho</bold>. Āsīyate patthīyateti <bold>āsā</bold>. Āsiyati patthetīti vā <bold>āsā</bold>. Pipāsīyateti <bold>pipāsā,</bold> ārammaṇarasaṃ pipāsatīti vā <bold>pipāsā</bold>. Abhinandīyateti <bold>abhinandanā,</bold> abhinandatīti vā <bold>abhinandanā</bold>. Vitthārato aṭṭhakathāvasena (netti. aṭṭha. 20) veditabbo.</paragraph>
    <paragraph line="298">‘‘Taṇhāya icchādippakāravasena ālapitabhāvo kena saddahitabbo’’ti vattabbattā <bold>‘‘yathā ca vevacane’’</bold>tiādi vuttaṃ. Vevacanahāravibhaṅge ‘‘āsā ca pīhā…pe… vevacana’’nti (netti. 37) yā taṇhā <bold>yathā</bold> yena pakārena vuttā, tathā tena pakārena vuttāya taṇhāya icchādippakāravasena ālapitabhāvo saddahitabbo. ‘‘Vevacanavibhaṅge ācariyena vuttopi bhagavatā avutte kena saddahitabbo’’ti vattabbattā <bold>‘‘yathāha bhagavā’’</bold>tiādi vuttaṃ. <bold>Yathā</bold> yena pakārena bhagavā ‘‘rūpe tissā’’tiādikaṃ yaṃ vacanamāha, tathā tena pakārena vuttena tena vacanena saddahitabbo vāti. <bold>Evaṃ yujjatī</bold>ti evaṃ vuttanayena icchātaṇhānaṃ atthato ekattā <pageBreak edition="M" number="0.0125" />, jarāya <pageBreak edition="V" number="0.0259" /> ca maraṇassa ca taṇhāya ca atthato aññattā ca ‘‘tayo pañhā’’ti yaṃ vacanaṃ vuttaṃ, taṃ vacanaṃ yujjatīti attho gahetabbo.</paragraph>
    <paragraph line="299" number="21"> ‘‘Kenassubbhāhato lokotiādigāthāya tayo pañhā vuttā’’ti pañhattayabhāve yutti ācariyena vibhattā, amhehi ca ñātā. ‘‘Tato aññehi pakārehi yutti kathaṃ ñātabbā’’ti vattabbabhāvato aññehi pakārehipi yuttigavesanaṃ dassento <bold>‘‘sabbo dukkhūpacāro’’</bold>tiādimāha. Tattha sabbo dukkhūpacāro kāmataṇhāsaṅkhāramūlakoti yujjati, sabbo nibbidūpacāro kāmataṇhāparikkhāramūlakoti na yujjati. Vacanatthato pana dukkhassa upacāro pavattīti <bold>dukkhūpacāro</bold>. Kāmataṇhāpaccayā pavatto saṅkhāro mūlaṃ etassāti <bold>kāmataṇhāsaṅkhāramūlako</bold>. Nibbidāya upacāro pavattīti <bold>nibbidūpacāro</bold>. Kāmataṇhāya parikkhārabhūto vatthukāmo mūlaṃ etassāti <bold>kāmataṇhāparikkhāramūlako</bold>ti. Tattha anabhiratisaṅkhātā ukkaṇṭhā nibbidā kāmataṇhāparikkhāramūlikā yujjati, ñāṇanibbidā kāmataṇhāparikkhāramūlikā na yujjati, tasmā sabbo nibbidūpacāro kāmataṇhāparikkhāramūlakoti na pana yujjatīti vuttaṃ.</paragraph>
    <paragraph line="300">‘‘Pañhattayabhāve ceva dukkhūpacāranibbidūpacāre ca yā yutti ācariyena vibhattā, sāva yutti sallakkhetabbā kiṃ, udāhu imāya yuttiyā aññāpi yutti gavesitabbā ki’’nti vattabbato nayaṃ dassetuṃ <bold>‘‘imāyā’’</bold>tiādimāha. Idaṃ vuttaṃ hoti – pañhattayabhāve ceva dukkhūpacāranibbidūpacāre ca yā yutti mayā vibhattā, imāya yuttiyā anusārena aññamaññehi kāraṇehi tesu tesu pāḷippadesesu yuttipi gavesitabbāti.</paragraph>
    <paragraph line="301">‘‘Idaṃ nayadassanaṃ saṃkhittaṃ, na sakkā vitthārato gavesitu’’nti vattabbato taṃ nayadassanaṃ vitthārato vibhajitvā dassetuṃ <bold>‘‘yathā hi bhagavā’’</bold>tiādi āraddhaṃ. Asubhassa jigucchanīyabhāvato rāguppādo na yutto, tasmā <bold>rāgacaritassa puggalassa</bold> asubhadesanā rāgavinayāya yuttā. Mettāya dosapaṭipakkhattā <bold>dosacaritassa puggalassa</bold> mettādesanā dosavinayāya yuttā. Paṭiccasamuppādassa paññāvisayattā <bold>mohacaritassa puggalassa</bold> paṭiccasamuppādadesanā mohavinayāya yuttā. ‘‘Rāgacaritassāpi mettādidesanā yujjeyya sabbasattasādhāraṇattā’’ti vattabbattā <bold>‘‘yadi</bold><pageBreak edition="M" number="0.0126" /><bold>hi bhagavā’’</bold>tiādi vuttaṃ. Tibbakilesassa rāgacaritassa adhippetattā tādisassa puggalassa mettaṃ cetovimuttiṃ yadi deseyya, evaṃ sati mettāvasenapi rāguppajjanato desanā na yujjati. Sukhaṃ paṭipadaṃ vā yadi deseyya, evaṃ sati rāgacaritassa <pageBreak edition="V" number="0.0260" /> dukkhāpaṭipadāyujjanato desanā na yujjati. Vipassanāpubbaṅgamaṃ pahānaṃ vā yadipi deseyya, evaṃ sati rāgacaritassa asubhānupassanaṃ vajjetvā vipassanāpubbaṅgamassa pahānassa dukkarato desanā na yujjatīti yojanā.</paragraph>
    <paragraph line="302">‘‘Bhagavā rāgacaritassā’’tiādinā niravasesavasena yutti na vibhattā, nayadassanamevāti yo nayo dassito, tena nayena aññāpi gavesitabbāti dassetuṃ <bold>‘‘evaṃ yaṃ kiñcī’’</bold>tiādi vuttaṃ. Rāgassa yaṃ kiñci anulomappahānaṃ, dosassa yaṃ kiñci anulomappahānaṃ, mohassa yaṃ kiñci anulomappahānaṃ desitaṃ, <bold>taṃ sabbaṃ</bold> anulomappahānaṃ yattakā pāḷippadesā ñāṇassa bhūmi, tattakesu vicayena hārena vicinitvā yuttihārena yojetabbanti yojanā.</paragraph>
    <paragraph line="303">‘‘Rāgādippahānavasena yutti gavesitabbā’’ti vattabbabhāvato aññehipi mettādibrahmavihāraphalasamāpattinavānupubbasamāpattivasībhāvehi vibhajitvā yuttigavesanaṃ dassetuṃ <bold>‘‘mettāvihārissā’’</bold>tiādi āraddhaṃ. Tattha <bold>mettāvihārissa</bold> mettāvihāralābhino <bold>sato</bold> saṃvijjamānassa puggalassa mettāya byāpādapaṭipakkhattā <bold>byāpādo</bold> cittaṃ pariyādāya ṭhassatīti desanā na yujjatīti ca, mettāvihārissa sato byāpādo pahānaṃ abbhatthaṃ gacchatīti desanā yujjati. <bold>Karuṇāvihārissa</bold> karuṇāvihāralābhino <bold>sato</bold> saṃvijjamānassa puggalassa karuṇāya vihesāya paṭipakkhattā <bold>vihesā</bold> cittaṃ pariyādāya ṭhassatīti desanā na yujjati, karuṇāvihārissa sato vihesā pahānaṃ abbhatthaṃ gacchatīti desanā yujjati. <bold>Muditāvihārissa</bold> muditāvihāralābhino <bold>sato</bold> saṃvijjamānassa puggalassa muditāya aratiyā paṭipakkhattā <bold>arati</bold> cittaṃ pariyādāya ṭhassatīti desanā na yujjati, muditāvihārissa sato arati pahānaṃ abbhatthaṃ gacchatīti desanā yujjati. <bold>Upekkhāvihārissa</bold> upekkhāvihāralābhino <bold>sato</bold> saṃvijjamānassa puggalassa upekkhāya rāgassa paṭipakkhattā <bold>rāgo</bold> cittaṃ pariyādāya ṭhassatīti desanā na yujjati, upekkhāvihārissa sato rāgo pahānaṃ abbhatthaṃ gacchatīti desanā yujjati.</paragraph>
    <paragraph line="304"><bold>Animittavihārissa</bold><pageBreak edition="M" number="0.0127" /> aniccānupassanāmukhena paṭiladdhaphalasamāpattivihāralābhino <bold>sato</bold> saṃvijjamānassa puggalassa nimittānusāri <bold>tena teneva</bold> saṅkhāranimittānusāreneva niccādīsu pahīnena nimittena <bold>viññāṇaṃ</bold> pavattatīti desanā na yujjati, animittānupassanāya niccādivipallāsapaṭipakkhattā animittavihārissa sato nimittaṃ pahānaṃ abbhatthaṃ gacchatīti desanā <pageBreak edition="V" number="0.0261" /> yujjati. ‘‘Asmī’’ti maññitaṃ khandhapañcakaṃ attavigataṃ ‘‘ayaṃ khandhapañcako ahaṃ asmī’’ti na samanupassāmi, atha ca pana asamanupassane satipi ‘‘me kiṃ asmī’’ti ‘‘kathaṃ asmī’’ti vicikicchā kathaṃkathāsallaṃ cittaṃ pariyādāya ṭhassatīti desanā na yujjati, vicikicchāya pahānekaṭṭhabhāvato ‘‘ayaṃ khandhapañcako ahaṃ asmī’’ti asamanupassantassa vicikicchā kathaṃkathāsallaṃ pahānaṃ abbhatthaṃ gacchatīti desanā yujjati.</paragraph>
    <paragraph line="305">‘‘Phalasamāpattivaseneva yutti gavesitabbā ki’’nti vattabbattā jhānasamāpattivasenapi yutti gavesitabbāti dassetuṃ <bold>‘‘yathā vā pana paṭhamaṃ jhāna’’</bold>ntiādi āraddhaṃ. Atha vā ‘‘phalasamāpattivihārisseva yutti gavesitabbā ki’’nti vattabbattā jhānasamāpattivasenapi yutti gavesitabbāti dassetuṃ <bold>‘‘yathā vā pana paṭhamaṃ jhāna’’</bold>ntiādi āraddhaṃ. Tattha yathā paṭhamaṃ jhānaṃ samāpannassa phalasamāpattivihārissa yutti gavesitabbā, evaṃ jhānasamāpattivihārissapi yutti gavesitabbā. Kathaṃ? <bold>Paṭhamaṃ jhānaṃ samāpannassa</bold> paṭhamajjhānasamaṅgino <bold>sato</bold> saṃvijjamānassa puggalassa nīvaraṇavikkhambhanato <bold>kāmarāgabyāpādā visesāya</bold> dutiyajjhānāya saṃvattantīti desanā na yujjati, kāmarāgabyāpādā jhānassa hānāya saṃvattantīti desanā yujjati. <bold>Vitakkasahagatā saññāmanasikārā</bold> upacāradhammena saha dutiyajjhānadhammā jhānassa hānāya saṃvattantīti desanā na yujjati, vitakkasahagatā saññāmanasikārā <bold>visesāya</bold> uparijhānatthāya saṃvattantīti desanā yujjati.</paragraph>
    <paragraph line="306">Dutiyaṃ jhānaṃ samāpannassa <bold>sato</bold> saṃvijjamānassa puggalassa <bold>vitakkavicārasahagatā</bold> vā <bold>saññāmanasikārā</bold> upacāradhammena saha paṭhamajjhānadhammā <bold>visesāya</bold> uparijhānatthāya saṃvattantīti desanā na yujjati, vitakkavicārasahagatā saññāmanasikārā avitakkajhānassa hānāya saṃvattantīti desanā yujjati. <bold>Upekkhāsahagatā</bold> vā <bold>saññāmanasikārā</bold> upacāradhammena saha catutthajjhānadhammā jhānassa hānāya saṃvattantīti desanā na yujjati, upekkhāsahagatā <pageBreak edition="M" number="0.0128" /> saññāmanasikārā <bold>visesāya</bold> uparijhānatthāya saṃvattantīti desanā yujjati. Sesesupi atthānurūpaṃ yojanā kātabbā. Yathāvuttasamāpattīsu vasībhāvena paricitaṃ <bold>kallatāparicitaṃ cittaṃ</bold> nāma.</paragraph>
    <paragraph line="307">Ettakameva yuttigavesanaṃ na kātabbaṃ, navavidhasuttantesu yathāladdhayuttigavesanampi kātabbanti dassetuṃ <bold>‘‘evaṃ sabbe’’</bold>tiādi vuttaṃ. ‘‘Sabbesaṃ hārānaṃ yathāvuttabhūmigocarānaṃ vicayahārena vicinitvā yuttihārena yojetabbabhāvo kena saddahitabbo’’ti vattabbattā <bold>‘‘tenāhā’’</bold>tiādi <pageBreak edition="V" number="0.0262" /> vuttaṃ. Tattha <bold>tena</bold> yojetabbabhāvena āyasmā mahākaccāno ‘‘sabbesa’’ntiādikaṃ yaṃ vacanaṃ āha, tena vacanena saddahitabboti vuttaṃ hoti.</paragraph>
    <centered line="308">Iti yuttihāravibhaṅge sattibalānurūpā racitā</centered>
    <centered line="309">Vibhāvanā niṭṭhitā.</centered>
    <paragraph line="310">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="311">4. Padaṭṭhānahāravibhaṅgavibhāvanā</subhead>
    <paragraph line="312" number="22"> Yena yena saṃvaṇṇanāvisesabhūtena yuttihāravibhaṅgabhūtena pañhāvissajjanādīnaṃ yuttāyuttabhāvo vibhatto, so saṃvaṇṇanāvisesabhūto yuttihāravibhaṅgo paripuṇṇo, ‘‘katamo padaṭṭhānahāravibhaṅgo’’ti pucchitabbattā <bold>‘‘tattha katamo padaṭṭhāno hāro’’</bold>tiādi āraddhaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu hāresu <bold>katamo</bold> saṃvaṇṇanāviseso <bold>padaṭṭhāno hāro</bold> padaṭṭhānahāravibhaṅgoti pucchati. ‘‘Dhammaṃ desesi jino’’tiādiniddesassa idāni mayā vuccamāno ‘‘ayaṃ padaṭṭhāno hāro’’tiādiko vitthārasaṃvaṇṇanāviseso padaṭṭhānahāravibhaṅgoti viññeyyo. Tena vuttaṃ – ‘‘tattha katamo padaṭṭhāno hārotiādi padaṭṭhānahāravibhaṅgo’’ti (netti. aṭṭha. 22). ‘‘Ayaṃ idāni vuccamāno vitthārabhūto padaṭṭhāno hāro piṭakattaye desitesu dhammesu <pageBreak edition="M" number="0.0129" /> kiṃ nāma dhammaṃ desayati saṃvaṇṇetī’’ti pucchaṃ ṭhapetvā ‘‘idaṃ āsannakāraṇaṃ imassa āsannaphalassa padaṭṭhāna’’nti niyametvā vibhajituṃ <bold>‘‘ayaṃ padaṭṭhāno’’</bold>tiādi vuttaṃ. Tassattho – sabbesu viññeyyadhammesu yāthāvato asampaṭivedho lakkhaṇaṃ etissā avijjāyāti <bold>sabbadhammayāthāvaasampaṭivedhalakkhaṇā,</bold> avijjā, <bold>tassā</bold> avijjāya asubhe ‘‘subha’’ntiādi<bold>vipallāsā padaṭṭhānaṃ</bold> āsannakāraṇaṃ. Vipallāse sati avijjā vattati uparūpari jāyati na hāyati, tasmā vipallāsā avijjāya padaṭṭhānaṃ āsannakāraṇaṃ bhavanti. Avijjāya vaṭṭamūlakattā taṃ ādiṃ katvā padaṭṭhānaṃ vibhattanti daṭṭhabbaṃ.</paragraph>
    <paragraph line="313">Taṇhāyapi vaṭṭamūlakattā tadanantaraṃ taṇhāya padaṭṭhānaṃ vibhajituṃ <bold>‘‘ajjhosānalakkhaṇā’’</bold>tiādi <pageBreak edition="V" number="0.0263" /> vuttaṃ. Tattha <bold>piyarūpaṃ sātarūpa</bold>nti piyasabhāvaṃ sātasabhāvaṃ cakkhādidhammajātaṃ. Piyanīyasātanīye cakkhādike sati taṇhā vattati uparūpari jāyati, tasmā piyarūpaṃ sātarūpaṃ taṇhāya <bold>padaṭṭhānaṃ</bold> āsannakāraṇaṃ bhavati.</paragraph>
    <paragraph line="314">Adinnādāne sati lobho vattati, tasmā <bold>adinnādānaṃ lobhassa padaṭṭhānaṃ</bold> bhavati. Adinnādānañhi ekavāraṃ uppannampi anādīnavadassanato lobhassa āsannakāraṇaṃ bhavatveva.</paragraph>
    <paragraph line="315">Kesādīsu asubhesu pavattāyapi subhasaññāya nīlādivaṇṇadīghādisaṇṭhānahasanādibyañjanaggahaṇalakkhaṇattā cakkhundriyādīnaṃ <bold>asaṃvaro subhasaññāya padaṭṭhānaṃ</bold> bhavati.</paragraph>
    <paragraph line="316">Dukkhadukkhādīsu pavattāyapi sukhasaññāya sāsavaphassūpagamanalakkhaṇattā rūpādīsu <bold>assādo sukhasaññāya padaṭṭhānaṃ</bold>.</paragraph>
    <paragraph line="317">Rūpakkhandhādīsu aniccesu pavattāyapi niccasaññāya saṅkhatalakkhaṇānaṃ dhammānaṃ asamanupassanalakkhaṇattā rūpakkhandhādīsu niccaggahaṇaṃ <bold>viññāṇaṃ niccasaññāya padaṭṭhānaṃ</bold>.</paragraph>
    <paragraph line="318">Aniccadukkhānattasaṅkhātesu khandhādīsu pavattāyapi attasaññāya aniccasaññādukkhasaññānaṃ asamanupassanalakkhaṇattā ahaṃmamādivasena pavatto <bold>nāmakāyo attasaññāya padaṭṭhānaṃ</bold>.</paragraph>
    <paragraph line="319">Evaṃ <pageBreak edition="M" number="0.0130" /> avijjādīnaṃ akusalapakkhānaṃ dhammānaṃ padaṭṭhānaṃ dassetvā idāni tappaṭipakkhānaṃ vijjādīnaṃ dhammānaṃ padaṭṭhānaṃ dassetuṃ <bold>‘‘sabbadhammasampaṭivedhalakkhaṇā’’</bold>tiādi vuttaṃ. Sabbesu ñeyyadhammesu pavattāya vijjāya sabbadhammasampaṭivedhalakkhaṇattā <bold>sabbaṃ neyyaṃ vijjāya padaṭṭhānaṃ</bold>.</paragraph>
    <paragraph line="320">Samathassa cittavikkhepasaṅkhātauddhaccapaṭisaṃharaṇasaṅkhātavikkhambhanalakkhaṇattā paṭibhāganimittabhūtā <bold>asubhā samathassa padaṭṭhānaṃ</bold>. Asubhāya hi taṇhāpaṭipakkhattā, taṇhāya ca abhāve samatho tiṭṭhatīti.</paragraph>
    <paragraph line="321">Adinnādānā veramaṇivasena pavattassa alobhassa icchāvacarapaṭisaṃharaṇalakkhaṇattā <bold>adinnādānā veramaṇī alobhassa padaṭṭhānaṃ</bold>.</paragraph>
    <paragraph line="322">Pāṇātipātā <pageBreak edition="V" number="0.0264" /> veramaṇivasena pavattassa adosassa abyāpajjalakkhaṇattā <bold>pāṇātipātā veramaṇī adosassa padaṭṭhānaṃ</bold>.</paragraph>
    <paragraph line="323">Sammāpaṭipattivasena pavattassa amohassa vatthuavippaṭipattilakkhaṇattā <bold>sammāpaṭipatti amohassa padaṭṭhānaṃ</bold>.</paragraph>
    <paragraph line="324">Nibbidāvasena pavattāya asubhasaññāya vinīlakavipubbakagahaṇalakkhaṇattā <bold>nibbidā asubhasaññāya padaṭṭhānaṃ</bold>. Nibbidāñāṇena hi anabhirati pavattati, anabhiratiyā ca asubhasaññā ṭhitāti.</paragraph>
    <paragraph line="325">Dukkhavedanāvasena pavattāya dukkhasaññāya sāsavaphassaparijānanalakkhaṇattā <bold>vedanā dukkhasaññāya padaṭṭhānaṃ</bold>.</paragraph>
    <paragraph line="326">Uppādavayavasena pavattāya aniccasaññāya saṅkhatalakkhaṇānaṃ dhammānaṃ samanupassanalakkhaṇattā <bold>uppādavayā aniccasaññāya padaṭṭhānaṃ</bold>. Uppādavayañhi samanupassitvā aniccasaññā pavattā.</paragraph>
    <paragraph line="327">Dhammamattasaññāvasena pavattāya anattasaññāya sabbadhammaabhinivesalakkhaṇattā <bold>dhammasaññā anattasaññāya padaṭṭhānaṃ</bold>.</paragraph>
    <paragraph line="328">Kāmarāgassa rūpādipañcakāmaguṇārammaṇattā <bold>pañca kāmaguṇā kāmarāgassa padaṭṭhānaṃ</bold>.</paragraph>
    <paragraph line="329">Rūpasaṅkhāte kāye ārabbha pavattassa rūparāgassa cakkhādipañcindriyānaṃ anusārena pavattanato <bold>pañcindriyāni rūpāni rūparāgassa padaṭṭhānaṃ</bold>.</paragraph>
    <paragraph line="330">Bhavanikantivasena pavattassa <bold>bhavarāgassa chaḷāyatanaṃ padaṭṭhānaṃ. Nibbattabhavānupassitā</bold>ti ‘‘edisaṃ aniṭṭhaṃ rūpaṃ mā nibbattatu, edisaṃ iṭṭhaṃ rūpaṃ nibbattatu edisī <pageBreak edition="M" number="0.0131" /> dukkhā vedanā mā nibbattatu, edisī sukhā vedanā nibbattatū’’ti evamādinā pakārena pavattā rūpābhinandanā, <bold>sā pañcannaṃ upādānakkhandhānaṃ padaṭṭhānaṃ</bold>.</paragraph>
    <paragraph line="331">Kammassakataññāṇassa <pageBreak edition="V" number="0.0265" /> pubbenivāsānussatiñāṇānugatattā <bold>pubbenivāsānussatiñāṇadassanaṃ kammassakataññāṇassa padaṭṭhānaṃ</bold>.</paragraph>
    <paragraph line="332">Okappanaṃ lakkhaṇaṃ yassā saddhāyāti <bold>okappanalakkhaṇā</bold> saddhā. Adhimutti paccupaṭṭhānaṃ yassā saddhāyāti <bold>adhimuttipaccupaṭṭhānā</bold> ca saddhā. Anāvilaṃ lakkhaṇaṃ yassa pasādassāti <bold>anāvilalakkhaṇo</bold>ti pasādo. Sampasīdanaṃ paccupaṭṭhānaṃ yassa pasādassāti <bold>sampasīdanapaccupaṭṭhāno</bold> ca pasādo. So pana pasādo saddhāya eva avatthāvisesoti veditabbo. <bold>Aveccapasādo</bold> abhipatthiyanalakkhaṇāya saddhāya padaṭṭhānaṃ, <bold>okappanalakkhaṇā</bold> saddhā anāvilalakkhaṇassa pasādassa padaṭṭhānaṃ, catubbidhaṃ <bold>sammappadhānaṃ</bold> vīriyaṃ ārambhalakkhaṇassa vīriyassa padaṭṭhānaṃ, kāyādi<bold>satipaṭṭhānaṃ</bold> apilāpanalakkhaṇāya satiyā padaṭṭhānaṃ, jhānasahitassa samādhissa ekaggalakkhaṇattā vitakkādi<bold>jhānāni</bold> samādhissa padaṭṭhānaṃ, paññāya kiccapajānanaārammaṇapajānanalakkhaṇattā <bold>saccāni</bold> paññāya padaṭṭhānaṃ.</paragraph>
    <paragraph line="333">‘‘Yesaṃ avijjādīnaṃ padaṭṭhānāni ācariyena vibhattāni, te avijjādayo katamesaṃ dhammānaṃ padaṭṭhānānī’’ti pucchitabbattā te avijjādayopi imesaṃ dhammānaṃ padaṭṭhānāti dassetuṃ <bold>‘‘aparo nayo’’</bold>tiādi vuttaṃ. <bold>Avijjā</bold> assādamanasikāralakkhaṇassa <bold>ayonisomanasikārassa padaṭṭhānaṃ</bold>. Avijjāya hi ādīnavacchādanato ayonisomanasikāro jātoti. Saccasammohanalakkhaṇā <bold>avijjā</bold> puññāpuññāneñjābhi<bold>saṅkhārānaṃ padaṭṭhānaṃ,</bold> punabbhavavirohanalakkhaṇā tebhūmakacetanā <bold>saṅkhārā</bold> vipāka<bold>viññāṇassa padaṭṭhānaṃ, opapaccayika</bold>saṅkhātena upapattibhavabhāvena <bold>nibbattilakkhaṇaṃ</bold> paṭisandhi<bold>viññāṇaṃ nāmarūpassa padaṭṭhānaṃ,</bold> nāmakāyarūpakāyasaṅghātalakkhaṇaṃ <bold>nāmarūpaṃ chaḷāyatanassa padaṭṭhānaṃ</bold> sahajātādipaccayabhāvato, cakkhādīnaṃ channaṃ indriyānaṃ pavattānaṃ lakkhaṇaṃ <bold>chaḷāyatanaṃ</bold> chabbidhassa <bold>phassassa</bold> yathākkamaṃ <bold>padaṭṭhānaṃ</bold> nissayādipaccayabhāvato, cakkhupasādarūpārammaṇaṃ cakkhuviññāṇādisannipātalakkhaṇo chabbidho <bold>phasso,</bold> taṃ <bold>vedanāya</bold> tena chabbidhena phassena sahajātāya chabbidhāya vedanāya yathākkamaṃ <bold>padaṭṭhānaṃ</bold> sahajātādipaccayabhāvato, iṭṭhānubhavanaaniṭṭhānubhavanaiṭṭhāniṭṭhānubhavanalakkhaṇā tividhā <bold>vedanā,</bold> taṃ <bold>taṇhāya</bold> tāya tividhāya vedanāya vasena pavattāya <pageBreak edition="M" number="0.0132" /> taṇhāya <bold>padaṭṭhānaṃ</bold> upanissayādipaccayabhāvato, saparasantānesu ajjhosānalakkhaṇā <bold>taṇhā,</bold> taṃ <bold>upādānassa</bold> tāya taṇhāya vasena pavattassa catubbidhassa upādānassa <bold>padaṭṭhānaṃ</bold> upanissayādipaccayabhāvato. ‘‘So vedanāyā’’ti ca ‘‘sā taṇhāyā’’ti ca ‘‘sā upādānassā’’ti ca pāṭhena bhavitabbaṃ, liṅgavipallāsaniddeso vā siyā.</paragraph>
    <paragraph line="334">Yaṃ <pageBreak edition="V" number="0.0266" /> upādānaṃ <bold>opapaccayikaṃ</bold> upapattikkhandhanibbattakaṃ, taṃ <bold>upādānaṃ</bold> duvidhassa <bold>bhavassa padaṭṭhānaṃ</bold>. Yo kammabhavo nāmakāyarūpakāyasambhavanalakkhaṇo, so kamma<bold>bhavo jātiyā padaṭṭhānaṃ</bold>. Yā upapattibhūtā jāti khandhapātubhāvalakkhaṇā, taṃ sā <bold>jāti jarāya padaṭṭhānaṃ</bold>. Yā jiṇṇajarā upadhikkhandhaparipākalakkhaṇā, taṃ sā jiṇṇa<bold>jarā maraṇassa padaṭṭhānaṃ</bold>. Yampi yassa sammutimaraṇaṃ jīvitindriyupacchedalakkhaṇaṃ, tampi tassa sammuti<bold>maraṇaṃ sokassa padaṭṭhānaṃ</bold>. Piyassa maraṇaṃ cintentassa yebhuyyena sokuppajjanato yo soko ñātiādipiyesu ussukkakārako, taṃ so <bold>soko paridevassa padaṭṭhānaṃ</bold>. Yo paridevo lālappakārako, taṃ so <bold>paridevo</bold> kāyika<bold>dukkhassa padaṭṭhānaṃ</bold>. Yaṃ kāyikaṃ dukkhaṃ kāyasampīḷanalakkhaṇaṃ, taṃ kāyikaṃ <bold>dukkhaṃ domanassassa padaṭṭhānaṃ</bold>. Yaṃ domanassaṃ cittasampīḷanalakkhaṇaṃ, taṃ <bold>domanassaṃ upāyāsassa padaṭṭhānaṃ</bold>. Yo upāyāso <bold>odahanakārako</bold> avadahanakārako, taṃ so <bold>upāyāso bhavassa</bold> upāyāsassa nissayasantānabhavassa <bold>padaṭṭhānaṃ</bold>.</paragraph>
    <paragraph line="335"><bold>Bhavassā</bold>ti vuttabhavaṃ dassetuṃ <bold>‘‘imānī’’</bold>tiādi vuttaṃ. Tattha <bold>bhavaṅgāni</bold> kileso bhavassa aṅgaṃ kāraṇaṃ kammavaṭṭavipākavaṭṭāni bhavasaṅkhātāni aṅgāni avayavāni. Yadā paccuppannādikāle samaggāni nibbattāni bhavanti, tadā so kilesavaṭṭakammavaṭṭavipākavaṭṭasaṅkhāto dhammasamūho ‘‘bhavassā’’ti ettha bhavoti daṭṭhabbo. <bold>Taṃ</bold> bhavasaṅkhātaṃ kilesavaṭṭakammavaṭṭavipākavaṭṭattayaṃ <bold>saṃsārassa padaṭṭhānaṃ</bold> purimaṃ purimaṃ jātinipphannakilesādivaṭṭena saṃsārassa abbocchinnuppajjanato, yo ariyamaggo niyyānikalakkhaṇo, taṃ <bold>so</bold> ariyamaggo <bold>nirodhassa</bold> nibbānassa <bold>padaṭṭhānaṃ</bold> sampāpakahetubhāvato.</paragraph>
    <paragraph line="336">Bahussuto sabbasissādīnaṃ patiṭṭhānattā titthaṃ viyāti <bold>titthaṃ,</bold> jānātīti <bold>ñū,</bold> titthaṃ ñūti <bold>titthaññū,</bold> titthaññuno bhāvo <bold>titthaññutā,</bold> sammāpayirupāsanā, sā <bold>pītaññutāya padaṭṭhānaṃ</bold>. Bahussutassa hi sammāpayirupāsanāya <pageBreak edition="M" number="0.0133" /> dhammūpasañhitaṃ pāmojjaṃ jāyati, pāmojjena ca kammaṭṭhānabrūhanā jāyatīti sappāyadhammassavanena pītiṃ jānātīti <bold>pītaññū,</bold> pītaññuno bhāvo <bold>pītaññutā,</bold> kammaṭṭhānassa brūhanā, sā <bold>pattaññutāya padaṭṭhānaṃ</bold>. Kammaṭṭhānabrūhanāya hi bhāvanāpattajānanatā jāyatīti <bold>pattaññutā</bold>. Bhāvanāpattajānanatā <bold>attaññutāya padaṭṭhānaṃ</bold>. Bhāvanāpattajānanatāya hi pañcahi padhāniyaṅgehi samannāgatassa attano jānanatā jāyatīti <bold>attaññutā pubbekatapuññatāya padaṭṭhānaṃ</bold>.</paragraph>
    <paragraph line="337">Padhāniyaṅgesu samannāgatattajānanatāya hi pubbe puññakaraṇaṃ jātaṃ, <bold>pubbekatapuññatā patirūpadesavāsassa padaṭṭhānaṃ</bold>. Pubbe hi katena puññena patirūpadesavāso laddho, <bold>patirūpadesavāso sappurisūpanissayassa</bold><pageBreak edition="V" number="0.0267" /><bold>padaṭṭhānaṃ</bold>. Patirūpadesavāsena hi sappurisūpanissayo laddho, <bold>sappurisūpanissayo attasammāpaṇidhānassa padaṭṭhānaṃ</bold>. Sappurisūpanissayena hi attasammāpaṇidhānaṃ jātaṃ, <bold>attasammāpaṇidhānaṃ sīlānaṃ padaṭṭhānaṃ</bold>. Attasammāpaṇidhānena hi sīlāni sampatiṭṭhitāni, <bold>sīlāni avippaṭisārassa padaṭṭhānaṃ</bold>. Attani hi sampatiṭṭhitaṃ sīlaṃ paccavekkhantassa vippaṭisāro natthevāti, avippaṭisārena pāmojjaṃ jāyati, tasmā <bold>avippaṭisāro pāmojjassa padaṭṭhānaṃ</bold>. Pāmojjena pīti jāyati, tasmā <bold>pāmojjaṃ pītiyā padaṭṭhānaṃ</bold>. Pītiyā passaddhi jāyati, tasmā <bold>pīti passaddhiyā padaṭṭhānaṃ</bold>. Passaddhiyā sukhaṃ jāyati, tasmā <bold>passaddhi sukhassa padaṭṭhānaṃ</bold>. Sukhena samādhi jāyati, tasmā <bold>sukhaṃ samādhissa padaṭṭhānaṃ</bold>. Samādhinā yathābhūtañāṇadassanaṃ jāyati, tasmā <bold>samādhi yathābhūtañāṇassa padaṭṭhānaṃ</bold>. Yathābhūtañāṇadassanena nibbidāñāṇaṃ jāyati, tasmā <bold>yathābhūtañāṇadassanaṃ nibbidāya padaṭṭhānaṃ</bold>. Nibbidāya virāgo jāyati, tasmā <bold>nibbidā virāgassa padaṭṭhānaṃ</bold>. Virāgena vimutti jāyati, tasmā <bold>virāgo vimuttiyā padaṭṭhānaṃ</bold>. Vimuttiyā vimuttiñāṇadassanaṃ jāyati, tasmā <bold>vimutti vimuttiñāṇadassanassa padaṭṭhānaṃ. Evaṃ</bold> yathāvuttanayena <bold>yo koci</bold> dhammo upanissayo hoti, <bold>yo koci</bold> dhammo paccayo hoti, sabbo <bold>so</bold> dhammo attano paccayuppannassa dhammassa padaṭṭhānanti daṭṭhabbo.</paragraph>
    <paragraph line="338">‘‘Upanissayadhammassa, paccayadhammassa vā paccayuppannadhammassa padaṭṭhānabhāvo kena saddahitabbo’’ti vattabbattā <bold>‘‘tenāhā’’</bold>tiādi vuttaṃ. Tattha <bold>tenā</bold>ti yassa kassaci upanissayadhammassa, paccayadhammassa ca paccayuppannadhammassa padaṭṭhānabhāvena <pageBreak edition="M" number="0.0134" /> āyasmā mahākaccāno ‘‘dhammaṃ deseti jino’’tiādikaṃ yaṃ vacanaṃ āha, tena vacanena tesaṃ upanissayadhammapaccayadhammānaṃ padaṭṭhānabhāvo saddahitabboti. ‘‘Yathāvutto padaṭṭhāno hāro paripuṇṇo kiṃ, udāhu añño niddhāretvā yojetabbo atthi ki’’nti vattabbattā <bold>‘‘niyutto padaṭṭhāno hāro’’</bold>ti vuttaṃ. Idha pāḷiyaṃ avibhattampi yathālābhavasena padaṭṭhāno hāro nīharitvā yutto yujjitabbo, vibhajitabbanti vuttaṃ hoti.</paragraph>
    <centered line="339">Iti padaṭṭhānahāravibhaṅge sattibalānurūpā racitā</centered>
    <centered line="340">Vibhāvanā niṭṭhitā.</centered>
    <paragraph line="341">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="342">5. Lakkhaṇahāravibhaṅgavibhāvanā</subhead>
    <paragraph line="343" number="23"> Yena <pageBreak edition="V" number="0.0268" /> yena saṃvaṇṇanāvisesabhūtena padaṭṭhānavibhaṅgena avijjādīnaṃ padaṭṭhānāni vibhattāni, so saṃvaṇṇanāvisesabhūto padaṭṭhānahāravibhaṅgo paripuṇṇo, ‘‘katamo lakkhaṇahāravibhaṅgo’’ti pucchitabbattā <bold>‘‘tattha katamo lakkhaṇo hāro’’</bold>tiādi vuttaṃ. Tattha <bold>tattha</bold>-saddassa attho vuttova. <bold>Katamo</bold> saṃvaṇṇanāviseso <bold>lakkhaṇo hāro</bold> lakkhaṇahāravibhaṅgoti pucchati. ‘‘Vuttamhi ekadhamme’’tiādiniddesassa idāni mayā vuccamāno ‘‘ye dhammā’’tiādiko vitthārasaṃvaṇṇanāviseso lakkhaṇo hāro lakkhaṇahāravibhaṅgo nāmāti viññeyyoti. Tena vuttaṃ –‘‘tattha katamo lakkhaṇo hārotiādi lakkhaṇahāravibhaṅgo nāmā’’ti (netti. aṭṭha. 23). Ayaṃ idāni vuccamāno vitthārabhūto lakkhaṇo hāro piṭakattaye desitesu dhammesu kiṃ nāma lakkhitabbaṃ dhammaṃ lakkhīyatīti pucchitvā pucchite lakkhaṇahāravicaye dhamme saṅkhepena dassetuṃ <bold>‘‘ye dhammā’’</bold>tiādi vuttaṃ. Tattha <bold>ye dhammā</bold>ti ye samūhā dhammā. <bold>Ekalakkhaṇā</bold>ti samānalakkhaṇā. <bold>Tesaṃ dhammāna</bold>nti samānalakkhaṇānaṃ tesaṃ samūhadhammānaṃ, niddhāraṇe cetaṃ. <bold>Ekasmiṃ dhamme</bold>ti samānalakkhaṇe <pageBreak edition="M" number="0.0135" /> ekasmiṃ dhamme, pāḷiyaṃ bhagavatā vutte sati vuttadhammato avasiṭṭhasamānalakkhaṇā dhammā samānalakkhaṇena vuttā bhavantīti attho.</paragraph>
    <paragraph line="344">Lakkhaṇahāravisaye dhamme vitthārato imasmiṃ dhamme vutte ime samānalakkhaṇā dhammāpi vuttā bhavantīti niyametvā dassetuṃ <bold>‘‘yathā kiṃ bhave’’</bold>tiādimāha. Tassattho – <bold>yathā</bold> yena pakārena vuttā bhavanti, so pakāro kiṃ bhaveti pucchati. <bold>Yathā</bold> yena pakārena vuttā bhavanti, so pakāro samānalakkhaṇāti bhāvo bhaveti attho. Kinti bhagavā āha? ‘‘Cakkhuṃ bhikkhave’’tiādiṃ bhagavā āha. ‘‘Cakkhuṃ, bhikkhave, anavaṭṭhita’’ntiādimhi vutte ‘‘sotaṃ, bhikkhave, anavaṭṭhita’’ntiādivacanampi vuttameva bhavati.</paragraph>
    <paragraph line="345">‘‘Anavaṭṭhitādilakkhaṇena samānalakkhaṇattā vā ajjhattikāyatanabhāvena samānalakkhaṇattā vāti āyatanavaseneva ekalakkhaṇaṃ vattabba’’nti vattabbattā khandhavasenapi ekalakkhaṇaṃ dassetuṃ <bold>‘‘yathā cāhā’’</bold>tiādi vuttaṃ. ‘‘Atīte, rādha, rūpe anapekkho hoti, anāgataṃ rūpaṃ mā abhinandi <pageBreak edition="V" number="0.0269" />, paccuppannassa rūpassa nibbidāya virāgāya nirodhāya cāgāya paṭinissaggāya paṭipajjā’’ti vutte ‘‘atītāya, rādha, vedanāya anapekkho hoti, anāgataṃ vedanaṃ mā abhinandi, paccuppannāya vedanāya nibbidāya virāgāya nirodhāya cāgāya paṭinissaggāya paṭipajjā’’tiādi vuttaṃ bhave.</paragraph>
    <paragraph line="346">‘‘Anapekkhanīyalakkhaṇena samānalakkhaṇattā vā khandhalakkhaṇena samānalakkhaṇattā vāti khandhāyatanavaseneva ekalakkhaṇadhammā vattabbā’’ti vattabbattā satipaṭṭhānavasenāpi vattabbāti dassetuṃ <bold>‘‘yathāhā’’</bold>tiādi vuttaṃ. Tattha <bold>yathā</bold> yena ekalakkhaṇattena ca bhagavā āha, tathā ca tena ekalakkhaṇattena ca avuttāpi dhammā vuttā bhavantīti attho. Ye vipassakā puggalā pañcasu khandhesu niccaṃ susamāraddhā niccaṃ kāyagatāsatiṃ bhāventi, <bold>te</bold> vipassakā <bold>akiccaṃ</bold> subhasukhādikaṃ, kasivāṇijjādikammaṃ vā na sevanti, <bold>kicce</bold> asubhāsukhādike, kāyādike vā sātaccakārino hontīti bhagavā āhāti yojanā.</paragraph>
    <paragraph line="347">Itisaddassa cettha ekassa lopo. <bold>Iti</bold> evaṃ ‘‘yesañcā’’tiādigāthāya kesādike kāye gatāya pavattāya satiyā bhagavatā sarūpena <pageBreak edition="M" number="0.0136" /> vuttāya vijjamānāya tadavasesā vedanāgatā sati ca cittagatā sati ca dhammagatā sati ca satipaṭṭhānabhāvena ekalakkhaṇattena vuttā bhavantīti saṅkhepato niccaṃ susamāraddhā niccaṃ vedanāgatā sati ca…pe… niccaṃ cittagatā sati ca…pe… niccaṃ dhammagatā satīti vattabbāti.</paragraph>
    <paragraph line="348">‘‘Satipaṭṭhānavaseneva ekalakkhaṇā dhammā vattabbā’’ti vattabbattā <bold>‘‘tathā yaṃ kiñcī’’</bold>tiādi vuttaṃ. Tattha <bold>yaṃ kiñci</bold> rūpāyatanaṃ cakkhuviññāṇena diṭṭhaṃ, <bold>yaṃ kiñci</bold> saddāyatanaṃ sotaviññāṇena sutaṃ, <bold>yaṃ kiñci</bold> gandharasaphoṭṭhabbāyatanaṃ ghānaviññāṇādittayena viññāṇena mutaṃ, <bold>iti</bold> evaṃ diṭṭhādittaye bhagavatā sarūpena vutte sati tadavasesaṃ yaṃ kiñci viññātaṃ dhammārammaṇapariyāpannaṃ rūpaṃ bhagavatā ālambitabbabhāvena ekalakkhaṇattā vuttaṃ bhavatīti attho. Atha vā <bold>yaṃ kiñci</bold> rūpāyatanaṃ diṭṭhaṃ bhagavatā vuttaṃ, tasmiṃ vutte sati tadavasesaṃ sutādikampi vuttaṃ hotīti ādiattho visuṃ visuṃ yojetabbo. Tena vuttaṃ –<bold> ‘‘diṭṭhaṃ vā sutaṃ vā mutaṃ vā’’</bold>ti.</paragraph>
    <paragraph line="349">‘‘Kāyagatāya satiyā vuttāya tadavasesā vedanāgatāsatiādayoyeva vattabbā’’ti pucchitabbattā sattatiṃsabodhipakkhiyadhammāpi vuttā bhavantīti dassetuṃ <bold>‘‘yathā cāha bhagavā’’</bold>tiādi vuttaṃ. Tattha <bold>yathā</bold> yena niyyānikalakkhaṇena ekalakkhaṇattena ca bhagavā āha, tathā tena ekalakkhaṇattena ca bhagavā āha, tathā tena ekalakkhaṇattena ca vuttā bhavantīti <pageBreak edition="V" number="0.0270" /> attho. <bold>‘‘Tasmā</bold> abhijjhādomanassena abhibhūtattā <bold>iha</bold> mama sāsane, bhikkhu, tvaṃ ātāpī sampajāno satimā hutvā loke abhijjhādomanassaṃ tadaṅgappahānena vā vikkhambhanappahānena vā <bold>vineyya</bold> vinayitvā <bold>kāye</bold> kesādirūpakāye <bold>kāyānupassī</bold> kesādirūpakāyānupassī hutvā viharāhī’’ti bhagavatā vutte sati ‘‘tasmātiha, tvaṃ bhikkhu, vedanāsu vedanānupassī viharāhi ātāpī sampajāno satimā vineyya loke abhijjhādomanassaṃ, tasmātiha, tvaṃ bhikkhu, citte cittānupassī viharāhi…pe… domanassaṃ, tasmātiha, tvaṃ bhikkhu, dhammesu dhammānupassī viharāhi…pe… domanassa’’nti vuttaṃ bhavatīti saṅkhepattho veditabbo. Vitthārattho pana <bold>aṭṭhakathāyaṃ</bold> (netti. aṭṭha. 23) bahudhā vuttoti amhehi na vitthārito.</paragraph>
    <paragraph line="350">‘‘Ekasmiṃ <pageBreak edition="M" number="0.0137" /> satipaṭṭhāne vutte kasmā cattāro satipaṭṭhānā vuttā bhaveyyu’’nti vattabbattā <bold>‘‘ātāpīti vīriyindriya’’</bold>ntiādi vuttaṃ. Tattha <bold>‘‘ātāpī’’</bold>ti iminā padena kāyavedanācittadhammesu pavattaṃ vīriyindriyaṃ vuttaṃ. <bold>‘‘Sampajāno’’</bold>ti padena kāyavedanācittadhammesu pavattaṃ paññindriyaṃ vuttaṃ. ‘‘Satimā’’ti padena kāyavedanācittadhammesu pavattaṃ satindriyaṃ vuttaṃ. ‘‘Vineyya loke abhijjhādomanassa’’nti padena kāyavedanācittadhammesu pavattaṃ samādhindriyaṃ vuttaṃ, na kāyeyeva pavattaṃ. <bold>Evaṃ</bold> pakārena kāye <bold>kāyānupassino</bold> yogāvacarassa cattāro satipaṭṭhānā bhāvanāpāripūriṃ gacchantīti ce vadeyya, evaṃ sati catunnaṃ vīriyapaññāsatisamādhīnaṃ indriyānaṃ catunnaṃ satipaṭṭhānānaṃ sādhakabhāvena ekalakkhaṇattā samānalakkhaṇattā pāripūriṃ gacchantīti yojanā. Tena vuttaṃ <bold>aṭṭhakathāyaṃ</bold> – ‘‘catusatipaṭṭhānasādhane imesaṃ indriyānaṃ sabhāvabhedābhāvato samānalakkhaṇattā’’ti (netti. aṭṭha. 23).</paragraph>
    <paragraph line="351" number="24"> ‘‘Evaṃ vuttepi cattāro satipaṭṭhānāyeva vattabbā bhaveyyuṃ, kathaṃ sattatiṃsabodhipakkhiyadhammā vattabbā’’ti vattabbattā <bold>‘‘catūsu satipaṭṭhānesū’’</bold>tiādi vuttaṃ. Tattha catūsu satipaṭṭhānesu yena yogāvacarena bhāviyamānesu tassa yogāvacarassa cattāro sammappadhānā bhāvanāpāripūriṃ gacchanti. Evaṃ sesesupi yojanā kātabbā. Catunnaṃ saccānaṃ bujjhanaṃ <bold>bodhaṃ,</bold> ariyamaggañāṇaṃ, bodhaṃ gacchantīti <bold>bodhaṅgamā</bold>. Bodhassa ariyamaggañāṇassa pakkhe bhavāti <bold>bodhipakkhiyā</bold>.</paragraph>
    <paragraph line="352">‘‘Kusalāyeva dhammā ekalakkhaṇabhāvena nīharitā kiṃ, udāhu akusalāpi dhammā’’ti pucchitabbattā <bold>‘‘evaṃ akusalāpī’’</bold>tiādi vuttaṃ. Tattha kusalā dhammā ekalakkhaṇattena niddhāritā <pageBreak edition="V" number="0.0271" /> yathā, evaṃ akusalāpi dhammā ekalakkhaṇattena niddhāritabbāyevāti attho. ‘‘Kathaṃ niddhāretabbā’’ti pucchitabbattā pahānekaṭṭhabhāvena niddhāretabbāti dassento <bold>‘‘ekalakkhaṇattā pahānaṃ abbhatthaṃ gacchantī’’</bold>ti āha. Tattha <bold>ekalakkhaṇattā</bold>ti pahānekaṭṭhabhāvena samānalakkhaṇattā. ‘‘Katamaṃ pahānaṃ abbhatthaṃ gacchantī’’ti pucchitabbattā <bold>‘‘catūsu satipaṭṭhānesū’’</bold>tiādi vuttaṃ.</paragraph>
    <paragraph line="353">Tattha <pageBreak edition="M" number="0.0138" /><bold>catūsu…pe… pariññaṃ gacchantī</bold>ti kāyāgatāsatipaṭṭhāne yogāvacarena bhāviyamāne sati tena yogāvacarena asubhe kesādike rūpakāye ‘‘subha’’nti vipallāso pahīyati, assa yogāvacarassa kabaḷīkārāhāro pariññaṃ gacchati, ‘‘āhārasamudayā rūpasamudayo’’ti (saṃ. ni. 3.56) vuttattā rūpakāye chandarāgaṃ pajahantassa tassa samudaye kabaḷīkārāhārepi chandarāgo pahīyatīti attho. Vedanāgatāsatipaṭṭhāne bhāviyamāne sati dukkhe ‘‘sukha’’nti vipallāso pahīyati, assa yogāvacarassa phassāhāro pariññaṃ gacchati, ‘‘phassapaccayā vedanā’’ti (ma. ni. 3.126; saṃ. ni. 2.1, 39; mahāva. 1; udā. 1; vibha. 225) vuttattā vedanāya chandarāgaṃ pajahantassa tassa paccaye phassāhāre chandarāgo pahīyati. Cittagatāsatipaṭṭhāne bhāviyamāne anicce ‘‘nicca’’nti vipallāso pahīyati, assa yogāvacarassa viññāṇāhāro pariññaṃ gacchati. Dhammagatāsatipaṭṭhāne bhāviyamāne anattani ‘‘attā’’ti vipallāso pahīyati, assa yogāvacarassa manosañcetanāhāro pariññaṃ gacchatīti visuṃ visuṃ yojetvā ekekasmiṃ pahātabbe vutte tadavasesā pahātabbā vuttā bhavanti pahātabbabhāvena ekalakkhaṇattāti attho gahetabbo.</paragraph>
    <paragraph line="354"><bold>‘‘Āhārā cassa pariññaṃ gacchantī’’</bold>ti vacane āhāresu pavattā kāmarāgadosamohā byantīkatā hontīti attho gahito. Kabaḷīkārāhārañhi ārabbha pavatte kāmarāge vijjamāne kabaḷīkārāhārassa vijānanā nattheva, tasmiṃ kāmarāge pana pahīne parijānanā bhavatīti. Sesāhārajānanampi eseva nayo. Yassa yogāvacarassa satipaṭṭhānā bhāvitā, vipallāsā pahīnā, āhāraparijānanā uppannā, so yogāvacaro upādānehi anupādāno bhavati. Subhasaññite hi kāye kāmupādānaṃ visesena bhavatīti subhasaññito kāyo kāmupādānassa vatthu, kāyagatāya satiyā anusaritabbo asubhasaññito kesādi kāmupādānassa vatthu na hotveva. Sukhavedanāya assādavasena diṭṭhupādānaṃ bhavatīti sukhasaññitā vedanā diṭṭhupādānassa vatthu, vedanāgatāya pana satiyā anupassitabbā vedanā diṭṭhupādānassa vatthu na hotveva. ‘‘Cittaṃ nicca’’nti diṭṭhigahaṇavasena tassa tassa attano sīlavatavasena parisuddhīti parāmasanaṃ hotīti cittaṃ sīlabbatupādānassa <pageBreak edition="M" number="0.0139" /> vatthu, cittagatāya pana satiyā anupassitabbaṃ cittaṃ sīlabbatupādānassa <pageBreak edition="V" number="0.0272" /> vatthu na hotveva. Dhamme nāmarūpaparicchedena yathābhūtaṃ apassantassa dhammesu attābhiniveso hotīti dhammā attavādupādānassa vatthu, dhammagatāya pana satiyā anupassitabbā dhammā attavādupādānassa vatthu na honti eva. Tasmā catūsu satipaṭṭhānesu bhāviyamānesu upādānehi anupādāno bhavatīti vuttanti adhippāyo gahetabbo.</paragraph>
    <paragraph line="355">‘‘Yena yogāvacarena satipaṭṭhānā bhāvitā, so yogāvacaro upādānehiyeva anupādāno bhavatī’’ti pucchitabbattā yogādīhipi visaṃyutto bhavatīti dassetuṃ <bold>‘‘yogehi ca visaṃyutto’’</bold>tiādi vuttaṃ. Tattha <bold>yogehi cā</bold>ti kāmayogabhavayogadiṭṭhiyogaavijjāyogehi ca. <bold>Visaṃyutto</bold>ti tadaṅgappahānavikkhambhanappahānasamucchedappahānavasena vigato, vimutto ca bhavatīti attho. Subhasaññito hi rūpakāyo kāmarāgassa vatthu hoti, kāyagatāya pana satiyā anupassitabbo kāyo kāmarāgassa vatthu na hotveva. ‘‘Sukho’’ti vā ‘‘sukhahetū’’ti vā gahaṇīyo bhavo bhavarāgassa vatthu hoti, vedanāgatāya pana satiyā anupassitabbo bhavo bhavarāgassa vatthu na hoti. ‘‘Attā’’ti abhinivisitabbaṃ cittaṃ diṭṭhiyogassa vatthu hoti, cittagatāya pana satiyā anupassitabbaṃ cittaṃ diṭṭhiyogassa vatthu na hoti. Vinibbhogassa dukkarattā, dhammānaṃ dhammamattatāya ca duppaṭivijjhattā avinibbhujitabbā, dhammamattatāya appaṭivijjhitabbā dhammā avijjāyogassa vatthu honti, dhammagatāya pana satiyā anupassitabbā dhammā avijjāyogassa vatthu na honti. Tasmā catusatipaṭṭhānānupassako <bold>‘‘yogehi ca visaṃyutto’’</bold>ti vutto. Ayaṃ nayo <bold>āsavehi ca anāsavo bhavati, oghehi ca nitthiṇṇo bhavatī</bold>ti etthāpi yojetabbo.</paragraph>
    <paragraph line="356"><bold>Ganthehi ca vippayutto bhavatī</bold>ti ettha pana subhasaññito rūpakāyo abhijjhākāyaganthassa vatthu, kāyagatāya pana satiyā anupassitabbo rūpakāyo abhijjhākāyaganthassa vatthu na hoti. Dukkhadukkhavipariṇāmadukkhasaṅkhāradukkhabhūtā vedanā byāpādakāyaganthassa vatthu honti, tena vuttaṃ – ‘‘dukkhāya vedanāya paṭighānusayo anusetī’’ti (ma. ni. 1.465). Vedanāgatāya <pageBreak edition="M" number="0.0140" /> pana satiyā anupassitabbā vedanā byāpādakāyaganthassa vatthu na hoti. ‘‘Cittaṃ nicca’’nti abhinivesavasena sassatassa ‘‘attano sīlena suddhi, vatena suddhī’’ti parāmasanaṃ hoti, tasmā ‘‘nicca’’nti gahitaṃ cittaṃ sīlabbataparāmāsakāyaganthassa vatthu, cittagatāya pana satiyā anupassitabbaṃ cittaṃ sīlabbataparāmāsassa vatthu na hoti. Dhammānaṃ sappaccayanāmarūpasabhāvassa adassanato bhavadiṭṭhivibhavadiṭṭhi hoti, tasmā ‘‘idaṃ sacca’’nti abhinivisitabbā dhammā idaṃsaccābhinivesakāyaganthassa vatthu, dhammagatāya pana satiyā anupassitabbā <pageBreak edition="V" number="0.0273" /> dhammā idaṃsaccābhinivesakāyaganthassa vatthu na honti, tasmā catusatipaṭṭhānānupassako ‘‘ganthehi ca vippayutto’’ti vutto.</paragraph>
    <paragraph line="357">Subhasaññito ca kāyo rāgasallassa vatthu, kāyagatāya pana satiyā anupassitabbo kāyo rāgasallassa vatthu na hoti. Sukhasaññitāya vedanāya doso hoti, tasmā vedanā dosasallassa vatthu, vedanāgatāya pana satiyā anupassitabbā vedanā dosasallassa vatthu na hoti. ‘‘Cittaṃ attā’’ti gahetvā ‘‘attā seyyo’’tiādivasena pavattassa mānasallassa cittaṃ vatthu, cittagatāya pana satiyā anupassitabbaṃ cittaṃ mānasallassa vatthu na hoti. Dhammānaṃ sappaccayanāmarūpasabhāvassa ajānanato dhammā mohasallassa vatthu, dhammagatāya pana satiyā anupassitabbā dhammā mohasallassa vatthu na honti, tasmā catusatipaṭṭhānānupassako <bold>‘‘sallehi ca visallo bhavatī’’</bold>ti vutto.</paragraph>
    <paragraph line="358">‘‘Āhārā cassa pariññaṃ gacchantī’’ti ācariyena vuttaṃ, ‘‘kiṃ pana āhārāva assa yogāvacarassa pariññaṃ gacchanti, udāhu aññepī’’ti pucchitabbattā viññāṇaṭṭhitiyo ca assa yogāvacarassa pariññaṃ gacchantīti dassetuṃ <bold>‘‘viññāṇaṭṭhitiyo cassa pariññaṃ gacchantī’’</bold>ti vuttaṃ. Yena yogāvacarena cattāro satipaṭṭhānā bhāvitā, tassa yogāvacarassa kāyavedanācittadhammāva pariññaṃ gaccheyyuṃ, na viññāṇaṭṭhitiyoti ce vadeyya kāyānupassanādīhi ca kāyavedanācittadhammesu pariññātesu saññāyapi pariññātabbabhāvato. Sā hi vedanācittasaṅkhātena dhammesu pariññātesu avinābhāvato pariññātāvāti.</paragraph>
    <paragraph line="359">Yena <pageBreak edition="M" number="0.0141" /> cattāro satipaṭṭhānā bhāvitā, so yogāvacaro upādānehi anupādāno ca, yogehi visaṃyutto ca, khandhehi vippayutto ca, āsavehi anāsavo ca, oghehi nitthiṇṇo ca, sallehi visallo ca bhavatīti vutto, ‘‘kiṃ pana tathāvidhova hoti, udāhu aññathāpī’’ti pucchitabbattā agatimpi na gacchatīti dassento <bold>‘‘agatigamanehi ca na agatiṃ gacchatī’’</bold>ti āha. Subhādisaññite rūpakāye apekkhamāno puggalo chandāgatiṃ gacchatīti subhādisaññito rūpakāyo visesato chandāgatiyā vatthu hoti, kāyānupassanāsatipaṭṭhānena pana anupassitabbo assāsapassāsādiko kāyo chandāgatiyā vatthu na hoti, tasmā kāyānupassanāsatipaṭṭhānabhāvanaṃ bhāvento puggalo chandāgatiṃ na gacchati. Sukhavedanassādavasena vedayamāno tadabhāvena byāpādaṃ āgacchatīti sukhavedanā dosāgatiyā vatthu hoti, vedanānupassanāsatipaṭṭhānena pana anupassitabbā vedanā dosāgatiyā vatthu na hoti <pageBreak edition="V" number="0.0274" />, tasmā vedanāsatipaṭṭhānabhāvanaṃ bhāvento puggalo dosāgatiṃ na gacchati. Santatighanavasena ‘‘niccaṃ, dhuva’’nti gahitaṃ cittaṃ mohassa vatthu hoti, cittānupassanāsatipaṭṭhānena pana anupassitabbaṃ cittaṃ mohassa vatthu na hoti, tasmā cittānupassanāsatipaṭṭhānabhāvanaṃ bhāvento puggalo dosāgatiṃ na gacchati. Vibhajitvā dhammasabhāvaṃ ajānantassa bhayaṃ jāyatīti vibhajitvā ajāniyasabhāvā dhammā bhayassa vatthu honti, dhammānupassanāsatipaṭṭhānena pana anupassitabbā vibhajitvā jānitabbā dhammā rāgassa vatthu na honti, tasmā dhammānupassanāsatipaṭṭhānabhāvanaṃ bhāvento puggalo bhayāgatiṃ na gacchati. Evaṃ pahātabbabhāvena ekalakkhaṇe akusalepi dhamme nīharitvā idāni nigametuṃ <bold>‘‘evaṃ akusalāpi dhammā ekalakkhaṇattā pahānaṃ abbhatthaṃ gacchantī’’</bold>ti puna vuttaṃ.</paragraph>
    <paragraph line="360">Bhāvetabbesu dhammesu ekadesesu vutte tadavasesāpi bhāvetabbā dhammā ekalakkhaṇattā nīharitvā vattabbā, pahātabbesupi dhammesu ekadese vutte tadavasesāpi dhammā pahātabbā ekalakkhaṇattā nīharitvā vattabbāti ācariyena vuttā, amhehi ca ñātā, ‘‘aññathāpi yadi vattabbā siyuṃ, tepi vadathā’’ti vattabbabhāvato aññenapi pariyāyena lakkhaṇahārassa udāharaṇāni dassetuṃ <bold>‘‘yattha vā panā’’</bold>tiādi vuttaṃ <pageBreak edition="M" number="0.0142" />. Tattha <bold>yattha</bold> yassaṃ rūpekadesadesanāyaṃ <bold>rūpindriyaṃ</bold> ruppanalakkhaṇaṃ cakkhundriyādijīvitindriyapariyosānaṃ aṭṭhavidhaṃ indriyaṃ rūpekadesaṃ bhagavatā desitaṃ. <bold>Tattheva</bold> tassaṃ rūpekadesadesanāyaṃ <bold>rūpadhātu</bold> ruppanalakkhaṇā cakkhudhātādiphoṭṭhabbadhātupariyosānā dasavidhā rūpadhātu ruppanalakkhaṇena ekalakkhaṇattā desitā. Sabbo <bold>rūpakkhandho</bold> ca desito. <bold>Rūpāyatanaṃ</bold> ruppanalakkhaṇaṃ cakkhāyatanādiphoṭṭhabbāyatanapariyosānaṃ dasavidhaṃ āyatanaṃ ruppanalakkhaṇena ekalakkhaṇattā bhagavatā desitaṃ.</paragraph>
    <paragraph line="361"><bold>Yattha vā pana</bold> yassaṃ vedanekadesadesanāyaṃ sukhā vedanā bhagavatā desitā, <bold>tattha</bold> tassaṃ vedanekadesadesanāyaṃ <bold>sukhindriyañca</bold> desitaṃ, <bold>somanassindriyañca</bold> desitaṃ, <bold>dukkhasamudayo ariyasaccañca</bold> desitaṃ sukhavedanābhāvena ekalakkhaṇattā. <bold>Yattha vā pana</bold> yassaṃ vedanekadesadesanāyaṃ dukkhā vedanā bhagavatā desitā, <bold>tattha</bold> tassaṃ vedanekadesadesanāyaṃ <bold>dukkhindriyañca</bold> desitaṃ <bold>domanassindriyañca</bold> desitaṃ, <bold>dukkhaṃ ariyasaccañca</bold> desitaṃ dukkhavedanābhāvena ekalakkhaṇattā. <bold>Yattha vā pana</bold> yassaṃ vedanekadesadesanāyaṃ adukkhamasukhā vedanā bhagavatā desitā, <bold>tattha</bold> tassaṃ vedanekadesadesanāyaṃ <bold>upekkhindriyañca</bold> desitaṃ, <bold>sabbo paṭiccasamuppādo ca</bold> desitoti yojanā kātabbā.</paragraph>
    <paragraph line="362">Yassaṃ <pageBreak edition="V" number="0.0275" /> desanāyaṃ adukkhamasukhā vedanā desitā, tassaṃ desanāyaṃ upekkhindriyaṃ desitaṃ hotu samānalakkhaṇattā, ‘‘kena paṭiccasamuppādo desito bhaveyyā’’ti vattabbabhāvato <bold>‘‘kena kāraṇenā’’</bold>ti pucchitvā kāraṇaṃ dassetuṃ <bold>‘‘adukkhamasukhāyā’’</bold>tiādi vuttaṃ. Tattha adukkhamasukhāya vedanāya <bold>hi</bold> yasmā avijjā anuseti, tasmā avijjā desitā hoti. Avijjāya ca desitāya avijjāmūlako sabbopi paṭiccasamuppādo ‘‘avijjāpaccayā saṅkhārā…pe… dukkhakkhandhassa samudayo hotī’’ti desitova hotīti adhippāyo daṭṭhabbo.</paragraph>
    <paragraph line="363">‘‘Avijjāpaccayā saṅkhārā…pe… samudayo hotī’’ti anulomavasena pavatto yo paṭiccasamuppādo desitoti ācariyena vutto, ‘‘yadi tathā pavatto so ca paṭiccasamuppādo desito, evaṃ sati sabbo ca paṭiccasamuppādo desito’’ti na vattabboti codanaṃ manasi katvā <bold>‘‘so cā’’</bold>tiādi vuttaṃ. Tattha yo ca anulomavasena pavatto, <bold>so ca sarāgasadosasamohasaṃkilesapakkhena hātabbo</bold>. Yo ca <pageBreak edition="M" number="0.0143" /> paṭilomavasena ‘‘avijjāya tveva asesavirāganirodhā saṅkhāranirodho’’tiādiko pavatto, <bold>so ca vītarāgavītadosavītamohaariyadhammehi hātabbo</bold>. Yo ca anulomapaṭilomavasena pavatto, so ca tadubhayehi hātabbo. Tasmā ‘‘sabbo ca paṭiccasamuppādo desito’’ti vattabbovāti adhippāyo gahetabbo.</paragraph>
    <paragraph line="364">‘‘Ye dhammā ekalakkhaṇā, tesaṃ dhammānaṃ ekasmiṃ dhamme vutte avasiṭṭhā dhammā vuttā bhavantītiādinā (netti. 23) ācariyena yā lakkhaṇahārayojanā vuttā, sāva kātabbā, na aññathā kātabbā’’ti pucchitabbabhāvato aññathāpi lakkhaṇahārayojanā kātabbāyevāti dassetuṃ <bold>‘‘evaṃ ye dhammā’’</bold>tiādi vuttaṃ. Tattha <bold>ye</bold> pathavīādayo rūpa<bold>dhammā, ye</bold> phassādayo arūpa<bold>dhammā</bold> sandhāraṇādi<bold>kiccato</bold> saṅghaṭṭanādi<bold>kiccato</bold> ekalakkhaṇā, <bold>tesaṃ</bold> rūpārūpa<bold>dhammānaṃ</bold> ekasmiṃ dhamme vutte avasiṭṭhā rūpārūpa<bold>dhammā</bold> vuttā bhavanti. <bold>Ye</bold> pathavīādayo rūpa<bold>dhammā, ye</bold> phassādayo arūpa<bold>dhammā</bold> kakkhaḷādi<bold>lakkhaṇato</bold> phusanādi<bold>lakkhaṇato</bold> ekalakkhaṇā, <bold>tesaṃ</bold> rūpārūpa<bold>dhammānaṃ</bold> ekasmiṃ dhamme vutte avasiṭṭhā rūpārūpa<bold>dhammā</bold> vuttā bhavanti. <bold>Ye</bold> dhammā ruppana<bold>sāmaññato</bold> namana<bold>sāmaññato</bold> aniccādi<bold>sāmaññato</bold> vā khandhāyatanādi<bold>sāmaññato</bold> vā ekalakkhaṇā, <bold>tesaṃ</bold> saṅkhata<bold>dhammānaṃ</bold> ekasmiṃ saṅkhatadhamme vutte avasiṭṭhā dhammā vuttā bhavanti. <bold>Ye</bold> saṅkhata<bold>dhammā</bold> bhaṅguppādato saṅkhato <bold>cutūpapātato</bold> samānanirodhuppādasaṅkhatato vā <bold>cutūpapātato</bold> ekalakkhaṇā, <bold>tesaṃ</bold> saṅkhata<bold>dhammānaṃ</bold> ekasmiṃ saṅkhatadhamme vutte avasiṭṭhā saṅkhatadhammā vuttā bhavantīti atthayojanā kātabbā.</paragraph>
    <paragraph line="365"><bold>Kiccato ca lakkhaṇato cā</bold>tiādīsu <bold>ca</bold>-saddena sahacaraṇasamānahetutādayo saṅgahitāti daṭṭhabbā <pageBreak edition="V" number="0.0276" />. Sahacaraṇādīsu ca yaṃ vattabbaṃ, taṃ ‘‘nānattakāyanānattasaññino (dī. ni. 3.341, 357, 359; a. ni. 9.24), nānattasaññānaṃ amanasikārā’’tiādīsu sahacāritāya saññāsahagatā dhammā niddhāritātiādinā vuttameva.</paragraph>
    <paragraph line="366">‘‘Ekasmiṃ dhamme sarūpato vutte ekalakkhaṇādito avasiṭṭhadhammānampi vuttabhāvo kena amhehi jānitabbo saddahitabbo’’ti vattabbabhāvato <bold>‘‘tenā’’</bold>tiādi <pageBreak edition="M" number="0.0144" /> vuttaṃ. Tattha <bold>tena</bold> avasiṭṭhadhammānampi vuttabhāvena ‘‘vuttamhi ekadhamme’’tiādikaṃ yaṃ vacanaṃ āyasmā mahākaccāno āha, tena vacanena tumhehi avasiṭṭhānampi vuttabhāvo jānitabbo saddahitabboti vuttaṃ hoti.</paragraph>
    <paragraph line="367">‘‘Ettāvatā ca lakkhaṇahāro paripuṇṇo, añño niyutto natthī’’ti vattabbattā <bold>‘‘niyutto lakkhaṇo hāro’’</bold>ti vuttaṃ. Tattha yassaṃ pāḷiyaṃ ekasmiṃ dhamme vutte avasiṭṭhadhammāpi yena lakkhaṇahārena niddhāritā, tassaṃ pāḷiyaṃ so lakkhaṇo hāro <bold>niyutto</bold> niddhāretvā yojitoti attho daṭṭhabboti.</paragraph>
    <centered line="368">Iti lakkhaṇahāravibhaṅge sattibalānurūpā racitā</centered>
    <centered line="369">Vibhāvanā niṭṭhitā.</centered>
    <paragraph line="370">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="371">6. Catubyūhahāravibhaṅgavibhāvanā</subhead>
    <paragraph line="372" number="25"> Yena yena saṃvaṇṇanāvisesabhūtena lakkhaṇahāravibhaṅgena suttatthehi samānatthā vibhattā, so saṃvaṇṇanāvisesabhūto lakkhaṇahāravibhaṅgo paripuṇṇo, ‘‘katamo catubyūhahāravibhaṅgo’’ti pucchitabbattā <bold>‘‘tattha katamo catubyūho hāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu. <bold>Katamo</bold>ti katamo saṃvaṇṇanāviseso catubyūho hāro catubyūhahāravibhaṅgo nāmāti viññeyyo. Tena vuttaṃ – ‘‘tattha katamo catubyūho hāroti catubyūhahāravibhaṅgo’’ti (netti. aṭṭha. 25). ‘‘Iminā catubyūhahārena katamassa <pageBreak edition="V" number="0.0277" /> neruttādayo gavesitabbā’’ti pucchitabbattā <bold>‘‘byañjanenā’’</bold>tiādi vuttaṃ. Tattha <bold>byañjanenā</bold>ti catubyūhahārassa suttassa visesato byañjanavicayabhāvato ‘‘byañjanā’’ti vohāritena iminā catubyūhahārena suttassa neruttañca, suttassa adhippāyo ca, suttassa nidānañca, suttassa pubbāparasandhi ca saṃvaṇṇentehi gavesitabboti attho.</paragraph>
    <paragraph line="373">‘‘Catubyūhahārena <pageBreak edition="M" number="0.0145" /> gavesitabbesu neruttādīsu katamaṃ suttassa gavesitabbaṃ nerutta’’nti pucchitabbattā <bold>‘‘tattha katamaṃ nerutta’’</bold>ntiādi vuttaṃ. Tassattho – <bold>tattha</bold> tesu iminā catubyūhahārena gavesitabbesu neruttādīsu katamaṃ suttassa <bold>neruttaṃ</bold> nibbacanaṃ nāmāti ce puccheyya? Suttassa yā <bold>nirutti</bold> niddhāretvā vuttā sabhāvapaññatti gavesitabbā, idaṃ sabhāvaniruttibhūtaṃ nibbacanaṃ neruttaṃ nāmāti. ‘‘Yā nirutti neruttaṃ nāmāti vuttā, kā pana sā niruttī’’ti pucchitabbattā <bold>‘‘padasaṃhitā’’</bold>ti vuttaṃ. Padesu saṃhitā yuttā <bold>padasaṃhitā</bold>. Yathā yathā suttattho vattabbo, tathā tathā yā sabhāvanirutti pavattā, sā pavattā sabhāvaniruttiyeva nirutti nāmāti yojanā. ‘‘Kā pana sā sabhāvaniruttī’’ti pucchitabbattā ca <bold>‘‘yaṃ dhammānaṃ nāmaso ñāṇa’’</bold>nti vuttaṃ. <bold>Yaṃ</bold> yāya kāraṇabhūtāya nāmapaññattiyā <bold>dhammānaṃ</bold> neyyānaṃ <bold>nāmaso</bold> pathavīnāmādinā vā phassanāmādinā vā khandhanāmādinā vā vividhena nāmena atthadhammādīsu kusalassa puggalassa ñāṇaṃ pavattati, sā kāraṇabhūtā nāmapaññatti sabhāvanirutti nāmāti attho. <bold>Ya</bold>nti ca liṅgavipallāso, yāyāti attho. ‘‘Liṅgapakatidhammānaṃ nāmaso pavattamānaṃ ñāṇaṃ vivaritvā kathehī’’ti vattabbattā <bold>‘‘yadā hī’’</bold>tiādi vuttaṃ. <bold>Aṭṭhakathāyaṃ</bold> pana ‘‘yadā hi bhikkhūtiādinā ‘dhammānaṃ nāmaso ñāṇa’nti padassa atthaṃ vivaratī’’ti (netti. aṭṭha. 25) vuttaṃ. Tassattho aṭṭhakathāyaṃ vibhajitvā vuttovāti na vicārito.</paragraph>
    <paragraph line="374" number="26"> Neruttaṃ ācariyena vibhattaṃ, amhehi ca ñātaṃ ‘‘katamo sutte gavesitabbo bhagavato adhippāyo’’ti pucchitabbattā <bold>‘‘tattha katamo adhippāyo’’</bold>tiādi vuttaṃ. Tassattho pākaṭo. Apica <bold>‘‘dhammo have rakkhatī’’</bold>tiādīsu yena puggalena attanā rakkhitena dhammena rakkhitabbabhāvo icchito, so dhammaṃ rakkhissatīti bhagavato adhippāyo. Yo puggalo duggatito muccitukāmo, so dhammaṃ rakkhissatīti bhagavato adhippāyo.</paragraph>
    <paragraph line="375"><bold>Coro yathā sandhimukhe gahito</bold>tiādīsu yo coro ghātanato muccitukāmo, so corakammaṃ na karissatīti bhagavato adhippāyo. Yo puggalo apāyādidukkhato muccitukāmo, so pāpakammaṃ na karissatīti bhagavato adhippāyo.</paragraph>
    <paragraph line="376"><bold>Sukhakāmānī</bold>tiādīsu <pageBreak edition="V" number="0.0278" /><pageBreak edition="M" number="0.0146" /> ye puggalā sukhaṃ icchanti, te parahiṃsanato vivajjissantīti bhagavato adhippāyo.</paragraph>
    <paragraph line="377"><bold>Middhī yadā hoti mahagghaso cā</bold>tiādīsu ye puggalā punappunaṃ pavattamānajātijarāmaraṇato muccitukāmā, te bhojane mattaññuno bhavissanti, santuṭṭhā bhavissanti, suddhājīvā bhavissanti, pātimokkhasaṃvarasīlasampannā bhavissanti, atandino bhavissanti, vipassakā bhavissanti, <bold>sagāravā</bold> sappatissā bhavissantīti bhagavato adhippāyo.</paragraph>
    <paragraph line="378"><bold>Appamādo amatapada</bold>ntiādīsu ye puggalā maccuno bhāyanti, nibbānamicchanti, te puggalā dānasīlabhāvanākammesu appamattā bhavissantīti bhagavato adhippāyo.</paragraph>
    <paragraph line="379" number="27"> Sutte gavesitabbo adhippāyo ācariyena vibhatto, amhehi ca viññāto, ‘‘katamaṃ suttassa gavesitabbaṃ nidāna’’nti pucchitabbattā <bold>‘‘tattha katamaṃ nidāna’’</bold>ntiādi vuttaṃ. Tattha <bold>nidāna</bold>nti phalaṃ nīharitvā detīti nidānaṃ. Kiṃ taṃ? Kāraṇaṃ. <bold>Dhaniyo</bold>ti dhanavaḍḍhanakāraṇe niyuttoti dhaniyo. <bold>Gopālako</bold>ti gāvo issarabhāvena pāleti rakkhatīti gopālako. <bold>Upadhīhī</bold>ti puttagoṇādīhi (su. ni. aṭṭha. 1.33). <bold>Narassā</bold>ti puttimantassa vā gopālakassa vā narassāti ca padaṭṭhānavasena vā yebhuyyavasena vā gāthāyaṃ āgatavasena vā vuttaṃ, nāriyāpi upadhīhi nandanā atthevāti daṭṭhabbā.</paragraph>
    <paragraph line="380"><bold>Iminā vatthunā</bold>ti upadhisaṅkhātena imināva puttagavādinā vatthunā. Vasati pavattati nandanā ettha puttagoṇādiketi <bold>vatthu</bold>. Nandanaṃ nīharitvā deti puttagoṇādikanti <bold>nidāna</bold>nti atthaṃ gahetvā dhaniyo ‘‘upadhīhi narassa nandanā’’ti āha. Bhagavā pana ‘‘vasati pavattati socanā ettha puttagoṇādikehi <bold>vatthu,</bold> socanaṃ nīharitvā deti puttagoṇādikanti <bold>nidāna’’</bold>nti atthaṃ gahetvā ‘‘upadhīhi narassa socanā’’ti āha. Pariggahīyateti <bold>pariggahaṃ</bold>. Kiṃ taṃ? Puttagoṇādikaṃ, taṃ pariggahaṃ ‘‘upadhī’’ti āha, na kilesūpadhikāyakhandhūpadhinti.</paragraph>
    <paragraph line="381"><bold>Upadhīsū</bold>ti khandhasaṅkhātesu kāyesu. <bold>Kāyaṃ</bold> ‘‘upadhī’’ti āha, na puttagavādikaṃ, na pariggahaṃ.</paragraph>
    <paragraph line="382"><bold>Bāhiresu</bold><pageBreak edition="M" number="0.0147" /><bold>vatthūsū</bold>ti maṇikuṇḍalaputtadārādīsu vatthūsu.</paragraph>
    <paragraph line="383"><bold>Kāmasukha</bold>nti <pageBreak edition="V" number="0.0279" /> kāmanīyesu assādasukhavasena pavattā taṇhā. <bold>Bāhiravatthukāya taṇhāyā</bold>ti kāmanīyesu bāhiravatthūsu assādasukhavasena pavattāya taṇhāya.</paragraph>
    <paragraph line="384"><bold>Ajjhattikavatthukāyā</bold>ti rūpakāyasaṅkhāte ajjhattikavatthumhi abhinandanavasena pavattāya.</paragraph>
    <paragraph line="385">Puna <bold>ajjhattikavatthukāyā</bold>ti pañcakkhandhasaṅkhāte ajjhattikavatthumhi sinehavasena pavattāya.</paragraph>
    <paragraph line="386">Gavesitabbaṃ nidānaṃ vibhattaṃ, amhehi ca ñātaṃ, ‘‘katamo gavesitabbo pubbāparasandhī’’ti pucchitabbattā <bold>tattha katamo pubbāparasandhī’’</bold>tiādi vuttaṃ. Tattha <bold>tatthā</bold>ti tesu neruttādhippāyanidānapubbāparasandhīsu. <bold>Yathā</bold>ti yena andhakārādinā sabhāvena ‘‘kāmandhā…pe… mātara’’nti yaṃ kāmataṇhaṃ bhagavā āha, ayaṃ kāmataṇhā tathā tena andhakārādinā sabhāvena ‘‘kāmandhā…pe… mātara’’nti gāthā vuttāti yojanā.</paragraph>
    <paragraph line="387">Gāthāttho pana – kāmetīti <bold>kāmo,</bold> kāmataṇhā, kāmena atthassa ajānanatāya dhammassa, apassanatāya ca andhāti <bold>kāmandhā</bold>. Kāmataṇhāsaṅkhātena jālena atthadhammānaṃ ajānanāpassanena sañchannā paliguṇṭhitāti <bold>jālasañchannā</bold>. Taṇhāsaṅkhātena chadanena tesaṃyeva atthadhammānaṃ ajānanāpassanena chāditā pihitāti <bold>taṇhāchadanachāditā</bold>. Atthadhammesu <bold>pamatta</bold>saṅkhātena pamādena bandhanena <bold>baddhā</bold> bandhitabbā puggalā jarāmaraṇaṃ anventi, kumināmukhe pavattā macchā maraṇaṃ anventi iva ca, khīrapako vaccho mātaraṃ anveti iva ca, tathā jarāmaraṇaṃ anventīti gahetabbo.</paragraph>
    <paragraph line="388">‘‘Kāmandhā…pe… mātara’nti yāya desanāya, gāthāya vā kāmataṇhā vuttā, sā desanā, gāthā vā katamena desanābhūtena aparena yujjatī’’ti pucchitabbattā tathā pucchitvā imāya desanāya, gāthāya vā yujjatīti dassetuṃ <bold>‘‘sā katamenā’’</bold>tiādi vuttaṃ. Tattha <bold>sā</bold>ti ‘‘kāmandhā…pe… anventī’’ti desanā, gāthā vā. <bold>Pubbāparenā</bold>ti tato desanāto pubbena desanāvacanena, gāthāvacanena vā aparena desanāvacanena, gāthāvacanena vā. <bold>Yujjati</bold> yujjanaṃ eti sametīti pucchati.</paragraph>
    <paragraph line="389"><bold>Yathā</bold>ti <pageBreak edition="M" number="0.0148" /> yena andhakaraṇādinā. <bold>‘‘Ratto…pe… nara’’</bold>nti yaṃ gāthāvacanaṃ bhagavā āha, tena gāthāvacanena tathā andhakaraṇādinā yujjatīti yojanā. Gāthāttho pana – <bold>ratto</bold> rañjanto puggalo <bold>atthaṃ</bold> attahitapayojanaṃ parahitapayojanaṃ na jānāti. <bold>Ratto</bold> rañjanto <bold>dhammaṃ</bold> yathāvuttassa atthassa <pageBreak edition="V" number="0.0280" /> hetuṃ paññācakkhunā na passati. Rāgo yaṃ naraṃ yadā sahate, tadā tassa narassa <bold>andhaṃ</bold> andhakāraṃ <bold>tamaṃ</bold> aññāṇaṃ hotīti gahetabbo.</paragraph>
    <paragraph line="390"><bold>Itī</bold>ti evaṃ. <bold>Andhatāya</bold> andhakaraṇatāya <bold>sañchannatāya</bold> sañchannakaraṇatāya. <bold>Sāyeva taṇhā</bold>ti ‘‘kāmandhā…pe… mātara’’nti gāthāvacanena yā kāmataṇhā vuttā, sāyeva kāmataṇhā. <bold>Abhilapitā</bold>ti ‘‘ratto…pe… nara’’nti aparena gāthāvacanena bhagavatā vohāritā voharaṇena ñāpitā, abhilapitassa atthassa samānatā pubbadesanā aparadesanāya yujjatīti vuttaṃ hoti.</paragraph>
    <paragraph line="391">‘‘Dvīsu gāthāsu katamehi padehi sāyeva taṇhā abhilapitā’’ti pucchitabbattā imehi abhilapitāti niyametvā dassetuṃ <bold>‘‘yañcāhā’’</bold>tiādi vuttaṃ. Tattha paṭhamagāthāyaṃ ‘‘kāmandhā…pe… chāditā’’ti <bold>yañca</bold> padaṃ āha, dutiyagāthāyañca ‘‘ratto…pe… na passatī’’ti <bold>yañca</bold> padaṃ āha. <bold>Pariyuṭṭhānehi</bold> pariyuṭṭhānadīpakehi <bold>imehi</bold> ‘‘kāmandhā…pe… passatī’’ti padehi <bold>sāyeva</bold> paṭhamagāthāya vuttā kāma<bold>taṇhā</bold> ca bhagavatā abhilapitā.</paragraph>
    <paragraph line="392">‘‘Yaṃ andhakāraṃ vuttaṃ, katamaṃ taṃ? Yā taṇhā ponobhavikā vuttā, katamā sā’’ti pucchitabbattā <bold>‘‘yaṃ andhakāra’’</bold>ntiādi vuttaṃ. Tattha andhakāraṃ yaṃ aññāṇaṃ vuttaṃ, ayaṃ dukkhasamudayo bhave. Yā ca taṇhā ponobhavikā vuttā, ayañca dukkhasamudayo bhaveti yojanā.</paragraph>
    <paragraph line="393"><bold>‘‘Kāmā’’</bold>ti yañca padaṃ bhagavā āha, tena padena ime kilesakāmā vuttā. <bold>‘‘Jālasañchannā’’</bold>ti yañca padaṃ bhagavā āha, tena padena <bold>tesaṃyeva</bold> kilesakāmānaṃ <bold>payogena</bold> samudācārena pariyuṭṭhānaṃ bhagavā dasseti. <bold>Tasmā</bold>ti yasmā yasmiṃ santāne taṇhā uppannā, taṃ santānaṃ saṃsārato nissarituṃ adatvā rūpārammaṇādīhi palobhayamānā hutvā cittaṃ kilesehi pariyādāya tiṭṭhati, tasmā taṇhāya cittaṃ pariyādāya santāne tiṭṭhamānattā. <bold>Kilesavasenā</bold>ti vītikkamakilesavasena. <bold>Pariyuṭṭhānavasenā</bold>ti <pageBreak edition="M" number="0.0149" /> vītikkamanaṃ appatvā uppajjamānavasena. <bold>Ye</bold>ti vuttappakārataṇhāsahitapuggalasadisā. <bold>Te</bold>ti te taṇhābandhanabaddhā ca edisakā ca puggalā. <bold>Jarāmaraṇaṃ anventi</bold> jarāmaraṇaṃ atikkamituṃ na sakkuṇanti. <bold>Aya</bold>nti jarāmaraṇānuppavatti ‘‘jarāmaraṇamanventī’’ti iminā vacanena bhagavatā dassitāti yojanā.</paragraph>
    <paragraph line="394">‘‘Kāmandhā’’tiādigāthāya ceva ‘‘ratto’’tiādigāthāya ca pubbāparasandhi ācariyena vibhatto <pageBreak edition="V" number="0.0281" />, amhehi ca ñāto, ‘‘kathaṃ ‘yassa papañcā ṭhitī cā’tiādigāthāsu pubbāparasandhi amhehi viññātabbo’’ti vattabbattā <bold>yassa papañcā’’</bold>tiādi vuttaṃ. Tassā gāthāya – <bold>yassa</bold> munino <bold>papañcā</bold> taṇhāmānadiṭṭhī ca natthi, taṇhāmānadiṭṭhīhi abhisaṅkhatā saṅkhārā ca natthi, <bold>ṭhitī</bold> anusayā taṇhā ca natthi, <bold>sandāna</bold>sadisaṃ taṇhāpariyuṭṭhānaṃ natthi, <bold>paligha</bold>sadiso moho ca natthi, so muni papañcādikaṃ sabbaṃ <bold>vītivatto</bold> atikkantoti vuccati. <bold>Nittaṇhaṃ</bold> nimānaṃ nidiṭṭhiṃ nisandānaṃ nipalighaṃ loke carantaṃ taṃ muniṃ <bold>sadevako</bold> taṇhāsahito loko na vijānātīti attho.</paragraph>
    <paragraph line="395">Gāthāyaṃ papañcādayo bhagavatā vuttā, ‘‘katame te’’ti pucchitabbattā <bold>‘‘papañcā nāmā’’</bold>tiādi vuttaṃ. Attano ādhārapuggalaṃ saṃsāre ciraṃ papañcantāpentī taṇhāmānadiṭṭhiyo ca, tāhi taṇhāmānadiṭṭhīhi sahajātavasena vā upatthambhanavasena vā abhisaṅkhatā saṅkhārā ca <bold>papañcā</bold> nāma. Santāne appahīnaṭṭhena anusayā taṇhā sattānaṃ tiṭṭhanahetuttā <bold>ṭhitī</bold> nāma. Pavattamānāya taṇhāya yaṃ pariyuṭṭhānañca chattiṃsataṇhāya jāliniyā yāni vicaritāni ca vuttāni, idaṃ sabbaṃ attano ādhāraṃ puggalaṃ bandhanaṭṭhena sandānasadisattā <bold>sandānaṃ</bold> nāma. Moho attano ādhārassa puggalassa nibbānanagarappavesanassa paṭisedhakattā palighasadisattā <bold>paligho</bold> nāma. ‘‘Yassa papañcādayo natthi, so kiṃ vītivatto’’ti pucchitabbattā <bold>‘‘ye cā’’</bold>tiādi vuttaṃ. <bold>Ye</bold> vuttappakārā papañcā saṅkhārā, <bold>yā ca</bold> vuttappakārā ṭhiti, <bold>yaṃ</bold> vuttappakāraṃ sandānañca, <bold>yaṃ</bold> vuttappakāraṃ palighañca natthīti vuttā, <bold>sabbaṃ etaṃ</bold> papañcādikaṃ yo muni samatikkanto, <bold>ayaṃ</bold> muni <bold>‘‘nittaṇho’’</bold>ti vuccatīti daṭṭhabbo.</paragraph>
    <paragraph line="396" number="28"> ‘‘Yassa papañcātiādigāthāyaṃ ye papañcādayo vuttā, tesu taṇhāmānadiṭṭhihetukā saṅkhārā kadā katividhaṃ phalaṃ denti, taṃsaṅkhārasampayuttā <pageBreak edition="M" number="0.0150" /> taṇhā kadā katividhaṃ phalaṃ detī’’ti pucchitabbattā <bold>‘‘tattha pariyuṭṭhānasaṅkhārā’’</bold>tiādi vuttaṃ. Tattha <bold>tatthā</bold>ti tesu papañcasaṅkhārādīsu. <bold>Pariyuṭṭhānasaṅkhārā</bold>ti vītikkamavasena pavattā pariyuṭṭhānā akusalasaṅkhārā cetanā. <bold>Diṭṭhadhammavedanīyādī</bold>ti diṭṭhe passitabbe dhamme attabhāve vedanīyaṃ phalaṃ detīti <bold>diṭṭhadhammavedanīyā,</bold> diṭṭhe dhamme phalaṃ vedetīti vā <bold>diṭṭhadhammavedanīyā</bold>. Kā sā? Apadussanīyādīsu atidussanādivasena pavattā paṭhamajavanacetanā. Upapajje phalaṃ vedetīti <bold>upapajjavedanīyā,</bold> sattamajavanacetanā. Aparāpariyāye attabhāve phalaṃ vedetīti <bold>aparāpariyāyavedanīyā,</bold> majjhe pavattā pañca javanacetanā. Tiphaladānavasena tividhā saṅkhārā. <bold>Evaṃ</bold> imāya tividhāya saṅkhāracetanāya sampayuttā tividhā <bold>taṇhā</bold> tividhaṃ phalaṃ <bold>diṭṭhe vā dhamme</bold> attabhāve <pageBreak edition="V" number="0.0282" />, <bold>upapajje vā</bold> anantarabhave, <bold>apare vā pariyāye</bold> bhave <bold>deti</bold> nibbattetīti evaṃ phalanibbattakasaṅkhāraṃ vā taṃsampayuttaṃ taṇhaṃ vā bhagavā āha.</paragraph>
    <paragraph line="397">‘‘Yāya desanāya, gāthāya vā phalanibbattakaṃ saṅkhāraṃ āha, sā desanā, gāthā vā katamena desanābhūtena vā aparena yujjatī’’ti pucchitabbattā <bold>‘‘yaṃ lobhapakataṃ kammaṃ karotī’’</bold>tiādi vuttaṃ. Yā ‘‘yassa…pe… loko’’ti desanā ca yā ‘‘yaṃ lobhapakataṃ kammaṃ…pe… apare vā pariyāye’’ti desanā ca vuttā, bhagavato <bold>idaṃ</bold> desanādvayaṃ aññamaññaṃ <bold>pubbāparena</bold> pubbaṃ aparena aparaṃ pubbena <bold>yujjati</bold> yujjanaṃ eti sameti, yathā gaṅgodakaṃ yamunodakena, yamunodakampi gaṅgodakena saṃsandati sameti. ‘‘Yassa…pe… loko’’ti desanā ‘‘yaṃ lobhapakataṃ…pe… pariyāye’’ti desanāya saṃsandati sameti, ‘‘yaṃ lobhapakataṃ…pe… pariyāye’’ti desanāpi ‘‘yassa…pe… loko’’ti desanāya saṃsandati sametīti attho gahetabbo. ‘‘Kathaṃ yujjatī’’ti pucchitabbattā <bold>‘‘tattha pariyuṭṭhāna’’</bold>ntiādi vuttaṃ, diṭṭhadhammavedanīyādiphalattayanibbattakaṭṭhena yujjatīti vuttaṃ hoti.</paragraph>
    <paragraph line="398">Yaṃ yaṃ suttaṃ bhagavatā desitaṃ pubbāparena yujjati, taṃ taṃ suttampi nīharitvā pubbāparasaṃsandanaṃ dassetuṃ <bold>‘‘yathāhā’’</bold>tiādi vuttaṃ. Saṃsandanākāro vuttanayānusārena gahetabbo. <bold>Tatthā</bold>ti tesu pariyuṭṭhānasaṅkhārataṇhāvicaritesu. <bold>Pariyuṭṭhāna</bold>nti rūpārammaṇādīni ayonisomanasikārena ārabbha sattasantāne pavattaṃ taṇhācaritaṃ. <bold>Paṭisaṅkhānabalenā</bold>ti <pageBreak edition="M" number="0.0151" /> asubhāniccādidassanabalena tadaṅgappahānavasena pahātabbaṃ. <bold>Saṅkhārā</bold>ti dassanapahātabbā saṅkhārā. <bold>Dassanabalenā</bold>ti dassanasaṅkhātapaṭhamamaggañāṇabalena pahātabbā. <bold>Chattiṃsa taṇhāvicaritānī</bold>ti dassanena pahātabbataṇhāvicaritehi avasesāni chattiṃsa taṇhāvicaritāni. Niggatā taṇhā yassa so <bold>nittaṇho,</bold> nittaṇhassa bhāvo <bold>nittaṇhatā,</bold> kā sā? Saupādisesā nibbānadhātu.</paragraph>
    <paragraph line="399">Papañcasaṅkhārābhinandanattayaṃ yadipi atthato ekaṃ samānaṃ, desanāya pana padakkharādīhi viseso atthīti dassetuṃ <bold>‘‘apicā’’</bold>tiādi vuttaṃ.</paragraph>
    <paragraph line="400">‘‘Yoyaṃ pubbāparasandhi ācariyena vibhatto, soyaṃ katividho’’ti pucchitabbattā <bold>‘‘so cāyaṃ pubbāparo sandhī’’</bold>tiādi vuttaṃ. <bold>Aṭṭhakathāyaṃ</bold> pana vuttaṃ – ‘‘na kevalaṃ suttantarasaṃsandanameva pubbāparasandhi, atha kho aññopi atthīti dassetuṃ <bold>‘so cāya’</bold>ntiādi vutta’’nti (netti. aṭṭha. 28). Tattha <bold>atthasandhī</bold>ti kiriyākārakādivasena atthassa atthena sandhi. <bold>Padasandhī</bold>ti nāmapadādikassa <pageBreak edition="V" number="0.0283" /> nāmapadādikantarena sandhi. <bold>Desanāsandhī</bold>ti vuttappakārassa desanantarassa vuttappakārena desanantarena sandhi. <bold>Niddesasandhī</bold>ti niddesantarassa niddesantarena sandhi.</paragraph>
    <paragraph line="401">Sandhi ca nāma atthādayo muñcitvā añño sabhāvadhammo nāma natthi, atthādīnañca chaatthapadādīsu avarodhanato <bold>‘‘atthasandhi chappadānī’’</bold>tiādi vuttaṃ.</paragraph>
    <paragraph line="402">Atthasandhibyañjanasandhayo ācariyena vibhattā, amhehi ca ñātā, ‘‘katamā desanāsandhī’’ti pucchitabbattā <bold>‘‘desanāsandhi na ca pathavi’’</bold>ntiādi vuttaṃ. Tattha <bold>na ca pathaviṃ nissāya jhāyati jhāyī jhāyati cā</bold>ti ettha <bold>jhāyī</bold> jhānasamaṅgī puggalo pathaviṃ <bold>nissāya</bold> ālambitvā na ca jhāyati, sabbasaṅkhāranissaṭaṃ pana nibbānaṃ <bold>nissāya</bold> ālambitvā phalasamāpattiṃ <bold>jhāyati</bold> samāpajjati evāti attho daṭṭhabbo. <bold>Na ca āpa</bold>ntiādīsupi esa nayo yojetabbo. Phalasamāpattisamaṅgī puggalo hi pathavīādayo muñcitvā nibbānameva ārabbha phalasamāpattiṃ samāpajjatīti. Ettha ca pathavīādīhi mahābhūtehi kāmabhavarūpabhavā gahitā rūpapaṭibaddhavuttitāya. Ākāsānañcāyatanādīhipi arūpabhavo gahito, bhavattayaṃ vajjetvā ca <pageBreak edition="M" number="0.0152" /> jhāyatīti adhippāyo. Yadi pathavīādayo nissāya na jhāyī jhāyati ca, evaṃ sati idhalokasaṅkhātaṃ sattasantānaṃ vā paralokasaṅkhātaṃ sattasantānaṃ vā anindriyasantānaṃ vā nissāya jhāyī jhāyatīti āsaṅkanīyattā taṃ pariharanto <bold>‘‘na ca imaṃ loka’’</bold>ntiādimāha. Tattha <bold>imaṃ loka</bold>nti idhalokasaṅkhāto diṭṭho attabhāvo sattasantāno vutto, tasmiṃ nissāya na jhāyati jhāyī jhāyati ca. <bold>Paraloka</bold>nti idhalokato añño bhavantarasaṅkhāto sattasantāno vutto, tasmiṃ nissāya na ca jhāyati jhāyī jhāyati ca.</paragraph>
    <paragraph line="403"><bold>Yamidaṃ ubhaya</bold>ntiādīsu <bold>idaṃ ubhayaṃ</bold> idhalokaparalokadvayaṃ <bold>antarena</bold> vajjetvā <bold>yaṃ</bold> rūpāyatanaṃ <bold>diṭṭhaṃ, taṃ</bold> rūpāyatanampi. <bold>Yaṃ</bold> saddāyatanaṃ <bold>sutaṃ, taṃ</bold> saddāyatanampi. <bold>Yaṃ</bold> gandhāyatanarasāyatanaphoṭṭhabbāyatanaṃ <bold>mutaṃ, taṃ</bold> gandhāyatanarasāyatanaphoṭṭhabbāyatanampi. Yaṃ āpodhātu ākāsadhātu lakkhaṇarūpaṃ ojāsaṅkhātaṃ dhammāyatanekadesarūpaṃ <bold>viññātaṃ, taṃ</bold> āpodhātādikaṃ dhammāyatanekadesarūpampi. <bold>Yaṃ</bold> vatthu pariyesitaṃ vā apariyesitaṃ vā santike <bold>pattaṃ, taṃ</bold> vatthumpi. <bold>Yaṃ</bold> vatthu pattaṃ vā appattaṃ vā <bold>pariyesitaṃ</bold> pariyesanārahaṃ sundaraṃ, <bold>taṃ</bold> vatthumpi. <bold>Yaṃ</bold> vatthu <bold>vitakkitaṃ</bold> vitakkanavasena ālambitabbaṃ, <bold>taṃ</bold> vatthumpi. <bold>Yaṃ</bold> vatthu <bold>vicāritaṃ</bold> anumajjanavasena ālambitabbaṃ, <bold>taṃ</bold> vatthumpi. <bold>Yaṃ</bold> vatthu <bold>manasā</bold> citteneva <bold>anucintitaṃ</bold> anucintanavasena ālambitabbaṃ, <bold>taṃ</bold> vatthumpi nissāya na jhāyati jhāyī jhāyati cāti yojanā kātabbā.</paragraph>
    <paragraph line="404">Ettha <pageBreak edition="V" number="0.0284" /> diṭṭhādikaṃ bahiddhārūpameva gahetabbaṃ anindriyabaddharūpassa adhippetattā. Tenāha aṭṭhakathācariyo – ‘‘tadubhayavinimutto anindriyabaddho rūpasantāno’’ti (netti. aṭṭha. 28). ‘‘Yadi jhāyī puggalo yathāvutte pathavīādayo nissāya na jhāyati jhāyī jhāyati ca, evaṃ sati ayaṃ jhāyī puggalo idaṃ nāma nissāya jhāyatīti loke kenaci ñāyati kiṃ, udāhu na ñāyatī’’ti pucchitabbattā na ñāyatīti dassetuṃ <bold>‘‘ayaṃ sadevake loke’’</bold>tiādimāha. Tattha phalasamāpattijhānena <bold>jhāyanto ayaṃ</bold> khīṇāsavapuggalo sadevake loke…pe… sadevamanussāya pajāya yattha katthacipi <bold>anissitena</bold> cittena jhāyatīti sadevake loke…pe… sadevamanussāya <pageBreak edition="M" number="0.0153" /> pajāya kenaci na ñāyatīti attho gahetabbo. Tena vuttaṃ –</paragraph>
    <gatha1 line="405">‘‘Namo te purisājañña, namo te purisuttama;</gatha1>
    <gathalast line="406">Yassa te nābhijānāma, kiṃ tvaṃ nissāya jhāyasī’’ti. (saṃ. ni. 3.79; netti. 104);</gathalast>
    <paragraph line="407">‘‘Kenaci aviññāyabhāvo kena suttena vibhāvetabbo’’ti pucchitabbattā iminā godhikasuttena (saṃ. ni. 1.159) vibhāvetabboti dassetuṃ <bold>‘‘yathā māro pāpimā’’</bold>tiādi vuttaṃ. <bold>Aṭṭhakathāyaṃ</bold> pana ‘‘idāni khīṇāsavacittassa katthacipi anissitabhāvaṃ godhikasuttena (saṃ. ni. 1.159) vakkalisuttena (saṃ. ni. 3.87) ca vibhāvetuṃ ‘yathā māro’tiādi vutta’’nti (netti. aṭṭha. 28) vuttaṃ. Tattha dānādipuññakārake, puññe vā māreti nivāretīti <bold>māro,</bold> attahitaparahite māretīti vā <bold>māro</bold>. Pāpacittuppādavantatāya <bold>pāpimā</bold>. Pubbattabhāve godhassa ghātakattā <bold>‘‘godhiko’’</bold>ti laddhanāmassa parinibbāyantassa kulaputtassa parinibbānato uddhaṃ paṭisandhādi<bold> viññāṇaṃ</bold> samanvesanto na jānāti na passati. ‘‘Paracittajānanako māro kasmā na jānātī’’ti vattabbattā <bold>‘‘so hī’’</bold>tiādi vuttaṃ. <bold>So</bold> godhiko <bold>hi</bold> yasmā papañcātīto, tasmā taṇhāpahānena diṭṭhinissayopi <bold>assa</bold> godhikassa yasmā natthi, tasmā ca na jānātīti.</paragraph>
    <paragraph line="408">‘‘Godhikasutteneva vibhāvetabbo’’ti pucchitabbattā <bold>‘‘yathā cā’’</bold>tiādi vuttaṃ. ‘‘Godhikasuttavakkalisuttehi anupādisesāya nibbānadhātuyā anissitabhāvo vibhāvito, evaṃ sati saupādisesanibbānadhātuyā anissitabhāvo kena viññāyatīti attho bhaveyyā’’ti vattabbattā tadāpi na viññāyatiyevāti dassetuṃ <bold>‘‘sadevakena lokenā’’</bold>tiādi vuttaṃ. Tattha saupādisesāya nibbānadhātuyā phalasamāpattijhānena <bold>jhāyamānā</bold> ime khīṇāsavā katthaci anissitacittā <pageBreak edition="V" number="0.0285" /> jhāyantīti sadevakena lokena na ñāyanti samārakena…pe… sadevamanussāya na ñāyantīti yojanā kātabbā. <bold>Anissitacittā na ñāyantī</bold>ti ettha hi <bold>na</bold>-kāro ca ‘‘jhāyamānā’’ti pade na sambandhitabbo ‘‘na jhāyamānā’’ti atthassa sambhavato. ‘‘Na ñāyantī’’ti pana sambandhitabbo <pageBreak edition="M" number="0.0154" /> heṭṭhā <bold>aṭṭhakathāyaṃ</bold> eva ‘‘loke kenacipi na ñāyatī’’ti vuttattā. <bold>Ayaṃ desanāsandhī</bold>ti godhikasuttavakkalisuttānaṃ aññamaññaṃ atthavasena saṃsandanā niddhāritā viya ‘‘na ca pathaviṃ nissāyā’’tiādidesanāya ca ‘‘na ca imaṃ loka’’ntiādidesanāya ca yāya desanāya atthavasena saṃsandanā niddhāritā, tāya desanāya yattha katthaci yaṃ kiñci nissāya jhāyī na jhāyati, nibbānaṃ nissāya jhāyī jhāyatīti atthavasena niddhāritā, ayaṃ saṃsandanā desanāsandhi nāmāti attho gahetabbo.</paragraph>
    <paragraph line="409">Desanāsandhi ācariyena vibhattā, amhehi ca ñātā, ‘‘katamā niddesasandhī’’ti pucchitabbattā <bold>‘‘tattha katamā niddesasandhīti nissitacittā’’</bold>tiādi vuttaṃ. Tattha <bold>tatthā</bold>ti tesu catūsu atthasandhibyañjanasandhidesanāsandhiniddesasandhīsu yā sandhi ‘‘niddesasandhī’’ti uddiṭṭhā, sā niddesato katamāti pucchatīti attho. <bold>Nissitacittā</bold>ti taṇhādiṭṭhisahajātavasena vā upanissayavasena vā nissitaṃ cittaṃ yesaṃ puthujjanānanti nissitacittā, puthujjanā puggalā niddisitabbā imāya desanāya puggalādhiṭṭhānattā. Yadi desanā dhammādhiṭṭhānā, evaṃ sati nissitaṃ cittaṃ ettha suttappadesesu desitanti <bold>nissitacittā</bold> nissitacittajānanatthāya desitā suttappadesā. Anissitaṃ cittaṃ yesaṃ ariyapuggalānanti <bold>anissitacittā,</bold> ariyapuggalā niddisitabbā imāya desanāya puggalādhiṭṭhānattā. Dhammādhiṭṭhānāya pana anissitaṃ cittaṃ yattha suttappadesesu desitanti <bold>anissitacittā,</bold> anissitacittajānanatthāya desitā suttappadesā.</paragraph>
    <paragraph line="410">‘‘Nissitacittā kena niddesena niddisitabbā, anissitacittā kena niddesena niddisitabbā’’ti pucchitabbattā <bold>‘‘nissitacittā akusalapakkhena niddisitabbā’’</bold>tiādi vuttaṃ. <bold>Akusalapakkhena</bold> niddesena niddisitabbā. <bold>Kusalapakkhenā</bold>tiādīsupi esa nayo yojetabbo. Akusalapakkhasāmaññakusalapakkhasāmaññehi dassetvā akusalavisesakusalavisesehi dassetuṃ <bold>‘‘nissitacittā saṃkilesenā’’</bold>tiādi vuttaṃ. <bold>Ayaṃ niddesasandhī</bold>ti akusalapakkhādikassa purimaniddesassa saṃkilesādikena pacchimena niddesena nissitacittavasena ayaṃ saṃsandanā ca niddesasandhi nāma. Kusalapakkhādikassa purimassa niddesassa vodānādikena pacchimena niddesena anissitacittavasena ayaṃ saṃsandanā ca niddesasandhi nāmāti vibhajitvā veditabbā.</paragraph>
    <paragraph line="411">‘‘Catubyūhahārassa <pageBreak edition="V" number="0.0286" /><pageBreak edition="M" number="0.0155" /> neruttamadhippāyanidānapubbāparasandhippabhedena ceva atthabyañjanasandhiniddesasandhidesanāsandhippabhedena ca vibhajitabbabhāvo kena amhehi jānitabbo saddahitabbo’’ti vattabbabhāvato <bold>‘‘tenāhā’’</bold>tiādi vuttaṃ. Tattha <bold>tena</bold> tathā vibhajitabbabhāvena āyasmā mahākaccāno ‘‘neruttamadhippāyo’’tiādikaṃ (netti. 4 hārasaṅkhepa) yaṃ vacanaṃ āha, tena vacanena tumhehi catubyūhahārassa tathā vibhajitabbabhāvo jānitabbo saddahitabboti vuttaṃ hoti.</paragraph>
    <paragraph line="412">‘‘Ettāvatā ca catubyūhahāro paripuṇṇo, añño niyutto natthī’’ti vattabbattā <bold>‘‘niyutto catubyūho hāro’’</bold>ti vuttaṃ. Tattha yassaṃ yassaṃ pāḷiyaṃ yo yo catubbidho, so so catubyūhahāro ca yathālābhavasena yojito, tassaṃ tassaṃ pāḷiyaṃ so so catubbidho catubyūhahāro tathā niddhāretvā yutto yojitoti attho daṭṭhabbo.</paragraph>
    <centered line="413">Iti catubyūhahāravibhaṅge sattibalānurūpā racitā</centered>
    <centered line="414">Vibhāvanā niṭṭhitā.</centered>
    <paragraph line="415">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="416">7. Āvaṭṭahāravibhaṅgavibhāvanā</subhead>
    <paragraph line="417" number="29"> Yena yena saṃvaṇṇanāvisesabhūtena catubyūhahāravibhaṅgena neruttādayo vibhattā, so…pe… catubyūhahāravibhaṅgo paripuṇṇo, ‘‘katamo āvaṭṭo hāravibhaṅgo’’ti pucchitabbattā <bold>tattha katamo āvaṭṭo hāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu <bold>katamo</bold> saṃvaṇṇanāviseso <bold>āvaṭṭo hāro</bold> āvaṭṭahāravibhaṅgo nāmāti pucchati. ‘‘Ekamhi padaṭṭhāne’’ntiādiniddesassa idāni mayā vuccamāno ‘‘ārambhathā’’tiādiko vitthārasaṃvaṇṇanāviseso āvaṭṭahāravibhaṅgo nāmāti gahito. ‘‘Tattha desanāyaṃ <pageBreak edition="M" number="0.0156" /> ekasmiṃ padaṭṭhāne <pageBreak edition="V" number="0.0287" /> desanāruḷhe sesakaṃ padaṭṭhānaṃ pariyesati, pariyesitvā kathaṃ paṭipakkhe āvaṭṭetī’’ti vattabbattā –</paragraph>
    <gatha1 line="418">‘‘Ārambhatha nikkamatha, yuñjatha buddhasāsane;</gatha1>
    <gathalast line="419">Dhunātha maccuno senaṃ, naḷāgāraṃva kuñjaro’’ti. –</gathalast>
    <unindented line="420">Gāthā vuttā. Idha gāthāyaṃ ekasmiṃ padaṭṭhāne desanāruḷhe sesakaṃ padaṭṭhānaṃ pariyesatīti vuttaṃ hoti. Gāthāttho pana <bold>aṭṭhakathāyaṃ</bold> (netti. aṭṭha. 29) vutto.</unindented>
    <paragraph line="421">‘‘Ārambhathā’tiādigāthāyaṃ katarasmiṃ padaṭṭhāne desanāruḷhe katamaṃ sesakaṃ padaṭṭhānaṃ pariyesatī’’ti vattabbattā <bold>‘‘ārambhatha nikkamathāti vīriyassa padaṭṭhāna’’</bold>ntiādi vuttaṃ. Tattha <bold>‘‘vīriyassa padaṭṭhāna’’</bold>nti sāmaññavasena vuttampi ārambhadhātusaṅkhātaṃ vīriyaṃ nikkamadhātusaṅkhātassa vīriyassa padaṭṭhānaṃ, nikkamadhātusaṅkhātaṃ vīriyaṃ parakkamadhātusaṅkhātassa vīriyassa padaṭṭhānaṃ, parakkamadhātusaṅkhātaṃ vīriyaṃ samathabhāvanāsahitassa vīriyassa padaṭṭhānantiādinā pariyesitabbanti gahetabbaṃ. <bold>‘‘Yuñjathā’’</bold>ti iminā vuttaṃ samathabhāvanāsahitaṃ vīriyaṃ <bold>‘‘buddhasāsane’’</bold>ti iminā vuttassa mahaggatasamādhissa padaṭṭhānaṃ, desanāruḷhaṃ sukhādikaṃ sesakampi padaṭṭhānaṃ pariyesitabbaṃ. <bold>‘‘Dhunātha maccuno sena’’</bold>nti padena gahitaṃ vipassanāsahitaṃ vīriyaṃ kilesadhunane samatthāya paññāya padaṭṭhānaṃ, desanāruḷhaṃ samādhiādikaṃ sesakampi padaṭṭhānaṃ pariyesitabbaṃ.</paragraph>
    <paragraph line="422">‘‘Yadi ‘ārambhathā’tiādikaṃ vuttaṃ vīriyaṃ sāmaññabhūtānaṃ vīriyasamādhipaññānaṃyeva padaṭṭhānaṃ siyā, evaṃ sati kathaṃ vaṭṭamūlaṃ chinditvā vivaṭṭaṃ pāpessantī’’ti vattabbattā puna <bold>‘‘ārambhatha nikkamathāti vīriyindriyassa padaṭṭhāna’’</bold>ntiādi vuttaṃ. Ādhipaccakiccatāya yuttassāpi vīriyādhikassa padaṭṭhānattā ārabhantā yogāvacarapuggalā vaṭṭamūlaṃ chinditvā vivaṭṭaṃ pāpentīti vuttaṃ hoti. ‘‘Ārambhathā’’tiādikā pana yasmā vīriyārambhavatthuādidesanā hoti, tasmā ārambhavatthuādīniyeva saṃvaṇṇitāni padaṭṭhānanti codanaṃ manasi katvā āha <bold>‘‘imāni padaṭṭhānāni desanā’’</bold>ti. ‘‘Ārambhathā’’tiādikā yathāvuttapadaṭṭhānāni desanā hoti, na vīriyārambhavatthuādīni, tasmā padaṭṭhānaṃyeva saṃvaṇṇitanti daṭṭhabbaṃ.</paragraph>
    <paragraph line="423">Evaṃ <pageBreak edition="M" number="0.0157" /> ‘‘ārambhathā’’tiādidesanāya padaṭṭhānavasena attho vibhatto, amhehi ca ñāto, ‘‘kathaṃ tassāyeva desanāya paṭipakkhavasena attho vibhajitabbo’’ti vattabbattā <bold>‘‘ayuñjantānaṃ vā’’</bold>tiādi <pageBreak edition="V" number="0.0288" /> vuttaṃ. Tattha <bold>yoge</bold> bhāvanāyaṃ <bold>ayuñjantānaṃ</bold> sattānaṃ aparipakkañāṇānaṃ <bold>yoge</bold> yogahetu vāsanābhāgiyavasena āyatiṃ jānanatthāya ‘‘ārambhathā’’tiādidesanā āraddhā. <bold>Yuñjantānaṃ</bold> paripakkañāṇānaṃ sattānaṃ <bold>ārambhe</bold> ārambhahetu diṭṭheva dhamme parijānanatthāya ‘‘ārambhathā’’tiādidesanā āraddhā.</paragraph>
    <paragraph line="424"><bold>Tattha</bold> tesu yuñjantāyuñjantesu paripakkāparipakkañāṇesu <bold>ye</bold> aparipakkañāṇā sattā na yuñjanti, <bold>te</bold> aparipakkañāṇā sattā <bold>pamādamūlakā</bold> hutvā yoge bhāvanāyaṃ yena pamādena na yuñjanti, <bold>so pamādo</bold> taṇhāmūlako pamādo, avijjāmūlako pamādoti dubbidho hoti. <bold>Tattha</bold> tasmiṃ dubbidhe pamāde <bold>aññāṇena</bold> nivuto avijjāmūlako satto <bold>yena</bold> pamādena <bold>ñeyyaṭṭhānaṃ</bold> ‘‘ime uppādavayadhammā pañcakkhandhā ñeyyaṭṭhānaṃ nāmā’’ti nappajānāti, ayaṃ aññāṇahetuko pamādo <bold>avijjāmūlako pamādā</bold> nāma. Yo pamādo taṇhāmūlako, so pamādo tividho anuppannānaṃ bhogānaṃ uppādāya pariyesanto taṇhiko satto yaṃ pamādaṃ āpajjati, ayaṃ pamādo ca, uppannānaṃ bhogānaṃ ṭhitatthāya rakkhanto taṇhiko satto ārakkhanimittaṃ yaṃ pamādaṃ āpajjati, ayaṃ pamādo ca, ṭhitaṃ bhogaṃ paribhuñjanto taṇhiko satto paribhoganimittaṃ yaṃ pamādaṃ āpajjati, ayaṃ pamādo cāti <bold>tividho</bold> hoti. Iti loke <bold>ayaṃ</bold> pamādo catubbidho avijjāpadaṭṭhāno ekavidho pamādo, taṇhāpadaṭṭhāno tividho pamādoti <bold>catubbidho</bold> hoti. <bold>Tattha</bold> tāsu avijjātaṇhāsu <bold>nāmakāyo</bold> phassādināmasamūho avijjāya padaṭṭhānaṃ, <bold>rūpakāyo</bold> pathavīādirūpasamūho taṇhāya padaṭṭhānaṃ hoti. Idaṃ vuttaṃ hoti – ārambhadhātunikkamadhātusaṅkhātassa vīriyassa paṭipakkho catubbidho pamādo niddhāretabbo, niddhāretvā ekavidhassa pamādassa avijjā padaṭṭhānaṃ, tividhassa pamādassa taṇhā padaṭṭhānaṃ. Avijjāya nāmakāyo padaṭṭhānaṃ, taṇhāya rūpakāyo padaṭṭhānanti paṭipakkhe āvaṭṭetvā padaṭṭhānaṃ pariyesitabbanti.</paragraph>
    <paragraph line="425">‘‘Kasmā <pageBreak edition="M" number="0.0158" /> nāmakāyo avijjāya padaṭṭhānaṃ bhavati, rūpakāyo taṇhāya padaṭṭhānaṃ bhavatī’’ti pucchitabbattā <bold>‘‘taṃ kissa hetū’’</bold>ti pucchitvā <bold>‘‘rūpīsu bhavesu ajjhosānaṃ, arūpīsu sammoho’’</bold>ti vuttaṃ. <bold>Rūpīsu bhavesu</bold> rūpadhammesu ahaṃmamādivasena <bold>ajjhosānaṃ</bold> taṇhābhiniveso sattesu patiṭṭhito yasmā hoti, tasmā rūpakāyo taṇhāya padaṭṭhānaṃ bhavati. Anamatagge hi saṃsāre itthipurisā aññamaññarūpābhirāmā bhavanti. <bold>Arūpīsu</bold> phassādīsu sukhumabhāvato sammoho sattesu patiṭṭhito yasmā hoti, tasmā nāmakāyo avijjāya padaṭṭhānaṃ bhavatīti yojanā kātabbā. Idaṃ vuttaṃ hoti – rūpakāyanāmakāyesu ārammaṇakaraṇavasena taṇhāya <pageBreak edition="V" number="0.0289" /> ca avijjāya ca uppajjanato rūpakāyo taṇhāya padaṭṭhānaṃ, nāmakāyo avijjāya padaṭṭhānanti nīharitabbāvāti.</paragraph>
    <paragraph line="426">‘‘Katamo rūpakāyo, katamo nāmakāyo’’ti pucchitabbattā <bold>‘‘tattha rūpakāyo rūpakkhandho, nāmakāyo cattāro arūpino khandhā’’</bold>ti vuttaṃ. <bold>Tattha</bold> tesu rūpakāyanāmakāyesu <bold>rūpakāyo</bold> rūpasamūho nāma rūpakkhandho hoti, <bold>nāmakāyo</bold> nāmasamūho nāma cattāro arūpino khandhāti. Ime pañcakkhandhā avijjātaṇhānaṃ ārammaṇattā saupādānā bhaveyyuṃ, ‘‘katamena upādānena saupādānā bhavantī’’ti pucchitabbattā tatheva pucchitvā vissajjetuṃ <bold>‘‘ime pañcakkhandhā katamena upādānena saupādānā? Taṇhāya ca avijjāya cā’’</bold>ti vuttaṃ. Tattha upādānabhūtāya taṇhāya ca upādānabhūtāya avijjāya ca ime pañcakkhandhā saupādānā nāma bhavantīti yojanā kātabbā.</paragraph>
    <paragraph line="427">‘‘Kittakāni upādānāni taṇhā nāma bhavanti, kittakāni upādānāni avijjā nāma bhavantī’’ti pucchitabbattā <bold>‘‘tattha taṇhā dve’’</bold>tiādi vuttaṃ. <bold>Tatthā</bold>ti tāsu taṇhāavijjāsu. Kāmupādānañca sīlabbatupādānañca dve upādānāni taṇhā nāma bhavanti. Taṇhāvasena hi ‘‘mama sīlaṃ, mama vata’’nti parāmasanaṃ bhavati. Diṭṭhupādānañca attavādupādānañca dve upādānāni avijjā nāma bhavanti. Avijjāvasena hi sassatadiṭṭhi ceva ahaṃmamādidiṭṭhi ca bhavanti. ‘‘Imehi catūhi upādānehi saupādānakkhandhā catūsu saccesu kittakaṃ saccaṃ nāmā’’ti pucchitabbattā <bold>‘‘imehī’’</bold>tiādi vuttaṃ. <bold>Ye</bold> lokiyakkhandhā saupādānā khandhā bhavanti, upādānena hi <pageBreak edition="M" number="0.0159" /> upādānānipi bhavanti, <bold>idaṃ</bold> saupādānakkhandhapañcakaṃ <bold>dukkhaṃ</bold> dukkhasaccaṃ nāma. Yāni cattāri upādānāni dukkhakāraṇāni bhavanti, <bold>ayaṃ</bold> upādānacatukko <bold>samudayo</bold> samudayasaccaṃ nāma bhavati. <bold>Pañcakkhandhā</bold>ti saupādānā pañcakkhandhā dukkhavatthubhāvato <bold>dukkhaṃ. Tesa</bold>nti saupādānānaṃ pañcakkhandhānaṃ. <bold>Dhammaṃ desetī</bold>ti ‘‘ārambhathā’’tiādikaṃ dhammaṃ veneyyānurūpaṃ bhagavā deseti. Sāmaññena pubbe vuttampi atthavasena visesaṃ dassetuṃ puna <bold>‘‘dukkhassa pariññāya, samudayassa pahānāyā’’</bold>ti vuttaṃ.</paragraph>
    <paragraph line="428" number="30"> Ārambhapaṭipakkhabhūtapamādavasena purimasaccadvayaṃ ācariyena niddhāritaṃ, amhehi ca ñātaṃ, ‘‘itarasaccadvayaṃ kathaṃ niddhāritabba’’nti vattabbattā taṃ dvayampi pamādamukheneva niddhāritabbanti dassetuṃ <bold>‘‘tattha yo tividho’’</bold>tiādi vuttaṃ. Tattha <bold>tatthā</bold>ti tesu taṇhāmūlakaavijjāmūlakesu pamādesu. <bold>Tassā</bold>ti tividhassa taṇhāmūlakassa pamādassa. <bold>Sampaṭivedhenā</bold>ti assādādīnaṃ parijānanena. <bold>Rakkhaṇā</bold>ti attacittassa rakkhaṇasaṅkhātā. <bold>Paṭisaṃharaṇā</bold>ti ‘‘tassā’’ti <pageBreak edition="V" number="0.0290" /> iminā vuttassa pamādassa paṭipakkhabhūtena appamādānanuyogena saṃharaṇā yā khepanā atthi, <bold>ayaṃ</bold> pamādassa paṭipakkhabhūtena appamādānuyogena pavattā khepanasaṅkhātā bhāvanā <bold>samatho</bold> nāmāti pamādassa paṭipakkhamukhena puna āvaṭṭetvā samatho niddhāritoti.</paragraph>
    <paragraph line="429">‘‘So samatho kathaṃ kena upāyena bhavatī’’ti pucchitabbattā tathā pucchitvā upāyaṃ dassetuṃ <bold>‘‘so katha’’</bold>ntiādi vuttaṃ. Tattha <bold>katha</bold>nti kena upāyena. ‘‘Kāmentīti <bold>kāmā,</bold> kāmīyantīti vā <bold>kāmā’’</bold>ti vuttānaṃ dvinnaṃ <bold>kāmānaṃ</bold> paṭicca uppajjamānaṃ <bold>assādañca,</bold> ‘‘appassādā kāmā bahudukkhā’’tiādi (ma. ni. 1.235) vacanato appassādanīyānaṃ kāmānaṃ paṭicca uppajjamānaṃ <bold>ādīnavañca. Kāmāna</bold>nti ca kammatthe sāmivacanaṃ. Tena vuttaṃ –‘‘kāme paṭiccā’’ti (netti. aṭṭha. 30). ‘‘Kāmānametaṃ nissaraṇaṃ, yadidaṃ nekkhamma’’nti (itivu. 72) vacanato <bold>nissaraṇa</bold>nti idha paṭhamajjhānaṃ adhippetaṃ. <bold>Vokāra</bold>nti ettha <bold>va</bold>-kāro āgamo, o-kāraṃ lāmakabhāvaṃ. <bold>Ānisaṃsa</bold>nti catupārisuddhisīlādikaṃ. Yadā jānāti, tadā tena upāyena samatho bhavatīti attho.</paragraph>
    <paragraph line="430">Samatho <pageBreak edition="M" number="0.0160" /> ācariyena vibhatto, amhehi ca ñāto, ‘‘katamā vipassanā’’ti pucchitabbattā vipassanaṃ vibhajituṃ <bold>‘‘tattha yā vīmaṃsā’’</bold>tiādi vuttaṃ. Atha vā kāmānaṃ assādādayo yadā jānāti, tadā samatho bhavatīti vutto, ‘‘tasmiṃ samathe bhavamāne sati katamā bhavatī’’ti pucchitabbattā <bold>‘‘tattha yā vīmaṃsā’’</bold>tiādi vuttaṃ. Tattha <bold>tatthā</bold>ti tasmiṃ samathe bhavamāne sati assādādīnaṃ <bold>yā</bold> aniccādi<bold>vīmaṃsā upaparikkhā</bold> paññā bhavati, <bold>ayaṃ</bold> vīmaṃsā upaparikkhā paññā visesena passanato <bold>vipassanā</bold> nāma. Atha vā tividhassa taṇhāmūlakassa pamādassa sampaṭivedhena rakkhaṇā paṭisaṃharaṇā, ayaṃ samathoti ācariyena vutto, ‘‘katamā vipassanā’’ti pucchitabbattā <bold>‘‘tattha yā vīmaṃsā’’</bold>tiādi vuttaṃ. Tattha <bold>tatthā</bold>ti tasmiṃ yathāvutte samathe sati yathāvuttassa pamādassa aniccādivasena <bold>yā vīmaṃsā upaparikkhā</bold> paññā uppannā, <bold>ayaṃ</bold> vīmaṃsā upaparikkhā paññā visesena passanato <bold>vipassanā</bold> nāma. Vīmaṃsāva dubbalā, upaparikkhā balavatīti viseso.</paragraph>
    <paragraph line="431">Samatho ceva vipassanā ca dve dhammā ācariyena niddhāritā, ‘‘ime niddhāritā dve dhammā kiṃ gacchantī’’ti vattabbattā <bold>‘‘ime dve’’</bold>tiādi vuttaṃ. Samatho samathabhāvanāpāripūriṃ gacchati, vipassanā vipassanābhāvanāpāripūriṃ gacchati. ‘‘Imesu dvīsu dhammesu bhāviyamānesu katame yogāvacarena pahīyantī’’ti vattabbattā <bold>‘‘imesū’’</bold>tiādi vuttaṃ. Samathe dhamme bhāviyamāne taṇhā <pageBreak edition="V" number="0.0291" /> yogāvacarena pahīyati, vipassanāya bhāviyamānāya avijjā yogāvacarena pahīyatīti ime dve pahātabbā dhammā pahīyanti taṇhā ceva avijjā ca. ‘‘Imesu dvīsu dhammesu pahīyamānesu katame dhammā nirujjhantī’’ti pucchitabbattā upādānādayopi nirujjhantīti sakalavaṭṭadukkhanirodhaṃ dassento <bold>‘‘imesu dvīsu dhammesu pahīnesū’’</bold>tiādimāha. Tattha taṇhāya samathabhāvanāya pahīyamānāya, avijjāya vipassanābhāvanāya pahīyamānāya imesu dvīsu dhammesu dvīhi bhāvanāhi pahīnesu kāmupādānādīni <bold>cattāri upādānāni</bold> vikkhambhanasamucchedavasena <bold>nirujjhanti,</bold> na bhaṅgakkhaṇavasena.</paragraph>
    <paragraph line="432">Etthāha – ‘‘taṇhānirodhā upādānanirodho’’ti vuttattā ‘‘taṇhāya pahīyamānāya upādānāni nirujjhantī’’ti vacanaṃ yuttaṃ hotu, kathaṃ avijjāya pahīyamānāya upādānāni nirujjhantīti? ‘‘Taṇhānirodhā upādānanirodho’’ti <pageBreak edition="M" number="0.0161" /> pāṭhe avijjāsahitataṇhānirodhā upādānanirodhoti atthasambhavato. Yathā hi taṇhāsahitāva avijjā saṅkhārānaṃ paccayo, evaṃ avijjāsahitāva taṇhā upādānānaṃ paccayo hotīti avijjāsahitataṇhānirodhā upādānanirodhoti attho sambhavatīti gahetabbo. Vikkhambhanasamucchedavasena <bold>upādānanirodhā</bold> tatheva <bold>bhavanirodho</bold>ti esa nayo sesesupi. <bold>Evametassa kevalassa dukkhakkhandhassa nirodho</bold>ti etthāpi taṇhāsahitaavijjānirodhā saṅkhāranirodhotiādiko gahitoti daṭṭhabbo. <bold>Itī</bold>ti evaṃ visabhāgasabhāgadhammānaṃ āvaṭṭanavasena niddhāritāni ca <bold>purimakāni dve saccāni ca, samatho ca vipassanā ca</bold> ime dve dhammā <bold>maggo ca</bold> maggasaccañca, <bold>vaṭṭanirodho</bold> vaṭṭanirodhasaccañca nibbānanti cattāri saccāni niddhāritāni.</paragraph>
    <paragraph line="433">‘‘Vīriyapaṭipakkhabhūtassa pamādādidhammassa vasena vā sabhāgabhūtassa pamādādidhammassa vasena vā āvaṭṭetvā catunnaṃ saccānaṃ niddhāritabbabhāvo amhehi kena saddahitabbo’’ti vattabbattā <bold>‘‘tenāhā’’</bold>tiādi vuttaṃ. <bold>Tena</bold> tathā niddhāritabbabhāvena bhagavā ‘‘ārambhatha nikkamathā’’tiādigāthāvacanaṃ āha, tena ‘‘ārambhatha nikkamathā’’tiādigāthāvacanena tathā catunnaṃ saccānaṃ niddhāritabbabhāvo tumhehi saddahitabboti vuttaṃ hoti.</paragraph>
    <paragraph line="434">‘‘Ārambhatha nikkamathā’tiādinā vodānapakkhaṃyeva nikkhipitvā tasseva vodānapakkhassa visabhāgadhammasabhāgadhammavaseneva āvaṭṭetvā catusaccaniddhāraṇaṃ kātabba’’nti pucchitabbattā saṃkilesapakkhampi nikkhipitvā tasseva saṃkilesassa visabhāgadhammasabhāgadhammavasenapi āvaṭṭetvā catusaccaniddhāraṇaṃ dassento <bold>‘‘yathāpi mūle’’</bold>tiādigāthāvacanamāha. <bold>Aṭṭhakathāyaṃ</bold> pana –</paragraph>
    <indent line="435">‘‘Evaṃ <pageBreak edition="V" number="0.0292" /> vodānapakkhaṃ nikkhipitvā tassa visabhāgadhammavasena, sabhāgadhammavasena ca āvaṭṭanaṃ dassetvā idāni saṃkilesapakkhaṃ nikkhipitvā tassa visabhāgadhammavasena, sabhāgadhammavasena ca āvaṭṭanaṃ dassetuṃ ‘yathāpi mūle’ti gāthamāhā’’ti (netti. aṭṭha. 30) –</indent>
    <unindented line="436">Vuttaṃ. Gāthātthopi aṭṭhakathāyaṃ vutto. Tathāpi yatipotānaṃ atthāya aṭṭhakathānusāreneva kathayissāma.</unindented>
    <paragraph line="437">Samūho <pageBreak edition="M" number="0.0162" /> rukkho mūlati patiṭṭhāti etena avayavena bhūmibhāge ṭhitenāti <bold>mūlaṃ,</bold> kiṃ taṃ? Bhūmibhāge ṭhito mūlasaṅkhāto rukkhāvayavo, tasmiṃ mūle. Natthi upaddavo pharasuchedādiantarāyo assa mūlassāti <bold>anupaddavo. Daḷhe</bold>ti upaddavābhāvena sabhāvato thire sati. Chindīyatīti <bold>chinno,</bold> ko so? Bhūmiyaṃ patiṭṭhitamūlasahito rukkhāvayavo, na chinditvā gahito rukkhāvayavo. Ruhati vaḍḍhatīti <bold>rukkho</bold>. So ca bhūmiyaṃ patiṭṭhitamūlasahito rukkhāvayavo rukkhoti vutto yathā ‘‘samuddo diṭṭho’’ti. <bold>Punareva rūhatī</bold>ti puna aṅkuruppādanaṃ sandhāya vuttaṃ. <bold>Taṇhānusaye</bold>ti attabhāvasaṅkhātassa rukkhassa mūle. <bold>Anūhate</bold>ti arahattamaggañāṇena anupacchinne sati <bold>idaṃ</bold> attabhāvasaṅkhātaṃ <bold>dukkhaṃ</bold> dukkhahetu <bold>punappunaṃ</bold> abbocchinnaṃ <bold>nibbattati na</bold> nirujjhatiyevāti gāthāttho.</paragraph>
    <paragraph line="438">‘‘Idha gāthāyaṃ yo taṇhānusayo anūhatabhāvena dukkhassa nibbattanassa mūlanti vutto, <bold>ayaṃ taṇhānusayo</bold> katamassā taṇhāya anusayo’’ti pucchati, ‘‘taṇhāya kāmataṇhādivasena bahuvidhattā <bold>bhavataṇhāya</bold> anusayo’’ti vissajjeti bhavassādataṇhābhāvato. <bold>Yo</bold> anusayo <bold>etassa</bold> bhavataṇhāsaṅkhātassa <bold>dhammassa</bold> paccayo hoti, <bold>ayaṃ</bold> anusayo <bold>avijjā</bold>nusayo hoti. ‘‘Anusayo bahuvidho, kasmā avijjānusayoti saddahitabbo’’ti vattabbattā <bold>‘‘avijjāpaccayā hi bhavataṇhā’’</bold>ti vuttaṃ. Avijjāya bhavataṇhāya paccayattā avijjānusayo saddahitabbo. Avijjāya hi bhavesu ādīnavassa adassanavasena bhavassādataṇhā bhavatīti. <bold>Ime dve kilesā</bold>tiādimhi heṭṭhā vuttanayānusārena cattāri saccāni niddhāretvā visabhāgasabhāgadhammāvaṭṭanaṃ viññātabbaṃ, samathavipassanā pana maggasampayuttāva gahetabbā.</paragraph>
    <paragraph line="439"><bold>‘‘Sabbapāpassā’’</bold>tiādikassa anusandhyattho <bold>aṭṭhakathāyaṃ</bold> (netti. aṭṭha. 30) vutto. <bold>Sabbapāpassā</bold>ti kammapathabhāvappattāpattassa niravasesassa akusalassa. <bold>Akaraṇa</bold>nti saparasantānesu anuppādanaṃ <pageBreak edition="V" number="0.0293" />. <bold>Kusalassā</bold>ti kammapathabhāvappattāpattassa tebhūmakakusalassa ceva lokuttarakusalassa ca. <bold>Upasampadā</bold>ti santāne uppādanavasena sampadā. Sassa attano cittanti <bold>sacittaṃ,</bold> sacittassa pariyodāpanaṃ vodānaṃ arahattaphaluppattiyāti <bold>sacittapariyodāpanaṃ</bold><pageBreak edition="M" number="0.0163" />. Arahattamagguppādo pana ‘‘kusalassa upasampadā’’ti padena gahito. <bold>Etaṃ</bold> akaraṇādittayadīpanaṃ <bold>buddhānaṃ</bold> sammāsambuddhānaṃ <bold>sāsanaṃ</bold> ovādoti gāthāttho.</paragraph>
    <paragraph line="440">Gāthāyaṃ yassa pāpassa akaraṇaṃ vuttaṃ, taṃ pāpaṃ duccaritakammapathavasena vibhajituṃ <bold>‘‘sabbapāpaṃ nāmā’’</bold>tiādi vuttaṃ. <bold>Dosasamuṭṭhāna</bold>nti yebhuyyavasena vuttaṃ, lobhasamuṭṭhānampi bhavati. <bold>Lobhasamuṭṭhāna</bold>ntipi yebhuyyavasena vuttaṃ, dosasamuṭṭhānampi bhavati. <bold>Mohasamuṭṭhāna</bold>mpi tatheva vuttaṃ. Lobhasamuṭṭhānadosasamuṭṭhānampi sambhavatīti daṭṭhabbaṃ. Sabbapāpo duccaritakammapathappabhedena vibhatto, ‘‘ettakeneva vibhajitabbo, udāhu aññena vibhajitabbo’’ti pucchitabbattā aññena akusalamūlaagatigamanabhedenapi vibhajituṃ <bold>‘‘yā abhijjhā’’</bold>tiādi vuttaṃ. <bold>Aṭṭhakathāyaṃ</bold> pana ‘‘evaṃ duccaritaakusalakammapathakammavibhāgena ‘sabbapāpa’nti ettha vuttapāpaṃ vibhajitvā idānissa akusalamūlavasena agatigamanavibhāgampi dassetuṃ ‘akusalamūla’ntiādi vutta’’nti (netti. aṭṭha. 30) anusandhyattho vutto. Mohavasena sabhāvaṃ ajānantassa bhayasambhavato yaṃ bhayā ca mohā ca agatiṃ gacchati, idaṃ <bold>mohasamuṭṭhāna</bold>nti vuttaṃ.</paragraph>
    <paragraph line="441">Sabbapāpo ācariyena vibhatto, amhehi ca ñāto, ‘‘katamaṃ sabbapāpassa akaraṇa’’nti pucchitabbattā <bold>tattha lobho asubhāyā’’</bold>tiādi vuttaṃ. <bold>Aṭṭhakathāyaṃ</bold> pana –</paragraph>
    <indent line="442">‘‘Ettāvatā ‘sabbapāpassa akaraṇa’nti ettha pāpaṃ dassetvā idāni tassa akaraṇaṃ dassento ‘lobho…pe… paññāyā’ti tīhi kusalamūlehi tiṇṇaṃ akusalamūlānaṃ pahānavasena sabbapāpassa akaraṇaṃ anuppādanamāhā’’ti (netti. aṭṭha. 30) –</indent>
    <unindented line="443">Vuttaṃ. Subhādhimuttavasena pavatto <bold>lobho asubhāya</bold> asubhabhāvanāya tathāpavattena alobhena tadaṅgavikkhambhanappahānena <bold>pahīyati,</bold> sattesu kujjhanadussanavasena pavatto <bold>doso mettāya</bold> mettābhāvanāya tathāpavattena adosena ca tadaṅgavikkhambhanappahānena <bold>pahīyati,</bold> sattesu ceva saṅkhāresu ca muyhanavasena pavatto <bold>moho paññāya</bold><pageBreak edition="M" number="0.0164" /> vicāraṇapaññāya ca bhāvanāmaggapaññāya ca tadaṅgavikkhambhanasamucchedappahānena <bold>pahīyati</bold>.</unindented>
    <paragraph line="444">‘‘Yadi <pageBreak edition="V" number="0.0294" /> tīhi kusalamūleheva akusalamūlāni pahīyanti, evaṃ sati upekkhākaruṇāmuditā niratthakā bhaveyyu’’nti vattabbattā <bold>‘‘tathā lobho upekkhāyā’’</bold>tiādi vuttaṃ. <bold>Upekkhāyā</bold>ti ‘‘sabbe sattā kammassakā’’tiādinā bhāvitāya upekkhāya. Muditā aratiṃ vūpasametvā aratiyā mūlabhūtaṃ mohampi pajahatīti manasi katvā <bold>‘‘moho muditāya pahānaṃ abbhatthaṃ gacchatī’’</bold>ti vuttaṃ. ‘‘Akusalamūlānaṃ kusalamūlādīhi pahātabbattaṃ kena amhehi saddahitabba’’nti vattabbattā <bold>‘‘tenāhā’’</bold>tiādi vuttaṃ. <bold>Tena</bold> tathā pahātabbattena bhagavā ‘‘sabbapāpassa akaraṇa’’nti vacanaṃ āha, tena ‘‘sabbapāpassa akaraṇa’’nti vacanena tathā pahātabbattaṃ tumhehi saddahitabbanti vuttaṃ hoti.</paragraph>
    <paragraph line="445" number="31"> ‘‘Ettāvatā ca sabbapāpo vibhatto, tassa akaraṇañca vibhattaṃ siyā, evaṃ sati aṭṭhamicchattānaṃ akaraṇaṃ anivāritaṃ siyā’’ti vattabbattā <bold>‘‘sabbapāpaṃ nāma aṭṭha micchattānī’’</bold>tiādi vuttaṃ. <bold>Micchāsatī</bold>ti aniccādīsu ‘‘nicca’’nti anussaraṇacintanādivasena pavattaakusalappavatti.</paragraph>
    <paragraph line="446">Sabbapāpassa akaraṇaṃ bahudhā ācariyena vibhattaṃ, amhehi ca viññātaṃ, ‘‘kathaṃ kusalassa sampadā vibhajitabbā viññātabbā’’ti vattabbattā kusalassa sampadaṃ vibhajitvā dassento <bold>‘‘aṭṭhasu micchattesu pahīnesū’’</bold>tiādimāha. <bold>Aṭṭha sammattānī</bold>ti sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhīti aṭṭhasammattāni visabhāgaparivattanadhammavasena <bold>sampajjanti. Atītassā</bold>ti atītena sammāsambuddhena desitassa. Vipassino hi bhagavato ayaṃ pātimokkhuddesagāthā. <bold>Citte pariyodāpite</bold>ti cittapaṭibaddhā pañcakkhandhāpi pariyodāpitā bhavanti. ‘‘Cittapariyodāpitena pañcannaṃ khandhānaṃ pariyodāpitabhāvo kathaṃ amhehi saddahitabbo’’ti vattabbattā <bold>‘‘evañhī’’</bold>tiādi vuttaṃ. <bold>Evaṃ</bold> vuttappakārena bhagavā yaṃ ‘‘cetovisuddhatthaṃ bhikkhave tathāgate brahmacariyaṃ vussatī’’ti vacanaṃ āha, tena ‘‘ceto…pe… vussatī’’ti vacanena tumhehi saddahitabboti vuttaṃ hoti. ‘‘Pariyodāpanā katividhā bhavantī’’ti vattabbattā <bold>‘‘duvidhā hī’’</bold>tiādi vuttaṃ. Samathavipassanāya <pageBreak edition="M" number="0.0165" /> nīvaraṇappahānañca ariyamaggabhāvanāya anusayasamugghāto cāti pariyodāpanassa duvidhattā pañcakkhandhā pariyodāpitā bhavantīti attho. Pahīnanīvaraṇānusayā hi puggalā pasādanīyavaṇṇā honti.</paragraph>
    <paragraph line="447">‘‘Pariyodāpanassa kittikā bhūmiyo’’ti pucchitabbattā <bold>‘‘dve pariyodāpanabhūmiyo’’</bold>tiādi vuttaṃ. ‘‘‘Sabbapāpassa akaraṇa’ntiādigāthāya desitesu dhammesu katamaṃ dukkhasaccaṃ, katamaṃ samudayasaccaṃ <pageBreak edition="V" number="0.0295" />, katamaṃ maggasaccaṃ, katamaṃ nirodhasacca’’nti pucchitabbattā <bold>‘‘tattha yaṃ paṭivedhenā’’</bold>tiādi vuttaṃ. <bold>Tatthā</bold>ti gāthāya desitesu dhammesu <bold>yaṃ</bold> khandhapañcakaṃ <bold>paṭivedhena</bold> pariññābhisamayena pariyodāpeti, <bold>idaṃ</bold> khandhapañcakaṃ <bold>dukkhaṃ</bold> dukkhasaccaṃ bhave. <bold>Yato</bold> taṇhāsaṃkilesato khandhapañcakaṃ pariyodāpeti, <bold>ayaṃ</bold> taṇhāsaṃkileso <bold>samudayo</bold> samudayasaccaṃ. <bold>Yena</bold> ariyamaggaṅgena pariyodāpeti, <bold>ayaṃ ariyamaggo</bold> maggasaccaṃ. <bold>Yaṃ</bold> asaṅkhatadhātuṃ adhigatena puggalena pariyodāpitaṃ, <bold>ayaṃ</bold> asaṅkhatadhātudhammo <bold>nirodho</bold> nirodhasaccaṃ bhave. <bold>Imāni cattāri saccāni</bold> gāthāya desitadhammānaṃ sabhāgavisabhāgadhammāvaṭṭanavasena niddhāritāni. <bold>‘‘Tenāhā’’</bold>tiādikassa attho heṭṭhā vuttanayena veditabbo.</paragraph>
    <paragraph line="448">‘‘Sabbapāpassa akaraṇa’’ntiādigāthāya desitānaṃ dhammānaṃ sabhāgavisabhāgadhammāvaṭṭanavasena cattāri saccāni ācariyena niddhāritāni, amhehi ca viññātāni.</paragraph>
    <gatha1 line="449">‘‘‘Dhammo have rakkhati dhammacāriṃ, chattaṃ mahantaṃ yatha vassakāle;</gatha1>
    <gathalast line="450">Esānisaṃso dhamme suciṇṇe, na duggatiṃ gacchati dhammacārī’ti –</gathalast>
    <unindented line="451">Gāthāya desitānaṃ dhammānaṃ visabhāgasabhāgadhammānaṃ āvaṭṭanavasena kathaṃ cattāri saccāni niddhāritānī’’ti vattabbattā <bold>‘‘dhammo have’’</bold>tiādimāha. Tāya gāthāya desite dhamme vibhajitvā dassento <bold>‘‘dhammo nāmā’’</bold>tiādimāha. Tattha <bold>dhammo nāmā</bold>ti puññadhammo nāma. <bold>Indriyasaṃvaro</bold>ti manacchaṭṭhindriyasaṃvarasīlādiko sabbo saṃvaro. Tena vuttaṃ –‘‘indriyasaṃvarasīsena <pageBreak edition="M" number="0.0166" /> cettha sabbampi sīlaṃ gahitanti daṭṭhabba’’nti (netti. aṭṭha. 31). Cattāro <bold>apāyā</bold> dukkaṭakammakārīnaṃ gatibhūtattā <bold>duggati. Sabbā upapattiyo</bold> pana dukkhadukkhasaṅkhāradukkhavipariṇāmadukkhasamaṅgīnaṃ gatibhūtattā <bold>duggati</bold> nāma.</unindented>
    <paragraph line="452">‘‘Tasmiṃ duvidhe dhamme indriyasaṃvaradhammo kattha ṭhito, kathaṃ suciṇṇo, kuto rakkhatī’’ti pucchitabbattā <bold>‘‘tattha yā saṃvarasīle’’</bold>tiādi vuttaṃ. <bold>Tatthā</bold>ti tasmiṃ duvidhe dhamme. Saṃvarasīle ṭhitā yā akhaṇḍakāritā hoti, <bold>ayaṃ</bold> akhaṇḍavasena kātabbo saṃvarasīle ṭhito suṭṭhu āciṇṇapariciṇṇo puñña<bold>dhammo</bold> catūhi <bold>apāyehi</bold> attano ādhāraṃ attānaṃ rakkhantaṃ puggalaṃ ekantikabhāvena <bold>rakkhati,</bold> anekantikabhāvena pana rakkhitamatto puññadhammopi rakkhatīti attho gahetabbo. <bold>Apāyehī</bold>ti ca padhānavasena vuttaṃ, rogādiantarāyatopi rakkhati. Rogādiantarāyo vā ayato apagatattā apāyantogadhoti daṭṭhabbo.</paragraph>
    <paragraph line="453">‘‘Tathā <pageBreak edition="V" number="0.0296" /> rakkhatīti kena amhehi saddahitabbo’’ti vattabbattā <bold>‘‘evaṃ bhagavā’’</bold>tiādi vuttaṃ. <bold>Evaṃ</bold> vuttappakārena lakkhaṇapakāradassanaṃ bhagavā ‘‘dvemā, bhikkhave, sīlavato gatiyo devā ca manussā cā’’ti yaṃ vacanaṃ āha, tena ‘‘dvemā…pe… manussā cā’’ti vacanena tumhehi saddahitabboti vuttaṃ hoti. ‘‘Saṃvarasīle ṭhitassa akhaṇḍakātabbassa suciṇṇassa puññadhammassa apāyehi rakkhaṇe ekantikabhāvo kena suttena dīpetabbo’’ti vattabbattā <bold>‘‘evañca nāḷandāya’’</bold>ntiādi vuttaṃ. Tattha <bold>evañcā</bold>ti iminā idāni vuccamānena pakārenapi vuttappakāro attho veditabbo. <bold>Nāḷandāya</bold>nti nāḷandanāmake nigame nisinno asibandhakanāmassa putto <bold>gāmaṇi</bold> gāmajeṭṭhako bhagavantaṃ <bold>etaṃ</bold> vuccamānaṃ ‘‘brāhmaṇā, bhante’’tiādivacanaṃ avoca.</paragraph>
    <paragraph line="454"><bold>Brāhmaṇā</bold>ti bāhirakā brāhmaṇā. <bold>Bhante</bold>ti bhagavantaṃ gāmaṇi ālapati. <bold>Pacchābhūmakā</bold>ti pacchimadisāya nisinnakā. <bold>Uyyāpentī</bold>ti manussalokato uddhaṃ devalokaṃ yāpenti pāpenti.</paragraph>
    <paragraph line="455"><bold>Idhassā</bold>ti idhaloke assa bhaveyya. Puriso pāṇātipātī…pe… micchādiṭṭhiko assa bhaveyyāti yojanā. Sesaṃ pāḷito ceva vuttānusārena ca ñeyyaṃ.</paragraph>
    <paragraph line="456" number="32"> ‘‘Visabhāgadhammasabhāgadhammāvaṭṭanavasena <pageBreak edition="M" number="0.0167" /> catunnaṃ saccānaṃ niddhāritabhāvo kena amhehi saddahitabbo’’ti vattabbattā <bold>‘‘tenāha mahākaccāno ekamhi padaṭṭhāne’’</bold>ti vuttaṃ.</paragraph>
    <paragraph line="457">‘‘Ettāvatā ca āvaṭṭo hāro paripuṇṇo, añño niyutto natthī’’ti vattabbattā <bold>‘‘niyutto āvaṭṭo hāro’’</bold>ti vuttaṃ. Yassaṃ yassaṃ pāḷiyaṃ yo yo āvaṭṭo hāro yathālābhavasena yojito, tassaṃ tassaṃ pāḷiyaṃ so so āvaṭṭo hāro tathā niddhāretvā <bold>yutto</bold> yojitoti attho daṭṭhabbo.</paragraph>
    <centered line="458">Iti āvaṭṭahāravibhaṅge sattibalānurūpā racitā</centered>
    <centered line="459">Vibhāvanā niṭṭhitā.</centered>
    <paragraph line="460">Paṇḍitehi pana aṭṭhakathāṭīkānusāreneva gambhīrattho vitthārato vibhajitvā gahetabboti.</paragraph>
    <subhead line="461">8. Vibhattihāravibhaṅgavibhāvanā</subhead>
    <paragraph line="462" number="33"> Yena <pageBreak edition="V" number="0.0297" /> yena saṃvaṇṇanāvisesabhūtena āvaṭṭahāravibhaṅgena āvaṭṭetabbā padaṭṭhānādayo vibhattā, so saṃvaṇṇanāvisesabhūto āvaṭṭahāravibhaṅgo paripuṇṇo, ‘‘tattha katamo vibhattihāravibhaṅgo’’ti pucchitabbattā <bold>‘‘tattha katamo vibhattihāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu <bold>katamo</bold> saṃvaṇṇanāviseso <bold>vibhattihāro</bold> vibhattihāravibhaṅgo nāmāti pucchati. ‘‘Dhammañca padaṭṭhānaṃ bhūmiñcā’’tiādiniddesassa idāni mayā vuccamāno ‘‘dve suttānī’’tiādiko vitthārabhūto saṃvaṇṇanāviseso vibhattihāro vibhattihāravibhaṅgo nāmāti attho gahetabbo.</paragraph>
    <paragraph line="463">‘‘Yesu suttesu vuttā dhammapadaṭṭhānabhūmiyo iminā vibhattihārena vibhattā, tāni suttāni kittakānī’’ti pucchitabbattā tāni suttāni paṭhamaṃ dassetuṃ <bold>‘‘dve suttāni vāsanābhāgiyañca nibbedhabhāgiyañcā’’</bold>ti vuttaṃ. Tattha <bold>vāsanābhāgiya</bold>nti puññabhāvanā vāsanā nāma, vāsanāya bhāgo koṭṭhāso <bold>vāsanābhāgo,</bold> vāsanābhāge vācakabhāvena niyuttaṃ <pageBreak edition="M" number="0.0168" /> suttanti <bold>vāsanābhāgiyaṃ,</bold> katamaṃ taṃ? Yasmiṃ sutte tīṇi puññakiriyavatthūni bhagavatā desitāni, taṃ suttaṃ vāsanābhāgiyaṃ. <bold>Nibbedhabhāgiya</bold>nti lobhakkhandhādīnaṃ nibbijjhanaṃ padālanaṃ <bold>nibbedho,</bold> nibbedhassa bhāgo koṭṭhāso <bold>nibbedhabhāgo,</bold> nibbedhabhāge vācakabhāvena niyuttaṃ suttanti <bold>nibbedhabhāgiyaṃ,</bold> katamaṃ taṃ? Yasmiṃ sutte sekkhāsekkhadhammā bhagavatā desitā, taṃ suttaṃ nibbedhabhāgiyaṃ.</paragraph>
    <paragraph line="464">‘‘Tesaṃ suttānaṃ paṭiggāhakā puggalā yāhi paṭipadāhi sampajjanti, tā paṭipadā kittikā’’ti pucchitabbattā <bold>‘‘dve paṭipadā’’</bold>tiādi vuttaṃ. Dānasīlabhāvanāmayapuññabhāge bhavā paṭipadāti <bold>puññabhāgiyā</bold>. Phalabhāge bhavā paṭipadāti <bold>phalabhāgiyā</bold>. ‘‘Yesu sīlesu ṭhitā paṭiggāhakā paṭipajjanti, tāni sīlāni kittakānī’’ti pucchitabbattā <bold>‘‘dve sīlānī’’</bold>tiādi vuttaṃ. Saṃvarati etena saṃvarenāti <bold>saṃvaro,</bold> so saṃvaro pātimokkhasaṃvaro, satisaṃvaro, ñāṇasaṃvaro, khantisaṃvaro, vīriyasaṃvaroti pañcavidho. Sabbopi pāpasaṃvaraṇato <bold>saṃvaro,</bold> lokiyalokuttarasampattiṭṭhānattā <bold>sīlaṃ</bold> nāma. Pajahati etena pahātabbeti <bold>pahānaṃ,</bold> pajahanaṃ vā <bold>pahānaṃ,</bold> tañca pahānaṃ tadaṅgappahānaṃ, vikkhambhanappahānaṃ, samucchedappahānaṃ, paṭipassaddhippahānaṃ, nissaraṇappahānanti pañcavidhaṃ. Tattha nissaraṇappahānaṃ vajjetvā catubbidhaṃ pahānaṃ vuttanayena <bold>sīlaṃ</bold> nāma.</paragraph>
    <paragraph line="465">‘‘Tesu <pageBreak edition="V" number="0.0298" /> suttādīsu bhagavā katamaṃ suttaṃ katamāya paṭipadāya desayati, katarasmiṃ sīle ṭhito puggalo katamena sīlena brahmacārī bhavatī’’ti pucchitabbattā tathā vibhajitvā dassetuṃ <bold>‘‘tattha bhagavā’’</bold>tiādi vuttaṃ. <bold>Tattha</bold> tesu vāsanābhāgiyādīsu suttesu vāsanābhāgiyaṃ suttaṃ <bold>tattha</bold> tāsu puññabhāgiyādipaṭipadāsu puññabhāgiyāya paṭipadāya bhagavā yassa puggalassa desayati, <bold>so</bold> vāsanābhāgiyasuttapaṭiggāhako puggalo tattha saṃvarasīlādīsu <bold>saṃvarasīle ṭhito</bold> hutvā <bold>tena</bold> saṃvarasīlasaṅkhātena <bold>brahmacariyena</bold> seṭṭhacariyena <bold>brahmacārī</bold> seṭṭhācārapūrako bhavati. <bold>Tattha</bold> tesu vāsanābhāgiyādīsu suttesu nibbedhabhāgiyaṃ suttaṃ <bold>tattha</bold> tāsu puññabhāgiyādipaṭipadāsu phalabhāgiyāya paṭipadāya yassa puggalassa bhagavā desayati, <bold>so</bold> nibbedhabhāgiyasuttapaṭiggāhako puggalo tattha saṃvarasīlādīsu <bold>pahānasīle</bold> samucchedappassaddhippahānavasena <pageBreak edition="M" number="0.0169" /><bold>ṭhito</bold> hutvā <bold>tena</bold> pahānasīlasaṅkhātena visesabhūtena maggasaṅkhātena <bold>brahmacariyena</bold> brahmacārī bhavatīti yojanā kātabbā.</paragraph>
    <paragraph line="466">‘‘Vāsanābhāgiyasuttādīsu katamaṃ vāsanābhāgiyaṃ sutta’’nti pucchitabbattā <bold>‘‘tattha katama’’</bold>ntiādi vuttaṃ. Tattha <bold>tatthā</bold>ti tesu vāsanābhāgiyasuttādīsu. <bold>Dānakathā</bold>ti sappurisadānadānaphalaasappurisadānadānaphalakathā. <bold>Sīlakathā</bold>ti pañcasīlādisīlaphalakathā. <bold>Saggakathā</bold>ti saggasampattisukhakathā ceva sagge nibbattāpakapuññakathā ca. <bold>Ādīnavo</bold>ti ādīnavadassako suttanto. <bold>Ānisaṃso</bold>ti ānisaṃsadassako suttanto. Vāsanābhāgiyaṃ suttaṃ nāmāti yojanā.</paragraph>
    <paragraph line="467"><bold>‘‘Tattha katama’’</bold>ntiādīsu anusandhyattho vuttanayova. Yā desanā catusaccappakāsanā, sā desanā nibbedhabhāgiyaṃ suttaṃ nāmāti yojanā. Evañca sati vāsanābhāgiyasuttassapi nibbedhabhāgiyasuttabhāvo āpajjeyya catusaccappakāsanatoti codanaṃ manasi katvā <bold>‘‘vāsanābhāgiye sutte’’</bold>tiādi vuttaṃ. Vāsanābhāgiye sutte <bold>pajānanā</bold> vuṭṭhānagāminivipassanā ariyamaggapadaṭṭhānabhūtā paññā natthi, <bold>maggo</bold> ariyamaggo natthi, <bold>phalaṃ</bold> ariyaphalaṃ natthi. Nibbedhabhāgiye sutte pana pajānanādayo atthi, vāsanābhāgiye sutte natthi. ‘‘Pajānanā’’tiādinā catusaccappakāsanā dānakathādikā nibbedhabhāgiye sutte antogadhā, itaraṃyeva vāsanābhāgiyasuttanti nāmāti dasseti. Yesu suttesu vuttā dhammapadaṭṭhānabhūmiyo vibhattā, tāni suttāni dveyeva na honti, kasmā ‘‘dveyeva suttāni niddhāritānī’’ti ce vadeyyuṃ? Asaṅkarato sutte vuttānaṃ dhammapadaṭṭhānabhūmīnaṃ vibhajitabbānaṃ suviññeyyattā. ‘‘Yadi evaṃ saṃkilesabhāgiyaasekkhabhāgiyasuttānipi niddhāritāni asaṅkarattā’’ti ce vadeyyuṃ? No niddhāritāni, vāsanābhāgiyasutte niddhārite saṃkilesabhāgiyasuttampi niddhāritaṃ, saṃkilesadhammato nissaṭṭhadhammānaṃyeva vāsanābhāgiyadhammattā nibbedhabhāgiyasutte ca niddhārite asekkhabhāgiyasuttampi niddhāritaṃ anaññattā.</paragraph>
    <paragraph line="468">‘‘Yesu <pageBreak edition="V" number="0.0299" /> suttesu vuttā dhammapadaṭṭhānabhūmiyo vibhattihārena vibhattā, tāni suttāni katamena phalena yojayitabbānī’’ti pucchitabbattā <bold>‘‘imāni cattāri suttānī’’</bold>tiādi vuttaṃ. Tattha <bold>imāni cattāri suttānī</bold>ti <pageBreak edition="M" number="0.0170" /> yathāniddhāritāni vāsanābhāgiyanibbedhabhāgiyasuttāni ceva taṃniddhāraṇena niddhāritāni saṃkilesabhāgiyaasekkhabhāgiyasuttāni cāti cattāri suttāni <bold>imesaṃ</bold>yeva <bold>catunnaṃ suttānaṃ desanāya</bold> nayena nītena <bold>phalena sabbato</bold> sabbabhāgena saṃvarasīlappahāna<bold>sīlena</bold> brahmacariyena yojayitabbāni. Yojentena ca <bold>sabbato</bold> sabbabhāgena ca padādi<bold>vicayena</bold> hārena saṃvarasīlādikaṃ phalaṃ <bold>vicinitvā yuttihārena</bold> yuttaṃ phalaṃ gavesitvā ‘‘idaṃ phalaṃ imassa puggalassa phalaṃ, idaṃ phalaṃ imassa suttassa phala’’nti suttāni visuṃ visuṃ phalena yojayitabbānīti attho gahetabbo.</paragraph>
    <paragraph line="469">‘‘Kittakena phalena brahmacariyena yojetabbānī’’ti pucchitabbattā <bold>‘‘yāvatikā ñāṇassa bhūmī’’</bold>ti vuttaṃ. Bhagavatā desitena vāsanābhāgiyasuttena siddhā <bold>yāvatikā</bold> puññabhāgiyā paṭipadādayo vibhajana<bold>ñāṇassa bhūmi</bold> ārammaṇā bhavitumarahanti, tāvatikāhi bhūmīhi vāsanābhāgiyasuttaṃ yojayitabbaṃ. Nibbedhabhāgiyasuttena siddhā <bold>yāvatikā</bold> phalabhāgiyā paṭipadādayo vibhajana<bold>ñāṇassa bhūmi</bold> ārammaṇā bhavitumarahanti, tāvatikāhi bhūmīhi nibbedhabhāgiyasuttaṃ yojetabbaṃ. Itaradvayampi suttaṃ yathāsambhavaṃ yojetabbaṃ. Etena ñāṇassa bhūmīnaṃ suttatthānaṃ bahuvidhattaṃ dasseti.</paragraph>
    <paragraph line="470" number="34"> Vāsanābhāgiyasuttādīsu vuttā dhammā vāsanābhāgiyanibbedhabhāgiyabhāvehi ācariyena vibhattā, amhehi ca ñātā, ‘‘kathaṃ saṃkilesabhāgiyaasekkhābhāgiyabhāvehi asādhāraṇāsādhāraṇabhāvehi vibhajitabbā’’ti pucchitabbattā <bold>‘‘tattha katame dhammā sādhāraṇā’’tiādi āraddhaṃ. Aṭṭhakathāya</bold> pana –</paragraph>
    <indent line="471">‘‘Evaṃ vāsanābhāgiyanibbedhabhāgiyabhāvehi dhamme ekadesena vibhajitvā idāni tesaṃ kilesabhāgiyaasekkhabhāgiyabhāvehi sādhāraṇāsādhāraṇabhāvehi vibhajituṃ ‘tattha katame dhammā sādhāraṇā’tiādi āraddha’’nti (netti. aṭṭha. 34) –</indent>
    <unindented line="472">Vuttaṃ. Tattha <bold>tatthā</bold>ti ye dhammā sutte vuttā vibhattihārena vibhajitabbā, tesu dhammesu <bold>katame dhammā sādhāraṇā</bold>ti pucchati, <bold>dve dhammā sādhāraṇā</bold>ti <pageBreak edition="M" number="0.0171" /> vissajjeti. Te dve dhamme sarūpato dassetuṃ <bold>‘‘nāmasādhāraṇā, vatthusādhāraṇā cā’’</bold>ti vuttaṃ. Tattha <bold>nāmasādhāraṇā</bold>ti nāmena nāmapaññattiyā <pageBreak edition="V" number="0.0300" /> sādhāraṇā samānā, ‘‘kusalā’’ti nāmena ekavīsati cittuppādā samānā, ‘‘akusalā’’tyādināmena dvādasa cittuppādā samānā, kusalādināmapaññattivacanena vacanīyā atthā kusalādināmasādhāraṇāti vuttā. Tena <bold>ṭīkāyaṃ</bold> –</unindented>
    <indent line="473">‘‘Nāmaṃ nāmapaññatti, taṃmukheneva saddato tadatthāvagamo. Saddena ca sāmaññarūpeneva tathārūpassa atthassa gahaṇaṃ, na visesarūpena. Tasmā saddavacanīyā atthā sādhāraṇarūpanāmāyattagahaṇīyatāya nāmasādhāraṇā vuttā’’ti –</indent>
    <unindented line="474">Vuttaṃ. <bold>Vatthusādhāraṇā</bold>ti patiṭṭhānabhūtena vatthunā sādhāraṇā. Yasmiṃ patiṭṭhānabhūte santāne vā cittuppādādimhi vā ye dhammā pavattanti, te dhammā tena santānena vā vatthunā tena cittuppādādinā vā sādhāraṇā samānāti attho. Ekasantāne patitattā phusanādisabhāvato bhinnāpi vatthusādhāraṇā samānavatthukāyeva bhavantīti vibhattihārena vibhajitvāti vuttaṃ hoti.</unindented>
    <paragraph line="475">‘‘Kiṃ nāmasādhāraṇavatthusādhāraṇāyeva vibhajitabbā, aññaṃ vibhajitabbaṃ natthī’’ti pucchitabbattā <bold>‘‘yaṃ vā panā’’</bold>tiādi vuttaṃ. Nāmasādhāraṇavatthusādhāraṇehi aññaṃ yaṃ vā pana kiccasādhāraṇapaccayasādhāraṇapaṭipakkhādisādhāraṇampi dhammajātaṃ <bold>evaṃjātiyaṃ</bold> sādhāraṇajātiyaṃ, tampi sabbaṃ vicayahārena vicinitvā yuttihārena gavesitvā yuttaṃ sādhāraṇaṃ vibhattihārena vibhajitabbanti adhippāyo. ‘‘Tesu nāmasādhāraṇādīsu katame nāmasādhāraṇā, katame vatthusādhāraṇā’’ti pucchitabbattā <bold>‘‘micchattaniyatānaṃ sattāna’’</bold>ntiādi vuttaṃ. Mātughātakādīnaṃ channaṃ micchattaniyatakammakarānaṃ sattānañca duggatiahetukasugatiahetukaduhetukatihetukānaṃ catunnaṃ puthujjanānaṃ aniyatakammakarānaṃ sattānañca santāne pavattā dassanapahātabbā kilesā dassanapahātabbanāmasādhāraṇā samānā bhavanti sakkāyadiṭṭhivicikicchāsīlabbataparāmasanavasena bhinnasabhāvānampi dassanapahātabbanāmanātivattanato. Vuttappakārānaṃ niyatāniyatasattānaṃ <pageBreak edition="M" number="0.0172" /> dassanapahātabbānaṃ kilesānaṃ patiṭṭhānavatthubhāvato vatthusādhāraṇā ca samānavatthukāti attho. <bold>Puthujjanassa</bold> duggatiahetukādicatubbidhasattassa, <bold>sotāpannassa</bold> ca santāne pavattā <bold>kāmarāgabyāpādā</bold> kilesā kāmarāgabyāpādanāmasādhāraṇā samānā bhavanti sakadāgāmimaggappahātabbaanāgāmimaggappahātabbavasena bhinnasabhāvānampi kāmarāgabyāpādanāmanātivattanato. Vuttappakārassa <bold>puthujjanassa, sotāpannassa</bold> ca kāmarāgabyāpādānaṃ patiṭṭhānavatthubhāvato vatthusādhāraṇā samānavatthukāti attho ca gahetabbo. <bold>Puthujjanassa, anāgāmissa</bold> ca santāne pavattā <bold>uddhaṃbhāgiyā saṃyojanā</bold> uddhambhāgiyanāmasādhāraṇā samānā bhavanti rūparāgādivasena bhinnasabhāvānampi <pageBreak edition="V" number="0.0301" /> uddhaṃbhāgiyanāmanātivattanato. <bold>Puthujjanassa, anāgāmissa</bold> ca uddhaṃbhāgiyānaṃ patiṭṭhānavatthubhāvato vatthusādhāraṇā samānavatthukāti attho ca gahetabbo. Tena vuttaṃ <bold>ṭīkāyaṃ</bold> – ‘‘dassanapahātabbānañhi yathā micchattaniyatasattā pavattiṭṭhānaṃ, evaṃ aniyatāpī’’ti vuttaṃ. Saṅkhepato pana saṃkilesapakkhe pahānekaṭṭhā kilesā nāmasādhāraṇā honti, sahajekaṭṭhā kilesā vatthusādhāraṇāti daṭṭhabbā.</paragraph>
    <paragraph line="476">Saṃkilesapakkhe sādhāraṇā ācariyena vibhattā, amhehi ca ñātā, ‘‘kathaṃ vodānapakkhe sādhāraṇā vibhattā’’ti pucchitabbattā <bold>‘‘yaṃ kiñci ariyasāvako’’</bold>tiādi vuttaṃ. Tattha <bold>yaṃ kiñcī</bold>ti sāmaññavasena vuttā paṭhamajjhānasamāpattiādikā lokiyā samāpattiyeva gahitā. <bold>Ariyasāvako</bold>ti ariyassa bhagavato sāvako ariyasāvakoti vattabbo, jhānalābhī ca phalaṭṭho ca puggalo, na maggaṭṭho. Maggaṭṭho hi lokiyaṃ yaṃ kiñci samāpattiṃ na samāpajjati. <bold>Sabbā sā</bold> lokiyasamāpatti rūpāvacarā arūpāvacarā dibbavihāro brahmavihāro paṭhamajjhānasamāpattīti evamādīhi pariyāyehi sādhāraṇā taṃsamaṅgīhi vītarāgāvītarāgehi sādhāraṇā lokiyasamāpattināmanātivattanato ca vītarāgāvītarāgehi samāpajjitabbato ca. ‘‘Ariyasāvako ca lokiyaṃ samāpattiṃ samāpajjanto odhiso odhiso samāpajjati, evaṃ sati kathaṃ vītarāgehi sādhāraṇāti saddahitabbā’’ti vattabbattā <bold>‘‘sādhāraṇā hi dhammā’’</bold>tiādi vuttaṃ. <bold>Aṭṭhakathāyaṃ</bold> pana – ‘‘kathaṃ te odhiso gahitā, atha <pageBreak edition="M" number="0.0173" /> odhiso gahetabbā, kathaṃ sādhāraṇāti anuyogaṃ manasi katvā taṃ visodhento āha – ‘sādhāraṇā hi dhammā evaṃ aññamañña’ntiādī’’ti vuttaṃ.</paragraph>
    <paragraph line="477">Tattha evaṃ vītarāgāvītarāgehi odhiso odhiso samāpajjitabbā <bold>dhammā paraṃ paraṃ</bold> pacchā pacchā pavattiyamānaṃ dhammajātaṃ <bold>sakaṃ sakaṃ</bold> pubbe pubbe jātaṃ ‘‘lokiyasamāpattī’’ti nāmaṃ niyata<bold>visayaṃ</bold> aññamaññaṃ hutvā <bold>hi</bold> yasmā nātivattanti, tasmā sādhāraṇāti saddahitabbā gahetabbāti attho. ‘‘Paraṃ paraṃ samāpajjanto kathaṃ nātivattatī’’ti vattabbattā nātivattanaṃ pākaṭaṃ kātuṃ <bold>‘‘yopī’’</bold>tiādi vuttaṃ. <bold>Yo</bold> ariyasāvako vā avītarāgo vā. <bold>Imehi</bold> lokiyasamāpatti<bold>dhammehi </bold>samannāgato, so ariyasāvako vā avītarāgo vā paraṃ paraṃ samāpajjantopi <bold>taṃ dhammaṃ</bold> lokiyaṃ samāpattidhammaṃ nātivattati, aññaṃ upagantvā nātikkamatīti attho. Yehi lokiyasamāpattidhammehi samannāgato, <bold>ime</bold> lokiyasamāpatti <bold>dhammā</bold> sādhāraṇāvāti daṭṭhabbā.</paragraph>
    <paragraph line="478">‘‘Vāsanābhāgiyādisuttesu vuttā ye dhammā iminā vibhattihārena vibhattā, yesu dhammesu katame dhammā asādhāraṇā’’ti pucchitabbattā <bold>‘‘tattha katame dhammā asādhāraṇā’’</bold>tiādi vuttaṃ. <bold>Tattha</bold><pageBreak edition="V" number="0.0302" /> tesu vibhajitabbesu dhammesu <bold>katame dhammā asādhāraṇā</bold>ti pucchati, pucchitvā yāva desanaṃ upādāya asādhāraṇā dhammā gavesitabbā, ‘‘sekkhāsekkhā’’ti vā gavesitabbā, ‘‘bhabbābhabbā’’ti vā gavesitabbā. Atha vā yāva ‘‘sekkhāsekkhā bhabbābhabbā’’ti desanā vuttā, tāva desanaṃ upādāya asādhāraṇā gavesitabbā. Kathaṃ gavesitabbā? Ariyesu sekkhāsekkhadhammavasena ‘‘sekkhā’’ti nāmaṃ asekkhena asādhāraṇaṃ, ‘‘asekkhā’’ti nāmaṃ sekkhena asādhāraṇanti vā, anariyesu ‘‘bhabbā’’ti nāmaṃ abhabbena asādhāraṇaṃ, ‘‘abhabbā’’ti nāmaṃ bhabbena asādhāraṇanti vā gavesitabbā. <bold>Kāmarāgabyāpādā</bold> saṃyojanā appahīnattā anusayabhāvena uppajjanārahattā <bold>aṭṭhamakassa</bold> sotāpattimaggaṭṭhassa ca <bold>sotāpannassa</bold> phalaṭṭhassa ca sādhāraṇā bhavanti, <bold>dhammatā</bold> dhammasabhāvo asādhāraṇo. Idaṃ vuttaṃ hoti – ‘‘aṭṭhamakassa sotāpattimaggaṭṭhatā sotāpannassa asādhāraṇā, sotāpannassa <pageBreak edition="M" number="0.0174" /> sotāpannaphalaṭṭhatā ca aṭṭhamakassa sotāpattimaggaṭṭhassa asādhāraṇā. Aṭṭhamakassa vā pahīyamānakilesatā sotāpannassa asādhāraṇā, sotāpannassa pahīnakilesatā ca aṭṭhamakassa asādhāraṇā’’ti.</paragraph>
    <paragraph line="479"><bold>Uddhambhāgiyā saṃyojanā</bold> appahīnattā anusayabhāvena uppajjanārahattā <bold>aṭṭhamakassa</bold> maggaṭṭhabhāvena aṭṭhamakasadisassa anāgāmimaggaṭṭhassa ca <bold>anāgāmissa</bold> phalaṭṭhassa ca sādhāraṇā, <bold>dhammatā</bold> dhammasabhāvo asādhāraṇā. Idaṃ vuttaṃ hoti – ‘‘aṭṭhamakassa anāgāmimaggaṭṭhatā anāgāmissa phalaṭṭhassa asādhāraṇā, anāgāmissa anāgāmiphalaṭṭhatā ca aṭṭhamakassa asādhāraṇā. Aṭṭhamakassa vā pahīyamānakilesatā anāgāmissa asādhāraṇā, anāgāmissa phalaṭṭhassa pahīnakilesatā ca aṭṭhamakassa asādhāraṇā’’ti. ‘‘Maggaṭṭhatā phalaṭṭhatāya asādhāraṇā, phalaṭṭhatā ca maggaṭṭhatāya asādhāraṇā’’tipi vattuṃ vaṭṭati. <bold>Sabbesaṃ</bold> sattannaṃ <bold>sekkhānaṃ</bold> puggalānaṃ <bold>nāmaṃ</bold><bold>‘‘sekkhā’’ti nāmaṃ sādhāraṇaṃ</bold>. <bold>Dhammatā asādhāraṇā</bold>ti catunnaṃ maggaṭṭhānaṃ taṃtaṃmaggaṭṭhatā aññamaññaṃ maggaṭṭhānaṃ asādhāraṇā. Heṭṭhimaphalattayaṭṭhānañca asādhāraṇā, heṭṭhimaphalattayaṭṭhānaṃ taṃtaṃphalaṭṭhatā ca aññamaññaṃ phalaṭṭhānaṃ asādhāraṇā, catunnaṃ maggaṭṭhānañca asādhāraṇāti attho. ‘‘Sekkhānaṃ taṃtaṃmaggaṭṭhatā taṃtaṃphalaṭṭhatāya asādhāraṇā, taṃtaṃphalaṭṭhatā ca taṃtaṃmaggaṭṭhatāya asādhāraṇā’’ti vattumpi vaṭṭati. <bold>Sabbesaṃ paṭipannakāna</bold>nti phalatthāya paṭipajjantīti <bold>paṭipannakā,</bold> tesaṃ maggasamaṅgīnaṃ catunnaṃ puggalānaṃ <bold>nāmaṃ</bold> ‘‘paṭipannakā’’ti nāmaṃ sādhāraṇaṃ, <bold>dhammatā</bold> taṃtaṃmaggaṭṭhatā asādhāraṇā. <bold>Sabbesaṃ sekkhānaṃ</bold> sattannaṃ puggalānaṃ sekkhānaṃ sīlaṃ sādhāraṇaṃ, <bold>dhammatā</bold> taṃtaṃmaggaṭṭhaphalaṭṭhatā asādhāraṇāti. Vāsanābhāgiyasaṃkilesabhāgiyasuttesu vuttā dassanenapahātabbādayo ceva nibbedhabhāgiyaasekkhabhāgiyasuttesu vuttā sekkhādayo ca dhammā sādhāraṇāsādhāraṇabhedena vibhattihārena vibhajitabbāti adhippāyo veditabbo.</paragraph>
    <paragraph line="480">‘‘Aṭṭhamakassā’’tiādinā <pageBreak edition="V" number="0.0303" /> ariyesu puggalesu asādhāraṇā ācariyena vibhattā, amhehi ca ñātā, ‘‘kathaṃ anariyesu asādhāraṇā vibhattā’’ti pucchitabbattā ariyesu vuttanayānusārena anariyesupi vibhajitvā gavesitabbāti dassetuṃ <bold>‘‘evaṃ visesānupassinā’’</bold>tiādi vuttaṃ <pageBreak edition="M" number="0.0175" />. <bold>Aṭṭhakathāyaṃ</bold> pana – ‘‘evaṃ ‘aṭṭhamakassā’tiādinā ariyapuggalesu asādhāraṇadhammaṃ dassetvā itaresu nayadassanatthaṃ ‘evaṃ visesānupassinā’tiādi vutta’’nti vuttaṃ. <bold>Evaṃ</bold> ariyesu vuttanayānusārena bhabbābhabbesu anariyesu <bold>visesānupassinā</bold> asādhāraṇato visesaṃ asādhāraṇaṃ anupassinā gavesakena paṇḍitena bhabbābhabbesupi <bold>hīnukkaṭṭhamajjhimaṃ upādāya gavesitabbaṃ</bold>. Kathaṃ? Mātughātādivasena pavattānaṃ paṭighasampayuttadiṭṭhisampayuttasattamajavanacittuppādānaṃ micchattaniyatānaṃ taṃsamaṅgīnaṃ vā tathāpavattā paṭhamajavanacittupādādayo aniyatā dhammā paṭighasampayuttādibhāvena sādhāraṇā, micchattaniyatā dhammā ekacittuppādattā asādhāraṇā. Yathā hi cittaṃ ‘‘cittasaṃsaṭṭha’’nti na vattabbaṃ, evaṃ micchattaniyatāpi ‘‘micchattaniyatasādhāraṇā’’ti na vattabbā. Micchattaniyatesupi niyatamicchādiṭṭhikānaṃ diṭṭhisampayuttasattamajavanacittuppādasamaṅgīnaṃ aniyatā diṭṭhisampayuttapaṭhamajavanacittuppādādayo dhammā diṭṭhisampayuttādibhāvena sādhāraṇā, niyatamicchādiṭṭhi ekacittuppādasamaṅgībhāvato asādhāraṇā. Tenāha aṭṭhakathācariyo –</paragraph>
    <indent line="481">‘‘Micchattaniyatānaṃ aniyatā dhammā sādhāraṇa, micchattaniyatā dhammā asādhāraṇā. Micchattaniyatesupi niyatamicchādiṭṭhikānaṃ aniyatā dhammā sādhāraṇā, niyatamicchādiṭṭhi asādhāraṇāti iminā nayena visesānupassinā veditabbā’’ti (netti. aṭṭha. 34).</indent>
    <paragraph line="482">Tattha <bold>‘‘iminā nayenā’’</bold>ti iminā micchattaniyatānaṃ uppajjituṃ bhabbā aniyatā dhammā sādhāraṇā, uppajjituṃ abhabbā aniyatā dhammā asādhāraṇāti gahitā. Tena vuttaṃ <bold>‘‘bhabbābhabbā’’</bold>ti. Tathā hīnassa hīno hīnabhāvena sādhāraṇo, majjhimukkaṭṭhā asādhāraṇā. Majjhimassa majjhimo sādhāraṇo, hīnukkaṭṭhā asādhāraṇā. Ukkaṭṭhassa ukkaṭṭho ukkaṭṭhabhāvena sādhāraṇo, hīnamajjhimā asādhāraṇātipi gavesitabbā. Tenāha – ‘‘hīnukkaṭṭhamajjhimaṃ upādāya gavesitabba’’nti.</paragraph>
    <paragraph line="483">‘‘Tattha katame dhammā sādhāraṇā’’tiādinā nānāvidhena vibhattihāranayena dhammā vibhajitvā dassitā, amhehi ca ñātā, ‘‘kathaṃ bhūmipadaṭṭhānāni vibhattihāranayena vibhajitvā dassitānī’’ti pucchitabbabhāvato dhammavibhajanānantaraṃ <pageBreak edition="M" number="0.0176" /> bhūmipadaṭṭhānāni vibhajitvā dassento <bold>‘‘dassanabhūmī’’</bold>tiādimāha. Tattha <bold>dassanabhūmī</bold>ti dassanaṃ bhavati ettha paṭhamamaggeti dassanabhūmi, sotāpattimaggo <pageBreak edition="V" number="0.0304" />. <bold>Niyāmāvakkantiyā</bold>ti niyamanaṃ <bold>niyāmo,</bold> ko so? Sampattaniyāmo, avakkanaṃ <bold>avakkanti,</bold> sotāpattiphalaṃ, niyāmassa avakkanti <bold>niyāmāvakkanti,</bold> tāya. Dassanabhūmināmako sotāpattimaggo niyāmāvakkantināmakassa sotāpattiphalassa pattiyā padaṭṭhānaṃ. Paṭhamamaggasamaṅgī puggalo hi niyāmaṃ okkamanto nāma, phalasamaṅgī pana niyāmaṃ okkanto nāma hoti, tasmā niyāmāvakkantisaddena paṭhamaphaluppatti gahitā. <bold>Bhāvanābhūmī</bold>ti uparimaggattayaṃ. <bold>Uttarikāna</bold>nti tassa tassa maggassa uparipavattānaṃ taṃtaṃphalānaṃ pattiyā padaṭṭhānanti paccekaṃ yojetabbaṃ.</paragraph>
    <paragraph line="484"><bold>Dukkhā paṭipadā dandhābhiññā</bold> mandapaññassa uppajjanato samathaṃ āvahantī hutvā <bold>samathassa padaṭṭhānaṃ</bold> hoti, <bold>sukhāpaṭipadā khippābhiññā</bold> ñāṇādhikassa uppajjanato vipassanāvahantī hutvā <bold>vipassanāya padaṭṭhānaṃ,</bold> avasesā dve paṭipadāpi nātipaññassa uppajjanato samathassa padaṭṭhānanti gahetabbā. Tena <bold>aṭṭhakathāyaṃ</bold> vuttaṃ – ‘‘itarā pana tissopi paṭipadā samathaṃ āvahantī’’tiādi (netti. aṭṭha. 34). <bold>Dānamayaṃ puññakiriyavatthu</bold> sayameva ekantena dhammassavanassa padaṭṭhānaṃ na hoti, vandanayācanapañhāpucchanādayopi padaṭṭhānaṃ honti, tasmā tehi kāraṇehi sādhāraṇaṃ hutvā <bold>paratoghosassa</bold> padaṭṭhānaṃ hoti, paratoghoso ca dhammassavanapañhāvissajjanādivasena pavatto. Dātabbavatthupariccajanavandanayācanakālesu hi yebhuyyena dhammaṃ desenti, pañhāpucchanādikālesu ca vissajjenti, paṭipucchasākacchādīni vā karonti. <bold>Sīlamayaṃ puññakiriyavatthu</bold> pāmojjapītipassaddhisukhasamādhīhi padaṭṭhānabhāvena sādhāraṇaṃ hutvā <bold>cintāmayiyā paññāya</bold> padaṭṭhānaṃ hoti. Sīlavantassa hi sīlaṃ paccavekkhantassa pāmojjādayo honti, samāhito ca dhammacintane samattho hoti.</paragraph>
    <paragraph line="485"><bold>Bhāvanāmayaṃ puññakiriyavatthū</bold>ti purimā purimā samathabhāvanā ceva vipassanābhāvanā ca puññakiriyavatthudānasīlādīhi kāraṇehi sādhāraṇaṃ hutvā <bold>bhāvanāmayiyā paññāya</bold> pacchimāya pacchimāya samathabhāvanāya ceva vipassanābhāvanāya ca padaṭṭhānaṃ. Tena vuttaṃ <bold>aṭṭhakathāyaṃ</bold> – ‘‘sādhāraṇanti na bījaṃ viya aṅkurassa, dassanabhūmiādayo viya niyāmāvakkantiādīnaṃ āveṇikaṃ <pageBreak edition="M" number="0.0177" />, atha kho sādhāraṇaṃ tadaññakāraṇehipī’’ti. ‘‘Dānamayasīlamayabhāvanāmayapuññakiriyavatthūnaṃ paratoghosacintāmayibhāvanāmayipaññānaṃ padaṭṭhānabhāvo ācariyena vibhatto, evaṃ sati tesaṃ dānamayādīnaṃ yathākkamaṃ pariyattibāhusaccakammaṭṭhānānuyogamaggasammādiṭṭhīnaṃ padaṭṭhānabhāvo na bhaveyyā’’ti vattabbattā tathāpavattaṃ padaṭṭhānabhāvampi dassetuṃ <bold>‘‘dānamayaṃ puññakiriyavatthu parato ca ghosassa sutamayiyā ca paññāyā’’</bold>tiādi vuttaṃ. <bold>Aṭṭhakathāyaṃ</bold> pana –</paragraph>
    <indent line="486">‘‘Idāni <pageBreak edition="V" number="0.0305" /> yasmā dānaṃ, sīlaṃ, lokiyabhāvanā ca na kevalaṃ yathāvuttaparatoghosādīnaṃyeva, atha kho yathākkamaṃ pariyattibāhusaccakammaṭṭhānānuyogamaggasammādiṭṭhīnampi paccayā honti, tasmā tampi nayaṃ dassetuṃ puna ‘dānamaya’ntiādinā desanaṃ vaḍḍhesī’’ti (netti. aṭṭha. 34) –</indent>
    <unindented line="487">Vuttaṃ. Tattha dānamayapuññakiriyavatthuno paratoghosassa sādhāraṇapadaṭṭhānabhāvo heṭṭhā vuttanayena ñātabbo. Dānaṃ pana datvā desanaṃ sutvā sutānusārena vitthāretvā cintentassa pavattamānāya sutamayiyā paññāya vandanayācanādīhi sādhāraṇaṃ hutvā padaṭṭhānaṃ hoti. Sīlamayapuññakiriyavatthunopi cintāmayiyā paññāya sādhāraṇapadaṭṭhānabhāvo vuttoyeva. Parisuddhasīlaṃ pana nissāya ‘‘jhānaṃ nibbattessāmi, maggaphalaṃ nibbattessāmī’’tiādinā paccavekkhantassa pavattamānassa yonisomanasikārassa pāmojjādīhi sādhāraṇaṃ hutvā padaṭṭhānaṃ hoti. Bhāvanāmayapuññakiriyavatthuno bhāvanāmayiyā paññāya sādhāraṇapadaṭṭhānabhāvopi vuttoyeva. Samathabhāvanāsaṅkhātaṃ pana jhānaṃ pādakaṃ katvā vā paripākaṃ vipassanābhāvaṃyeva vā nissāya pavattamānāya sammādiṭṭhiyā parisuddhasīlādīhi sādhāraṇaṃ hutvā padaṭṭhānaṃ hoti.</unindented>
    <paragraph line="488">Dānamayapuññakiriyavatthuādīnaṃ paratoghosādīnaṃ padaṭṭhānabhāvo punappunaṃ ācariyena vibhatto, amhehi ca ñāto, ‘‘patirūpadesavāsādayopi imesaṃ dhammānaṃ padaṭṭhānānīti yathā vibhajitabbā, amhehi ca viññātabbā, tathā vibhajitvā dassethā’’ti vattabbattā tepi vibhajitvā dassetuṃ <bold>‘‘patirūpadesavāso’’</bold>tiādimāha. <bold>Aṭṭhakathāyaṃ</bold> pana ‘‘tathā <pageBreak edition="M" number="0.0178" /> patirūpadesavāsādayo kāyavivekacittavivekādīnaṃ kāraṇaṃ hontīti imaṃ nayaṃ dassetuṃ ‘patirūpadesavāso’tiādimāhā’’ti (netti. aṭṭha. 34) vuttaṃ. Patirūpadesaṃ nissāya vasantassa kāyavivekacittavivekavaḍḍhanato, samādhivaḍḍhanato ca patirūpadesavāso kāyacittavivekassa ca upacārasamādhiappanāsamādhissa ca sīlādīhi sādhāraṇaṃ hutvā padaṭṭhānaṃ. <bold>Sappurisūpanissayo</bold>ti sappurisasantāne pavatto payirupāsato ālambitabbo pasādo, tato vā upanissayaṃ labhitvā payirupāsantānaṃ santāne pavatto pubbapasādo yathāvidho sappurisūpanissayo payirupāsantassa saddhāsampannassa ratanattaye <bold>tiṇṇaṃ aveccappasādānaṃ</bold> ratanattayaguṇādīhi sādhāraṇaṃ hutvā padaṭṭhānaṃ, <bold>samathassa</bold> labhananimittadāyakaṃ sappurisaṃ payirupāsitvā tena dinnanaye ṭhatvā pavattetabbassa samathassa sappurisūpanissayo sīlapāmojjapītādīhi <pageBreak edition="V" number="0.0306" /> sādhāraṇaṃ hutvā padaṭṭhānaṃ. Attasammāpaṇihitassa pāpajigucchādīnaṃ sambhavato <bold>attasammāpaṇidhānaṃ</bold> jātivayādipaccavekkhaṇena sādhāraṇaṃ hutvā <bold>hiriyā ca</bold> padaṭṭhānaṃ, attasammāpaṇihitassa nibbidādīnaṃ sambhavato sīlādīhi sādhāraṇaṃ hutvā <bold>vipassanāya</bold> ca padaṭṭhānaṃ.</paragraph>
    <paragraph line="489">Tadaṅgādivasena <bold>akusalapariccāgo</bold> nibbidāñāṇādīhi sādhāraṇaṃ hutvā <bold>kusalavīmaṃsāya</bold> paṭisaṅkhānupassanāya paññāya ca ariyamagga<bold>samādhindriyassa ca</bold> padaṭṭhānaṃ. <bold>Dhammasvākkhātatā</bold> svākkhātadhammassavanānusārena pavattakusalamūlakā lokiyalokuttarasampatti <bold>kusalamūlaropanā</bold> nāma, tāya ca tathāvidhakusalamūlakāya <bold>phalasamāpattiyā ca</bold> padaṭṭhānaṃ. <bold>Saṅghasuppaṭipannatā saṅghasuṭṭhutāya</bold> saṅghassa upaṭṭhākānaṃ suṭṭhubhāvāya sappatissavāya vacanasampaṭicchanabhāvāya padaṭṭhānaṃ. <bold>Satthusampadā</bold> satthari ceva dhammādīsu ca guṇaajānanatāya <bold>appasannānañca pasādāya pasannānañca</bold> appamattakapasādānañca <bold>bhiyyobhāvāya</bold> vaḍḍhanāya padaṭṭhānaṃ. <bold>Appaṭihatapātimokkhatā</bold> saṅghamajjhe vā parisamajjhe vā <bold>dummaṅkūnaṃ</bold> dummukhānaṃ dussīlānaṃ puggalānaṃ niggahāya, <bold>pesalānaṃ</bold> pātimokkhasaṃvarādisīlasampannānaṃ puggalānaṃ phāsuvihārāya ca padaṭṭhānaṃ hoti. Honto pana yathānurūpehi aññehi kāraṇehi sādhāraṇaṃ hutvā hotīti veditabbo.</paragraph>
    <paragraph line="490">‘‘Vāsanābhāgiyasuttādīsu <pageBreak edition="M" number="0.0179" /> vuttadhammabhūmipadaṭṭhānānaṃ vibhattihārena vibhajitabbabhāvo amhehi kena jānitabbo saddahitabbo’’ti pucchitabbattā <bold>‘‘tenāhā’’</bold>tiādi vuttaṃ. Tassattho vuttanayānusārena veditabbo.</paragraph>
    <paragraph line="491">‘‘Ettāvatā ca vibhattihāro paripuṇṇo, añño niyutto natthī’’ti vattabbattā <bold>‘‘niyutto vibhattihāro’’</bold>ti vuttaṃ. Yattha yattha sutte ye ye dhammādayo vuttā, tattha tattha sutte vuttesu tesu tesu dhammādīsu yathālābhavasena yo yo vibhattihāro yojito, so so vibhattihāro niddhāretvā <bold>yutto</bold> yojitoti attho daṭṭhabbo.</paragraph>
    <centered line="492">Iti vibhattihāravibhaṅge sattibalānurūpā racitā</centered>
    <centered line="493">Vibhāvanā niṭṭhitā.</centered>
    <paragraph line="494">Paṇḍitehi pana aṭṭhakathāṭīkānusāreneva gambhīrattho vitthārato vibhajitvā gahetabboti.</paragraph>
    <subhead line="495">9. Parivattanahāravibhaṅgavibhāvanā</subhead>
    <paragraph line="496" number="35"> Yena <pageBreak edition="V" number="0.0307" /> yena saṃvaṇṇāvisesabhūtena vibhattihāravibhaṅgena sutte vuttā dhammādayo vibhattā, so saṃvaṇṇāvisesabhūto vibhaṅgo paripuṇṇo, ‘‘katamo parivattanahāravibhaṅgo’’ti pucchitabbattā <bold>‘‘tattha katamo parivattano hāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu <bold>katamo</bold> saṃvaṇṇanāviseso <bold>parivattano hāro</bold> parivattanahāravibhaṅgo nāmāti pucchati. ‘‘Kusalākusale dhamme’’tiādiniddesassa idāni mayā vuccamāno ‘‘sammādiṭṭhissa purisapuggalassā’’tiādiko vitthārasaṃvaṇṇanāviseso parivattano hāro parivattanahāravibhaṅgo nāmāti attho gahetabbo.</paragraph>
    <paragraph line="497">‘‘Saṃvaṇṇiyamāne sutte niddiṭṭhassa katamassa bhāvitabbassa kusalassa katamo paṭipakkho, kathaṃ parivattetabbo’’ti pucchitabbattā imassa bhāvitabbassa kusalassa ayaṃ paṭipakkho, evaṃ pahātabbabhāvavasena parivattetabboti <pageBreak edition="M" number="0.0180" /> dassento <bold>‘‘sammādiṭṭhissa purisapuggalassā’’tiādimāha. Aṭṭhakathāya</bold>ṃ pana –</paragraph>
    <indent line="498">‘‘Tattha yasmā saṃvaṇṇiyamāne sutte yathāniddiṭṭhānaṃ kusalākusaladhammānaṃ paṭipakkhabhūte akusalakusaladhamme pahātabbabhāvādivasena niddhāraṇaṃ paṭipakkhato parivattanaṃ, tasmā ‘sammādiṭṭhissa purisapuggalassa micchādiṭṭhi nijjiṇṇā bhavatī’tiādi āraddha’’nti (netti. aṭṭha. 35) –</indent>
    <unindented line="499">Vuttaṃ. Pahāyakassa hi dhammassa pahātabbabhāvavasena niddhāraṇaṃ, pahātabbassa ca dhammassa pahāyakabhāvavasena niddhāraṇaṃ paṭipakkhato parivattanaṃ nāma hoti. Tattha <bold>sammādiṭṭhissā</bold>ti sammā sundarā pasatthā diṭṭhi yassa puggalassāti sammādiṭṭhi. Puggalapadaṭṭhānā hi ayaṃ desanā. Tena vuttaṃ ‘‘purisapuggalassā’’ti. Sā pana sammādiṭṭhi kammakammaphalādisaddahanavasena vā aniccādivipassanāvasena vā maggasammādassanavasena vā pavattā niravasesāva gahitā. ‘‘Yāya bhāvitāya sammādiṭṭhiyā pahātabbā micchādiṭṭhi nijjiṇṇā bhavati, yadi kevalā micchādiṭṭhiyeva nijjiṇṇā bhavati, evaṃ sati tadavasesā akusalā dhammā ajiṇṇā</unindented>
    <unindented line="500">Bhaveyyu’’nti <pageBreak edition="V" number="0.0308" /> vattabbattā <bold>‘‘ye cassa micchādiṭṭhipaccayā’’</bold>tiādi vuttaṃ. Micchādiṭṭhipaccayā aneke pāpakā akusalāyeva dhammā ca <bold>uppajjeyyuṃ</bold> uppajjanārahā bhaveyyuṃ, <bold>te ca</bold> akusalā dhammā <bold>assa</bold> sammādiṭṭhisampannassa purisapuggalassa <bold>nijjiṇṇā</bold> pahātabbārahā anuppajjanasabhāvā honti. Tenāha bhagavā – ‘‘upādānanirodhā bhavanirodho’’ti (udā. 2; mahāva. 1).</unindented>
    <paragraph line="501">‘‘Yadi sammādiṭṭhissa purisapuggalassa micchādiṭṭhi, tappaccayā akusaladhammāyeva nijjiṇṇā bhavanti, evaṃ sati sammādiṭṭhipaccayā kusalā dhammā na sambhaveyyu’’nti vattabbattā <bold>‘‘sammādiṭṭhipaccayā cā’’</bold>tiādi vuttaṃ. <bold>Assa</bold> sammādiṭṭhisampannassa purisapuggalassa uppajjanārahā sammādiṭṭhipaccayā aneke <bold>kusalā</bold> samathavipassanā vā bodhipakkhiyā vā <bold>dhammā</bold> sambhavanti, uppannā ca <bold>te</bold> dhammā <bold>assa</bold> sammādiṭṭhisampannassa purisapuggalassa santāne punappunaṃ pavattanavasena <bold>bhāvanāpāripūriṃ gacchanti</bold>.</paragraph>
    <paragraph line="502">Sammādiṭṭhiyā <pageBreak edition="M" number="0.0181" /> paṭipakkhānaṃ micchādiṭṭhiyā, tappaccayānaṃ akusalānaṃ dhammānaṃ parivattanabhāvo ācariyena vibhatto, amhehi ca ñāto, ‘‘sammāsaṅkappassa dhammassa paṭipakkho dhammo kathaṃ parivattetabbo’’ti vattabbattā <bold>‘‘sammāsaṅkappassa purisapuggalassā’’</bold>tiādi vuttaṃ. Yojanattha ādayo vuttanayānusārena veditabbā. Sammā sundarā pasatthā vācā yassa puggalassāti <bold>sammāvāco,</bold> tassa sammāvācassa. <bold>‘‘Purisapuggalassā’’</bold>tiādīnaṃ atthopi vuttanayena veditabbo. Ayaṃ pana visesatthosammā aviparītato vimuttiñāṇadassanaṃ yassa puggalassāti <bold>sammāvimuttiñāṇadassano,</bold> tassa sammāvimuttiñāṇadassanassa paccavekkhaṇañāṇadassanasampannassa purisapuggalassa ‘‘avimuttāva samānā vimuttā maya’’nti micchābhinivesavasena pavattaṃ <bold>micchāvimuttiñāṇadassanaṃ nijjiṇṇaṃ</bold> vigataṃ bhavati. <bold>‘‘Ye cassā’’</bold>tiādīnaṃ anusandhyādiko vuttanayānusārena veditabbo.</paragraph>
    <paragraph line="503" number="36"> ‘‘Sammādiṭṭhissātiādinā sammādiṭṭhiādīnaṃ kusalānaṃ paṭipakkhā micchādiṭṭhādikāyeva akusalā pahātabbabhāvena parivattetabbā’’ti pucchitabbattā pāṇātipātāveramaṇiādīnaṃ kusalānaṃ paṭipakkhā pāṇātipātādikāpi akusalā pahātabbabhāvena parivattetabbāti dassetuṃ <bold>‘‘yassa vā pāṇātipātā paṭiviratassā’’</bold>tiādi vuttaṃ. <bold>Aṭṭhakathāyaṃ</bold> pana ‘‘evaṃ sammādiṭṭhiādimukhena micchādiṭṭhiādiṃ dassetvā puna pāṇātipātaadinnādānakāmesumicchācārādito veramaṇiyādīhi pāṇātipātādīnaṃ parivattanaṃ dassetuṃ ‘yassā’tiādi āraddha’’nti (netti. aṭṭha. 36) vuttaṃ. Tadaṅgādivasena<bold>pahīno hoti. Kālavādissā</bold>ti vaditabbakāle vaditabbaṃ vadati sīlenāti <bold>kālavādī,</bold> tassa.</paragraph>
    <paragraph line="504">‘‘Yathāvuttappakāreneva <pageBreak edition="V" number="0.0309" /> parivattetabbā’’ti pucchitabbattā aññena pakārenapi parivattetabbāti dassetuṃ <bold>‘‘ye ca kho kecī’’</bold>tiādi vuttaṃ. <bold>Aṭṭhakathāyaṃ</bold> pana ‘‘ye ca kho kecītiādinā sammādiṭṭhiādimukheneva micchādiṭṭhiādīhi eva parivattanaṃ pakārantarena dassetī’’ti (netti. aṭṭha. 36) vuttaṃ. Tattha <bold>keci</bold> micchādiṭṭhikamicchāsaṅkappādikāyeva puggalā paresaṃ ariyānaṃ ariyaṃ aṭṭhaṅgikaṃ maggaṃ garahanti. <bold>Sandiṭṭhikā</bold> sandiṭṭhe niyuttā, <bold>sahadhammikā</bold> saha dhammena kāraṇena ye vattanti sahadhammikā. <bold>Gārayhā</bold> garahitabbākāre yuttā <pageBreak edition="M" number="0.0182" />. Vādā ca anuvādā ca <bold>vādānuvādā,</bold> te bhavanto sammādiṭṭhiñca <bold>dhammaṃ</bold> garahanti. <bold>Tena</bold> garahaṇena. <bold>Pujjā</bold> pūjitabbā ca na bhavanti, <bold>pāsaṃsā</bold> pasaṃsitabbā ca na bhavanti. <bold>Eva</bold>ntiādīsu sammāsaṅkappaṃ vā sammāvācādikaṃ vā visuṃ visuṃ sammāsaṅkappañca te bhavanto dhammaṃ garahanti. Tena hi ye micchāsaṅkappikā, te bhavanto na pujjā ca pāsaṃsā ca…pe… sammāvimuttiñca te bhavanto dhammaṃ garahanti. Tena hi ye micchādiṭṭhivācikā, te bhavanto na pujjā ca pāsaṃsā ca. Sammāvimuttiñāṇadassanañca te bhavanto dhammaṃ garahanti. Tena hi ye micchāvimuttikā, te bhavanto na pujjā ca pāsaṃsā ca. Sammāvimuttiñāṇadassanañca te bhavanto dhammaṃ garahanti. Tena hi ye micchāvimuttiñāṇadassanikā, te bhavanto na pujjā ca pāsaṃsā cāti yojanā kātabbā. <bold>‘‘Micchāvimuttiñāṇadassanā’’</bold>tipi pāṭho atthi.</paragraph>
    <paragraph line="505">‘‘Ariyamaggasammādiṭṭhādīnaṃ garahavaseneva micchādiṭṭhādayo ca parivattetabbā, nāvasesānaṃ pasaṃsāvasenā’’ti vattabbattā kāmādīnaṃ pasaṃsāvasenapi kāmānaṃ paṭipakkhā veramaṇiyādayopi parivattetabbāti dassetuṃ <bold>‘‘ye ca kho keci evamāhaṃsū’’</bold>tiādi vuttaṃ. Tattha <bold>bhuñjitabbā kāmā, paribhuñjitabbā kāmā, āsevitabbā kāmā, nisevitabbā kāmā</bold>ti ettha kāmīyanteti <bold>kāmā</bold>ti kammasādhanavasena vatthukāmā gahitā, nātipaṇītā kāmā bhuñjitabbā, atipaṇītā kāmā pari samantato bhuñjitabbā. Atipaṇītatarā kāmā <bold>ā</bold> bhuso sevitabbā, niyatā sevitabbā. <bold>Bhāvayitabbā kāmā, bahulīkātabbā kāmā</bold>ti ettha pana kāmentīti <bold>kāmā</bold>ti kattusādhanavasena kilesakāmā gahitā, punappunaṃ uppādanavasena <bold>bhāvayitabbā</bold> vaḍḍhāpetabbā pavattetabbā kilesa<bold>kāmā,</bold> bahūnaṃ punappunaṃ uppādanavasena kātabbā vaḍḍhāpetabbā kilesa<bold>kāmā</bold>ti <bold>ye ca</bold> kāmavasikā puthujjanā keci evamāhaṃsu <bold>tesaṃ</bold> kāmavasikānaṃ puthujjanānaṃ kesañci tādisehi <bold>kāmehi veramaṇī</bold> kusalacetanā paṭipakkhavasena <bold>adhammo</bold> asevitabbo nāma āpajjeyyāti adhippāyo gahetabbo.</paragraph>
    <paragraph line="506">Antadvayavasena <pageBreak edition="V" number="0.0310" /> parivattanaṃ dassetuṃ <bold>‘‘ye vā pana kecī’’</bold>tiādi vuttaṃ. <bold>Attakilamathānuyogo dhammoti niyyāniko</bold>ti ye vā pana pañcātapādipaṭipannakā tatthiyā evamāhaṃsu, <bold>tesaṃ</bold> pañcātapādipaṭipannakānaṃ <bold>niyyāniko dhammo</bold> majjhimāpaṭipadāsaṅkhāto vipassanāsahito ariyamaggo <pageBreak edition="M" number="0.0183" /><bold>adhammo</bold> aniyyāniko abhāvetabbo nāma āpajjeyyāti. Sukhadukkhavasenapi parivattanaṃ dassetuṃ <bold>‘‘ye ca kho’’</bold>tiādi vuttaṃ. ‘‘Pāpaṃ nijjarāpessāmā’’ti attahiṃsanādivasena paṭipannakānaṃ pavatto sarīratāpano <bold>dukkho</bold> dhammo niyyānikoti.</paragraph>
    <paragraph line="507"><bold>Ye ca</bold> tathāpaṭipannakā keci evamāhaṃsu, <bold>tesaṃ</bold> tathāpaṭipannakānaṃ anavajjapaccayaparibhogavasena pavatto sarīradukkhūpasamo <bold>sukho dhammo adhammo</bold> appavattetabbo āpajjeyyāti.</paragraph>
    <paragraph line="508">Antadvayādivasena parivattanaṃ ācariyena vibhattaṃ, amhehi ca ñātaṃ, ‘‘kathaṃ asubhasaññādivasena parivattetabbo’’ti pucchitabbattā evaṃ asubhasaññādivasena subhasaññādikā parivattetabbāti dassetuṃ <bold>‘‘yathā vā panā’’</bold>tiādi vuttaṃ. <bold>Aṭṭhakathāyaṃ</bold> pana ‘‘idāni asubhasaññādimukhena subhasaññādiparivattanaṃ dassetuṃ ‘yathā vā panā’tiādi vutta’’nti (netti. aṭṭha. 36) vuttaṃ. <bold>Sabbasaṅkhāresū</bold>ti tebhūmakasaṅkhāresu. Āraddhavipassakassa hi tebhūmakā dhammā kilesāsucipaggharaṇakattā asubhato upaṭṭhahanti.</paragraph>
    <paragraph line="509">‘‘Yadi sarūpatoyeva imesaṃ ime paṭipakkhāti aparivattetabbā siyuṃ, evaṃ sati niravasesā ca paṭipakkhā na sakkā parivattetuṃ, kathaṃ sakkā parivattetu’’nti vattabbattā parivattanalakkhaṇaṃ dassento <bold>‘‘yaṃ yaṃ vā panā’’</bold>tiādimāha. Tattha kusalaṃ vā akusalaṃ vā <bold>yaṃ yaṃ dhammaṃ parivattetukāmo ācariyo cittena rocayati</bold> diṭṭhiyā <bold>upagacchati,</bold> kusalassa vā akusalassa vā <bold>tassa tassa</bold> rucikassa upagatassa <bold>dhammassa</bold> yo paṭipakkho, <bold>so</bold> paṭipakkhadhammo asaddhammo <bold>assa</bold> dhammassa <bold>aniṭṭhato</bold> paccanīkato <bold>ajjhāpanno</bold> pariññāto. Iṭṭhaṃ vā aniṭṭhaṃ vā <bold>yaṃ yaṃ dhammaṃ</bold> parivattetukāmo ācariyo cittena <bold>rocayati</bold> diṭṭhiyā <bold>upagacchati,</bold> iṭṭhassa vā aniṭṭhassa vā <bold>tassa tassa</bold> rucikassa dhammassa yo paṭipakkho, <bold>so</bold> paṭipakkhadhammo <bold>assa</bold> dhammassa <bold>aniṭṭhato</bold> paccanīkadhammato <bold>ajjhāpanno</bold> pariññāto bhavatīti parivattetukāmena icchitabbadhammānurūpapaṭipakkhavasena parivattanaṃ kātabbanti parivattane paṭipakkhalakkhaṇaṃ vuttaṃ. Tena <bold>aṭṭhakathāyaṃ</bold> vuttaṃ – ‘‘paṭipakkhassa lakkhaṇaṃ vibhāvetī’’ti.</paragraph>
    <paragraph line="510">‘‘Evaṃ <pageBreak edition="V" number="0.0311" /><pageBreak edition="M" number="0.0184" /> vuttappakāraṃ parivattanaṃ amhehi kathaṃ saddahitabba’’nti vattabbatā <bold>‘‘tenāhā’’</bold>tiādi vuttaṃ.</paragraph>
    <paragraph line="511">‘‘Ettāvatā parivatto hāro paripuṇṇo, añño niyutto natthī’’ti vattabbattā <bold>‘‘niyutto parivattano hāro’’</bold>ti vuttaṃ. Yasmiṃ sutte kusalākusale niddiṭṭhe paṭipakkhavasena nīharitvā yathāsambhavaṃ yo yo parivattano hāro niyutto, tasmiṃ sutte niddiṭṭhe paṭipakkhavasena nīharitvā so so parivattano hāro <bold>niyutto</bold> niddhāretvā yutto yojitoti attho gahetabboti.</paragraph>
    <centered line="512">Iti parivattanahāravibhaṅge sattibalānurūpā racitā</centered>
    <centered line="513">Vibhāvanā niṭṭhitā.</centered>
    <paragraph line="514">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="515">10. Vevacanahāravibhaṅgavibhāvanā</subhead>
    <paragraph line="516" number="37"> Yena yena saṃvaṇṇanāvisesabhūtena pavattanahāravibhaṅgena parivattetabbā suttatthā vibhattā, so saṃvaṇṇanāvisesabhūto parivattanahāravibhaṅgo paripuṇṇo, ‘‘katamo vevacanahāravibhaṅgo’’ti pucchitabbattā <bold>‘‘tattha katamo vevacano hāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu <bold>katamo</bold> saṃvaṇṇanāviseso <bold>vevacano hāro</bold> vevacanahāravibhaṅgo nāmāti pucchati. ‘‘Vevacanāni bahūnī’’tiādiniddesassa idāni mayā vuccamāno ‘‘ekaṃ bhagavā dhamma’’ntiādiko vitthārasaṃvaṇṇanāviseso vevacano hāro vevacanahāravibhaṅgo nāmāti attho gahetabbo. ‘‘Yāni vevacanāni niddhāritāni, katamāni tāni vevacanānī’’ti pucchitabbattā <bold>‘‘yathā eka’’</bold>ntiādi vuttaṃ. <bold>Ekaṃ</bold> viññātabbaṃ <bold>dhammaṃ</bold> sabhāvadhammaṃ paññāpetabbaṃ vā <bold>dhammaṃ aññamaññehi yathā</bold> yehi pakārehi ceva vevacanehi ca bhagavā niddisati, tathāpakārāni vevacanāni viññātabbānīti attho. ‘‘Tāni vevacanāni kinti <pageBreak edition="M" number="0.0185" /> bhagavā āhā’’ti vattabbattā <bold>‘‘yathāha bhagavā’’</bold>tiādi vuttaṃ. Yathā yaṃyaṃpakārāni vevacanāni –</paragraph>
    <gatha1 line="517">‘‘Āsā <pageBreak edition="V" number="0.0312" /> ca pihā ca abhinandanā ca, anekadhātūsu sarā patiṭṭhitā;</gatha1>
    <gathalast line="518">Aññāṇamūlappabhavā pajappitā, sabbā mayā byantikatā samūlikā’’ti. –</gathalast>
    <unindented line="519">Bhagavā āha, taṃtaṃpakārāni vevacanāni viññātabbānīti attho.</unindented>
    <paragraph line="520">Ekasseva dhammassa anekehi pariyāyabhūtehi vevacanehi niddisane phalaṃ <bold>aṭṭhakathāyaṃ</bold> (netti. aṭṭha. 37) bahudhā vuttaṃ, tasmā amhehi na dassitaṃ. ‘‘Katamā āsā, katamā pihādī’’ti pucchitabbattā <bold>‘‘āsā nāma vuccatī’’</bold>tiādi vuttaṃ. <bold>Yā bhavissassa atthassa āsīsanā avassaṃ āgamissatī</bold>ti yā āsā <bold>assa</bold> āsīsantassa puggalassa uppajjati, tassa āsīsanā <bold>‘‘āsā nāmā’’</bold>ti vuccati. Vattamānassa yā patthanā <bold>assa</bold> patthayantassa uppajjati, seyyataraṃ vā aññaṃ disvā ‘‘ediso ahaṃ bhaveyya’’nti yā pihā <bold>assa</bold> pihayantassa uppajjati, sā patthanā <bold>‘‘pihā nāmā’’</bold>ti vuccati. Anāgatatthaṃ ārabbha pavattā taṇhā <bold>‘‘āsā’’</bold>ti vuccati, anāgatapaccuppannatthaṃ ārabbha pavattā taṇhā <bold>‘‘pihā’’</bold>ti vuccati, tathāpi taṇhābhāvena ekattā eko dhammova atthassa icchitassa nipphatti <bold>atthanipphatti,</bold> paṭipāleti etāya taṇhāyāti <bold>paṭipālanā,</bold> atthanipphattiyā paṭipālanāti <bold>atthanipphattipaṭipālanā</bold>. Yā taṇhā assa pālayantassa puggalassa uppajjati, sā taṇhā <bold>‘‘abhinandanā’’</bold>ti vuccati.</paragraph>
    <paragraph line="521">‘‘Yā atthanipphatti taṇhāya paṭipāletabbā, katamā sā atthanipphattī’’ti pucchitabbattā taṃ atthanipphattiṃ sattato vā saṅkhārato vā vibhajitvā dassento <bold>‘‘piyaṃ vā ñātiṃ, piyaṃ vā dhamma’’</bold>ntiādimāha. Tattha <bold>‘‘ñāti’’</bold>nti iminā mittabandhavādayopi gahitā. <bold>Dhammaṃ</bold> pana piyarūpārammaṇādikaṃ chabbidhampi yāya taṇhāya taṇhiko abhinandati, sā taṇhā <bold>‘‘abhinandanā nāmā’’</bold>ti vuccati. Paṭikkūlaṃ ñātiṃ vā dhammaṃ vā vipallāsavasena appaṭikkūlaṃ ñātiṃ vā dhammaṃ vā sabhāvavasena appaṭikkūlato yāya taṇhāya taṇhiko abhinandati <pageBreak edition="M" number="0.0186" />, sā taṇhā vā <bold>‘‘abhinandanā nāmā’’</bold>ti vuccatīti yojetvā attho gahetabbo.</paragraph>
    <paragraph line="522">‘‘Yāsu anekāsu dhātūsu vuttappakārā taṇhā ‘sarā’ti bhagavatā vuttā, katamā tā dhātuyo’’ti pucchitabbattā tā dhātuyo sarūpato dassetuṃ <bold>‘‘cakkhudhātū’’</bold>tiādi vuttaṃ.</paragraph>
    <paragraph line="523">‘‘Tāsu dhātūsu katamāya dhātuyā katamā sarā patiṭṭhitā pavattā’’ti pucchitabbattā imāya dhātuyā ayaṃ sarā patiṭṭhitā pavattāti niyametvā dassetuṃ <bold>‘‘sarāti keci rūpādhimuttā’’</bold>tiādi <pageBreak edition="V" number="0.0313" /> vuttaṃ. Tattha <bold>kecī</bold>ti sarāsaṅkhātāya rūpataṇhāya taṇhikā puggalā. <bold>Rūpādhimuttā</bold>ti rūpadhātusaṅkhāte ārammaṇe adhimuttā ajjhositā. Iminā padena rūpataṇhāsaṅkhātā sarā rūpadhātuyā patiṭṭhitā pavattāti gahitā, <bold>‘‘keci saddādhimuttā’’</bold>tiādīhipi saddataṇhāsaṅkhātādayo sarā saddadhātuyādīsu patiṭṭhitā pavattā sarāva gahitā. <bold>Keci dhammādhimuttā</bold>ti ettha dhammaggahaṇena cakkhudhātusotadhātughānadhātujivhādhātukāyadhātusattaviññāṇadhātudhammadhātuyo gahitā, tasmā aṭṭhārasa dhātuyo patiṭṭhānabhāvena gahitāpi chabbidhāva gahitāti daṭṭhabbā. ‘‘Rūpādhimuttādīsu kittakāni padāni taṇhāpakkhe taṇhāya vevacanā’’ti pucchitabbattā etādisāni ettakāni padāni taṇhāpakkhe taṇhāvevacanānīti niyametvā dassetuṃ <bold>‘‘tattha yāni cha gehasitānī’’</bold>tiādi vuttaṃ. <bold>Tatthā</bold>ti tesu chasu rūpādīsu. <bold>Cha gehasitāni domanassānī</bold>ti chasu rūpādīsu pavattaṃ taṇhāpemaṃ nissāya pavattāni cha domanassāni. Esa nayo sesesupi. ‘‘Cha upekkhā gehasitāpi bhagavatā vuttā, kasmā na gahitā’’ti vattabbattā <bold>‘‘yā cha upekkhā gehasitā, ayaṃ diṭṭhipakkho’’</bold>ti vuttaṃ, diṭṭhipakkhattā na gahitāti attho.</paragraph>
    <paragraph line="524" number="38"> ‘‘Kathaṃ vuttappakārā taṇhā eva gahitā’’ti vattabbattā <bold>‘‘sāyeva patthanākārenā’’</bold>tiādi vuttaṃ. <bold>Sā</bold> vuttappakārā eva taṇhā patthanākārena pavattanato āsādipariyāyena vuttā, rūpādiārammaṇadhammesu nandanato <bold>‘‘dhammanandī’’</bold>ti pariyāyena vuttā, rūpādiārammaṇadhammesu gilitvā pariniṭṭhapeti viya ajjhosāya tiṭṭhanato <bold>‘‘dhammajjhosāna’’</bold>nti pariyāyena vuttā, tasmā taṇhāya vevacanāni honti.</paragraph>
    <paragraph line="525">Taṇhāya <pageBreak edition="M" number="0.0187" /> vevacanāni ācariyena niddiṭṭhāni, amhehi ca ñātāni, ‘‘katamāni cittassa vevacanānī’’ti pucchitabbattā <bold>‘‘cittaṃ mano’’</bold>tiādi vuttaṃ. ‘‘Ārammaṇaṃ cintetīti <bold>cittaṃ</bold>. Manati jānātīti <bold>mano</bold>. Vijānātīti <bold>viññāṇa’’</bold>ntiādinā attho pakaraṇesu (dha. sa. aṭṭha. 5) vuttova, tasmā amhehi na vitthārito. Vevacanāniyeva imāni imassa vevacanānīti ettakāniyeva kathayissāma. <bold>‘‘Paññindriyaṃ paññābala’’</bold>ntiādīni paññāvevacanāni.</paragraph>
    <paragraph line="526"><bold>‘‘Arahaṃ sammāsambuddho’’</bold>tiādīni buddhassa vevacanāni. ‘‘Tāni kattha desitānī’’ti pucchitabbattā <bold>‘‘yathā ca buddhānussatiyaṃ vutta’’</bold>ntiādi vuttaṃ. Buddhānussatidesanāyaṃ <bold>yathā ca</bold> yaṃyaṃpakāraṃ <pageBreak edition="V" number="0.0314" /> vevacanaṃ bhagavatā ‘‘itipi so bhagavā arahaṃ…pe… bhagavato’’ti vuttaṃ, etaṃpakāraṃ vevacanaṃ buddhānussatiyā vevacanaṃ buddhassa vevacananti daṭṭhabbaṃ. <bold>‘‘Yathā ca dhammānussatiyaṃ vutta’’</bold>ntiādīsupi evameva yojanā kātabbā.</paragraph>
    <paragraph line="527"><bold>‘‘Tenāhā’’</bold>tiādyānusandhyādiattho ceva <bold>‘‘niyutto vevacano hāro’’</bold>tiānusandhyādiattho ca vuttanayānusārena veditabbo.</paragraph>
    <centered line="528">Iti vevacanahāravibhaṅge sattibalānurūpā racitā</centered>
    <centered line="529">Vibhāvanā niṭṭhitā.</centered>
    <paragraph line="530">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="531">11. Paññattihāravibhaṅgavibhāvanā</subhead>
    <paragraph line="532" number="39"> Yena yena saṃvaṇṇanāvisesabhūtena vibhaṅgena vevacanāni vibhattāni, so saṃvaṇṇanāvisesabhūto vibhaṅgo paripuṇṇo, ‘‘katamo paññattihāravibhaṅgo’’ti pucchitabbattā <bold>‘‘tattha katamo paññattihāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu <bold>katamo</bold> saṃvaṇṇanāviseso <bold>paññattihāro</bold> paññattihāravibhaṅgo nāmāti pucchati. ‘‘Ekaṃ bhagavā dhammaṃ paññattīhi vividhāhi desetī’’tiādiniddesassa idāni mayā vuccamāno ‘‘yā pakatikathāya desanā’’tiādiko vitthārasaṃvaṇṇanāviseso paññattihāro paññattihāravibhaṅgo nāmāti gahetabbo.</paragraph>
    <paragraph line="533">‘‘Yāhi <pageBreak edition="M" number="0.0188" /> vividhāhi paññattīhi ekaṃ dhammaṃ bhagavā deseti, katamā tā vividhā paññattiyo’’ti pucchitabbattā <bold>‘‘yā pakatikathāyā’’</bold>tiādi vuttaṃ. Tattha <bold>pakatikathāyā</bold>ti assādādipadatthavisesaṃ aniddhāretvā atthasabhāvena pavattāya kathāya sādhukaṃ manasikāradhammakathāya yā desanā yathādhippetamatthaṃ veneyyasantāne nikkhipati patiṭṭhapeti pakārena ñāpeti, tasmā <bold>nikkhepapaññatti,</bold> tāya paññattiyā dhammaṃ desetīti attho. ‘‘Yā paññatti ‘pakatikathāya <pageBreak edition="V" number="0.0315" /> desanā’ti vuttā, katamā sā’’ti pucchitabbattā tathā pucchitvā vitthārato dassetuṃ <bold>‘‘kā ca pakatikathāya desanā’’</bold>tiādi vuttaṃ. <bold>Aṭṭhakathāyaṃ</bold> pana –‘‘iti ‘pakatikathāya desanā’ti saṅkhepena vuttamatthaṃ vitthārena vibhajituṃ ‘kā ca pakatikathāya desanā’ti pucchitvā ‘cattāri saccānī’tiādimāhā’’ti (netti. aṭṭha. 39) vuttaṃ. Tattha desanādesetabbassa bhedabhāvepi abhedopacārena <bold>‘‘desanā cattāri saccānī’’</bold>ti vuttaṃ, catunnaṃ saccānaṃ paññatti desanā nāmāti attho.</paragraph>
    <paragraph line="534">‘‘Kathaṃ taṃ saccapaññattiṃ bhagavā āhā’’ti pucchitabbattā <bold>‘‘yathā bhagavā āhā’’</bold>ti vuttaṃ. <bold>Yathā</bold> yena pakārena bhagavā yaṃ yaṃ paññattiṃ āha, tathā tena pakārena sā paññatti jānitabbā. <bold>‘‘Idaṃ dukkha’’</bold>nti yaṃ paññattiṃ bhagavā āha, <bold>ayaṃ</bold> ‘‘idaṃ dukkha’’nti paññatti pañcannaṃ khandhānaṃ nikkhepapaññatti, channaṃ dhātūnaṃ nikkhepapaññatti, aṭṭhārasannaṃ dhātūnaṃ nikkhepapaññatti, dvādasannaṃ āyatanānaṃ nikkhepapaññatti, dasannaṃ indriyānaṃ nikkhepapaññattīti yojanā kātabbā. Khandhadhātuāyatanindriyāni ca lokiyāneva. Pīḷanasaṅkhatasantāpavipariṇāmatthatāsāmaññena ekattaṃ upanetvā ‘‘idaṃ dukkha’’nti vuttā. <bold>Dasannaṃ indriyāna</bold>nti cakkhusotaghānajivhākāyaitthipurisajīvitamanavedanindriyānaṃ dasannaṃ. Anubhavanalakkhaṇena ekalakkhaṇattā vedanindriyaṃ ekanti gahitaṃ, saddhindriyādīni pana maggapariyāpannattā na gahitāni.</paragraph>
    <paragraph line="535"><bold>Kabaḷīkāre</bold>ti ṭhānūpacārena voharite ojāsaṅkhāte āhāre, rāgo ariyamaggena appahātabbattā anusayavasena, āsāvasena vā patthanāvasena vā <bold>atthi nandī. Atthi taṇhā</bold>ti etthāpi eseva nayo. <bold>Patiṭṭhitaṃ viruḷha</bold>nti paṭisandhiākaḍḍhanasamatthatāpattiyā patiṭṭhitattā patiṭṭhitañceva viruḷhañcāti gahetabbaṃ. <bold>Saṅkhārāna</bold>nti punabbhavanibbattakassa bhavassa abhinibbattihetukānaṃ <pageBreak edition="M" number="0.0189" /> saṅkhārānaṃ. <bold>Jātijarāmaraṇa</bold>nti abhinibbattanalakkhaṇā jāti, na uppādova, paripākalakkhaṇā jarā, na ṭhitiyeva, bhedanalakkhaṇaṃ maraṇaṃ, na bhaṅgameva. Tena vuttaṃ <bold>‘‘sasokaṃ sadaraṃ saupāyāsa’’</bold>nti.</paragraph>
    <paragraph line="536">‘‘Phasse ce, bhikkhave, āhāre…pe… manosañcetanāya ce, bhikkhave, āhāre…pe… viññāṇe ce, bhikkhave, āhāre atthi rāgo…pe… vadāmī’’ti <bold>ayaṃ</bold> paññatti dukkhassa ca samudayassa ca pabhavassa paññāpanato <bold>pabhavapaññatti</bold> nāma.</paragraph>
    <paragraph line="537">Vaṭṭavasena paññattibhedo ācariyena vibhatto, amhehi ca ñāto, ‘‘kathaṃ vivaṭṭavasena paññattibhedo <pageBreak edition="V" number="0.0316" /> vibhatto’’ti vattabbattā <bold>‘‘kabaḷīkāre ce, bhikkhave, āhāre natthi rāgo’’</bold>tiādi vuttaṃ. ‘‘Kabaḷīkāre…pe… anupāyāsanti vadāmī’’ti <bold>ayaṃ</bold> paññatti dukkhassa pariññāya ca paññāpanato <bold>pariññāpaññatti</bold> nāma, samudayassa pahānassa ca paññāpanato <bold>pahānapaññatti</bold> nāma, maggassa bhāvanāya ca paññāpanato <bold>bhāvanāpaññatti</bold> nāma, nirodhassa sacchikiriyāya ca paññāpanato <bold>sacchikiriyāpaññatti</bold> nāma.</paragraph>
    <paragraph line="538" number="40"> Vivaṭṭavasena paññattibhedo ācariyena vibhatto, amhehi ca ñāto, ‘‘kathaṃ sammasanavasena paññattibhedo vibhatto’’ti vattabbattā <bold>‘‘samādhiṃ, bhikkhave, bhāvethā’’</bold>tiādi vuttaṃ. ‘‘Samādhiṃ, bhikkhave, bhāvetha…pe… yathābhūtaṃ pajānātī’’ti <bold>ayaṃ</bold> paññatti maggassa bhāvanāya ca paññāpanato <bold>bhāvanāpaññatti</bold> nāma, dukkhassa pariññāya ca paññāpanato <bold>pariññāpaññatti</bold> nāma, samudayassa pahānassa ca paññāpanato <bold>pahānapaññatti</bold> nāma, nirodhassa sacchikiriyāya ca paññāpanato <bold>sacchikiriyāpaññatti</bold> nāma.</paragraph>
    <paragraph line="539">Sammasanavasena paññattibhedo ācariyena vibhatto, amhehi ca ñāto, ‘‘kathaṃ upādānakkhandhavasena paññattibhedo vibhatto’’ti vattabbattā <bold>‘‘rūpaṃ, rādha, vikirathā’’</bold>tiādi vuttaṃ. ‘‘Rūpaṃ, rādha, vikiratha…pe… nibbāna’’nti <bold>ayaṃ</bold> paññatti taṇhāsaṅkhātassa rodhassa nirodhassa ca paññāpanato <bold>nirodhapaññatti</bold> nāma, assādassa nibbidāya ca paññāpanato <bold>nibbidāpaññatti</bold> nāma, dukkhassa pariññāya ca paññāpanato <bold>pariññāpaññatti</bold> nāma, samudayassa pahānassa ca paññāpanato <bold>pahānapaññatti</bold> nāma, maggassa bhāvanāya ca paññāpanato <bold>bhāvanāpaññatti</bold> nāma, nirodhassa sacchikiriyāya ca paññāpanato <bold>sacchikiriyāpaññatti</bold> nāma.</paragraph>
    <paragraph line="540">‘‘Rūpavedanāsaññāsaṅkhāraviññāṇāni <pageBreak edition="M" number="0.0190" /> vikiranto viddhaṃsento vikīḷaniyaṃ karonto paññāya taṇhākkhayāya paṭipajjanto kiṃ pajānātī’’ti pucchitabbattā <bold>‘‘so ‘idaṃ dukkha’nti yathābhūtaṃ pajānātī’’</bold>tiādi vuttaṃ. ‘‘So ‘idaṃ dukkha’nti yathābhūtaṃ pajānātīti…pe… nirodhagāminipaṭipadāti yathābhūtaṃ pajānātī’’ti <bold>ayaṃ</bold> paññatti saccānaṃ paṭivedhassa paññāpanato <bold>paṭivedhapaññatti</bold> nāma, dassanabhūmiyā nikkhepassa ca paññāpanato <bold>nikkhepapaññatti</bold> nāma, maggassa bhāvanāya ca paññāpanato <bold>bhāvanāpaññatti</bold> nāma, sotāpattiphalassa sacchikiriyāya ca paññāpanato <bold>sacchikiriyāpaññatti</bold> nāma. ‘‘So ‘ime āsavā’ti yathābhūtaṃ pajānāti…pe… ‘āsavā asesaṃ nirujjhantī’ti yathābhūtaṃ pajānātī’’ti <bold>ayaṃ</bold> paññatti khayeñāṇassa uppādassa ca paññāpanato <bold>uppādapaññatti</bold> nāma, anuppādeñāṇassa okāsassa ca <pageBreak edition="V" number="0.0317" /> paññāpanato <bold>okāsapaññatti</bold> nāma, maggassa bhāvanāya ca paññāpanato <bold>bhāvanāpaññatti</bold> nāma, dukkhassa pariññāya ca paññāpanato <bold>pariññāpaññatti</bold> nāma, samudayassa pahānassa ca paññāpanato <bold>pahānapaññatti</bold> nāma, vīriyindriyassa ārambhassa ca paññāpanato <bold>ārambhapaññatti</bold> nāma, āsāṭikānaṃ āhaṭanāya ca paññāpanato <bold>āhaṭanāpaññatti</bold> nāma, bhāvanābhūmiyā nikkhepassa ca paññāpanato <bold>nikkhepapaññatti</bold> nāma, pāpakānaṃ akusalānaṃ dhammānaṃ abhinighātassa ca paññāpanato <bold>abhinighātapaññatti</bold> nāma.</paragraph>
    <paragraph line="541" number="41"> Vaṭṭavasena vā vivaṭṭavasena vā dhammasammasanavasena vā upādānakkhandhavasena vā pajānanavasena vā saccesu nānāvidho paññattibhedo ācariyena vibhatto, amhehi ca ñāto, ‘‘kathaṃ teparivaṭṭavasena saccesu paññattibhedo vibhatto’’ti vattabbattā teparivaṭṭavasena saccesu paññattibhedaṃ dassetuṃ <bold>‘‘idaṃ dukkhanti me, bhikkhave’’</bold>tiādi āraddhaṃ. <bold>Aṭṭhakathāyaṃ</bold> pana – ‘‘evaṃ vaṭṭavivaṭṭamukhena sammasanaupādānakkhandhamukheneva saccesu paññattivibhāgaṃ dassetvā idāni teparivaṭṭavasena dassetuṃ ‘idaṃ dukkhanti me bhikkhave’tiādi āraddha’’nti (netti. aṭṭha. 41) vuttaṃ. Tattha <bold>pubbe</bold> parijānanato paṭṭhāya. <bold>Ananussutesū</bold>ti parijānanavasena ananussutesu catūsu sacca<bold>dhammesu. Cakkhu</bold>nti paṭhamaṃ nibbānadassanaṭṭhena cakkhu nāma. Yathāsabhāvato kiccaparijānanaṭṭhena sacchikiriyaparijānanaṭṭhena <bold>ñāṇaṃ</bold> nāma. Yathāsabhāvato <pageBreak edition="M" number="0.0191" /> kiccaparijānanādīnaṃ paṭivijjhitvā pajānanaṭṭhena <bold>paññā</bold> nāma. Tathā viditakaraṇaṭṭhena <bold>vijjā</bold> nāma. Ālokobhāsakaraṇaṭṭhena <bold>āloko</bold> nāma. Idaṃ cakkhādikaṃ sabbaṃ paññāvevacanameva. ‘‘Idaṃ dukkhanti me bhikkhave…pe… udapādī’’ti <bold>ayaṃ</bold> paññatti saccānaṃ desanāya paññāpanato <bold>desanāpaññatti</bold> nāma, sutamayiyā paññāya nikkhepassa ca paññāpanato <bold>nikkhepapaññatti</bold> nāma, anaññātaññassāmītindriyassa sacchikiriyāya ca paññāpanato <bold>sacchikiriyāpaññatti</bold> nāma, dhammacakkassa pavattanāya ca paññāpanato <bold>pavattanāpaññatti</bold> nāma.</paragraph>
    <paragraph line="542">‘‘Taṃ kho panidaṃ dukkhaṃ pariññeyyaṃ…pe… udapādī’’ti <bold>ayaṃ</bold> paññatti maggassa bhāvanāya paññāpanato <bold>bhāvanāpaññatti</bold> nāma, cintāmayiyā paññāya nikkhepassa ca paññāpanato <bold>nikkhepapaññatti</bold> nāma, aññindriyassa sacchikiriyāya ca paññāpanato <bold>sacchikiriyāpaññatti</bold> nāma.</paragraph>
    <paragraph line="543">‘‘Taṃ kho panidaṃ dukkhaṃ pariññātaṃ…pe… udapādī’’ti <bold>ayaṃ</bold> paññatti maggassa bhāvanāya paññāpanato <bold>bhāvanāpaññatti</bold> nāma, bhāvanāmayiyā paññāya nikkhepassa ca paññāpanato <pageBreak edition="V" number="0.0318" /><bold>nikkhepapaññatti</bold> nāma, aññātāvino indriyassa sacchikiriyāya ca paññāpanato <bold>sacchikiriyāpaññatti</bold> nāma, dhammacakkassa pavattanāya ca paññāpanato <bold>pavattanāpaññatti</bold> nāma.</paragraph>
    <paragraph line="544">Teparivaṭṭavasena saccesu nānāvidho paññattibhedo ācariyena vibhatto, amhehi ca ñāto, ‘‘kathaṃ kusalākusalādivasena desitadhammassa paññattibhedo vibhatto’’ti vattabbattā <bold>‘‘tulamatulañca sambhava’’</bold>ntiādi vuttaṃ. Atha vā dhammacakkasutte paññattibhedo ācariyena vibhatto, amhehi ca ñāto, ‘‘tulamatulañcātiādigāthāya kathaṃ paññattibhedo vibhatto’’ti vattabbattā <bold>‘‘tulamatulañcā’’</bold>tiādi vuttaṃ. Tulīyati paricchijjīyatīti <bold>tulaṃ,</bold> kāmāvacarakammaṃ, natthi tulaṃ sadisaṃ aññaṃ lokiyakammaṃ assa mahaggatakammassāti <bold>atulaṃ,</bold> rūpārūpāvacarakammaṃ. Punabbhavaṃ sambhavati etena saṅkhārenāti <bold>sambhavo,</bold> taṃ sambhavaṃ. Punabbhavaṃ saṅkharotīti <bold>bhavasaṅkhāro</bold>. Ajjhatte vipassanāvasena ramatīti <bold>ajjhattarato</bold>. Samathavasena samādhiyatīti <bold>samāhito</bold>. Attani sambhavatīti <bold>attasambhavo,</bold> taṃ attasambhavaṃ. <bold>Muni</bold> sambuddho sambhavaṃ bhavasaṅkhāraṃ tulañca atulañca avassaji, ajjhattarato samāhito kavacaṃ abhindi iva, evaṃ attasambhavaṃ <bold>abhindi</bold> padālayīti yojanā kātabbā. Atha vā <bold>muni</bold> sambuddho ‘‘pañcakkhandhā aniccā <pageBreak edition="M" number="0.0192" /> dukkhā anattā vipariṇāmadhammā, nibbānaṃ pana niccaṃ sukhaṃ asaṅkhataṃ avipariṇāmadhamma’’nti <bold>tulaṃ</bold> tulayanto <bold>atulaṃ</bold> nibbānaṃ disvā sambhavaṃ bhavasaṅkhāraṃ ariyamaggena avassaji. Kathaṃ avassaji? So hi muni vipassanāvasena ajjhattarato ca hutvā, samathavasena upacārappanāsu samāhito ca hutvā kavacaṃ abhindi iva, <bold>evaṃ attasambhavaṃ</bold> attani sañjātaṃ kilesaṃ <bold>abhindi</bold> padālayi, kilesābhāvena kammañca jahīti gāthāttho gahetabbo.</paragraph>
    <paragraph line="545">‘‘Tulamatulañca sambhava’’nti paññatti sabbadhammānaṃ abhiññāya paññāpanato <bold>abhiññāpaññatti</bold> nāma, dhammapaṭisambhidāya nikkhepassa ca paññāpanato <bold>nikkhepapaññatti</bold> nāma, ‘‘bhavasaṅkhāramavassaji munī’’ti paññatti samudayassa pariccāgassa ca paññāpanato <bold>pariccāgapaññatti</bold> nāma, dukkhassa pariññāya ca paññāpanato <bold>pariññāpaññatti</bold> nāma, ‘‘ajjhattarato samāhito’’ti paññatti kāyagatāya satiyā bhāvanāya ca paññāpanato <bold>bhāvanāpaññatti</bold> nāma, cittekaggatāya ṭhitiyā ca paññāpanato <bold>ṭhitipaññatti</bold> nāma, ‘‘abhindi kavacamivattasambhava’’nti paññatti cittassa abhinibbidāya ca paññāpanato <bold>abhinibbidāpaññatti</bold> nāma, sabbaññutāya upādānassa ca paññāpanato <bold>upādānapaññatti</bold> nāma, avijjāṇḍakosānaṃ padālanāya ca paññāpanato <bold>padālapaññatti</bold> nāma, ‘‘yathāvutto paññattippabhedo kena saddahitabbo’’ti vattabbattā <bold>‘‘tenāhā’’</bold>tiādi vuttaṃ. Tathāvuttassa paññattippabhedassa <pageBreak edition="V" number="0.0319" /> sambhavato bhagavā yaṃ ‘‘tulamatula’’ntiādigāthamāha, tathāsambhavato yathāvuttāya gāthāya yathāvutto paññattippabhedo saddahitabboti.</paragraph>
    <paragraph line="546">‘‘Tulamatulañcā’’tiādigāthāyaṃ paññattippabhedo ācariyena vibhatto, amhehi ca ñāto.</paragraph>
    <gatha1 line="547">‘Yo dukkhamaddakkhi yatonidānaṃ, kāmesu so jantu kathaṃ nameyya;</gatha1>
    <gathalast line="548">Kāmā hi loke saṅgoti ñatvā, tesaṃ satīmā vinayāya sikkhe’ti. –</gathalast>
    <unindented line="549">Gāthāyaṃ pana kathaṃ paññattibhedo vibhatto’’ti vattabbattā <bold>‘‘yo dukkhamaddakkhī’’</bold>tiādi vuttaṃ. <bold>Yo</bold> āraddhavipassako jantu yatonidānaṃ sabbaṃ tebhūmakaṃ <pageBreak edition="M" number="0.0193" /> hetuphalaṃ <bold>dukkhaṃ</bold> addakkhi, <bold>so</bold> āraddhavipassako jantu kāmesu <bold>kathaṃ nameyya</bold> nametuṃ nārahati. Kāmā loke ‘‘saṅgo’’ti <bold>hi</bold> yasmā passitabbā, tasmā nametuṃ nārahati, iti etaṃ dukkhabhāvaṃ dukkhahetubhāvaṃ ñatvā <bold>tesaṃ</bold> kāmānaṃ <bold>vinayāya</bold> vūpasamāya <bold>satimā</bold> kāyagatāsatisampanno tīṇi sikkhāni <bold>sikkhe</bold> sikkheyyāti gāthāttho saṅkhepena viññātabbo. <bold>Aṭṭhakathāyaṃ</bold> (netti. aṭṭha. 41) pana vitthārena saṃvaṇṇito.</unindented>
    <paragraph line="550">‘‘Yo dukkha’’nti paññatti dukkhassa vevacanassa ca pariññāya ca paññāpanato <bold>vevacanapaññatti, pariññāpaññatti ca</bold> hoti. ‘‘Yatonidāna’’nti paññatti samudayassa pabhavassa ca pahānassa ca paññāpanato <bold>pabhavapaññatti</bold> ceva <bold>pahānapaññatti</bold> ca hoti. ‘‘Addakkhī’’ti paññatti ñāṇacakkhussa vevacanassa ca paṭivedhassa ca paññāpanato <bold>vevacanapaññatti</bold> ceva <bold>paṭivedhapaññatti</bold> ca hoti. ‘‘Kāmesu so jantu kathaṃ nameyyā’’ti paññatti kāmataṇhāya vevacanassa ca anabhinivisassa ca paññāpanato <bold>vevacanapaññatti</bold> ceva <bold>anabhinivesapaññatti</bold> ca hoti. ‘‘Kāmā hi loke saṅgoti ñatvā’’ti paññatti kāmānaṃ paccatthikato dassanassa ca paññāpanato <bold>dassanapaññatti</bold> nāma. Kāmā hi anatthajānanato paccatthikasadisā.</paragraph>
    <paragraph line="551">‘‘Kīdisā hutvā anatthajanakā’’ti pucchitabbattā <bold>‘‘kāmā hī’’</bold>tiādi vuttaṃ. Kāmā rāgaggiādīhi antodayhanato <bold>aṅgārakāsūpamā</bold> ca, pūtibhāvāpajjanato <bold>maṃsapesūpamā</bold> ca, bahi aññena dayhanato <bold>pāvakakappā</bold> jalitaggikkhandhūpamā ca, patiṭṭhānābhāvato <bold>papātūpamā</bold> ca, visasadisehi dosādīhi parahiṃsanato <bold>uragopamā</bold> ca. ‘‘Tesaṃ satīmā’’ti paññatti pahānāya apacayassa ca paññāpanato <bold>apacayapaññatti</bold> nāma, kāyagatāya satiyā nikkhepassa ca paññāpanato <pageBreak edition="V" number="0.0320" /><bold>nikkhepapaññatti</bold> nāma, maggassa bhāvanāya ca paññāpanato <bold>bhāvanāpaññatti</bold> nāma. ‘‘Vinayāya sikkhe’’ti paññattirāgavinayassa dosavinayassa mohavinayassa paṭivedhassa ca paññāpanato <bold>paṭivedhapaññatti</bold> nāma. ‘‘Jantū’’ti paññatti yogissa vevacanassa ca paññāpanato <bold>vevacanapaññatti</bold> nāma.</paragraph>
    <paragraph line="552">‘‘Jantūti sāmaññasattavācako saddo kasmā yogivācakoti viññātabbo’’ti vattabbattā <bold>‘‘yadā hī’’</bold>tiādi vuttaṃ. Yogī <bold>yadā</bold> yasmiṃ kāle <pageBreak edition="M" number="0.0194" /> kāmā saṅgoti pajānāti, tadā tasmiṃ kāle <bold>so</bold> yogī kāmānaṃ anuppādāya kusale dhamme kāyagatāsatiādīhi <bold>uppādayati,</bold> so kusale dhamme uppādento yogī anuppannānaṃ kusalānaṃ dhammānaṃ uppādāya <bold>vāyamati</bold> kusalavīriyaṃ karoti, tasmā yogīvācako jantusaddoti viññātabbo. ‘‘Jantū’’ti <bold>ayaṃ</bold> paññatti <bold>appattassa</bold> kusalassa jhānadhammādikassa pattiyā vāyāmassa ca paññāpanato <bold>vāyāmapaññatti</bold> nāma, oramattikāya asantuṭṭhiyā nikkhepassa ca paññāpanato <bold>nikkhepapaññatti</bold> nāma. ‘‘So anuppannānaṃ kusalānaṃ dhammānaṃ uppādāya vāyamatī’’ti ayaṃ paññatti vāyāmapaññatti, ‘‘hetuso uppannānaṃ kusalānaṃ dhammānaṃ ṭhitiyā vāyamatīti paññatti katamā paññattī’’ti pucchitabbattā <bold>‘‘tattha so uppannāna’’</bold>ntiādi vuttaṃ. <bold>Tattha</bold> tasmiṃ ‘‘anuppannāna’’ntiādimhi. ‘‘So uppannānaṃ kusalānaṃ dhammānaṃ ṭhitiyā vāyamatī’’ti <bold>ayaṃ</bold> paññatti bhāvanāya appamādassa ca paññāpanato <bold>appamādapaññatti</bold> nāma, vīriyindriyassa nikkhepassa ca paññāpanato <bold>nikkhepapaññatti</bold> nāma, kusalānaṃ dhammānaṃ ārakkhassa ca paññāpanato <bold>ārakkhapaññatti</bold> nāma, adhicittasikkhāya ṭhitiyā ca paññāpanato <bold>ṭhitipaññatti</bold> nāma. ‘‘Kena yathāvuttappakāro paññattippabhedo saddahitabbo’’ti vattabbattā <bold>‘‘tenāhā’’</bold>tiādi vuttaṃ.</paragraph>
    <paragraph line="553">‘‘Yo dukkhamaddakkhi yatonidāna’’ntiādigāthāya paññattippabhedo ācariyena vibhatto, amhehi ca ñāto.</paragraph>
    <gatha1 line="554">‘‘Mohasambandhano loko, bhabbarūpova dissati;</gatha1>
    <gatha2 line="555">Upadhibandhano bālo, tamasā parivārito;</gatha2>
    <gathalast line="556">Assirī viya khāyati, passato natthi kiñcananti. –</gathalast>
    <unindented line="557">Gāthāyaṃ pana kathaṃ paññattippabhedo vibhatto’’ti vattabbattā <bold>‘‘mohasambandhano’’</bold>tiādi vuttaṃ. Tattha <bold>mohasambandhano</bold>ti mohahetukehi saṃyojanehi sambandho. <bold>Loko</bold>ti appahīnasaṃyojano sattaloko. <bold>Bhabbarūpova</bold><pageBreak edition="V" number="0.0321" /><bold>dissatī</bold>ti abhabbopi attā bhabbarūpova bhabbajātiko viya bālānaṃ avipassakānaṃ dissati. <bold>Upadhibandhano</bold>ti kilesūpadhīhi bandhitabbo. Yu-paccayo hi kammatthe vihito. Upadhīsu vā kilesānaṃ bandhanaṃ yassa bālassāti <bold>upadhibandhano</bold>. Dve avaḍḍhiyo lāti gaṇhātīti <bold>bālo. Tamasā</bold> sammohena <bold>parivārito</bold> paṭicchādito paṇḍitānaṃ vipassakānaṃ <bold>assirī</bold> viya sirīvirahito viya <bold>khāyati</bold><pageBreak edition="M" number="0.0195" /> upaṭṭhāti. <bold>Passato</bold> paññācakkhunā passantassa paṇḍitassa kiñcanaṃ natthīti saṅkhepattho daṭṭhabbo.</unindented>
    <paragraph line="558">‘‘Mohasambandhano loko’’ti paññatti mohasīsena gahitānaṃ vipallāsānaṃ desanāya paññāpanato <bold>desanāpaññatti</bold> nāma. ‘‘Bhabbarūpova dissatī’’ti paññatti lokassa viparītassa viparītākārena upaṭṭhahantassa paññāpanato <bold>viparītapaññatti</bold> nāma. ‘‘Upadhibandhano bālo’’ti paññatti pāpakānaṃ icchāvacarānaṃ pabhavassa paññāpanato <bold>pabhavapaññatti</bold> nāma. ‘‘Upadhibandhano bālo’’ti paññatti pariyuṭṭhānānaṃ akusalānaṃ dhammānaṃ bandhanakiccassa paññāpanato <bold>kiccapaññatti</bold> nāma. ‘‘Upadhibandhano bālo’’ti paññatti kilesānaṃ bandhanabalamūhanabalānaṃ paññāpanato <bold>balapaññatti</bold> nāma. ‘‘Upadhibandhano bālo’’ti paññatti saṅkhārānaṃ viruhanāya paññāpanato <bold>viruhanāpaññatti</bold> nāma. ‘‘Tamasā parivārito’’ti paññatti avijjandhakārassa desanāya paññāpanato <bold>desanāpaññatti</bold> nāma, avijjandhakārassa vevacanassa ca paññāpanato <bold>vevacanapaññatti</bold> nāma. ‘‘Assirī viya khāyatī’’ti paññatti dibbacakkhussa dassanakiriyāya paññāpanato <bold>dassanapaññatti</bold> nāma. ‘‘Assirī viya khāyatī’’ti paññatti paññācakkhussa nikkhepassa paññāpanato <bold>nikkhepapaññatti</bold> nāma. ‘‘Passato natthi kiñcana’’nti paññatti <bold>sattānaṃ</bold> ariyānaṃ paṭivedhassa paññāpanato <bold>paṭivedhapaññatti</bold> nāma.</paragraph>
    <paragraph line="559">‘‘Katamaṃ kiñcana’’nti pucchitabbattā <bold>‘‘rāgo kiñcana’’</bold>ntiādi vuttaṃ. ‘‘Yathāvutto paññattippabhedo kathaṃ amhehi saddahitabbo’’ti vattabbattā <bold>‘‘tenāhā’’</bold>tiādi vuttaṃ. Yathāvuttassa paññattippabhedassa sambhavato bhagavā yaṃ <bold>‘‘mohasambandhano’’</bold>tiādimāha, tathāsambhavato tāya gāthāya yathāvutto paññattippabhedo gāthānusārena saddahitabbo.</paragraph>
    <paragraph line="560">‘‘Mohasambandhano loko’’tiādigāthāya paññattippabhedo ācariyena vibhatto, amhehi ca ñāto, ‘‘atthi, bhikkhave, ajāta’ntiādipāṭhassa paññattippabhedo kathaṃ vibhatto’’ti pucchitabbattā <bold>‘‘atthi bhikkhave’’</bold>tiādipāḷimāha. ‘‘Sā pana pāḷi kimatthaṃ bhagavatā vuttā’’ti ce puccheyya? Paramatthato avijjamānattā nibbānaṃ natthi, tasmā ‘‘atthi nibbāna’’nti <pageBreak edition="V" number="0.0322" /> vacanaṃ sasavisāṇavacanaṃ viya anatthaṃ, vohāramattametanti vadantānaṃ micchāvādaṃ bhañjituṃ bhagavatā vuttāti daṭṭhabbā.</paragraph>
    <paragraph line="561">Kutocipi <pageBreak edition="M" number="0.0196" /> ajātattā abhūtattā <bold>ajātaṃ abhūtaṃ</bold>. Paccayehi akatattā <bold>akataṃ</bold>. Saṅkhatābhāvato <bold>asaṅkhataṃ</bold> nibbānaṃ atthi. <bold>Etaṃ</bold> ajātādikaṃ nibbānaṃ no ce abhavissa, evaṃ sati nissaraṇaṃ na paññāyetha, nibbānassa ca ariyamaggaphalānaṃ ārammaṇattā, maggaphalānañca kilesānaṃ samucchindanato paṭippassambhanato, samucchindanena ca tividhassa vaṭṭassa apavaṭṭanato ajātādikaṃ nibbānaṃ atthiyevāti daṭṭhabbaṃ.</paragraph>
    <paragraph line="562">‘‘Atthi, bhikkhave, ajātaṃ…pe… asaṅkhata’’nti <bold>ayaṃ</bold> paññatti nibbānassa <bold>desanāpaññatti</bold> ca nibbānassa <bold>vevacanapaññatti</bold> ca hoti. ‘‘Nayidha jātassa…pe… paññāyethā’’ti <bold>ayaṃ</bold> paññatti saṅkhatassa <bold>vevacanapaññatti</bold> ca saṅkhatassa <bold>upanayanapaññatti</bold> ca hoti. ‘‘Yasmā ca…pe… asaṅkhata’’nti <bold>ayaṃ</bold> paññatti nibbānassa <bold>vevacanapaññatti</bold> ca nibbānassa <bold>jotanāpaññatti</bold> ca hoti. ‘‘Yasmā jātassa…pe… paññāyatī’’ti <bold>ayaṃ</bold> paññatti nibbānassa <bold>vevacanapaññatti</bold> ca maggassa saṃsārato <bold>niyyānikapaññatti ca nissaraṇapaññatti</bold> ca hotīti paññattiviseso paṇḍitehi niddhāretvā gahetabbo.</paragraph>
    <paragraph line="563">‘‘Yathāvutto nibbānassa paññattippabhedo kena saddahitabbo’’ti vattabbattā <bold>‘‘tenāha bhagavā’’</bold>tiādi vuttaṃ. <bold>‘‘Tenāha āyasmā’’</bold>tiādyānusandhyādiattho ceva <bold>‘‘niyutto paññattihāro’’</bold>ti anusandhyādiattho ca vuttanayānusārena veditabbo.</paragraph>
    <centered line="564">Iti paññattihāravibhaṅge sattibalānurūpā racitā</centered>
    <centered line="565">Vibhāvanā niṭṭhitā.</centered>
    <paragraph line="566">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="567">12. Otaraṇahāravibhaṅgavibhāvanā</subhead>
    <paragraph line="568" number="42"> Yena <pageBreak edition="V" number="0.0323" /> yena saṃvaṇṇanāvisesabhūtena paññattihāravibhaṅgena paññattiyo vibhattā, so saṃvaṇṇanāvisesabhūto vibhaṅgo paripuṇṇo, ‘‘katamo otaraṇo hāravibhaṅgo’’ti pucchitabbattā <bold>‘‘tattha katamo otaraṇo hāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu <pageBreak edition="M" number="0.0197" /><bold>katamo</bold> saṃvaṇṇanāviseso <bold>otaraṇo hāro</bold> otaraṇahāravibhaṅgo nāmāti pucchati. ‘‘Yo ca paṭiccuppādo’’tiādiniddesassa idāni mayā vuccamāno ‘‘uddhaṃ adho sabbadhi vippamutto’’tiādiko vitthārasaṃvaṇṇanāviseso otaraṇo hāro otaraṇahāravibhaṅgo nāmāti gahetabbo.</paragraph>
    <paragraph line="569">Tattha pāṭhe ‘‘katame paṭiccasamuppādādayo niddhāretvā katamehi niddhāritehi dhammehi otaratī’’ti pucchitabbattā imasmiṃ pāṭhe ime paṭiccasamuppādādayo niddhāretvā imehi niddhāritehi dhammehi otaratīti dassetuṃ <bold>‘‘uddhaṃ adho sabbadhi vippamutto’’</bold>tiādi vuttaṃ. Tattha <bold>uddha</bold>nti kāmadhātuto uddhaṃ uparibhāge pavattāya rūpadhātuarūpadhātuyā. <bold>Adho</bold>ti rūpadhātuto heṭṭhābhāge pavattāya kāmadhātuyā. <bold>Sabbadhī</bold>ti sabbasmiṃ kāmarūpaarūpadhātumhi. <bold>Vippamutto</bold>ti paṭisandhivasena appavattanato vippamutto asekkho. Ayaṃ sekkho dassanamaggena sakkāyadiṭṭhiyā samugghātattā ‘‘ahaṃ asmī’’ti anānupassī viharati. Evaṃ sekkhāya vimuttiyā ceva asekkhāya vimuttiyā ca sekkho ceva asekkho ca atiṇṇapubbaṃ oghaṃ apunabbhavāya vimutto udatārīti gāthāttho gahetabbo.</paragraph>
    <paragraph line="570">Tasmiṃ gāthāpāṭhe ‘‘katame niddhāretvā katamehi otaratī’’ti pucchitabbattā <bold>‘‘uddhanti rūpadhātū’’</bold>tiādi vuttaṃ. <bold>Uddha</bold>nti manussalokato uddhaṃ cātumahārājikādayopi gahitāti atthasambhavato taṃ nivattetuṃ <bold>‘‘rūpadhātu arūpadhātū’’</bold>ti vuttaṃ. <bold>Adho</bold>ti manussabhavato adho cattāro apāyabhūmiyo ca gahitāti atthasambhavato taṃ nivattetuṃ <bold>‘‘kāmadhātū’’</bold>ti vuttaṃ. <bold>Sabbadhī</bold>ti catubhūmiketi atthasambhavato <bold>‘‘tedhātuke’’</bold>ti vuttaṃ. <bold>Ayaṃ asekkhā vimuttī</bold>ti vimuttassa asekkhassa yā virāgatā atthi, ayampi virāgatā asekkhaphalavimutti. ‘‘Uddhaṃ adho sabbadhi vippamutto’’ti pāṭhe vuttappakārā ayaṃ asekkhā vimutti niddhāritāti attho. Niddhāritāya asekkhāya vimuttiyā yāni saddhādipañcindriyāni niddhāritāni, <bold>tāniyeva</bold> asekkhāni <pageBreak edition="V" number="0.0324" /> pañcindriyāni bhavanti. <bold>Ayaṃ</bold> vuttappakārā otaraṇā <bold>indriyehi</bold> vimuttiyā <bold>otaraṇā</bold> nāma pavesanā nāma.</paragraph>
    <paragraph line="571">Tāniyeva asekkhāni pañcindriyāni vijjāya upakārakattā, paññāpadaṭṭhānattā vā <bold>vijjā</bold> bhavanti. <bold>Vijjuppādā</bold> tādisāya vijjāya uppādā uppādahetuto <pageBreak edition="M" number="0.0198" /><bold>avijjānirodho</bold> avijjāya nirodho hoti…pe… dukkhakkhandhassa nirodho hoti, <bold>ayaṃ</bold> vuttappakārā otaraṇā paṭiccasamuppādehi otaraṇā nāma.</paragraph>
    <paragraph line="572">Tāniyeva asekkhāni pañcindriyāni tīhi khandhehi saṅgahitāni saddhāvīriyehi sīlasambhavato, satiyā ca paññānuvattakattā. Sesā vuttanayānusārena veditabbā.</paragraph>
    <paragraph line="573">‘‘Uddhaṃ adho sabbadhi vippamutto’’ti pāṭhe niddhāretvā otaraṇā ācariyena vibhattā, amhehi ca ñātā, ‘‘ayaṃ ahasmīti anānupassī’’ti pāṭhe ‘‘katame niddhāretvā katamehi otaraṇehi otaratī’’ti vattabbattā <bold>‘‘ayaṃ ahasmīti anānupassīti ayaṃ sakkāyadiṭṭhiyā’’</bold>tiādi vuttaṃ. Yo ayaṃ sekkho ‘‘ahamasmī’’ti nānupassī, tassa sekkhassa sakkāyadiṭṭhiyā yo samugghāto atthi, yā samugghātasaṅkhātā samugghātavimutti sekkhā vimutti hoti, tassā sekkhāya vimuttiyā yāni saddhādipañcindriyāni niddhāritāni, <bold>tāniyeva</bold> sekkhāni pañcindriyāni bhavanti. <bold>Ayaṃ</bold> vuttappakārā otaraṇā indriyehi otaraṇā nāma. Sesā vuttanayānusārena veditabbā.</paragraph>
    <paragraph line="574" number="43"> ‘‘Uddhaṃ adho’’tiādigāthāyaṃ otaraṇā ācariyena vibhattā, amhehi ca ñātā, ‘‘nissitassa calita’’ntiādipāṭhe ‘‘katame niddhāretvā katamehi otaratī’’ti pucchitabbattā <bold>‘‘nissitassa calitaṃ, anissitassa calitaṃ natthī’’</bold>tiādi vuttaṃ. <bold>Nissitassa</bold> puggalassa <bold>calitaṃ</bold> calanaṃ atthi, <bold>anissitassa</bold> puggalassa <bold>calitaṃ</bold> calanaṃ natthi. <bold>Calite</bold> calane asati passaddhi bhavati, passaddhiyā <bold>sati</bold> vijjamānāya nati na hoti, natiyā <bold>asati</bold> avijjamānāya <bold>āgatigati</bold> na hoti, āgatigatiyā <bold>asati</bold> avijjamānāya <bold>cutūpapāto</bold> na hoti, cutūpapāte <bold>asati</bold> avijjamāne <bold>idha</bold> chasu ajjhattikāyatanesu attānaṃ neva passati, <bold>huraṃ</bold> vā chasu bāhirāyatanesu attānaṃ na passati, <bold>ubhayaṃ antarena</bold> vajjetvā phassādisamudāyesu dhammesu attānaṃ na passati, <bold>esova</bold> paṭiccasamuppādo ‘‘avijjānirodhā’’tiādiko dukkhassa <bold>anto</bold> avasānaṃ karotīti attho.</paragraph>
    <paragraph line="575"><bold>Nissitassa</bold><pageBreak edition="V" number="0.0325" /><bold>calita</bold>nti ettha ‘‘nissayo katividho’’ti pucchitabbattā <bold>‘‘nissitassa calitanti nissayo nāmā’’</bold>tiādi vuttaṃ. <bold>Tatthā</bold>ti tesu duvidhesu taṇhānissayadiṭṭhinissayesu <pageBreak edition="M" number="0.0199" /> yā cetanā <bold>rattassa</bold> puggalassa niddhāritā, <bold>ayaṃ</bold> cetanādhammo <bold>taṇhānissayo</bold> nāma. Yā cetanā <bold>mūḷhassa</bold> puggalassa niddhāritā. <bold>Ayaṃ</bold> cetanādhammo <bold>diṭṭhinissayo</bold> nāma. Sā duvidhā cetanā pana saṅkhārā nāma. Saṅkhārapaccayā viññāṇaṃ…pe… sabbo paṭiccasamuppādo niddhārito. <bold>Ayaṃ</bold> vuttappakārā otaraṇā paṭiccasamuppādehi otaraṇā nāma.</paragraph>
    <paragraph line="576"><bold>Tatthā</bold>ti tasmiṃ taṇhānissayadiṭṭhinissaye yā vedanā <bold>rattassa</bold> puggalassa niddhāritā, ayaṃ <bold>sukhā vedanā</bold>. Yā cetanā <bold>sammūḷhassa</bold> puggalassa niddhāritā, ayaṃ <bold>adukkhamasukhā vedanā</bold>. Yebhuyyena sesā vuttanayānusārena veditabbā.</paragraph>
    <paragraph line="577" number="44"> ‘‘Nissitassa calita’’ntiādipāṭhe otaraṇā ācariyena vibhattā, amhehi ca ñātā.</paragraph>
    <gatha1 line="578">‘‘Ye keci sokā paridevitā vā…pe…</gatha1>
    <gathalast line="579">Piyaṃ na kayirātha kuhiñci loke’’ti. –</gathalast>
    <unindented line="580">Gāthāpāṭhe ‘‘katame niddhāretvā katamehi otaratī’’ti pucchitabbattā <bold>‘‘ye keci sokā’’</bold>tiādi vuttaṃ. Ye keci sokā vā yā kāci paridevitā vā anekarūpā yā kāci dukkhā vā lokasmiṃ sambhavanti. <bold>Ete</bold> sokādayo piyaṃ paṭicca pabhavanti, piye asante <bold>ete</bold> sokādayo na bhavanti. <bold>Tasmā</bold> piye asante sokādīnaṃ abhāvato <bold>yesaṃ</bold> vītasokānaṃ kuhiñci lokepi natthi, te vītasokā sukhino bhavanti. <bold>Tasmā</bold> vītasokānaṃ sukhasampannattā asokaṃ virajaṃ <bold>patthayāno</bold> sappuriso kuhiñci loke piyaṃ na kayirāthāti gāthāttho.</unindented>
    <paragraph line="581"><bold>‘‘Ye keci sokā paridevitā vā, dukkhā ca lokasmimanekarūpā piyaṃ paṭicca pabhavanti ete’’</bold>ti ettha pāṭhe yā vedanā niddhāritā, ayaṃ <bold>dukkhā vedanā</bold>. Sesā vuttanayānusārena veditabbā.</paragraph>
    <paragraph line="582">‘‘Ye keci sokā’’tiādigāthāpāṭhe otaraṇā ācariyena vibhattā, amhehi ca ñātā <pageBreak edition="V" number="0.0326" />, ‘‘kāmaṃ kāmayamānassā’’tiādigāthāpāṭhe ‘‘katame <pageBreak edition="M" number="0.0200" /> niddhāretvā katamehi otaratī’’ti vattabbattā <bold>‘‘kāmaṃ kāmayamānassā’’</bold>tiādi vuttaṃ. Tassaṃ gāthāyaṃ attho heṭṭhā vuttova.</paragraph>
    <paragraph line="583"><bold>Tatthā</bold>ti tasmiṃ ‘‘pītimano hotī’’ti pāṭhe yā pītimanatā vuttā niddhāritā, <bold>ayaṃ</bold> pītimanatā <bold>anunayo</bold> hoti. <bold>‘‘Sallaviddhova ruppatī’’</bold>ti pāṭhe yaṃ ruppanaṃ āha, <bold>idaṃ</bold> ruppanaṃ <bold>paṭighaṃ</bold> hoti, anunayo ca paṭighañca niddhāritāti attho.</paragraph>
    <paragraph line="584">‘‘Anunaye ca paṭighe ca niddhārite katamo dhammo niddhārito’’ti vattabbattā <bold>‘‘anunayo paṭighañca pana taṇhāpakkho’’</bold>ti vuttaṃ. <bold>Taṇhāpakkho</bold>ti taṇhāpakkhattā taṇhā niddhāritā. ‘‘Anunayo taṇhāpakkho hotu, paṭighaṃ pana taṇhāpakkhaṃ na siyā’’ti ce vadeyya? Paṭighassa attasinehavasena pavattanato paṭighampi taṇhāpakkhaṃ hoti. ‘‘Taṇhāya niddhāritāya katamo niddhārito’’ti vattabbattā <bold>‘‘taṇhāya ca panā’’</bold>tiādi vuttaṃ. Dasannaṃ rūpāyatanānaṃ taṇhāya padaṭṭhānattā dasa rūpāni āyatanāni niddhāritāni. <bold>Ayaṃ</bold> vuttappakārā otaraṇā āyatanehi otaraṇā nāma. Sutte āgatā paṭiccasamuppādādayo tena saṃvaṇṇanāvisesena nayena niddhāritā, suttatthamukhena vā niddhāritā, tena…pe… nayena niddhāritesu paṭiccasamuppādādīsu yo saṃvaṇṇanānayaviseso tadatthavācakavasena vā tadatthañāpakavasena vā otarati pavisati samosarati, so saṃvaṇṇanānayaviseso otaraṇo hāro nāmāti adhippāyo daṭṭhabbo. Sesesupi vuttanayānusārena otaraṇā gahetabbā. <bold>‘‘Tenāha āyasmā’’</bold>tiādyānusandhyādiattho ceva <bold>‘‘niyutto otaraṇo hāro’’</bold>ti anusandhyādiattho ca vuttanayānusārena veditabbo.</paragraph>
    <centered line="585">Iti otaraṇahāravibhaṅge sattibalānurūpā racitā</centered>
    <centered line="586">Vibhāvanā niṭṭhitā.</centered>
    <paragraph line="587">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="588">13. Sodhanahāravibhaṅgavibhāvanā</subhead>
    <paragraph line="589" number="45"> Yena <pageBreak edition="V" number="0.0327" /><pageBreak edition="M" number="0.0201" /> yena saṃvaṇṇanāvisesabhūtena otaraṇahāravibhaṅgena otaretabbā suttatthā vibhattā, so saṃvaṇṇanāvisesabhūto vibhaṅgo paripuṇṇo, ‘‘katamo sodhanahāravibhaṅgo’’ti pucchitabbattā <bold>‘‘tattha katamo sodhano hāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu <bold>katamo</bold> saṃvaṇṇanāviseso <bold>sodhano hāro</bold> sodhanahāravibhaṅgo nāmāti pucchati. ‘‘Vissajjitamhi pañhe’’tiādiniddesassa idāni mayā vuccamāno ‘‘yathā āyasmā ajito’’tiādiko vitthārasaṃvaṇṇanāviseso sodhanahāravibhaṅgo nāmāti gahetabbo. ‘‘Kathaṃ tattha pañhe sodhano hāro viññātabbo’’ti vattabbattā <bold>‘‘yathā āyasmā’’</bold>tiādi vuttaṃ. <bold>Yathā</bold> yena pakārena āyasmā ajito pārāyane bhagavantaṃ pañhaṃ pucchati, tathā tena pakārena vissajjitamhi pañhe ayaṃ sodhano hāro viññātabboti. ‘‘Niyametvā vibhajehī’’ti vattabbattā niyametvā vibhajituṃ <bold>‘‘kenassū’’</bold>tiādi vuttaṃ. Gāthāttho vuttova.</paragraph>
    <gatha1 line="590">‘‘Kenassu nivuto loko, kenassu nappakāsati;</gatha1>
    <gathalast line="591">Kissābhilepanaṃ brūsi, kiṃsu tassa mahabbhaya’’nti. –</gathalast>
    <unindented line="592">Pucchāvasena pavattagāthāyañca –</unindented>
    <gatha1 line="593">‘‘Avijjāya nivuto loko, (ajitāti bhagavā,)</gatha1>
    <gatha2 line="594">Vivicchā pamādā nappakāsati;</gatha2>
    <gathalast line="595">Jappābhilepanaṃ brūmi, dukkhamassa mahabbhaya’’nti. –</gathalast>
    <unindented line="596">Vissajjanavasena pavattagāthāyañcāti imāsu dvīsu gāthāsu <bold>‘‘kenassu nivuto loko’’</bold>ti iminā padena <bold>pañhe</bold> pucchite <bold>‘‘avijjāya nivuto loko’’</bold>ti iminā padena bhagavā ‘‘kenassu nivuto loko’’ti padaṃ tadatthe aññāṇasaṃsayādimalānaṃ apanayanena sodheti. Tadatthe hi vissajjite aññāṇasaṃsayādīnaṃ abhāvato attho sodhito nāma, atthe ca sodhite padampi sodhitaṃyeva. Tenāha <bold>aṭṭhakathāyaṃ</bold> – ‘‘tadatthassa vissajjanato’’ti (netti. aṭṭha. 45), <bold>ṭīkāya</bold>ñca ‘‘tabbisayaaññāṇasaṃsayādimalāpanayanena sodhetī’’ti vuttaṃ. <bold>No ca ārambha</bold>nti pucchituṃ ārabhitabbaṃ <pageBreak edition="M" number="0.0202" /> sabbagāthāpadaṃ, gāthātthaṃ vā, ñātuṃ icchitassa sabbassa atthassa vissajjanavasena apariyositattā <pageBreak edition="V" number="0.0328" /> bhagavā ‘‘avijjāya nivuto loko’’ti ettakeneva padena sodheti. Sesesupi esa nayo.</unindented>
    <paragraph line="597"><bold>‘‘Kiṃsu tassa mahabbhaya’’</bold>nti iminā padena pañhe pucchite <bold>‘‘dukkhamassa mahabbhaya’’</bold>nti padena bhagavatā <bold>ārambho</bold> ñātuṃ icchito attho <bold>suddho</bold> sodhito hoti. Sesagāthāsupi eseva nayo.</paragraph>
    <paragraph line="598"><bold>Yattha</bold> pañhe <bold>evaṃ</bold> niravasesavissajjanavasena ārambho <bold>suddho</bold> sodhito bhavati, so pañho <bold>vissajjito</bold> sodhito bhavati. <bold>Yattha</bold> pañhe evaṃ niravasesavissajjanavasena ārambho yāva <bold>asuddho</bold> asodhito bhavati, tāva so pañho <bold>vissajjito</bold> sodhito na bhavatīti yojanā. <bold>‘‘Tenāhā’’</bold>tiādyānusandhyādyattho ceva <bold>‘‘niyutto sodhano hāro’’</bold>ti anusandhyādyattho ca vuttanayānusārena veditabbo.</paragraph>
    <centered line="599">Iti sodhanahāravibhaṅge sattibalānurūpā racitā</centered>
    <centered line="600">Vibhāvanā niṭṭhitā.</centered>
    <paragraph line="601">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="602">14. Adhiṭṭhānahāravibhaṅgavibhāvanā</subhead>
    <paragraph line="603" number="46"> Yena yena saṃvaṇṇanāvisesabhūtena vibhaṅgena pañhādayo sodhitā, so saṃvaṇṇanāvisesabhūto paripuṇṇo, ‘‘katamo adhiṭṭhānahāravibhaṅgo’’ti pucchitabbattā <bold>‘‘tattha katamo adhiṭṭhāno hāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu <bold>katamo</bold> saṃvaṇṇanāviseso paṭiniddesato <bold>adhiṭṭhāno hāro</bold> adhiṭṭhānahāravibhaṅgo nāmāti pucchati. ‘‘Ekattatāya dhammā, yepi ca vemattatāya niddiṭṭhā’’tiādiniddesassa idāni mayā vuccamāno ‘‘ye tattha niddiṭṭhā, tathā te dhārayitabbā’’tiādiko vitthārasaṃvaṇṇanāviseso adhiṭṭhānahāravibhaṅgo nāmāti gahetabbo.</paragraph>
    <paragraph line="604">‘‘Ye <pageBreak edition="M" number="0.0203" /> dhammā suttesu ekattatāya ca vemattatāya ca niddiṭṭhā, te dhammā kiṃ pana tatheva dhārayitabbā <pageBreak edition="V" number="0.0329" />, udāhu aññathāpi vikappayitabbā’’ti pucchitabbattā <bold>‘‘ye tatthā’’</bold>tiādi vuttaṃ. <bold>Tattha</bold> tesu suttantesu <bold>ye</bold> dukkhasaccādayo dhammā ekattatāya ca vemattatāya ca niddiṭṭhā, <bold>te</bold> dukkhasaccādayo dhammā <bold>tathā</bold> ekattatāya ca vemattatāya ca <bold>dhārayitabbā</bold> upalakkhitabbā, na aññathā vikappayitabbā.</paragraph>
    <paragraph line="605">‘‘Sāmaññakappanāya vohārabhāvena anavaṭṭhānato katamā ekattatā, katamā vemattatā’’ti pucchitabbattā <bold>‘‘dukkhanti ekattatā’’</bold>tiādi vuttaṃ. <bold>Dukkha</bold>nti jātiādivisesamanapekkhitvā yā dukkhasāmaññatā vuttā, sā ayaṃ dukkhasāmaññatā dukkhassa <bold>ekattatā</bold> nāma. ‘‘Tattha katamaṃ dukkha’’nti pucchitā ‘‘jāti dukkhā, jarā dukkhā…pe... viññāṇaṃ dukkha’’nti jātiādivisesamapekkhitvā yā dukkhavisesatā vuttā, sā <bold>ayaṃ</bold> dukkhavisesatā dukkhassa <bold>vemattatā</bold> nāma. <bold>Tatthā</bold>ti ye dukkhādayo dhammā sutte vuttā, tattha tesu dukkhādīsu atthesu.</paragraph>
    <paragraph line="606"><bold>Dukkhasamudayo</bold>ti ‘‘taṇhā ponobhavikā’’ti visesamanapekkhitvā yā samudayasāmaññatā vuttā, sā ayaṃ samudayasāmaññatā samudayassa <bold>ekattatā</bold> nāma. ‘‘Tattha katamo samudayo’’ti pucchitvā ‘‘yāyaṃ taṇhā…pe… vibhavataṇhā’’ti visesaṃ apekkhitvā yā samudayavisesatā vuttā, sā <bold>ayaṃ</bold> samudayavisesatā samudayassa <bold>vemattatā</bold> nāma.</paragraph>
    <paragraph line="607"><bold>Dukkhanirodho</bold>ti ‘‘tassāyeva taṇhāya asesavirāganirodho’’ti visesamanapekkhitvā yā nirodhasāmaññatā vuttā, sā ayaṃ nirodhasāmaññatā nirodhassa <bold>ekattatā</bold> nāma. ‘‘Tattha katamo dukkhanirodho’’ti pucchitvā ‘‘yo tassāyeva taṇhāya asesavirāganirodho cāgo paṭinissaggo mutti anālayo’’ti visesamapekkhitvā yā nirodhavisesatā vuttā, sā <bold>ayaṃ</bold> nirodhavisesatā nirodhassa <bold>vemattatā</bold> nāma.</paragraph>
    <paragraph line="608"><bold>Dukkhanirodhagāminī paṭipadāti? Paṭipadā</bold>ti sammādiṭṭhiādivisesamanapekkhitvā yā nirodhagāminipaṭipadāsāmaññatā vuttā, sā ayaṃ nirodhagāminipaṭipadāsāmaññatā maggassa <bold>ekattatā</bold> nāma. ‘‘Tattha katamā dukkhanirodhagāminī paṭipadā’’ti <pageBreak edition="M" number="0.0204" /> pucchitvā ‘‘ayameva ariyo…pe… sammāsamādhī’’ti sammādiṭṭhiādivisesamapekkhitvā yā visesadukkhanirodhagāminipaṭipadatā vuttā, sā <bold>ayaṃ</bold> visesadukkhanirodhagāminipaṭipadatā maggassa <bold>vemattatā</bold> nāma.</paragraph>
    <paragraph line="609"><bold>Maggo</bold>ti nirayagāmimaggādivisesamanapekkhitvā yā sāmaññamaggatā vuttā, sā ayaṃ sāmaññamaggatā <pageBreak edition="V" number="0.0330" /> maggassa <bold>ekattatā</bold> nāma. ‘‘Tattha katamo maggo’’ti pucchitvā ‘‘nirayagāmī maggo…pe… nibbānagāmī maggo’’ti nirayagāmimaggādivisesaṃ apekkhitvā yā visesamaggatā vuttā, sā <bold>ayaṃ</bold> visesamaggatā maggassa <bold>vemattatā</bold> nāma.</paragraph>
    <paragraph line="610"><bold>Nirodho</bold>ti paṭisaṅkhānirodhādivisesaṃ anapekkhitvā yā sāmaññanirodhatā vuttā, sā ayaṃ sāmaññanirodhatā nirodhassa <bold>ekattatā</bold> nāma. ‘‘Tattha katamo nirodho’’ti pucchitvā ‘‘paṭisaṅkhānirodho…pe… sabbakilesanirodho’’ti paṭisaṅkhānirodhādivisesaṃ apekkhitvā yā visesanirodhatā vuttā, sā <bold>ayaṃ</bold> visesanirodhatā nirodhassa <bold>vemattatā</bold> nāma.</paragraph>
    <paragraph line="611"><bold>Rūpa</bold>nti cātumahābhūtikādivisesamanapekkhitvā yā sāmaññarūpatā vuttā, sā ayaṃ sāmaññarūpatā rūpassa <bold>ekattatā</bold> nāma. ‘‘Tattha katamaṃ rūpa’’nti pucchitvā ‘‘cātumahābhūtikaṃ…pe… vāyodhātuyā cittaṃ virājetī’’ti cātumahābhūtikādivisesamapekkhitvā yā visesarūpatā vuttā, sā <bold>ayaṃ</bold> visesarūpatā rūpassa <bold>vemattatā</bold> nāma.</paragraph>
    <paragraph line="612" number="48"><bold>Avijjā</bold>ti dukkheaññāṇādivisesamanapekkhitvā yā avijjāsāmaññatā vuttā, sā ayaṃ avijjāsāmaññatā avijjāya <bold>ekattatā</bold> nāma. ‘‘Tattha katamā avijjā’’ti pucchitvā ‘‘dukkhe aññāṇaṃ, dukkhasamudaye aññāṇaṃ…pe… avijjālaṅghī moho akusalamūla’’nti dukkheaññāṇādivisesamapekkhitvā yā avijjāvisesatā vuttā, sā ayaṃ avijjāvisesatā avijjāya <bold>vemattatā</bold> nāma.</paragraph>
    <paragraph line="613"><bold>Vijjā</bold>ti dukkheñāṇādivisesamanapekkhitvā yā vijjāsāmaññatā vuttā, sā ayaṃ vijjāsāmaññatā vijjāya <bold>ekattatā</bold> nāma. ‘‘Tattha katamā vijjā’’ti pucchitvā ‘‘dukkhe ñāṇaṃ, dukkhasamudaye ñāṇaṃ…pe… dhammavicayasambojjhaṅgo maggaṅgaṃ maggapariyāpanna’’nti dukkheñāṇādivisesamapekkhitvā yā <pageBreak edition="M" number="0.0205" /> vijjāvisesatā vuttā, sā <bold>ayaṃ</bold> vijjāvisesatā vijjāya <bold>vemattatā</bold> nāma.</paragraph>
    <paragraph line="614"><bold>Samāpattī</bold>ti saññāsamāpatyādivisesaṃ anapekkhitvā yā sāmaññasamāpattitā vuttā, sā sāmaññasamāpattitā samāpattiyā <bold>ekattatā</bold> nāma. ‘‘Tattha katamā samāpattī’’ti pucchitvā ‘‘saññāsamāpatti asaññāsamāpatti…pe… nirodhasamāpattī’’ti saññāsamāpatyādivisesaṃ apekkhitvā yā visesasamāpattitā vuttā, sā <bold>ayaṃ</bold> visesasamāpattitā samāpattiyā <bold>vemattatā</bold> nāma.</paragraph>
    <paragraph line="615"><bold>Jhāyī</bold>ti <pageBreak edition="V" number="0.0331" /> sekkhajhāyīādivisesaṃ anapekkhitvā yā jhāyīsāmaññatā vuttā, sā jhāyīsāmaññatā jhāyino <bold>ekattatā</bold> nāma. ‘‘Tattha katamo jhāyī’’ti pucchitvā ‘‘atthi sekkho jhāyī, atthi asekkho jhāyī…pe… paññuttaro jhāyī’’ti sekkhajhāyīasekkhajhāyīādivisesamapekkhitvā yā jhāyīvisesatā vuttā, sā <bold>ayaṃ</bold> jhāyīvisesatā jhāyino <bold>vemattatā</bold> nāma.</paragraph>
    <paragraph line="616"><bold>Samādhī</bold>ti saraṇasamādhyādivisesamanapekkhitvā yā samādhisāmaññatā vuttā, sā ayaṃ samādhisāmaññatā samādhino <bold>ekattatā</bold> nāma. ‘‘Tattha katamo samādhī’’ti pucchitvā ‘‘saraṇo samādhi, araṇo samādhi…pe… micchāsamādhi, sammāsamādhī’’ti saraṇasamādhyādivisesamapekkhitvā yā samādhivisesatā vuttā, sā <bold>ayaṃ</bold> samādhivisesatā samādhino <bold>vemattatā</bold> nāma.</paragraph>
    <paragraph line="617"><bold>Paṭipadā</bold>ti āgāḷhapaṭipadādivisesamanapekkhitvā yā paṭipadāsāmaññatā vuttā, ayaṃ paṭipadāsāmaññatā paṭipadāya <bold>ekattatā</bold> nāma. ‘‘Tattha katamā paṭipadā’’ti pucchitvā ‘‘āgāḷhapaṭipadā, nijjhāmapaṭipadā…pe… sukhā paṭipadā khippābhiññā’’ti āgāḷhapaṭipadādivisesamapekkhitvā yā paṭipadāvisesatā vuttā, sā <bold>ayaṃ</bold> paṭipadāvisesatā paṭipadāya <bold>vemattatā</bold> nāma.</paragraph>
    <paragraph line="618"><bold>Kāyo</bold>ti nāmakāyādivisesamanapekkhitvā yā kāyasāmaññatā vuttā, sā ayaṃ kāyasāmaññatā kāyassa <bold>ekattatā</bold> nāma. ‘‘Tattha katamo kāyo’’ti pucchitvā ‘‘nāmakāyo rūpakāyo…pe… ayaṃ nāmakāyo’’ti nāmakāyādivisesamapekkhitvā yā kāyavisesatā <pageBreak edition="M" number="0.0206" /> vuttā, sā <bold>ayaṃ</bold> kāyavisesatā kāyassa <bold>vemattatā</bold> nāmāti yojanā kātabbā. Padatthādiko viseso <bold>aṭṭhakathāyaṃ</bold> (netti. aṭṭha. 47) vitthārato vutto.</paragraph>
    <paragraph line="619">Vuttappakārassa dukkhasamudayādikassa dhammassa ekattatādilakkhaṇaṃ nigamanavasena dassetuṃ <bold>‘‘evaṃ yo dhammo’’</bold>tiādi vuttaṃ. Tattha <bold>eva</bold>nti iminā mayā vuttena ‘‘dukkhanti ekattatā. Tattha katamaṃ dukkhaṃ? Jāti dukkhā, jarā dukkhā’’tiādivacanena. <bold>Yo dhammo</bold>ti yo koci jātijarābyādhyādivisesadhammo. <bold>Yassa dhammassā</bold>ti tato jātiādivisesadhammato aññassa jarādivisesadhammassa. <bold>Samānabhāvo</bold>ti jātiādivisesadhammena jarādivisesadhammassa dukkhabhāvena samānabhāvo. <bold>Tassa dhammassā</bold>ti jarādivisesadhammassa. <bold>Ekattatāyā</bold>ti dukkhasamudayatādisamānatāya <pageBreak edition="V" number="0.0332" /> dukkhasamudayādibhāvānaṃ ekībhāvena. <bold>Ekībhavatī</bold>ti jātiādivisesabhedena anekopi ‘‘dukkhasamudayo’’tiādinā ekasaddābhidheyyatāya ekībhavati. <bold>Yena yena vā pana vilakkhaṇo, tena tena vemattaṃ gacchati</bold>. Yassa jātiādidhammassa yena yena abhinibbattanaparipācanādisabhāvena yo jātiādidhammo jarādidhammena vilakkhaṇo visadiso hoti, tassa jātiādidhammassa tena tena abhinibbattanaparipācanādisabhāvena so jātiādidhammo jarādidhammena vemattataṃ visadisattaṃ gacchati, dukkhasamudayādibhāvena samānopi jātiādidhammo jarādidhammassa visiṭṭhataṃ gacchatīti attho daṭṭhabbo.</paragraph>
    <paragraph line="620">Dukkhasamudayādidhammassa ekattavemattatā ācariyena vibhattā, amhehi ca ñātā, ‘‘tāya ekattavemattatāya kattha pucchite sati adhiṭṭhānaṃ vīmaṃsitabba’’nti pucchitabbattā suttādike pucchite sati vīmaṃsitabbanti dassetuṃ <bold>‘‘evaṃ sutte vā’’</bold>tiādi vuttaṃ. Tattha <bold>evaṃ</bold> iminā vuttappakārena sutte vā pucchite, veyyākaraṇe vā pucchite, gāthāyaṃ vā pucchitāyaṃ sati adhiṭṭhānaṃ vīmaṃsitabbaṃ. ‘‘Kiṃ vīmaṃsitabba’’nti puccheyya ‘‘ekattatāya pucchati kiṃ, udāhu vemattatāya pucchati ki’’nti vīmaṃsitabbanti yojanā. <bold>Aṭṭhakathāyaṃ</bold> pana – ‘‘idāni tāva ekattavemattatāvisaye niyojetvā dassetuṃ ‘sutte vā veyyākaraṇe vā’tiādi vutta’’nti (netti. aṭṭha. 48) vuttaṃ. ‘‘Kathaṃ pucchitaṃ, kathaṃ vissajjitabba’’nti vattabbattā <bold>‘‘yadi ekattatāyā’’</bold>tiādi <pageBreak edition="M" number="0.0207" /> vuttaṃ. <bold>‘‘Tenāhā’’</bold>tiādyānusandhyādiko ca <bold>‘‘niyutto adhiṭṭhāno hāro’’</bold>ti imassa anusandhyādiko ca vuttanayānusārena veditabbo.</paragraph>
    <centered line="621">Iti adhiṭṭhānahāravibhaṅge sattibalānurūpā racitā</centered>
    <centered line="622">Vibhāvanā niṭṭhitā.</centered>
    <paragraph line="623">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="624">15. Parikkhārahāravibhaṅgavibhāvanā</subhead>
    <paragraph line="625" number="49"> Yena <pageBreak edition="V" number="0.0333" /> yena saṃvaṇṇanāvisesabhūtena vibhaṅgena dukkhasaccādīnaṃ ekattatādayo vibhattā, so saṃvaṇṇanāvisesabhūto paripuṇṇo, ‘‘katamo parikkhārahāravibhaṅgo nāmā’’ti pucchitabbattā <bold>‘‘tattha katamo parikkhāro hāro’’</bold>tiādi vuttaṃ. Tattha <bold>tatthā</bold>ti tesu niddiṭṭhesu soḷasasu desanāhārādīsu <bold>katamo</bold> saṃvaṇṇanāviseso <bold>parikkhāro hāro</bold> parikkhārahāravibhaṅgo nāmāti pucchati. ‘‘Ye dhammā yaṃ dhammaṃ janayantī’’tiādiniddesassa idāni mayā vuccamāno ‘‘yo dhammo yaṃ dhammaṃ janayati, tassa so parikkhāro’’tiādiko parikkhārabhūtassa hetuno ceva paccayassa ca vitthārasaṃvaṇṇanāviseso parikkhāravibhaṅgo nāma.</paragraph>
    <paragraph line="626">‘‘Katamo saṃvaṇṇetabbo parikkhāro’’ti pucchitabbattā <bold>‘‘yo dhammo’’</bold>tiādi vuttaṃ. Tattha <bold>yo</bold> hetupaccayappakāro <bold>dhammo yaṃ</bold> phalabhūtaṃ <bold>dhammaṃ janayati</bold> janeti, <bold>tassa</bold> phaladhammassa <bold>so</bold> hetupaccayappakāro dhammo <bold>parikkhāro</bold> nāma. ‘‘Kiṃlakkhaṇo parikkhāro’’ti pucchitabbattā tathā pucchitvā lakkhaṇavisesaṃ dassetuṃ <bold>‘‘kiṃlakkhaṇo’’</bold>tiādi vuttaṃ. <bold>Aṭṭhakathāyaṃ</bold> pana – ‘‘tattha ‘yo dhammo yaṃ dhammaṃ janayati, tassa so parikkhāro’ti saṅkhepato parikkhāralakkhaṇaṃ vatvā taṃ vibhāgena dassetuṃ ‘kiṃlakkhaṇo’tiādi vutta’’nti (netti. aṭṭha. 49) vuttaṃ. ‘‘Kittakā dhammā janayantī’’ti pucchitabbattā <bold>‘‘dve dhammā janayanti hetu ca paccayo cā’’</bold>ti vuttaṃ. ‘‘Hetupi kāraṇaṃ, paccayopi kāraṇaṃ <pageBreak edition="M" number="0.0208" />, tasmā kāraṇāyeva kena lakkhaṇena dvidhā vuttā’’ti vattabbattā <bold>‘‘tattha kiṃlakkhaṇo’’</bold>tiādi vuttaṃ. Janitabbaphalato aññehi phalehi <bold>asādhāraṇalakkhaṇo hetu,</bold> sabbaphalehi <bold>sādhāraṇalakkhaṇo paccayo,</bold> iminā visesalakkhaṇena dvidhā vattabbāti attho. ‘‘Sādhāraṇāsādhāraṇaviseso kīdiso bhave’’ti pucchitabbattā <bold>‘‘yathā kiṃ bhave’’</bold>ti pucchitvā <bold>‘‘yathā aṅkurassā’’</bold>tiādi vuttaṃ. Yathā yo sādhāraṇāsādhāraṇaviseso atthi, tathā so sādhāraṇāsādhāraṇaviseso kiṃ viya bhaveti attho. <bold>Aṅkurassa nibbattiyā bījaṃ asādhāraṇaṃ</bold> yathā, tathā <bold>hetu</bold> phalassa nibbattiyā asādhāraṇo bhave. <bold>Pathavī ca āpo ca</bold> aṅkurassa nibbattiyā <bold>sādhāraṇā</bold> bhavanti yathā, tathā <bold>paccayo</bold> phalassa nibbattiyā sādhāraṇo bhave. Sabbaphalassa paccayattā aṅkurassa bījaṃ asādhāraṇaṃ janakaṃ hetu. ‘‘Kathaṃ pathavī, āpo ca sādhāraṇā janakāti saddahitabbā’’ti pucchitabbattā <bold>‘‘aṅkurassa hī’’</bold>tiādi vuttaṃ. Samaṃ samānaṃ phalaṃ bhavāpetīti <bold>sabhāvo,</bold> ko so? Bījaṃ hetuyeva. ‘‘Kiṃ hetupaccayānaṃ viseso bījaṅkuropamāyeva dassetabbo, udāhu aññūpamāyapi dassetabbo’’ti vattabbattā aññāya upamāyapi <pageBreak edition="V" number="0.0334" /> visesaṃ dassetuṃ <bold>‘‘yathā vā panā’’</bold>tiādi vuttaṃ. Imāya upamāyapi hetupaccayānaṃ viseso vijānitabboti adhippāyo.</paragraph>
    <paragraph line="627">Bījaṅkurādīsu bāhiresu parikkhārabhūtānaṃ hetupaccayānaṃ viseso ācariyena vibhatto, amhehi ca ñāto, ‘‘kathaṃ ajjhattikesu vibhatto’’ti pucchitabbattā <bold>‘‘ayañhi saṃsāro’’</bold>tiādi vuttaṃ. Atha vā ‘‘bāhiresu parikkhārabhūto hetupaccayo yutto hotu, kathaṃ ajjhattikesu yutto’’ti vattabbattā <bold>‘‘ayañhi saṃsāro’’</bold>tiādi vuttaṃ. <bold>Aṭṭhakathāyaṃ</bold> pana – ‘‘evaṃ bāhiraṃ hetupaccayavibhāgaṃ dassetvā idāni ajjhattikaṃ dassetuṃ ‘ayañhi saṃsāro’tiādi vutta’’nti (netti. aṭṭha. 49) vuttaṃ. Hetupaccayehi saha saṃsāro bhavatīti <bold>sahetupaccayo</bold>. Ayaṃ saṃsāro hi yasmā sahetupaccayo hutvā nibbatto, tasmā ajjhattikepi parikkhārabhūto hetupaccayo yuttoyevāti daṭṭhabboti adhippāyo.</paragraph>
    <paragraph line="628">So <pageBreak edition="M" number="0.0209" /> imassa saṃsārassa sahetupaccayattaṃ yadi bhagavatā vuttaṃ, evaṃ sati amhehi saddahitabbaṃ, ‘‘kathaṃ saddahitabba’’nti vattabbattā <bold>‘‘evañhī’’</bold>tiādi vuttaṃ. <bold>Eva</bold>nti iminā avijjādinā hetupaccayena sabbo paṭiccasamuppādo saṃsāroti nibbattoti bhagavatā saṃsārassa sahetupaccayattaṃ vuttaṃ, tasmā saddahitabbaṃ. Avijjādayo saṅkhārādīnaṃ paccayo hotu, ‘‘katamo avijjāya hetū’’ti pucchitabbattā <bold>‘‘iti avijjā avijjāya hetū’’</bold>ti vuttaṃ. ‘‘Katamo avijjāya paccayo’’ti pucchitabbattā <bold>‘‘ayoniso manasikāro paccayo’’</bold>ti vuttaṃ. ‘‘Katamā avijjā katamāya avijjāya hetū’’ti pucchitabbattā <bold>‘‘purimikā avijjā pacchimikāya avijjāya hetū’’</bold>ti vuttaṃ. ‘‘Katamā purimikā avijjā katamā pacchimikā avijjā’’ti pucchitabbattā <bold>‘‘tatthā’’</bold>tiādi vuttaṃ. ‘‘Avijjāpariyuṭṭhānassa hetubhūto purimo avijjānusayo samanantarova kiṃ, udāhu paramparahetupi hotī’’ti pucchitabbattā <bold>‘‘bījaṅkuro viyā’’</bold>tiādi vuttaṃ. <bold>Bījaṅkuro</bold>ti bījānaṃ aṅkuroti bījaṅkuro, bījānaṃ <bold>samanantarahetutāya</bold> aṅkuro nibbattati <bold>viya. Yattha</bold> rukkhādike yaṃ phalaṃ nibbattati, tasmiṃ rukkhādike nibbattassa <bold>assa</bold> phalassa <bold>idaṃ</bold> bījaṃ pana <bold>paramparahetutāya hetubhūtaṃ</bold> bhavati.</paragraph>
    <paragraph line="629">‘‘Bījaṃ pana ekaṃyeva hoti, kathaṃ dvidhā vattabba’’nti vattabbattā <bold>‘‘duvidho hī’’</bold>tiādi vuttaṃ, samanantarakālaparamparakālabhedena hetupi duvidho hotiyevāti attho. Bījabhūto hetu duvidho yathā, evaṃ avijjāya hetubhūto avijjānusayopi samanantarahetu ca paramparahetu cāti kālabhedena duvidho bhavati, samanantaro avijjānusayo samanantarassa avijjāpariyuṭṭhānassa samanantarahetu <pageBreak edition="V" number="0.0335" /> hoti. Purimataro avijjānusayo pacchimatarassa avijjāpariyuṭṭhānassa paramparahetu hoti. Iti bījabhūto asādhāraṇo hetu, pathavīāpādiko sādhāraṇo paccayoti viseso pākaṭo yathā, evaṃ avijjānusayo asādhāraṇo <bold>hetu,</bold> ayonisomanasikāro sādhāraṇo <bold>paccayo</bold>ti viseso daṭṭhabbo.</paragraph>
    <paragraph line="630">‘‘Ettakeneva hetupaccayānaṃ viseso vattabbo’’ti vattabbattā <bold>‘‘yathā vā pana thālakañcā’’</bold>tiādi vuttaṃ. <bold>Aṭṭhakathāyaṃ</bold> pana – ‘‘yathā vā panātiādināpi <pageBreak edition="M" number="0.0210" /> hetupaccayavibhāgameva dassetī’’ti vuttaṃ. Tattha padīpassa paccayabhūtaṃ thālakañca vaṭṭi ca telañca padīpassa <bold>sabhāvahetu</bold> samānahetu na hotīti yojanā. ‘‘Padīpassa paccayabhūtampi thālakādikaṃ sabhāvahetu na hotīti kasmā saddahitabba’’nti vattabbattā <bold>‘‘na hi sakkā’’</bold>tiādi vuttaṃ. Padīpassa paccayabhūtaṃ <bold>anaggikaṃ</bold> aggirahitaṃ thālakañca vaṭṭiñca telañca <bold>dīpetuṃ</bold> jāletuṃ <bold>hi</bold> yasmā na sakkā, tasmā purimo padīpo pacchimassa padīpassa sabhāvahetu hoti viya, evaṃ thālakādikaṃ sabhāvahetu na hoti. <bold>Iti</bold> evaṃpakāro <bold>sabhāvo</bold> samāno padīpo hetu hoti yathā, <bold>parabhāvo</bold> asamāno thālakādiko paccayo hoti yathā ca, tathā ajjhattiko sabhāvo <bold>hetu</bold> hoti, bāhiro asamāno <bold>paccayo</bold> hoti. <bold>Janako</bold> avijjānusayo avijjāpariyuṭṭhānassa <bold>hetu</bold> hoti, <bold>pariggāhako</bold> upatthambhako <bold>paccayo</bold> hoti. Aññehi phalehi <bold>asādhāraṇo hetu</bold> hoti, sabbehi phalehi <bold>sādhāraṇo paccayo</bold> hotīti yojetvā padīpopamāyapi hetupaccayānaṃ pākaṭo viseso daṭṭhabboti adhippāyo.</paragraph>
    <paragraph line="631">Hetupaccayappabhedaṃ kāraṇaṃ parikkhāroti ācariyena vuttaṃ, tassa kāraṇassa kāraṇabhāvo ca phalāpekkho hoti, tasmā ‘‘yo kāraṇabhāvo yenākārena hoti, katamo so kāraṇabhāvo, katamo so ākāro’’ti pucchitabbattā ca ‘‘yaṃ phalaṃ yena visesena hoti, katamaṃ taṃ phalaṃ, katamo so viseso’’ti pucchitabbattā ca ‘‘kāraṇaphalānaṃ yo sambandho hoti, katamo so sambandho’’ti pucchitabbattā ca taṃ sabbaṃ vibhāvetuṃ <bold>‘‘avupacchedattho’’</bold>tiādi vuttaṃ. Ayamanusandhyattho ca <bold>aṭṭhakathāyaṃ</bold> ‘‘idāni yasmā kāraṇaṃ ‘parikkhāro’ti vuttaṃ, kāraṇabhāvo ca phalāpekkhāya, tasmā kāraṇassa yo kāraṇabhāvo yathā ca so hoti, yañca phalaṃ, yo ca tassa viseso, yo ca kāraṇaphalānaṃ sambandho, taṃ sabbaṃ vibhāvetuṃ ‘avupacchedattho’tiādi vutta’’nti (netti. aṭṭha. 49) iminā vuttoti daṭṭhabbo.</paragraph>
    <paragraph line="632">Tattha avupacchinnassa hetupaccayasaṅkhātassa kāraṇassa yo anupacchedattho atthi, so anupacchedattho <pageBreak edition="V" number="0.0336" /><bold>santatiattho</bold> hoti phalena sambandhattā <pageBreak edition="M" number="0.0211" />, yañca kāraṇaṃ attano phalassa janakaṃ upatthambhakaṃ hutvā nirujjhati, so anupacchinno eva nāma hotīti. Yañca phalaṃ aññassa kāraṇaṃ hutvā nirujjhati, tasmiṃ anupacchinne tassa ca santatiattho hoti. Yaṃ pana phalaṃ aññassa phalassa kāraṇaṃ ahutvā nirujjhati, taṃ upacchinnaṃ hoti, yathā taṃ arahato cuticittanti. Kāraṇato nibbattassa phalassa yo <bold>nibbattiattho</bold> atthi, so nibbattiattho <bold>phalattho</bold> hoti. Paṭisandhikkhandhānaṃ yo <bold>paṭisandhiattho</bold> paṭisandahanattho atthi, so paṭisandhiattho <bold>punabbhavattho</bold> punabbhavanattho hoti. Kilesānaṃ yo <bold>palibodhattho</bold> santāne uppajjanattho atthi, so palibodhattho <bold>pariyuṭṭhānattho</bold> hoti. Kilesānaṃ maggena yo asamugghātattho atthi, so asamugghātattho <bold>anusayattho</bold> hoti. Avijjāya catunnaṃ saccānaṃ yo <bold>asampaṭivedhattho</bold> atthi, so asampaṭivedhattho <bold>avijjattho</bold> hoti. Arahattamaggena yo <bold>apariññātattho</bold> atthi, so apariññātattho <bold>viññāṇassa</bold> paṭisandhiviññāṇassa <bold>bījattho</bold> hoti.</paragraph>
    <paragraph line="633">Ettāvatā kāraṇabhāvo ca kāraṇākāro ca phalañca phalaviseso ca ācariyena vibhatto, amhehi ca ñāto, ‘‘katamo paramparahetupaccayattho, katamo ca sambandhattho’’ti pucchitabbattā <bold>‘‘yattha avupacchedo’’</bold>tiādi vuttaṃ. <bold>Yattha</bold> yassaṃ rūpārūpapavattiyaṃ avupacchinnassa hetupaccayappabhedassa kāraṇassa yo <bold>avupacchedo</bold> atthi, so avupacchedo <bold>tattha</bold> tissaṃ rūpārūpapavattiyaṃ <bold>santati</bold> hoti. <bold>Yattha</bold> yassaṃ rūpārūpapavattiyaṃ yā <bold>santati</bold> atthi, sā santati<bold>tattha</bold> rūpārūpapavattiyaṃ <bold>nibbatti</bold> hotītiādinā yojetvā paramparahetuādiko viññātabbo.</paragraph>
    <paragraph line="634"><bold>Sīlakkhandho</bold>ti parisuddhasīlakkhandho. <bold>Samādhikkhandhassā</bold>ti mahaggatakkhandhassa, samādhipaṭṭhāno hi mahaggatadhammo. <bold>Paññākkhandho</bold>ti maggaphalapaññāpadhānakkhandho. So hi vimuttiñāṇadassanasaṅkhātassa paccavekkhaṇañāṇakkhandhassa paccayo hoti. <bold>Titthaññutā</bold>dīnaṃ attho padaṭṭhānahāravibhaṅgavaṇṇanāyaṃ vuttova.</paragraph>
    <paragraph line="635">Sabhāvo hetūti ācariyena vutto, ‘‘kīdiso so sabhāvo hetū’’ti pucchitabbattā <bold>‘‘yathā vā pana cakkhuñca paṭiccā’’</bold>tiādi vuttaṃ <pageBreak edition="M" number="0.0212" />. Cakkhuviññāṇaṃ <bold>cakkhuñca</bold> cakkhundriyañca <bold>paṭicca</bold> nissayaṃ katvā rūpe <bold>paṭicca</bold> ārammaṇaṃ katvā uppajjati. <bold>Tattha</bold> cakkhādīsu cakkhundriyaṃ <bold>ādhipateyyapaccayatāya</bold> indriyapaccayatāya cakkhuviññāṇassa paccayo, rūpārammaṇaṃ purejātārammaṇapaccayatāya <pageBreak edition="V" number="0.0337" /> paccayo, āloko <bold>sannissayatāya</bold> upanissayatāya paccayo hoti. So paccayo honto phalena cakkhuviññāṇena asamānattā sabhāvo hetu na hoti, paccayo ca hoti manasikāro. Kiriyamanodhātu pana phalena cakkhuviññāṇena viññāṇabhāvena samānattā sabhāvo hetu hoti yathā, evaṃ <bold>saṅkhārā</bold> nāmakkhandhabhāvena samānattā <bold>viññāṇassa</bold> paccayā hontā <bold>sabhāvo hetu</bold> honti. <bold>Viññāṇaṃ</bold> nāmarūpena ekasantativasena samānattā <bold>nāmarūpassa paccayo</bold> hontaṃ <bold>sabhāvo hetu</bold> hoti. Iminā nayena <bold>‘‘nāmarūpaṃ saḷāyatanassā’’</bold>tiādīsupi attho veditabbo. <bold>Evaṃ</bold> vuttappakāro <bold>hetu, paccayo</bold> janako, upatthambhako ca yo koci <bold>upanissayo</bold> balavapaccayo hoti, <bold>sabbo so</bold> hetupaccayo janakaupatthambhako janitabbupatthambhiyassa phalassa parikkharaṇato abhisaṅkharaṇato nippariyāyato <bold>parikkhāro</bold> nāma.</paragraph>
    <paragraph line="636">‘‘Vuttappakāro hetupaccayo parikkhāro nāmāti kena amhehi saddahitabbo’’ti vattabbattā <bold>‘‘tenāhā’’</bold>tiādi vuttaṃ. <bold>Tena</bold> kāraṇabhūtena sabbassa hetupaccayassa parikkhārabhāvena āyasmā mahākaccāno <bold>‘‘ye dhammā yaṃ dhammaṃ janayantī’’</bold>ti yaṃ vacanaṃ āha, tena vacanena saddahitabbo, ‘‘ye dhammā yaṃ dhammaṃ janayantī’’ti vacanaṃ nissāya tumhehi sallakkhetabboti adhippāyo.</paragraph>
    <paragraph line="637">‘‘Ettakova parikkhāro hāro yuñjitabbo’’ti vattabbattā <bold>‘‘niyutto parikkhāro hāro’’</bold>ti vuttaṃ, yo yo parikkhāro hāro yuñjitabbo, so so parikkhāro hāro nīharitvā <bold>yutto</bold> yuñjitabboti.</paragraph>
    <centered line="638">Iti parikkhārahāravibhaṅge sattibalānurūpā racitā</centered>
    <centered line="639">Vibhāvanā niṭṭhitā.</centered>
    <paragraph line="640">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
    <subhead line="641">16. Samāropanahāravibhaṅgavibhāvanā</subhead>
    <paragraph line="642" number="50"> Yena <pageBreak edition="V" number="0.0338" /><pageBreak edition="M" number="0.0213" /> yena saṃvaṇṇanāvisesabhūtena parikkhārahāravibhaṅgena suttatthānaṃ hetupaccayo vibhatto, so…pe… vibhaṅgo paripuṇṇo, ‘‘katamo samāropanahāravibhaṅgo’’ti pucchitabbattā <bold>‘‘tattha katamo samāropano hāro’’</bold>tiādi vuttaṃ. <bold>Tattha</bold> tesu niddiṭṭhesu soḷasasu desanāhārādīsu <bold>katamo</bold> saṃvaṇṇanāviseso <bold>samāropano hāro</bold> samāropanahāravibhaṅgo nāmāti pucchati. ‘‘Ye dhammā yaṃmūlā’’tiādiniddesassa idāni mayā vuccamāno ‘‘ekasmiṃ padaṭṭhāne yattakāni padaṭṭhānāni otarantī’’tiādiko vitthārasaṃvaṇṇanāviseso samāropanahāravibhaṅgo nāma.</paragraph>
    <paragraph line="643">‘‘Kittake padaṭṭhāne sutte vutte kittakāni padaṭṭhānāni samāropayitabbānī’’ti pucchitabbattā <bold>‘‘ekasmiṃ padaṭṭhāne’’</bold>tiādi vuttaṃ. <bold>Ekasmiṃ padaṭṭhāne</bold> sutte vutte sati avuttāni yattakāni padaṭṭhānāni <bold>otaranti</bold> samosaranti, <bold>sabbāni tāni</bold> avuttāni padaṭṭhānāni sutte vuttāni viya niddhāraṇavasena ānetvā desanāya āropayitabbāni. ‘‘Kāni viya samāropayitabbānī’’ti vattabbattā <bold>‘‘yathā āvaṭṭe’’</bold>tiādi vuttaṃ. <bold>Āvaṭṭe</bold> hāre ekasmiṃ padaṭṭhāne sutte vutte sati sutte avuttāni <bold>bahukāni</bold> padaṭṭhānāni otaranti, tāni bahukāni padaṭṭhānāni pariyesitabbāni yathā, evaṃ samāropane hārepi bahukāni padaṭṭhānāni desanāya samāropayitabbānīti attho.</paragraph>
    <paragraph line="644">‘‘Kevalaṃ pana padaṭṭhānavaseneva samāropanā kātabbā kiṃ, udāhu aññavasenāpi samāropanā kātabbā ki’’nti vattabbattā aññavasenāpi samāropanā kātabbā; tasmā samāropanā catubbidhā kātabbāti dassento <bold>‘‘tattha samāropanā catubbidhā’’</bold>tiādimāha. Tattha <bold>tatthā</bold>ti tāsu samāropayitabbasamāropanāsu <bold>padaṭṭhānaṃ</bold> padaṭṭhānasamāropanā, <bold>vevacanaṃ</bold> vevacanasamāropanā, <bold>bhāvanā</bold> bhāvanāsamāropanā, <bold>pahānaṃ</bold> pahānasamāropanā, <bold>iti</bold> iminā pabhedena <bold>samāropanā catubbidhā</bold> kātabbā.</paragraph>
    <paragraph line="645">‘‘Tāsu catubbidhāsu samāropanāsu katamā padaṭṭhānasamāropanā’’ti pucchitabbattā tathā pucchitvā padaṭṭhānasamāropanaṃ dassetuṃ <bold>‘‘tattha</bold><pageBreak edition="M" number="0.0214" /><bold>katamā’’</bold>tiādi vuttaṃ. Sutte vuttena padaṭṭhānena sutte avuttānaṃ padaṭṭhānānaṃ samāropanā katamāti pucchati.</paragraph>
    <paragraph line="646"><bold>Sabbapāpassa</bold><pageBreak edition="V" number="0.0339" /> akusalassa yaṃ <bold>akaraṇaṃ</bold> akaraṇahetu sāsanaṃ atthi, <bold>etaṃ</bold> sāsanaṃ buddhānaṃ <bold>sāsanaṃ</bold> ovādo hoti, atha vā <bold>akaraṇaṃ</bold> akaraṇatthāya yaṃ sāsanaṃ atthi, etaṃ buddhānaṃ <bold>sāsanaṃ</bold> ovādo hoti, na yassa kassaci sāsananti attho. <bold>Akaraṇa</bold>nti hi sampadānatthe pavattaṃ paccattavacanaṃ yathā ‘‘kissa atthāya kimattha’’nti. Kusalassa <bold>sampadā</bold> sampadāya yaṃ sāsanaṃ atthi, etaṃ buddhānaṃ sāsanaṃ. <bold>Sacittapariyodāpanaṃ</bold> sacittapariyodāpanatthaṃ yaṃ sāsanaṃ atthi, etaṃ buddhānaṃ sāsanaṃ hoti.</paragraph>
    <paragraph line="647"><bold>Iti</bold> evaṃpakārena vuttassa <bold>tassa</bold> sāsanassa <bold>kiṃ padaṭṭhāna</bold>nti visesassa visesapadaṭṭhānaṃ puna pucchati. <bold>Idaṃ</bold> sucaritattayaṃ sāsanassa ovādassa <bold>padaṭṭhānaṃ</bold> sucaritattayena hetunā sāsanattāti daṭṭhabbaṃ yathā ‘‘annena vasatī’’tiādi. ‘‘Sucaritattaye padaṭṭhāne vutte katamaṃ padaṭṭhānaṃ samāropayitabba’’nti pucchitabbattā <bold>‘‘tattha yaṃ kāyikañcā’’</bold>tiādi vuttaṃ. <bold>Idaṃ</bold> khandhattayaṃ sāsanassa <bold>padaṭṭhānaṃ</bold> samāropayitabbaṃ, ‘‘khandhattaye padaṭṭhāne samāropayite katamaṃ samāropayitabba’’nti pucchitabbattā <bold>‘‘tattha sīlakkhandho cā’’</bold>tiādi vuttaṃ. <bold>Idaṃ</bold> samathavipassanādvayaṃ sāsanassa <bold>padaṭṭhānaṃ</bold> samāropayitabbaṃ. ‘‘Samathavipassanādvaye padaṭṭhāne samāropayite katamaṃ padaṭṭhānaṃ samāropayitabba’’nti pucchitabbattā <bold>‘‘tattha samathassa phala’’</bold>ntiādi vuttaṃ. <bold>Idaṃ</bold> phaladvayaṃ sāsanassa <bold>padaṭṭhānaṃ</bold> samāropayitabbaṃ.</paragraph>
    <paragraph line="648">Sāsanassa padaṭṭhānāni samāropayitabbānīti ācariyena niddhāretvā vibhattāni, amhehi ca ñātāni, ‘‘idāni katamassa katamaṃ padaṭṭhānaṃ samāropayitabba’’nti pucchitabbattā <bold>‘‘vanaṃ vanathassā’’</bold>tiādi vuttaṃ. <bold>Idaṃ</bold> kāmaguṇapañcakaṃ <bold>vanaṃ</bold> taṇhābhūtassa <bold>vanathassa padaṭṭhānaṃ</bold> taṇhāvatthubhāvato, ‘‘itthī’’ti vā ‘‘puriso’’ti vā nimittaggāhasaṅkhātaṃ <bold>idaṃ vanaṃ</bold> ‘‘aho cakkhu, aho sotaṃ, aho ghānaṃ, aho jivhā, aho kāyo’’ti <bold>tesaṃ tesaṃ aṅgapaccaṅgānaṃ</bold> anubyañjanaggāhasaṅkhātassa <bold>vanathassa padaṭṭhānaṃ</bold> samāropayitabbaṃ. Apariññātaṃ dvādasāyatanasaṅkhātaṃ <bold>idaṃ vanaṃ</bold> saṃyojanasaṅkhātassa <bold>vanathassa padaṭṭhānaṃ</bold> samāropayitabbaṃ, āyatanaṃ paṭicca saṃyojanuppajjanato <pageBreak edition="M" number="0.0215" /> anusayasaṅkhātaṃ <bold>idaṃ vanaṃ</bold> pariyuṭṭhānasaṅkhātassa <bold>vanathassa padaṭṭhānaṃ</bold> samāropayitabbaṃ. ‘‘Pañcakāmaguṇādīnaṃ vanabhāvo ca taṇhādīnaṃ vanathabhāvo ca kena amhehi saddahitabbo’’ti vattabbattā <bold>‘‘tenāha bhagavā’’</bold>tiādi vuttaṃ. <bold>Tena</bold> pañcakāmaguṇādīnaṃ vanabhāvena ca taṇhādīnaṃ vanathabhāvena ca bhagavā <bold>‘‘chetvā vanañca vanathañcā’’</bold>ti yaṃ vacanaṃ āha, tena bhagavato vacanena vacanānusārena saddahitabboti. <bold>Aya</bold>nti ayaṃ ‘‘ekasmiṃ padaṭṭhāne’’tiādisaṃvaṇṇanā. <bold>Padaṭṭhānenā</bold>ti ekekena padaṭṭhānena. <bold>Samāropanā</bold>ti tadaññapadaṭṭhānānaṃ samāropanā <pageBreak edition="V" number="0.0340" />. Samāropenti samāropayitabbāni etāya saṃvaṇṇanāyāti <bold>samāropanā</bold>ti viggahoti. (1)</paragraph>
    <paragraph line="649" number="51"> Padaṭṭhānena samāropanā ācariyena niddiṭṭhā, amhehi ca ñātā, ‘‘katamā vevacanena samāropanā’’ti pucchitabbattā <bold>‘‘tattha katamā vevacanenā’’</bold>tiādi vuttaṃ. <bold>Tatthā</bold>ti tāsu catūsu padaṭṭhānasamāropanādīsu samāropanāsu <bold>vevacanena</bold> ekekena rotadaññavevacanānaṃ <bold>samāropanā katamā</bold>ti pucchati. <bold>‘‘Rāgavirāgā’’</bold>ti ca <bold>‘‘cetovimuttī’’</bold>ti ca <bold>‘‘sekkhaphala’’</bold>nti ca idaṃ vacanattayaṃ anāgāmiphalatthattā anāgāmiphalassa vevacanaṃ. <bold>‘‘Avijjāvirāgā’’</bold>ti ca <bold>‘‘paññāvimuttī’’</bold>ti ca <bold>‘‘asekkhaphala’’</bold>nti ca idaṃ vacanattayaṃ arahattaphalatthattā arahattaphalassa vevacanaṃ. Iminā nayena sesesu yojanā kātabbā. (2)</paragraph>
    <paragraph line="650">Vevacanena samāropanā ācariyena niddiṭṭhā, amhehi ca ñātā, ‘‘katamā bhāvanāya samāropanā’’ti pucchitabbattā <bold>‘‘tattha katamā bhāvanāyā’’</bold>tiādi vuttaṃ. <bold>Tatthā</bold>ti tāsu catūsu padaṭṭhānasamāropanādīsu katamāya desitāya <bold>bhāvanāya</bold> katamesānaṃ adesitānaṃ bhāvanāropanā <bold>katamā</bold>ti pucchati. <bold>Yathā</bold> yena pakārena yaṃ bhāvanaṃ <bold>bhagavā</bold> ‘‘tasmātiha, tvaṃ bhikkhu, kāye kāyānupassī viharati, ātāpī sampajāno satimā vineyya loke abhijjhādomanassa’’nti (saṃ. ni. 5.369, 371, 395, 415) āha, tathā tena pakārena tāya bhāvanāya tadaññabhāvanāpi samāropayitabbāti attho.</paragraph>
    <paragraph line="651"><bold>‘‘Tasmātihā’’</bold>tiādipāṭhe <pageBreak edition="M" number="0.0216" /> ‘‘kiṃ bhāvanaṃ bhagavā āhā’’ti pucchitabbattā <bold>‘‘ātāpī’’</bold>tiādi vuttaṃ. <bold>‘‘Ātāpī’’</bold>ti vacanena <bold>vīriyindriyaṃ</bold> bhagavā āha. <bold>‘‘Sampajāno’’</bold>ti vacanena <bold>paññindriyaṃ</bold> bhagavā āha. <bold>‘‘Satimā’’</bold>ti vacanena <bold>satindriyaṃ</bold> āha. <bold>‘‘Vineyya loke abhijjhādomanassa’’</bold>nti vacanena <bold>samādhindriyaṃ</bold> āha. ‘‘Evaṃ vutte katamā bhāvanā samāropayitabbā’’ti pucchitabbattā <bold>‘‘evaṃ kāye kāyānupassino viharato cattāro satipaṭṭhānā bhāvanāpāripūriṃ gacchantī’’</bold>ti vuttaṃ. Evaṃ vuttāya vīriyindriyādibhāvanāya cattāro satipaṭṭhānā samāropayitabbāti attho. <bold>Kena kāraṇena</bold> bhāvanāpāripūriṃ gacchantīti pucchati. <bold>Catunnaṃ indriyānaṃ</bold> indriyabhāvena, bhāvetabbabhāvena vā <bold>ekalakkhaṇattā</bold> bhāvanāpāripūriṃ gacchantīti vissajjeti. ‘‘Tesu samāropitesu katame samāropayitabbā’’ti pucchitabbattā <bold>‘‘catūsū’’</bold>tiādi vuttaṃ. Catūsu satipaṭṭhānesu bhāviyamānesu samāropayitabbesu cattāro sammappadhānā bhāvanāpāripūriṃ gacchantīti samāropayitabbāti attho. Sesesupi evameva samāropayitabbā.</paragraph>
    <paragraph line="652">Bhāvanāya <pageBreak edition="V" number="0.0341" /> samāropanā ācariyena vibhattā, amhehi ca ñātā, ‘‘katamā pahānena samāropanā’’ti pucchitabbattā <bold>‘‘tattha katamā’’</bold>tiādi vuttaṃ. <bold>Tatthā</bold>ti tāsu catūsu padaṭṭhānasamāropanādīsu katamena desitena <bold>pahānena</bold> katamesaṃ adesitānaṃ pahānānaṃ <bold>katamā samāropanā</bold>ti pucchati. <bold>‘‘Kāye kāyānupassī viharanto asubhe ‘subha’nti vipallāsaṃ pajahatī’’</bold>ti desitena ‘‘subha’’nti vipallāsappahānena kabaḷīkārāhārapariññāya paribandhakilesakāmupādānappahānādayopi samāropayitabbā.</paragraph>
    <paragraph line="653"><bold>‘‘Vedanāsu vedanānupassī viharanto dukkhe ‘sukha’nti vipallāsaṃ pajahatī’’</bold>ti desitena ‘‘sukha’’nti vipallāsappahānena phassāhārapariññāya paribandhakilesabhavupādānappahānādayopi samāropayitabbā.</paragraph>
    <paragraph line="654"><bold>‘‘Citte cittānupassī viharanto anicce ‘nicca’nti vipallāsaṃ pajahatī’’</bold>ti desitena ‘‘nicca’’nti vipallāsappahānena viññāṇāhārapariññāya paribandhakilesadiṭṭhupādānappahānādayopi samāropayitabbā.</paragraph>
    <paragraph line="655"><bold>‘‘Dhammesu</bold><pageBreak edition="M" number="0.0217" /><bold>dhammānupassī viharanto anattani ‘attā’ti vipallāsaṃ pajahatī’’</bold>ti desitena ‘‘attā’’ti vipallāsappahānena manosañcetanāhārapariññāya? Manosañcetanāhārapariññāya paribandhakilesaattavādupādānappahānādayopi samāropayitabbāti adhippāyo. (4)</paragraph>
    <paragraph line="656">Pahānahāro pana lakkhaṇahāravibhaṅgavaṇṇanāyaṃ vuttoyevāti idha na vadāma.</paragraph>
    <paragraph line="657">‘‘Sutte desitena ekekena padaṭṭhānādikena adesitānaṃ padaṭṭhānādīnaṃ samāropanabhāvo kena amhehi vijānitabbo saddahitabbo’’ti vattabbattā <bold>‘‘tenāha āyasmā’’</bold>tiādimāha. <bold>Tena</bold> tathā samāropanabhāvena āyasmā mahākaccāno –</paragraph>
    <gatha1 line="658">‘‘Ye dhammā yaṃmūlā, ye cekatthā pakāsitā muninā;</gatha1>
    <gathalast line="659">Te samāropayitabbā, esa samāropano hāro’’ti –</gathalast>
    <unindented line="660">Yaṃ vacanaṃ <bold>āha,</bold> tena vacanena vacanānusārena tathā samāropanabhāvo tumhehi vijānitabbo saddahitabboti vuttaṃ hoti.</unindented>
    <paragraph line="661">‘‘Kiṃ <pageBreak edition="V" number="0.0342" /> pana ettāvatā samāropano hāro paripuṇṇo, añño niyutto natthī’’ti vattabbattā <bold>‘‘niyutto samāropano hāro’’</bold>ti vuttaṃ. Sutte desitena nayena padaṭṭhānādikena adesitāni padaṭṭhānāni samāropayitabbāni bhavanti, tena tena padaṭṭhānādikena adesitānaṃ padaṭṭhānādīnaṃ samāropano hāro <bold>niyutto</bold> niddhāretvā yuñjitabboti attho daṭṭhabbo.</paragraph>
    <centered line="662">Iti samāropanahāravibhaṅge sattibalānurūpā racitā</centered>
    <centered line="663">Vibhāvanā niṭṭhitā.</centered>
    <paragraph line="664">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabbo.</paragraph>
    <paragraph line="665">Ime yathāvuttā soḷasa saṃvaṇṇanāvisesā saṃvaṇṇetabbatthesu aññāṇasaṃsayānaṃ haraṇato apanayanato <bold>hārā</bold> nāmāti.</paragraph>
    <centered line="666">Niṭṭhitā hāravibhaṅgavāravibhāvanā.</centered>
    <subhead line="667">1. Desanāhārasampātavibhāvanā</subhead>
    <paragraph line="668" number="52"> Yena <pageBreak edition="M" number="0.0218" /> yena saṃvaṇṇanāvisesabhūtena desanāhāravibhaṅgādihāravibhaṅgena assādādayo nānāsuttatthā vibhattā, so saṃvaṇṇanāvisesabhūto desanāhāravibhaṅgādihāravibhaṅgo paripuṇṇo.</paragraph>
    <gatha1 line="669">‘‘Soḷasa hārā paṭhamaṃ, disālocanato disā viloketvā;</gatha1>
    <gathalast line="670">Saṅkhipiya aṅkusena hi, nayehi tīhi niddise sutta’’nti. (netti. 4 nayasaṅkhepa) –</gathalast>
    <unindented line="671">Gāthā niddesavāre ācariyena vuttā, tassā gāthāya niddeso hāravibhaṅgavārassa ādimhi na vibhatto, ‘‘kuhiñci vibhatto, hārasampāte vā vibhatto kiṃ, udāhu nayasamuṭṭhānahāre vā vibhatto <pageBreak edition="V" number="0.0343" /> ki’’nti pucchitabbattā ‘‘hārasampāte vibhatto’’ti tumhehi daṭṭhabboti viññāpanatthaṃ <bold>‘‘soḷasa hārā paṭhama’’</bold>ntiādi vuttaṃ.</unindented>
    <paragraph line="672">Atha vā suparikammakatabhūmisadisesu saṃvaṇṇetabbesu nānāsuttappadesesu nānāvaṇṇasugandhapupphasadise soḷasa hāre saṃvaṇṇanābhāvena yojetvā soḷasa hārā ācariyena vibhattā, tathā susikkhitasippācariyasuvicāritajambunadābharaṇasadisesu saṃvaṇṇetabbesu nānāsuttappadesesu nānāvidharaṃsijālavividhamaṇiratanasadise soḷasa hāre saṃvaṇṇanābhāvena yojetvāva soḷasa hārā vibhattā, mahāpathaviṃ parivattetvā pappaṭakojassa khādāpanaṃ atidukkaraṃ viya, nānāvidhesu saṃvaṇṇetabbesu suttappadesesu paramatthojāya soḷasahi hārehi atidukkarakhādāpanasadisaṃ viññāpanaṃ karontena ca yojanikamadhugaṇḍaṃ pīḷetvā sumadhurasassa pāyāpanaṃ atidukkaraṃ viya nānāvidhesu saṃvaṇṇetabbesu suttappadesesu paramatthamadhurasassa soḷasahi hārehi atidukkaraṃ pāyāpanasadisaṃ viññāpanaṃ karontena ca ācariyena anekesu saṃvaṇṇetabbasuttappadesesu soḷasa hāre saṃvaṇṇanābhāvena yojetvā soḷasa hārā vibhattā, amhehi ca ñātā, ‘‘nānāvidhasuttappadesesu te saṃvaṇṇanābhāvena yojetvā soḷasa hārā vibhattā kiṃ <pageBreak edition="M" number="0.0219" />, udāhu ekasmimpi saṃvaṇṇetabbasuttappadese saṃvaṇṇanābhāvena yojetvā soḷasa hārā vibhattā ki’’nti vattabbattā ekasmimpi saṃvaṇṇetabbasuttappadese saṃvaṇṇanābhāvena yojetvā soḷasa hārā vibhattāyevāti tathā vibhajanto <bold>‘‘soḷasa hārā paṭhama’’</bold>ntiādikaṃ hārasampātavāraṃ āha.</paragraph>
    <paragraph line="673">Nanu hārasampātavāraṃ kathetukāmena ācariyena ‘‘tattha katamo desanāhārasampāto’’tiādivacanaṃ vattabbaṃ, atha kasmā ‘‘soḷasa hārā paṭhama’’ntiādi vattabbanti ce? Niddese vuttaṃ ‘‘soḷasa hārā paṭhama’’ntiādikaṃ gāthaṃ hāravibhaṅgavāro nappayojeti vippakiṇṇavisayattā ca nayavicārassa ca antaritattā. Hārasampātavāro pana taṃ gāthaṃ payojeti avikiṇṇavisayattā. Tasmā taṃ gāthaṃ paccāmasitvā hārasampātavāre tassā gāthāya niddeso daṭṭhabboti viññāpanatthaṃ ‘‘soḷasa hārā paṭhama’’ntiādi vattabbaṃyevāti. <bold>Aṭṭhakathāyaṃ</bold> pana –</paragraph>
    <indent line="674">Evaṃ suparikammakatāya bhūmiyā nānāvaṇṇāni muttapupphāni pakiranto viya, susikkhitasippācariyavicāritesu surattasuvaṇṇālaṅkāresu nānāvidharaṃsijālasamujjalāni vividhāni maṇiratanāni bandhanto viya, mahāpathaviṃ parivattetvā pappaṭakojaṃ khādāpento viya <pageBreak edition="V" number="0.0344" />, yojanikamadhugaṇḍaṃ pīḷetvā sumadhurasaṃ pāyento viya ca āyasmā mahākaccāno nānāsuttappadese udāharanto soḷasa hāre vibhajitvā idāni te ekasmiṃyeva sutte yojetvā dassento hārasampātavāraṃ ārabhi. Ārabhanto ca yāyaṃ niddesavāre –</indent>
    <gatha1 line="675">‘‘Soḷasa hārā paṭhamaṃ, disālocanato disā viloketvā;</gatha1>
    <gathalast line="676">Saṅkhipiya aṅkusena hi, nayehi tīhi niddise sutta’’nti. –</gathalast>
    <unindented line="677">Gāthā vuttā. Yasmā taṃ hāravibhaṅgavāro nappayojeti vippakiṇṇavisayattā, nayavicārassa ca antaritattā. Anekehi suttappadesehi hārānaṃ vibhāgadassanameva hi hāravibhaṅgavāro. Hārasampātavāro pana taṃ payojeti ekasmiṃyeva suttappadese <pageBreak edition="M" number="0.0220" /> soḷasa hāre yojetvāva tadanantaraṃ nayasamuṭṭhānassa kathitattā. Tasmā ‘‘soḷasa hārā paṭhama’’nti gāthaṃ paccāmasitvā <bold>‘‘tassā niddeso kuhiṃ daṭṭhabbo? Hārasampāteti āhā’’</bold>ti –</unindented>
    <unindented line="678">Vuttaṃ. Gāthāttho niddesavibhāvanāyaṃ vuttova. ‘‘Soḷasa…pe… sutta’’nti yā gāthā niddese ācariyena vuttā, <bold>tassā</bold> gāthāya <bold>niddeso kuhiṃ daṭṭhabbo,</bold> hāravibhaṅgassa ādimhi ācariyena na vibhatto, hārasampāte vā paccāmasitvā vibhattoti daṭṭhabbo kiṃ, udāhu nayasamuṭṭhāne vā paccāmasitvā vibhattoti daṭṭhabbo kinti pucchati. <bold>Hārasampāte</bold> paccāmasitvā vibhattoti daṭṭhabboti vissajjanā.</unindented>
    <paragraph line="679">Hārasampāte tassā gāthāya niddeso daṭṭhabboti ācariyena vutto, so hārasampāto desanāhārasampātabhedena soḷasavidho, ‘‘tattha katamo hārasampāto desanāhārasampāto’’ti pucchitabbattā imasmiṃ sutte saṃvaṇṇetabbe saṃvaṇṇanābhāvena mayā vibhajiyamāno hārasampātabhūto saṃvaṇṇanāviseso desanāhārasampāto nāmāti tathā vibhajituṃ <bold>‘‘tattha katamo desanāhārasampāto’’</bold>tiādi vuttaṃ. <bold>Tatthā</bold>ti tasmiṃ soḷasavidhe desanāhārasampātādike hārasampāte. <bold>Katamo</bold> hārasampātabhūto saṃvaṇṇanāviseso <bold>desanāhārasampāto</bold> nāmāti pucchati.</paragraph>
    <gatha1 line="680">‘‘Arakkhitena cittena, micchādiṭṭhihatena ca;</gatha1>
    <gathalast line="681">Thinamiddhābhibhūtena, vasaṃ mārassa gacchatī’’ti. –</gathalast>
    <unindented line="682">Sutte <bold>‘‘arakkhitena cittenāti kiṃdesayatī’’</bold>ti pucchitvā <bold>‘‘pamādaṃ desayatī’’</bold>tiādisaṃvaṇṇanāviseso <pageBreak edition="V" number="0.0345" /> desanāhārasampāto nāmāti vuttaṃ hoti. Gāthāttho <bold>aṭṭhakathāyaṃ</bold> (netti. aṭṭha. 52) vibhatto. Yojanattho pana <bold>arakkhitena cittena</bold> arakkhitacittasamaṅgī puggalo <bold>mārassa</bold> maccuno vasaṃ gacchati. <bold>Micchādiṭṭhihatena</bold> vipallāsena vipallāsasamaṅgī puggalo mārassa vasaṃ gacchati. <bold>Thinamiddhābhibhūtena</bold> sasaṅkhārikacittena kusītacittena taṃcittasamaṅgī puggalo <bold>mārassa</bold> kilesādimārassa vasaṃ gacchatīti.</unindented>
    <paragraph line="683">‘‘Arakkhitena <pageBreak edition="M" number="0.0221" /> cittenā’ti padena desitaṃ taṃ pamādadhammajātaṃ kassa pada’’nti vattabbattā <bold>‘‘taṃ maccuno pada’’</bold>nti vuttaṃ. ‘‘Arakkhitena cittenā’’ti iminā suttappadesena desito attho ācariyena vibhatto, amhehi ca ñāto, ‘‘micchādiṭṭhihatena cāti suttappadesena desito attho kathaṃ vibhatto’’ti vattabbattā <bold>‘‘micchādiṭṭhihatena cā’’</bold>tiādi vuttaṃ. Yena vipallāsena yadā anicce ‘‘nicca’’nti passati, tadā pavatto so vipallāso ‘‘micchādiṭṭhihataṃ nāmā’’ti vuccati. ‘‘So pana vipallāso kiṃlakkhaṇo’’ti pucchitabbattā tathā pucchitvā <bold>‘‘viparītaggāhalakkhaṇo vipallāso’’</bold>ti vuttaṃ.</paragraph>
    <paragraph line="684"><bold>Viparītaggāhalakkhaṇo</bold>ti asubhādīnaṃyeva subhādiviparītaggāhalakkhaṇo vipallāso ‘‘vipallāsayatī’’ti kāritatthasambhavato. Kiṃ vipallāso viparītaggāhalakkhaṇo? So vipallāso saññaṃ vipallāsayati, cittampi vipallāsayati, diṭṭhimpi vipallāsayati. Iti tayo dhamme vipallāsayatīti vipallāsetabbānaṃ tividhattā vipallāsāpi tividhā honti. Tesu saññāvipallāso muduko dubbalo subhādivasena upaṭṭhitākāraggahaṇamattattā, cittavipallāso saññāvipallāsato balavā subhādivasena upaṭṭhahantānaṃ rūpakkhandhādīnaṃ subhādivasena sanniṭṭhānaṃ katvā gahaṇato. Diṭṭhivipallāso saññāvipallāsacittavipallāsehi balavataro, yaṃ yaṃ ārammaṇaṃ subhādiākārena upaṭṭhāti. Taṃ taṃ ārammaṇaṃ sassatādivasena abhinivisitvā gahaṇato. Tasmā saññāvipallāso paṭhamaṃ vutto, tadanantaraṃ cittavipallāso, tadanantaraṃ diṭṭhivipallāso vutto. Vitthārato pana ekekassa subhasukhaattaniccaggahaṇavasena catubbidhattā dvādasavidhā honti.</paragraph>
    <paragraph line="685">Vipallāsā ācariyena vibhattā, amhehi ca ñātā, ‘‘katame vipallāsapavattiṭṭhānavisayā’’ti pucchitabbattā imāni attabhāvavatthūni vipallāsapavattiṭṭhānavisayānīti dassetuṃ <bold>‘‘so kuhiṃ vipallāsayati catūsu attabhāvavatthūsū’’</bold>ti vuttaṃ. <bold>Catūsu</bold> rūpakāyavedanācittadhammasaṅkhātesu attabhāvavatthūsu so sabbo vipallāso saññācittadiṭṭhiyo vipallāsayati. ‘‘Kathaṃ samanupassantassa vipallāsayatī’’ti pucchitabbattā <bold>‘‘rūpaṃ attato samanupassatī’’</bold>tiādi <pageBreak edition="V" number="0.0346" /> vuttaṃ. Yo puggalo rūpaṃ vā attato samanupassati, rūpavantaṃ attānaṃ vā attato samanupassati <pageBreak edition="M" number="0.0222" />, attani rūpaṃ vā attato samanupassati. Rūpasmiṃ attānaṃ vā attato samanupassati, evaṃ tassa samanupassantassa puggalassa vipallāso rūpakāye saññācittadiṭṭhiyo vipallāsayati. Eseva nayo vedanādīsupi.</paragraph>
    <paragraph line="686">‘‘Tesu rūpakāyādīsu katamaṃ katamassa vipallāsassa vatthū’’ti pucchitabbattā evaṃ pavattamānassa vipallāsassa idaṃ imassa vatthūti vibhajituṃ <bold>‘‘tattha rūpa’’</bold>ntiādi vuttaṃ. <bold>Tatthā</bold>ti tesu rūpādīsu catūsu <bold>paṭhamaṃ vipallāsavatthu rūpaṃ ‘‘asubhe subha’’</bold>nti evaṃ pavattamānassa vipallāsassa vatthu hotīti vibhajitvā gahetabbaṃ. Esa nayo sesesupi. Evaṃ ‘‘asubhe subha’’ntiādippakārena vipallāsā catubbidhā bhavanti.</paragraph>
    <paragraph line="687">Idaṃ imassa vatthūti ācariyena vibhajitvā dassitā, amhehi ca ñātā, ‘‘tesaṃ vipallāsānaṃ katame mūlakāraṇadhammā’’ti pucchitabbattā <bold>‘‘dve dhammā’’</bold>tiādi vuttaṃ. Cittassa saṃkilesā, taṇhā ca avijjā ca – ime dve dhammā vipallāsānaṃ mūlakāraṇabhūtā bhavanti.</paragraph>
    <paragraph line="688">‘‘Ime dve dhammā ekato vipallāsānaṃ mūlakāraṇaṃ kiṃ honti, udāhu visuṃ visu’’nti vattabbattā visuṃ visuṃ vibhajituṃ <bold>‘‘taṇhānivuta’’</bold>ntiādi vuttaṃ. Avijjārahitā taṇhā nāma natthi, tasmā ‘‘taṇhāavijjānivuta’’nti vattabbanti? Na, taṇhāya sātisayapaccayattā. Sātisayāya hi taṇhāya asubhepi ‘‘subha’’nti, dukkhepi ‘‘sukha’’nti samanupassanti. ‘‘Taṇhā ca avijjā cā’’ti vuttattā ‘‘avijjānivuta’’nti vattabbaṃ, kasmā ‘‘diṭṭhinivuta’’nti vuttanti? Avijjāya diṭṭhi bhavatīti diṭṭhisīsena avijjaṃ gahetvā <bold>‘‘diṭṭhinivuta’’</bold>nti vuttaṃ, avijjānivutanti attho gahetabbo. ‘‘Avijjānivuta’’nti vutte pana diṭṭhirahitā avijjāpi gahitā siyā, diṭṭhisahitāya hi avijjāya aniccepi ‘‘nicca’’nti, anattaniyepi ‘‘attā’’ti samanupassanti.</paragraph>
    <paragraph line="689">‘‘Kathaṃ taṇhāmūlako vipallāso pavatto, kathaṃ diṭṭhisahitāvijjāmūlako vipallāso pavatto’’ti vattabbattā <bold>‘‘tattha yo diṭṭhivipallāso’’</bold>tiādi vuttaṃ. <bold>Tatthā</bold>ti tesu taṇhāmūlakadiṭṭhisahitāvijjāmūlakesu. <bold>Diṭṭhivipallāso</bold>ti diṭṭhisahitāvijjāmūlakavipallāso. <bold>Atītaṃ rūpaṃ attato samanupassatī</bold>ti adabbabhūtopi dabbabhūto viya vutto. <bold>Taṇhāvipallāso</bold>ti diṭṭhisahitataṇhāmūlako vipallāso <bold>anāgataṃ</bold><pageBreak edition="M" number="0.0223" /><bold>rūpaṃ</bold> diṭṭhibhinandanavasena <bold>abhinandatī</bold>ti. Evaṃ atītasamanupassanaanāgatābhinandanabhedena <pageBreak edition="V" number="0.0347" /> pavattiviseso daṭṭhabbo. ‘‘Cittassa saṃkileso taṇhāavijjāyeva dve dhammā na honti, atha kho dasa kilesāpi, kasmā dveyeva vuttā’’ti vattabbattā <bold>‘‘dve dhammā cittassa upakkilesā’’</bold>tiādi vuttaṃ. Taṇhā ca avijjā ca – ime dveyeva dhammā paramasāvajjassa vipallāsassa mūlakāraṇattā. <bold>Tāhi</bold> taṇhāavijjāhi visujjhantaṃ cittaṃ sabbehi kilesehi <bold>visujjhati,</bold> tasmā ca visesato cittassa upakkilesā hontīti dve dhammā vuttā. Na hi tāsu taṇhāavijjāsu arahattamaggena pahīnāsu koci saṃkileso appahīno nāma natthīti.</paragraph>
    <paragraph line="690">‘‘Vuttappakārā taṇhāavijjā vuttappakārānaṃ vipallāsānaṃyeva mūlakāraṇaṃ honti kiṃ, udāhu sakalassa vaṭṭassāpi mūlakāraṇaṃ honti ki’’nti vattabbattā vuttappakārā taṇhāavijjā vuttappakārānaṃ mūlakāraṇaṃ honti yathā, evaṃ sakalassa vaṭṭassāpi mūlakāraṇaṃ hontīti dassetuṃ <bold>‘‘tesa’’</bold>ntiādi vuttaṃ. Tattha yesaṃ puggalānaṃ cittaṃ arakkhitaṃ, micchādiṭṭhihatañca hoti, <bold>tesaṃ</bold> puggalānaṃ. Yesaṃ avijjānīvaraṇānaṃ taṇhāsaṃyojanānaṃ pubbakoṭi na paññāyati, tehi avijjānīvaraṇehi taṇhāsaṃyojanehi saṃsāre <bold>sandhāvantānaṃ saṃsarantānaṃ</bold> puggalānaṃ <bold>sakiṃ nirayaṃ</bold> māravasagamanena sandhāvanaṃ saṃsaraṇaṃ hoti, <bold>sakiṃ tiracchānayoniṃ</bold> sandhāvanaṃ saṃsaraṇaṃ hoti, <bold>sakiṃ pettivisayaṃ</bold> sandhāvanaṃ saṃsaraṇaṃ hoti, <bold>sakiṃ asurakāyaṃ</bold> sandhāvanaṃ saṃsaraṇaṃ hoti, <bold>sakiṃ deve</bold> sandhāvanaṃ saṃsaraṇaṃ hoti, <bold>sakiṃ manusse</bold> sandhāvanaṃ saṃsaraṇaṃ hotīti attho.</paragraph>
    <paragraph line="691">‘‘Micchādiṭṭhihatena cā’’ti suttappadesena desito attho ācariyena vibhatto, amhehi ca ñāto, ‘‘thinamiddhābhibhūtenāti suttappadesena desito attho kathaṃ vibhatto’’ti vattabbattā <bold>‘‘thinamiddhābhibhūtenā’’</bold>tiādi vuttaṃ. <bold>Cittassa</bold> viññāṇakkhandhassa yā <bold>akallatā</bold> akammaniyatā atthi, idaṃ akallattaṃ akammaniyattaṃ <bold>thinaṃ</bold> nāma. Yaṃ <bold>kāyassa līnattaṃ</bold> vedanādikkhandhattayalīnattaṃ atthi, idaṃ kāyassa līnattaṃ <bold>middhaṃ</bold> nāmāti thinamiddhasarūpameva vuttaṃ. Tehi thinamiddhehi cittassa abhibhūtabhāvādiko pana suviññeyyattā na vutto, avuttepi yesaṃ puggalānaṃ cittaṃ <pageBreak edition="M" number="0.0224" /> thinamiddhehi abhibhūtaṃ, tesaṃ puggalānaṃ tena cittena cittasīsena saṃyojanena saṃsāre māravasagamanena sandhāvanaṃ saṃsaraṇaṃ pariyosānasabhāvo vitthāretvā gahetabbo.</paragraph>
    <paragraph line="692">‘‘Vasaṃ mārassa gacchatīti suttappadesena desito attho kathaṃ vibhatto’’ti vattabbattā <bold>‘‘vasaṃ mārassa gacchatī’’</bold>ti vuttaṃ. Tattha <bold>kilesamārassā</bold>ti kileso dānādipuññe māreti nivāretīti atthena <bold>māro</bold>ti kilesamāro. Iminā kilesamāraṃ nissāya pavattattā abhisaṅkhāramārakhandhamāramaccumārā <pageBreak edition="V" number="0.0348" /> ca gahitā, <bold>ca</bold>-saddena vā gahitāti veditabbā. <bold>Sattamārassā</bold>ti devaputtamārassa. Atha vā ‘‘devaputtamārassā’’ti avatvā ‘‘sattamārassā’’ti vuttattā yo yo rājacorādiko dānādīni vā issariyabhogādīni vā māreti, so so rājacorādikopi gahito, tasmā yassa kassaci sattamārassāti attho. <bold>Vasa</bold>nti icchaṃ lobhaṃ adhippāyaṃ ruciṃ ākaṅkhaṃ āṇaṃ āṇattiṃ. <bold>Gacchatī</bold>ti upagacchati upeti anuvattati anugacchati nātikkamatīti attho. ‘‘Kasmā vasaṃ gacchatī’’ti vattabbattā <bold>‘‘so hī’’</bold>tiādi vuttaṃ. Yo satto arakkhitacittena ca micchādiṭṭhihatacittena ca thinamiddhābhibhūtacittena ca samannāgato hoti, <bold>so</bold> satto avijjānīvaraṇādīhi <bold>nivuto</bold> hutvā saṃsārābhimukho <bold>hi</bold> yasmā hoti, na visaṅkhārābhimukho, tasmā mārassa vasaṃ gacchatīti attho.</paragraph>
    <paragraph line="693">‘‘Arakkhitenātiādikassa yassa suttassa attho vibhatto, tena ‘arakkhitenā’tiādikena suttena kittakāni saccāni desitānī’’tivattabbattā <bold>‘‘imāni bhagavatā’’</bold>tiādi vuttaṃ. ‘‘Arakkhitenā’’tiādisuttena bhagavatā imāni dve saccāni desitāni dukkhaṃ, samudayo cāti. Kathaṃ desitāni? Abhidhammanissitāya kathāya ceva suttantanissitāya kathāya ca desitāni. Tāsu kathāsu abhidhammanissitāya kathāya desite sati ‘‘arakkhitena cittenā’’ti iminā padena arakkhitaṃ rattampi cittaṃ, arakkhitaṃ duṭṭhampi cittaṃ, arakkhitaṃ mūḷhampi cittaṃ bhagavatā desitaṃ ñāpitaṃ. Tattha rattacittaṃ lobhasahagatacittuppādavasena aṭṭhavidhaṃ, duṭṭhacittaṃ paṭighasampayuttacittuppādavasena dubbidhaṃ, mūḷhacittaṃ momūhacittuppādavasena dubbidhanti veditabbaṃ. Imesañhi cittuppādānaṃ vasena yā cakkhundriyādīnaṃ agutti anārakkhā uppannā, tāya aguttiyā anārakkhāya cittaṃ arakkhitaṃ hoti phalūpacārenāti.</paragraph>
    <paragraph line="694">‘‘Micchādiṭṭhihatenā’’ti <pageBreak edition="M" number="0.0225" /> iminā padena micchādiṭṭhisaṃsaṭṭhaṃ cittaṃ desitaṃ, taṃ diṭṭhisampayuttacittuppādavasena catubbidhanti veditabbaṃ. Tañhi micchādiṭṭhiyā saṃsaṭṭhabhāvena micchādiṭṭhivasānugatattā micchādiṭṭhihataṃ nāmāti. ‘‘Thinamiddhābhibhūtenā’’ti iminā padena thinamiddhena saṃsaṭṭhaṃ cittaṃ desitaṃ, taṃ sasaṅkhārikacittuppādavasena pañcavidhanti veditabbaṃ. Tañhi thinamiddhena saṃsaṭṭhabhāvena thinamiddhavasānugatattā thinamiddhābhibhūtaṃ nāmāti evaṃ ye dvādasākusalā <bold>cittuppādakaṇḍe</bold> ‘‘katame dhammā akusalā? Yasmiṃ samaye akusalaṃ cittaṃ uppannaṃ hotī’’tiādinā (dha. sa. 365) vitthārato vattabbā, te dvādasākusalacittuppādā tīhi padehi bhagavatā desitāti veditabbā. ‘‘Mārassā’’ti padena pañca mārā gahitā. Tesu kilesamāro <pageBreak edition="V" number="0.0349" /> ‘‘cattāro āsavā, cattāro oghā, cattāro yogā, cattāro ganthā, cattāri upādānāni, aṭṭha nīvaraṇā, dasa kilesā’’ti (dha. sa. 1102 ādayo) desito. Abhisaṅkhāramāro pana ‘‘kusalā cetanā (vibha. 226) akusalā cetanā (vibha. 226) kusalaṃ kammaṃ akusalaṃ kamma’’ntiādinā desito. Khandhamāro pana ‘‘attabhāvo pañcakkhandhā’’tiādinā desito. Maccumāro pana ‘‘cuti cavanatā’’tiādinā (vibha. 193) desito. Evaṃ tāvettha abhidhammanissitāya kathāya desito attho daṭṭhabbo.</paragraph>
    <paragraph line="695">Suttantanissitāya pana kathāya desite sati ‘‘cakkhunā rūpaṃ disvā nimittaggāhī hoti anubyañjanaggāhī, yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ āpajjati…pe… sotindriye na saṃvaraṃ āpajjati… ghānindriye na saṃvaraṃ āpajjati… jivhindriye na saṃvaraṃ āpajjati… kāyindriye na saṃvaraṃ āpajjati… manindriye na saṃvaraṃ āpajjatī’’ti (ma. ni. 1.347) evaṃ puggalādhiṭṭhānena yaṃ chadvārikacittaṃ vuttaṃ, taṃ chadvārikacittaṃ ‘‘arakkhitena cittenā’’ti iminā padena desitaṃ. Yā micchādiṭṭhiyo pubbantakappanavasena vā aparantakappanavasena vā pubbantāparantakappanavasena vā micchā abhinivisantassa ayoniso ummujjantassa ‘‘sassato loko’’ti vā ‘‘asassato loko’’ti vā ‘‘na hoti tathāgato paraṃ maraṇā’’ti vā uppannā, tāhi <pageBreak edition="M" number="0.0226" /> diṭṭhīhi vā, yā ca diṭṭhiyo ‘‘imā cattāro sassatavādā…pe… paramadiṭṭhadhammanibbānavādā’’ti <bold>brahmajālasuttā</bold>dīsu (dī. ni. 1.30 ādayo) vuttā, tāhi diṭṭhīhi vā sampayuttaṃ yaṃ cittaṃ ‘‘micchādiṭṭhihatena cā’’ti iminā padena desitaṃ.</paragraph>
    <paragraph line="696">‘‘Thinaṃ nāma cittassa akammaññatā, middhaṃ nāma vedanādikkhandhattayassa akammaññatā’’ti vā ‘‘thinaṃ anussāhasaṃsīdanaṃ, middhaṃ ussāhasattivighāto’’ti vā yāni thinamiddhāni vuttāni, tehi thinamiddhehi yaṃ cittaṃ abhibhūtaṃ ajjhotthaṭaṃ, taṃ cittaṃ ‘‘thinamiddhābhibhūtenā’’ti iminā padena desitaṃ.</paragraph>
    <paragraph line="697">‘‘Vaso nāma icchā lobho adhippāyo ruci ākaṅkhā āṇā āṇattī’’ti yo vaso vutto, so vaso ‘‘vasa’’nti iminā padena desito. ‘‘Pañca mārā – khandhamāro abhisaṅkhāramāro maccumāro devaputtamāro kilesamāro’’ti yo māro vutto, so māro ‘‘mārassā’’ti iminā desito. ‘‘Gacchati, upagacchati, upeti, anuvattati, anugacchati, nātikkamatī’’ti <pageBreak edition="V" number="0.0350" /> yo puggalo vutto, so puggalo ‘‘gacchatī’’ti iminā desitoti. Evaṃ desitesu dhammesu akusalā samudayasaccaṃ, ‘‘vasaṃ mārassa gacchatī’’ti iminā padena ye pañcupādānakkhandhe upādāya paññatto puggalo vutto, te pañcupādānakkhandhā dukkhasaccanti dve saccāni desitāni. ‘‘Kimatthāya dve saccāni desitānī’’ti pucchitabbattā <bold>‘‘tesaṃ bhagavā’’</bold>tiādi vuttaṃ. <bold>Tesaṃ</bold> dvinnaṃ saccānaṃ <bold>pariññāya ca pahānāya ca</bold> ‘‘arakkhitenā’’tiādi <bold>dhammaṃ bhagavā deseti,</bold> tāni dve saccāni ‘‘arakkhitenā’’tiādikena ñāpetīti attho.</paragraph>
    <paragraph line="698">‘‘Tesu dvīsu saccesu kassa saccassa pariññāya, kassa saccassa pahānāya desetī’’ti pucchitabbattā <bold>‘‘dukkhassa pariññāya, samudayassa pahānāyā’’</bold>ti vuttaṃ. ‘‘Pariññāpahānehi katamāni saccāni desitānī’’ti vattabbattā <bold>‘‘yena cā’’</bold>tiādi vuttaṃ. <bold>Yena</bold> arahattamaggena parijānāti, <bold>yena</bold> arahattamaggena pajahati ca, <bold>ayaṃ</bold> arahattamaggo maggasaccaṃ nāma. <bold>Yaṃ</bold> nibbānadhammaṃ ārabbha taṇhāya, avijjāya ca pahānaṃ jātaṃ, <bold>ayaṃ</bold> nibbānadhammo <bold>nirodho</bold> nirodhasaccaṃ nāmāti. Evaṃ cattāri saccāni bhagavatā desitāni.</paragraph>
    <paragraph line="699">‘‘Catunnaṃ <pageBreak edition="M" number="0.0227" /> saccānaṃ desitabhāvo kena viññātabbo’’ti vattabbattā <bold>‘‘tenāhā’’</bold>tiādi vuttaṃ. Tesu catūsu saccesu samudayasaccena assādo gahito, dukkhasaccena ādīnavo gahito, maggasaccanirodhasaccehi nissaraṇaṃ gahitaṃ, samudayappahānavasena sabbagatipajahanaṃ jātaṃ, sabbagatipajahanaṃ phalanti gahitaṃ. Yena rakkhitacittatādikena sabbagatipajahanaṃ jātaṃ, so rakkhitacittatādiko upāyoti gahito, arakkhitacittatādikassa paṭisedhanamukhena rakkhitacittatādikassa niyojanaṃ bhagavato āṇattīti gahitanti desanāhārena nānāsuttesu dassitā assādādayo ‘‘arakkhitenā’’tiādike ekasmiṃyeva sutte nīharitvā dassitā.</paragraph>
    <paragraph line="700">‘‘Assādādīnaṃ nīharitvā dassitabhāvo kena viññātabbo saddahitabbo’’ti vattabbattā <bold>‘‘tenāhā’’</bold>tiādi vuttaṃ. Ettha ca yena saṃvaṇṇanāvisesena nānāsuttesu assādādayo nīharitvā dassitā, so saṃvaṇṇanāviseso desanāhāravibhaṅgo nāma. Yena saṃvaṇṇanāvisesena ekasmiṃyeva sutte assādādayo nīharitvā dassitā, so saṃvaṇṇanāviseso desanāhārasampāto nāmāti viseso daṭṭhabbo.</paragraph>
    <paragraph line="701">‘‘Ettakova desanāhārasampāto paripuṇṇo’’ti vattabbattā <bold>‘‘niyutto desanāhārasampāto’’</bold>ti vuttaṃ. Ekekasmiṃyeva sutte assādādayo yena yena saṃvaṇṇanāvisesabhūtena desanāhārasampātena nīharitvā <pageBreak edition="V" number="0.0351" /> yathārahaṃ dassitā, so so saṃvaṇṇanāvisesabhūto desanāhārasampāto <bold>niyutto</bold> yathārahaṃ niddhāretvā yujjitabboti attho gahito.</paragraph>
    <centered line="702">Iti desanāhārasampāte sattibalānurūpā racitā</centered>
    <centered line="703">Vibhāvanā niṭṭhitā.</centered>
    <paragraph line="704">Paṇḍitehi pana…pe… gahetabboti.</paragraph>
    <subhead line="705">2. Vicayahārasampātavibhāvanā</subhead>
    <paragraph line="706" number="53"> Yena <pageBreak edition="M" number="0.0228" /> desanāhārasampātena assādādayo ācariyena vibhattā, amhehi ca ñātā, so desanāhārasampāto paripuṇṇo, ‘‘katamo vicayahārasampāto’’ti pucchitabbattā <bold>‘‘tattha katamo vicayo hārasampāto’’</bold>tiādi vuttaṃ. <bold>Tatthā</bold>ti tesu desanāhārasampātādīsu soḷasasu hārasampātesu <bold>katamo</bold> saṃvaṇṇanāviseso <bold>vicayahārasampāto</bold> nāmāti pucchati. Imesu dhammesu ayaṃ dhammo yena saṃvaṇṇanāvisesena vicayitabbo, so saṃvaṇṇanāviseso vicayahārasampāto nāmāti niyametvā vibhajituṃ <bold>‘‘tattha taṇhā’’</bold>tiādi vuttaṃ. <bold>Aṭṭhakathāyaṃ</bold> pana –</paragraph>
    <indent line="707">‘‘Evaṃ desanāhārasampātaṃ dassetvā idāni vicayahārasampātaṃ dassento yasmā desanāhārapadatthavicayo vicayahāro, tasmā desanāhāre vipallāsahetubhāvena niddhāritāya taṇhāya kusalādivibhāgapavicayamukhena vicayahārasampātaṃ dassetuṃ ‘tattha taṇhā duvidhā’tiādi āraddha’’nti (netti. aṭṭha. 53) –</indent>
    <unindented line="708">Vuttaṃ. Tattha <bold>tatthā</bold>ti tasmiṃ ‘‘arakkhitena cittenā’’tiādisuttatthe desanāhārasampātena saṃvaṇṇite akusaladhamme ‘‘taṇhā’’ti niddhāritā sabbataṇhā. <bold>Kusalāpī</bold>ti catubhūmake kusale uddissa pavattā taṇhāpi. <bold>Akusalāpī</bold>ti akusaladhamme uddissa pavattā taṇhāpīti duvidhā hotīti vicayitabbā. Tena vuttaṃ <bold>ṭīkāyaṃ</bold> – ‘‘kusaladhammārammaṇāti kusaladhamme uddissa pavattamattaṃ sandhāya vuttaṃ, na tesaṃ ārammaṇapaccayataṃ, idha ‘kusalā dhammā’ti lokuttaradhammānampi adhippetattā’’ti.</unindented>
    <paragraph line="709">‘‘Kusalā <pageBreak edition="V" number="0.0352" /> taṇhā kiṃgāminī, akusalā taṇhā kiṃ gāminī’’ti pucchitabbattā <bold>‘‘akusalā saṃsāragāminī’’</bold>tiādi vuttaṃ. Atha vā ‘‘katamo kusalākusalataṇhānaṃ viseso’’ti pucchitabbattā <bold>‘‘akusalā saṃsāragāminī’’</bold>tiādi vuttaṃ. ‘‘Taṇhā nāma saṃsāragāminī hotu, kathaṃ apacayagāminī’’ti vattabbattā <bold>‘‘pahānataṇhā’’</bold>ti vuttaṃ, pahānassa hetubhūtā taṇhā <bold>pahānataṇhā</bold>ti attho, pahātabbataṇhaṃ āgamma yaṃ pahānaṃ pavattetabbaṃ, tena pavattetabbena pahānena apacayaṃ gacchatīti vuttaṃ hoti.</paragraph>
    <paragraph line="710">‘‘Kiṃ <pageBreak edition="M" number="0.0229" /> pana taṇhāyeva kusalākusalāti dubbidhā, udāhu aññopi kusalākusalāti dubbidho’’ti vattabbattā <bold>‘‘mānopī’’</bold>tiādi vuttaṃ. ‘‘Katamo māno kusalo, katamo māno akusalo’’ti pucchitabbattā <bold>‘‘yaṃ mānaṃ nissāya mānaṃ pajahati, ayaṃ māno kusalo. Yo pana māno dukkhaṃ nibbattayati, ayaṃ māno akusalo’’</bold>ti vuttaṃ. Tattha <bold>yaṃ mānaṃ…pe… kusalo</bold>ti yaṃ mānaṃ nissāya upanissāya pahānaṃ pavattitaṃ, tena pahānena santāne uppajjanārahaṃ mānaṃ pajahati, ayaṃ upanissayapaccayabhūto māno phalūpacārena kusalo. <bold>Yo pana…pe… akusalo</bold>ti yo pana māno parahiṃsanādivasena pavattamāno hutvā attano ca parassa ca dukkhaṃ nibbattayati, ayaṃ māno akusaloti vicayitvā veditabbo.</paragraph>
    <paragraph line="711">‘‘Saṃsārāpacayagāminīsu tāsu taṇhāsu katamā apacayagāminī taṇhā kusalā’’ti pucchitabbattā ‘‘kusalā’’ti vuttāya taṇhāya sarūpaṃ dassetuṃ <bold>‘‘tattha yaṃ nekkhammasita’’</bold>ntiādi vuttaṃ. <bold>Tatthā</bold>ti tāsu saṃsārāpacayagāminīsu taṇhābhūtāsu kusalākusalāsu. Ayaṃ taṇhā kusalāti sambandho. <bold>‘‘Ariyā</bold> puggalā <bold>santaṃ āyatanaṃ yaṃ</bold> ariyaphaladhammaṃ sacchikatvā upasampajja viharanti, <bold>taṃ āyatanaṃ</bold> ariyaphaladhammaṃ ahaṃ kudāssu sacchikatvā viharissa’’nti patthayantassa <bold>tassa</bold> kulaputtassa tasmiṃ ariyaphale <bold>pihā</bold> uppajjati, pihāpaccayā yaṃ domanassaṃ uppajjati, idaṃ domanassaṃ <bold>‘‘nekkhammasita’’</bold>nti vuccati. Ayaṃ ariyaphale pihāsaṅkhātā taṇhā kusalā anavajjā anavajjaariyaphaladhammaṃ uddissa pavattattāti vicayitabbaṃ.</paragraph>
    <paragraph line="712">‘‘Kathaṃ pavattā’’ti vattabbattā <bold>‘‘rāgavirāgā’’</bold>tiādi vuttaṃ. Yā <bold>rāgavirāgā cetovimutti</bold> pattabbā. <bold>Tadārammaṇā</bold> taṃ cetovimuttiṃ āgamma pavattā taṇhā <bold>kusalā</bold> anavajjā, yā <bold>avijjāvirāgā paññāvimutti</bold> pattabbā, tadārammaṇā taṃ paññāvimuttiṃ āgamma pavattā taṇhā kusalā anavajjāti vicayitabbā. Tāya paññāvimuttiyā vasena bhagavatā –</paragraph>
    <gatha1 line="713">‘‘Tasmā <pageBreak edition="V" number="0.0353" /> rakkhitacittassa, sammāsaṅkappagocaro;</gatha1>
    <gatha2 line="714">Sammādiṭṭhipurekkhāro, ñatvāna udayabbayaṃ;</gatha2>
    <gathalast line="715">Thinamiddhābhibhū bhikkhu, sabbā duggatiyo jahe’’ti. (udā. 32; netti. 31, 65, 78) –</gathalast>
    <unindented line="716">Gāthāyaṃ <pageBreak edition="M" number="0.0230" /> ‘‘sabbā duggatiyo jahe’’ti padaṃ vuttaṃ, ‘‘tassā paññāvimuttiyā yo pavicayo kātabbo, katamo so pavicayo’’ti pucchitabbattā <bold>‘‘tassā ko pavicayo’’</bold>tiādi vuttaṃ. <bold>Tassā</bold> paññāvimuttiyā ko pavicayoti ce puccheyya ‘‘aṭṭha maggaṅgāni – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhī’’ti pavicayo veditabbo. ‘‘So pavicayo kattha daṭṭhabbo’’ti pucchitabbattā <bold>‘‘so katthā’’</bold>tiādi vuttaṃ. <bold>So</bold> paññāvimuttiyā pavicayo <bold>kattha</bold> kasmiṃ dhamme daṭṭhabboti pucchati. Catutthe jhāne <bold>pāramitāya</bold> ukkaṃsagatāya catutthajjhānabhāvanāya so pavicayo daṭṭhabbo.</unindented>
    <paragraph line="717">‘‘Catutthe jhāne pāramitāyā’’ti vuttamatthaṃ vivarituṃ <bold>‘‘catutthe hi jhāne’’</bold>tiādi vuttaṃ. Yo so catutthajjhānalābhī puggalo catutthe jhāne parisuddhaṃ pariyodātaṃ anaṅgaṇaṃ vigatūpakkilesaṃ mudu kammaniyaṃ ṭhitaṃ āneñjappattaṃ, iti aṭṭhaṅgasamannāgataṃ cittaṃ bhāvayati, <bold>so</bold> catutthajjhānalābhī puggalo <bold>tattha</bold> catutthe jhāne aṭṭhavidhaṃ vijjācaraṇaṃ adhigacchati. Katamaṃ aṭṭhavidhaṃ? Cha abhiññā, dve ca visese vā adhigacchatīti yojanā. Iddhividhādayo pañca, lokiyābhiññā ceva arahattamaggapaññā cāti <bold>cha abhiññā</bold>. Manomayiddhi ceva vipassanāñāṇañcāti <bold>dve ca visesā</bold> honti.</paragraph>
    <paragraph line="718">‘‘Taṃ catutthajjhānacittaṃ kuto parisuddhaṃ…pe… kuto āneñjappatta’’nti pucchitabbattā <bold>‘‘taṃ cittaṃ yato parisuddha’’</bold>ntiādi vuttaṃ. Taṃ cittaṃ <bold>yato</bold> upekkhāsatipārisuddhibhāvato <bold>parisuddhaṃ, tato</bold> upekkhāsatipārisuddhibhāvato <bold>pariyodātaṃ</bold> hoti. Sukhādīnaṃ paccayaghātena <bold>yato</bold> vītarāgādianaṅgaṇabhāvato <bold>anaṅgaṇaṃ, tato</bold> vītarāgādianaṅgaṇabhāvato <bold>vigatūpakkilesaṃ. Yato</bold> subhāvitabhāvato <bold>mudu, tato</bold> subhāvitabhāvato <bold>kammaniyaṃ. Yato</bold> parisuddhādīsu ṭhitabhāvato <bold>ṭhitaṃ, tato</bold> parisuddhādīsu ṭhitabhāvato <bold>āneñjappattaṃ</bold> hotītipi yojanā yuttā <bold>aṭṭhakathāyaṃ</bold> (netti. aṭṭha. 53) yugaḷato āgatattā. Saddhāvīriyasatisamādhipaññāobhāsehi pariggahitabhāvato <bold>āneñjappattaṃ</bold>. Saddhāya hi pariggahitaṃ cittaṃ paṭipakkhe assaddhiye na iñjati na calati, vīriyena pariggahitaṃ <pageBreak edition="M" number="0.0231" /> cittaṃ paṭipakkhe kosajje na iñjati, satiyā pariggahitaṃ <pageBreak edition="V" number="0.0354" /> cittaṃ paṭipakkhe pamāde na iñjati, samādhinā pariggahitaṃ cittaṃ paṭipakkhe uddhacce na iñjati, paññāya pariggahitaṃ cittaṃ paṭipakkhāya avijjāya na iñjati, obhāsagataṃ cittaṃ kilesandhakāre na iñjati. Iti imehi chahi dhammehi pariggahitaṃ catutthajjhānacittaṃ āneñjappattaṃ hoti. Evaṃ aṭṭhaṅgasamannāgatattā catutthajjhānacittaṃ channaṃ abhiññāñāṇānañca manomayiddhivipassanāñāṇānañca adhigamūpāyo hoti, tasmā so paññāvimuttiparicayo catutthajjhāne daṭṭhabboyevāti saṅkhepattho. Vitthārato pana <bold>aṭṭhakathāyaṃ</bold> (netti. aṭṭha. 53) ‘‘tattha upekkhāsatipārisuddhibhāvenā’’tiādinā vā ‘‘aparo nayo’’tiādinā vā vuttoyevāti amhehi na vutto.</paragraph>
    <paragraph line="719">‘‘Yesaṃ rāgādiaṅgaṇānaṃ abhāvena anaṅgaṇaṃ, yesaṃ abhijjhādiupakkilesānaṃ abhāvena vigatūpakkilesaṃ, yāya cittassa ṭhitiyā abhāvena ṭhitaṃ, iñjanāya abhāvena āneñjappattaṃ, te rāgādiaṅgaṇādayo katamāya pakkhā’’ti pucchitabbattā <bold>‘‘tattha aṅgaṇā’’</bold>tiādi vuttaṃ. <bold>Tatthā</bold>ti tesu rāgādiaṅgaṇādīsu <bold>aṅgaṇā</bold> ca rāgādiaṅgaṇā ca <bold>upakkilesā</bold> abhijjhādiupakkilesā ca santi, <bold>tadubhayaṃ</bold> rāgādiaṅgaṇaabhijjhādiupakkilesadvayaṃ <bold>taṇhāpakkho</bold> rāgādiaṅgaṇānaṃ taṇhāsabhāvattā, abhijjhādiupakkilesānañca taṇhāya anulomattā. Yā <bold>iñjanā</bold> phandanā yā ca cittassa <bold>aṭṭhiti</bold> anavaṭṭhānaṃ atthi, <bold>ayaṃ</bold> iñjanā aṭṭhiti <bold>diṭṭhipakkho</bold> iñjanāya ca aṭṭhitiyā ca micchābhinivesahetubhāvatoti pavicayo kātabbo.</paragraph>
    <paragraph line="720">‘‘Kiṃ pana catutthajjhānacittaṃ aṭṭhaṅgasamannāgatattāyeva channaṃ abhiññāñāṇānañca <bold>manomayiddhivipassanāñāṇānañca adhigamūpāyo hotī’’ti pucchitabbattā ‘‘cattāri indriyānī’’</bold>ti vuttaṃ. ‘‘Tassa catutthajjhānalābhino, dukkhindriyaṃ domanassindriyaṃ sukhindriyaṃ somanassindriyaṃ iti cattārindriyāni catutthajjhāne nirujjhanti, tassa catutthajjhānalābhino upekkhindriyaṃ avasiṭṭhaṃ bhavati, tasmāpi catutthajjhānacittaṃ vuttappakārānaṃ aṭṭhannaṃ ñāṇānaṃ adhigamūpāyo hoti, so ca adhigamūpāyabhāvo ciṇṇavasībhāvasseva bhaveyya, kathaṃ catutthajjhānamattalābhino ciṇṇavasībhāvo siyā’’ti vattabbattā so catutthajjhānalābhī catutthajjhāneyeva aṭṭhatvā arūpasamāpattiyopi <pageBreak edition="M" number="0.0232" /><bold>evaṃ katvā nibbatteti bhāveti, tasmā ciṇṇavasībhāvo hotīti dassetuṃ ‘‘so uparimaṃ samāpatti’’</bold>ntiādi vuttaṃ. Tassattho <bold>aṭṭhakathāyaṃ</bold> (netti. aṭṭha. 53) vitthārato vutto, tasmā yojanamattaṃ karissāma.</paragraph>
    <paragraph line="721"><bold>So</bold> rūpāvacaracatutthajjhānalābhī yogāvacaro rūpāvacaracatutthajjhānasamāpattito <bold>uparimaṃ</bold> ākāsānañcāyatana<bold>samāpattiṃ</bold><pageBreak edition="V" number="0.0355" /><bold>santato</bold> santatarato manasi karoti. Yathāvuttaṃ uparimaṃ samāpattiṃ santato <bold>manasi karoto tassa</bold> catutthajjhānalābhino yogāvacarassa catutthajjhāne <bold>saññā</bold> saññāpadhānā samāpatti oḷārikā viya hutvā saṇṭhahati, paṭighasaññā ca <bold>ukkaṇṭhā</bold> anabhirati hutvā saṇṭhahati, <bold>so</bold> yathāvuttena vidhinā manasi karonto yogāvacaro <bold>sabbaso</bold> niravasesato rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘‘ākāsaṃ ananta’’nti manasi katvā pavattamānaṃ <bold>ākāsānañcāyatanasamāpattiṃ</bold> sacchikatvā upasampajja viharati. <bold>Rūpasaññā</bold> rūpāvacarasaññā pañcavidha<bold>abhiññābhinīhāro</bold> hoti. <bold>Nānattasaññā</bold> nānārammaṇesu <bold>vokāro</bold> akusalo pavattati. Evaṃ rūpāvacarajjhāne ādīnavadassī hutvā tā rūpasaññānānattasaññāyo ārammaṇe samatikkamati, <bold>assa</bold> yogāvacarassa paṭighasaññā ca abbhatthaṃ gacchati. <bold>Evaṃ</bold> iminā vuttanayena samatikkamena <bold>samāhitassa,</bold> santavuttinā arūpāvacarasamādhinā <bold>samāhitassa</bold> yogāvacarassa <bold>obhāso</bold> rūpāvacarajjhānobhāso antaradhāyati. <bold>Rūpānaṃ</bold> kasiṇarūpānaṃ jhānacakkhunā dassanañca antaradhāyatīti yojanā.</paragraph>
    <paragraph line="722">‘‘Yena samādhinā samāhitassa, samāhitassa obhāso ca rūpānaṃ dassanañca antaradhāyati, so samādhi kittakehi aṅgehi samannāgato, kathaṃ paccavekkhitabbo’’ti pucchitabbattā <bold>‘‘so samādhī’’</bold>tiādi vuttaṃ. <bold>So samādhī</bold>ti yena rūpārūpāvacarasamādhinā samāhito, so duvidhopi samādhi anabhijjhābyāpādavīriyārambhehi tīhi upakārakaṅgehi ca passaddhisatīhi dvīhi parikkhāraṅgehi ca avikkhittena ekena sabhāvaṅgena ca chahi aṅgehi samannāgatoti <bold>paccavekkhitabbo</bold> punappunaṃ cintetabbo sallakkhetabbo <pageBreak edition="M" number="0.0233" />. ‘‘Kathaṃ kattha paccavekkhitabbo’’ti pucchitabbattā <bold>‘‘anabhijjhāsahagataṃ me mānasaṃ sabbaloke’’</bold>tiādi vuttaṃ. ‘‘Tesu chasu aṅgesu kittako samatho, kittakā vipassanā’’ti pucchitabbattā ettako samatho, ettakā vipassanāti vibhajituṃ <bold>‘‘tattha yañcā’’</bold>tiādi vuttaṃ.</paragraph>
    <paragraph line="723" number="54"> ‘‘Paññāvimuttī’’ti vuttassa arahattaphalassa samādhissa samathavipassanāsaṅkhātā pubbabhāgapaṭipadā samādhimukhena ācariyena vibhattā, ‘‘tāya paṭipadāya labhitabbo arahattaphalasamādhi kittakena veditabbo’’ti pucchitabbattā <bold>‘‘so samādhi pañcavidhena veditabbo’’</bold>ti vuttaṃ. Yo arahattaphalasamādhi samathavipassanāpaṭipadāya labhitabbo, so arahattaphalasamādhi <bold>pañcavidhena</bold> ñāṇadassanena veditabbo.</paragraph>
    <paragraph line="724">‘‘Kathaṃ pañcavidhañāṇadassanaṃ paccupaṭṭhitaṃ bhavatī’’ti vattabbattā <bold>‘‘ayaṃ samādhī’’</bold>tiādi <pageBreak edition="V" number="0.0356" /> vuttaṃ. <bold>Ayaṃ</bold> arahattaphalasamādhi appitappitakkhaṇe phalasamāpattisukhattā <bold>paccuppannasukho</bold> hoti, <bold>iti</bold> paccavekkhantassa <bold>assa</bold> arahato paccattameva ñāṇadassanaṃ paccupaṭṭhitaṃ bhavati. <bold>Ayaṃ</bold> arahattaphalasamādhi āyatiṃ samāpajjitabbassa arahattaphalasamādhissa upanissayapaccayattā <bold>āyatiṃ sukhavipāko</bold> hoti, <bold>iti</bold> paccavekkhantassa…pe… bhavati. <bold>Ayaṃ</bold> arahattaphalasamādhi kilesaarīhi ārakattā <bold>ariyo,</bold> kāmāmisavaṭṭāmisalokāmisānaṃ abhāvato <bold>nirāmiso</bold> ca hoti, <bold>iti</bold> paccavekkhantassa…pe… bhavati. <bold>Ayaṃ</bold> arahattaphalasamādhi akāpurisehi sammāsambuddhapaccekabuddhasāvakabuddhehi sevitabbattā <bold>akāpurisasevito</bold> hoti, <bold>iti</bold> paccavekkhantassa…pe… bhavati. <bold>Ayaṃ</bold> arahattaphalasamādhi aṅgasantakilesadarathasantattā <bold>santo ceva</bold> divasampi samāpajjantassa atittikaraṇato <bold>paṇīto ca</bold> paṭippassaddhakilesena arahatā puggalena laddhattā <bold>paṭippassaddhiladdho ca</bold> arahattamaggasamādhisaṅkhātena ekodibhāvena adhigatattā <bold>ekodibhāvādhigato ca</bold> sasaṅkhārena sapayogena adhigatattā, nīvaraṇādipaccanīkadhamme niggayha anadhigatattā, aññe kilese vāretvā anadhigatattā, arahattamaggaphalabhāveneva pavattattā <bold>nasasaṅkhāraniggayhavāritagato</bold> hoti, <bold>iti</bold> paccavekkhantassa <bold>assa</bold> arahato paccattameva ñāṇadassanaṃ paccupaṭṭhitaṃ bhavatīti pañcavidhena ñāṇadassanena so arahattaphalasamādhi vicayitvā veditabboti.</paragraph>
    <paragraph line="725">‘‘Paccuppannasukhādīsu <pageBreak edition="M" number="0.0234" /> samādhīsu kittako samatho, kittakā vipassanā’’ti pucchitabbattā <bold>‘‘tattha yo ca samādhi paccuppannasukho’’</bold>tiādi vuttaṃ. <bold>Samatho, vipassanā</bold>ti ca arahattaphalasamathavipassanāva adhippetā, na pubbabhāgasamathavipassanāti. Arahattaphalasamādhi pañcavidhena veditabboti ācariyena vutto, ‘‘tassa arahattaphalasamādhissa pubbabhāgapaṭipadāyaṃ vutto samādhi kittakena veditabbo’’ti pucchitabbattā <bold>‘‘so samādhi pañcavidhena veditabbo’’</bold>ti vuttaṃ. Yo rūpāvacaracatutthajjhānasamādhi pubbabhāgapaṭipadāyaṃ vutto, so rūpāvacaracatutthajjhānasamādhi pañcavidhena pakārena veditabbo. ‘‘Katamenā’’ti pucchitabbattā <bold>‘‘pītipharaṇatā’’</bold>tiādi vuttaṃ. Paṭhamadutiyajjhānesu paññā <bold>pītipharaṇatā</bold> hoti. Paṭhamadutiyatatiyajjhānesu paññā <bold>sukhapharaṇatā</bold> hoti. Catutthajjhāne cetopariyapaññā <bold>cetopharaṇatā</bold> hoti. Dibbacakkhupaññā <bold>ālokapharaṇatā</bold> hoti. Jhānaṃ paccavekkhitvā pavattamānapaññā <bold>paccavekkhaṇānimittaṃ</bold> hoti. Iti pañcavidhena paññāpakārena vicayitvā veditabboti. ‘‘Tesu pañcavidhesu pakāresu kittako samatho, kittakā vipassanā’’ti pucchitabbattā <bold>‘‘tattha yo ca pītipharaṇo’’</bold>tiādi vuttaṃ.</paragraph>
    <paragraph line="726" number="55"> Sampayogavasena samādhi ācariyena vibhatto, amhehi ca ñāto, ‘‘kathaṃ ārammaṇavasena <pageBreak edition="V" number="0.0357" /> vibhatto’’ti pucchitabbattā <bold>‘‘dasa kasiṇāyatanānī’’</bold>tiādi vuttaṃ. Imehi dasahi ārammaṇehi kasiṇehipi samādhi vicinitvā veditabboti. ‘‘Tesu dasasu kittako samatho, kittakā vipassanā’’ti pucchitabbattā <bold>‘‘tattha yañcā’’</bold>tiādi vuttaṃ. <bold>Kasiṇa</bold>nti ca kasiṇamaṇḍalampi parikammampi paṭibhāganimittampi tasmiṃ paṭibhāganimitte uppannajjhānampi vuccati, idha pana sasampayuttajjhānameva adhippetaṃ.</paragraph>
    <paragraph line="727">‘‘Kiṃ pana vuttappakāro samādhiyeva samathavipassanāya yojetabbo, udāhu aññopi yojetabbo’’ti vattabbattā satipaṭṭhānādipubbabhāgapaṭipadābhedena anekabhedabhinno niravaseso ariyamaggopi vicayitvā yojetabboti dassetuṃ <bold>‘‘evaṃ sabbo’’</bold>tiādi vuttaṃ. Tattha <bold>eva</bold>nti mayā vuttanayena vuttanayānusārena <bold>sabbo</bold> niravaseso satipaṭṭhānādipubbabhāgapaṭipadābhedena anekabhedabhinno <bold>ariyo maggo</bold> yojetabbo. Kathaṃ? <bold>Yena yena</bold> anabhijjhādi<bold>ākārena</bold> paccuppannasukhatādiākārena <pageBreak edition="M" number="0.0235" /> samādhi mayā vutto, <bold>tena tena</bold> anabhijjhādiākārena paccuppannasukhatādiākārena yo yo ariyamaggo samathena yojetuṃ sambhavati, so so ariyamaggo samathena vicayitvā yojayitabbo. Yo yo ariyamaggo vipassanāya yojetuṃ sambhavati, so so ariyamaggo vipassanāya yojayitvā yojayitabboti attho gahetabbo.</paragraph>
    <paragraph line="728">‘‘Yehi samathādhiṭṭhānehi vipassanādhammehi yojayitabbo, te samathādhiṭṭhānā vipassanādhammā katamehi dhammehi saṅgahitā’’ti pucchitabbattā <bold>‘‘te tīhi dhammehi saṅgahitā aniccatāya dukkhatāya anattatāyā’’</bold>ti vuttaṃ, te samathādhiṭṭhānā vipassanādhammā ‘‘aniccatāya paññāya dukkhatāya paññāya anattatāya paññāyā’’ti tīhi anupassanādhammehi saṅgahitā gaṇhitāti attho. Aniccatādinā sahacaraṇato anupassanāpaññāpi ‘‘aniccatā dukkhatā anattatā’’ti vuccati.</paragraph>
    <paragraph line="729">‘‘Yo yogī puggalo samathādhiṭṭhānaṃ vipassanaṃ bhāvayamāno hoti, so yogī puggalo kiṃ bhāvayatī’’ti pucchitabbattā <bold>‘‘so samathavipassanaṃ bhāvayamāno’’</bold>tiādi vuttaṃ.</paragraph>
    <paragraph line="730">Samathavipassanādīni bhāvayamāno puggalo rāgacarito dosacarito mohacaritoti tividho, ‘‘tattha katamo puggalo katamena katamena vimokkhamukhena niyyāti, katamāyaṃ katamāyaṃ sikkhanto, katamaṃ katamaṃ pajahanto, katamaṃ katamaṃ anupagacchanto, katamaṃ katamaṃ parijānanto, katamaṃ katamaṃ pavāhento, katamaṃ katamaṃ niddhunanto, katamaṃ katamaṃ vamento, katamaṃ katamaṃ nibbāpento, katamaṃ katamaṃ uppāṭento, katamaṃ katamaṃ vijaṭento niyyātī’’ti pucchitabbattā <pageBreak edition="V" number="0.0358" /><bold>‘‘rāgacarito puggalo’’</bold>tiādi vuttaṃ. <bold>Aṭṭhakathāyaṃ</bold> pana ‘‘idāni yesaṃ puggalānaṃ yattha sikkhantānaṃ visesato niyyānamukhāni, yesañca kilesānaṃ paṭipakkhabhūtāni tīṇi vimokkhamukhāni, tehi saddhiṃ tāni dassetuṃ ‘rāgacarito’tiādi vutta’’nti vuttaṃ. Tassatthopi <bold>aṭṭhakathāyaṃ</bold> (netti. aṭṭha. 55) vuttoyeva.</paragraph>
    <paragraph line="731">‘‘Kasmā <pageBreak edition="M" number="0.0236" /> tīṇi vimokkhamukhāni bhāvayanto tayo khandhe bhāvayatī’’ti vattabbattā <bold>‘‘tattha suññatavimokkhamukha’’</bold>ntiādi vuttaṃ. <bold>Tatthā</bold>ti tesu tīsu vimokkhamukhesu. <bold>Suññatavimokkhamukhaṃ paññākkhandho</bold> anattānupassanāya paññāpadhānattā. <bold>Animittavimokkhamukhaṃ samādhikkhandho</bold> aniccānupassanāya samādhipadhānattā. <bold>Appaṇihitavimokkhamukhaṃ sīlakkhandho</bold> dukkhānupassanāya sīlapadhānattā. Iti tīhi vimokkhamukhehi tiṇṇaṃ khandhānaṃ saṅgahitattā tīṇi vimokkhamukhāni bhāvayanto so yogī puggalo tayo khandhe bhāvayatiyevāti paññāpadhānādibhāvo <bold>aṭṭhakathāyaṃ</bold> (netti. aṭṭha. 55) vutto. <bold>Tayo khandhe bhāvayanto ariyaṃ aṭṭhaṅgikaṃ maggaṃ bhāvayati</bold>. ‘‘Kasmā bhāvayatī’’ti vattabbattā kāraṇaṃ dassetuṃ <bold>‘‘tattha yā’’</bold>tiādi vuttaṃ.</paragraph>
    <paragraph line="732">Tiṇṇaṃ khandhānaṃ ariyaaṭṭhaṅgikamaggabhāvo vibhatto, amhehi ca jānito, ‘‘kathaṃ samathavipassanābhāvo jānitabbo’’ti vattabbattā tiṇṇaṃ khandhānaṃ samathavipassanābhāvaṃ dassetuṃ <bold>‘‘tattha sīlakkhandho cā’’</bold>tiādi vuttaṃ. ‘‘Yo yogī puggalo samathavipassanaṃ bhāveti, tassa yogino puggalassa bhavaṅgāni katamaṃ bhāvanaṃ gacchantī’’ti pucchitabbattā <bold>‘‘yo samathavipassanaṃ bhāveti, tassā’’</bold>tiādi vuttaṃ. Kāyo ca cittañca <bold>dve bhavaṅgāni</bold> upapattibhavassa aṅgāni <bold>bhāvanaṃ</bold> vaḍḍhanaṃ gacchanti. Sīlañca samādhi ca <bold>dve padāni</bold> dve pādā bhavanirodhagāminī paṭipadā <bold>bhāvanaṃ</bold> vaḍḍhanaṃ gacchanti.</paragraph>
    <paragraph line="733">‘‘Kathaṃ gacchantī’’ti vattabbattā <bold>‘‘so hoti bhikkhū’’</bold>tiādi vuttaṃ. <bold>Bhāvitakāyo</bold>ti bhāvito kāyo kāyaābhisamācāriko, kāyasaṃvaro vā yena bhikkhunāti bhāvitakāyo. Sesesupi esa nayo. <bold>Kāye</bold> kāyaābhisamācārike, kāyasaṃvare vā <bold>bhāviyamāne</bold> sati sammākammanto, sammāvāyāmo ca dve dhammā bhāvanaṃ gacchanti kāyasamācārasīlattā. <bold>Sīle</bold> vācāsaṃvaraājīvasaṃvaravasena pavatte sīle <bold>bhāviyamāne</bold> sati sammāvācā ca sammāājīvo ca dve dhammā bhāvanaṃ gacchanti vācādisaṃvarasīlattā. <bold>Citte</bold> cittasaṃvaravasena pavatte citte <bold>bhāviyamāne</bold> sati sammāsati ca sammāsamādhi ca dve dhammā bhāvanaṃ gacchanti cittasaṃvarasīlattā. Paññāya bhāviyamānāya sati <pageBreak edition="V" number="0.0359" /> sammādiṭṭhi ca sammāsaṅkappo <pageBreak edition="M" number="0.0237" /> ca dve dhammā bhāvanaṃ gacchanti samānattā, upakārakattā ca. Sammāsaṅkappena hi punappunaṃ saṅkappantassa paññā vaḍḍhatīti.</paragraph>
    <paragraph line="734">‘‘Sammākammanto ca sammāvāyāmo ca dve dhammā kāyavaseneva vibhattā vicetabbā kiṃ, udāhu cittavasena vibhattā vicetabbā ki’’nti pucchitabbattā <bold>‘‘tattha yo ca sammākammanto’’</bold>tiādi vuttaṃ. Kāyasucaritacetanābhūto yo ca sammākammanto, taṃsahito yo ca sammāvāyāmo siyā kāyiko, viratibhūto yo ca sammākammanto, taṃsahito yo ca sammāvāyāmo siyā cetasiko, <bold>tattha</bold> tesu kāyikacetasikabhūtesu sammākammantasammāvāyāmesu <bold>yo</bold> sammākammantasammāvāyāmo kāyasaṅgaho, <bold>so</bold> sammākammantasammāvāyāmo <bold>kāye</bold> kāyaābhisamācārike, kāyasaṃvare vā <bold>bhāvite</bold> sati bhāvanaṃ gacchati. <bold>Yo</bold> sammākammantasammāvāyāmo cittasaṅgaho, <bold>so</bold> sammākammantasammāvāyāmo <bold>citte</bold> cittasaṃvare <bold>bhāvite</bold> sati bhāvanaṃ gacchatīti yojanā.</paragraph>
    <paragraph line="735">‘‘Samathavipassanaṃ bhāvayanto so yogī puggalo kittakaṃ adhigamaṃ gacchatī’’ti vicayitabbattā <bold>‘‘so samathavipassanaṃ bhāvayanto’’</bold>tiādi vuttaṃ. Pañcavidhaṃ ariyamaggādhigamaṃ dassetuṃ <bold>‘‘khippādhigamo cā’’</bold>tiādi vuttaṃ. Tassattho <bold>aṭṭhakathāyaṃ</bold> (netti. aṭṭha. 55) vibhatto. ‘‘Kena katamo adhigamo hotī’’ti pucchitabbattā <bold>‘‘tattha samathenā’’</bold>tiādi vuttaṃ.</paragraph>
    <paragraph line="736" number="56"> ‘‘Arakkhitena cittenā’’tiādisuttattho veneyyānaṃ arahattaphalavimuttimukhena ācariyena vicayito vibhatto, amhehi ca ñāto, ‘‘desakassa dasabalasamannāgatassa dasa balāni kathaṃ vicayitabbānī’’ti pucchitabbattā <bold>‘‘tattha yo desayati, so dasabalasamannāgato’’</bold>tiādi vuttaṃ. <bold>Aṭṭhakathāyaṃ</bold> pana –</paragraph>
    <indent line="737">‘‘Iti mahāthero ‘tasmā rakkhitacittassā’ti gāthāya vasena arahattaphalavimuttimukhena vicayahārasampātaṃ niddisanto, desanākusalatāya anekehi suttappadesehi tassā pubbabhāgapaṭipadāya bhāvanāvisesānaṃ bhāvanānisaṃsānañca vibhajanavasena nānappakārato vicayahāraṃ dassetvā, idāni dasannaṃ <pageBreak edition="M" number="0.0238" /> tathāgatabalānampi vasena taṃ dassetuṃ ‘tattha yo desayatī’tiādimāhā’’ti –</indent>
    <unindented line="738">Vuttaṃ. Tattha <bold>tatthā</bold>ti tesu samathavipassanaṃ bhāvayantesu sāsitabbasāsakesu. Dasabalasamannāgato <bold>yo</bold><pageBreak edition="V" number="0.0360" /> desako satthā ‘‘arakkhitena cittenā’’tiādidhammaṃ deseti, ovādena sāvake na visaṃvādayati, tassa desakassa satthuno dasa balāni vicayitabbānīti yojanā.</unindented>
    <paragraph line="739">‘‘Kinti desetī’’ti pucchitabbattā <bold>‘‘so tividha’’</bold>ntiādi vuttaṃ. Tesu dasasu tathāgatabalesu ṭhānāṭṭhānañāṇaṃ paṭhamaṃ tathāgatabalaṃ nāma, ‘‘taṃ balaṃ kathaṃ vicayitabba’’nti pucchitabbattā <bold>‘‘so tathā ovadito’’</bold>tiādi vuttaṃ. Attho <bold>aṭṭhakathāyaṃ</bold> (netti. aṭṭha. 56) vutto, pāḷivasenapi pākaṭo. ‘‘Etaṃ ṭhānaṃ na vijjatī’’ti jānanaṃ aṭṭhānañāṇaṃ nāma, ‘‘etaṃ ṭhānaṃ vijjatī’’ti jānanaṃ ṭhānañāṇaṃ nāmāti ṭhānāṭṭhānānaṃ jānanañāṇaṃ paṭhamaṃ tathāgatabalaṃ vicayitabbanti adhippāyo veditabbo. (1)</paragraph>
    <paragraph line="740" number="57"> Ṭhānāṭṭhānañāṇaṃ paṭhamaṃ tathāgatabalaṃ ācariyena vicayitaṃ vibhattaṃ amhehi ca ñātaṃ, ‘‘kathaṃ sabbatthagāminipaṭipadāñāṇaṃ dutiyatathāgatabalaṃ vicayitabba’’nti pucchitabbattā <bold>‘‘iti ṭhānāṭṭhānatā’’</bold>ti vuttaṃ. ‘‘Ayaṃ paṭipadā imasmiṃ bhave gāminī, ayaṃ paṭipadā imasmiṃ bhave gāminī’’ti sabbattha gāminiyā paṭipadāya jānanañāṇaṃ <bold>sabbatthagāminipaṭipadāñāṇaṃ</bold> nāmāti sabbatthagāminipaṭipadāñāṇaṃ dutiyaṃ tathāgatabalaṃ vicayitabbanti adhippāyo. (2)</paragraph>
    <paragraph line="741" number="59"> Sabbatthagāminipaṭipadāñāṇaṃ dutiyaṃ tathāgatabalaṃ ācariyena vicayitaṃ, amhehi ca ñātaṃ, ‘‘kathaṃ anekadhātunānādhātuñāṇaṃ tatiyaṃ tathāgatabalaṃ vicayitabba’’nti pucchitabbattā <bold>‘‘iti sabbatthagāminī paṭipadā’’</bold>tiādi vuttaṃ. ‘‘Ayaṃ dhātu ca ayaṃ dhātu ca <bold>anekadhātu</bold> nāma, ayaṃ dhātu ca ayaṃ dhātu ca <bold>nānādhātu</bold> nāmā’’ti anekadhātunānādhātūnaṃ jānanañāṇaṃ <bold>anekadhātunānādhātuñāṇaṃ</bold> nāmāti anekadhātunānādhātuñāṇaṃ tatiyaṃ tathāgatabalaṃ vicayitabbanti. (3)</paragraph>
    <paragraph line="742" number="60"> Anekadhātunānādhātuñāṇaṃ <pageBreak edition="M" number="0.0239" /> tatiyaṃ tathāgatabalaṃ ācariyena vicayitaṃ vibhattaṃ, amhehi ca ñātaṃ, ‘‘kathaṃ sattānaṃ nānādhimuttikatāñāṇaṃ catutthaṃ tathāgatabalaṃ vicayitabba’’nti pucchitabbattā <bold>‘‘iti anekadhātunānādhātukassa lokassā’’</bold>tiādi vuttaṃ. ‘‘Ime sattā evaṃ adhimuttā, ime sattā evaṃ adhimuttā’’ti sattānaṃ adhimuccanānaṃ jānanañāṇaṃ sattānaṃ <bold>nānādhimuttikatāñāṇaṃ</bold> nāmāti sattānaṃ nānādhimuttikatāñāṇaṃ catutthaṃ tathāgatabalaṃ vicayitabbanti. (4)</paragraph>
    <paragraph line="743">Sattānaṃ <pageBreak edition="V" number="0.0361" /> nānādhimuttikatāñāṇaṃ catutthaṃ tathāgatabalaṃ ācariyena vibhattaṃ, amhehi ca ñātaṃ, ‘‘kathaṃ vipākavemattatāñāṇaṃ pañcamaṃ tathāgatabalaṃ vicayitabba’’nti pucchitabbattā <bold>‘‘iti te yathādhimuttā cā’’</bold>tiādi vuttaṃ. ‘‘Evaṃ adhimuttānaṃ sattānaṃ idaṃ kammaṃ kaṇhaṃ, imassa kaṇhakammassa ayaṃ vipāko. Idaṃ kammaṃ sukkaṃ, imassa sukkakammassa ayaṃ vipāko’’ti evamādīhi vipākānaṃ nānattajānanañāṇaṃ <bold>vipākavemattatāñāṇaṃ</bold> nāmāti vipākavemattatāñāṇaṃ pañcamaṃ tathāgatabalaṃ vicayitabbanti.</paragraph>
    <paragraph line="744" number="62"> Vipākavemattatāñāṇaṃ pañcamaṃ tathāgatabalaṃ ācariyena vicayitaṃ, amhehi ca ñātaṃ, ‘‘kathaṃ jhānānaṃ saṃkilesavodānavuṭṭhānañāṇaṃ chaṭṭhaṃ tathāgatabalaṃ vicayitabba’’nti pucchitabbattā <bold>‘‘iti tathā samādinnāna’’</bold>ntiādi vuttaṃ. ‘‘Evaṃ samādinnānaṃ kammānaṃ jhānānaṃ vimokkhānaṃ samādhīnaṃ samāpattīnaṃ ayaṃ saṃkileso, idaṃ vodānaṃ, idaṃ vuṭṭhānaṃ, evaṃ saṃkilissati, evaṃ vodāyati, evaṃ vuṭṭhahatī’’ti jhānānaṃ saṃkilesavodānavuṭṭhānānaṃ anāvaraṇañāṇaṃ <bold>jhānānaṃ saṃkilesavodānavuṭṭhānañāṇaṃ</bold> nāmāti jhānānaṃ saṃkilesavodānavuṭṭhānañāṇaṃ chaṭṭhaṃ tathāgatabalaṃ vicayitabbanti. (5)</paragraph>
    <paragraph line="745" number="63"> Jhānānaṃ saṃkilesañāṇaṃ chaṭṭhaṃ tathāgatabalaṃ ācariyena vicayitaṃ, ‘‘kathaṃ indriyaparopariyattavemattatāñāṇaṃ sattamaṃ tathāgatabalaṃ vicayitabba’’nti pucchitabbattā <bold>‘‘iti tasseva samādhissā’’</bold>tiādi vuttaṃ. ‘‘Evaṃ ādhipateyyaṭṭhena indriyāni, evaṃ akampiyaṭṭhena balānī’’ti jānanena saha ‘‘ayaṃ mudindriyo, ayaṃ majjhindriyo, ayaṃ tikkhindriyo’’ti parasattānaṃ parapuggalānaṃ indriyabalānaṃ amudumajjhādhimattatājānanañāṇaṃamudumajjhādhimattatājānanañāṇaṃ <bold>indriyaparopariyattavemattatāñāṇaṃ</bold> nāmāti indriyaparopariyattavemattatāñāṇaṃ sattamaṃ tathāgatabalaṃ vicayitabbanti. (6)</paragraph>
    <paragraph line="746" number="64"> Indriyaparopariyattañāṇaṃ <pageBreak edition="M" number="0.0240" /> sattamaṃ tathāgatabalaṃ ācariyena vicayitaṃ, ‘‘kathaṃ pubbenivāsānussatiñāṇaṃ aṭṭhamaṃ tathāgatabalaṃ vicayitabbaṃ, kathaṃ dibbacakkhuñāṇaṃ navamaṃ tathāgatabalaṃ vicayitabba’’nti pucchitabbattā <bold>‘‘iti tattha yaṃ anekavihita’’</bold>ntiādi vuttaṃ. ‘‘Ekaṃ jāti’’ntiādinā jātivasena vā ‘‘evaṃnāmo’’tiādinā nāmagottavaṇṇāhārasukhadukkhapaṭisaṃvedanāya pariyantavasena vā sākārassa sauddesassa anekavihitapubbenivāsassa taṃtaṃbhavassa asesato jānanañāṇaṃ <bold>pubbenivāsānussatiñāṇaṃ</bold> nāmāti pubbenivāsānussatiñāṇaṃ aṭṭhamaṃ tathāgatabalaṃ vicayitabbanti. (7)</paragraph>
    <paragraph line="747">Cavamānaupapajjamānahīnapaṇītasuvaṇṇadubbaṇṇasugataduggatayathākammūpagānaṃ <pageBreak edition="V" number="0.0362" /> sattānaṃ asesato cutūpapātānaṃ jānanañāṇaṃ <bold>dibbacakkhuñāṇaṃ</bold> nāmāti dibbacakkhuñāṇaṃ navamaṃ tathāgatabalaṃ vicayitabbanti. (8-9)</paragraph>
    <paragraph line="748">Pubbenivāsādiaṭṭhamanavamaṃ tathāgatabalaṃ ācariyena vicayitaṃ vibhattaṃ, ‘‘kathaṃ sabbāsavakkhayañāṇaṃ dasamaṃ tathāgatabalaṃ vicayitabba’’nti pucchitabbattā <bold>‘‘iti tattha ya’’</bold>ntiādi vuttaṃ. Bodhimūle saṃkilesamāranihanaṃ ñāṇaṃ uppannaṃ, idaṃ kilesamāranihanaṃ ñāṇaṃ <bold>sabbāsavakkhayañāṇaṃ</bold> nāmāti sabbāsavakkhayañāṇaṃ dasamaṃ tathāgatabalaṃ vicayitabbanti ayaṃ saṅkhepattho. Vitthārato pana pāḷito ca aṭṭhakathāto ca yatipotānampi pākaṭo bhaveyyāti maññitvā na dassito.(10)</paragraph>
    <paragraph line="749">‘‘Ettakova vicayahārasampāto paripuṇṇo’’ti vattabbattā <bold>‘‘niyutto vicayo hārasampāto’’</bold>ti vuttaṃ. Ye ye suttappadesatthā vuttā, te te suttappadesatthā yena yena saṃvaṇṇanāvisesabhūtena vicayahārasampātena vicayitabbā, so so saṃvaṇṇanāvisesabhūto vicayahārasampāto <bold>niyutto</bold> yathārahaṃ nīharitvā yujjitabboti attho gahetabboti.</paragraph>
    <centered line="750">Iti vicayahārasampāte sattibalānurūpā racitā</centered>
    <centered line="751">Vibhāvanā niṭṭhitā.</centered>
    <paragraph line="752">Paṇḍitehi pana…pe… gahetabboti.</paragraph>
    <subhead line="753">3. Yuttihārasampātavibhāvanā</subhead>
    <paragraph line="754" number="65"> Yena <pageBreak edition="M" number="0.0241" /> yena vicayahārasampātena suttappadesatthā ācariyena vicayitabbā, amhehi ca ñātā, so vicayahārasampāto paripuṇṇo, ‘‘katamo yuttihārasampāto’’ti pucchitabbattā <bold>‘‘tattha katamo yuttihārasampāto’’</bold>tiādi vuttaṃ. <bold>Aṭṭhakathāyaṃ</bold> pana – ‘‘evaṃ nānānayehi vicayahārasampātaṃ vitthāretvā idāni yuttihārasampātādīni dassetuṃ ‘tattha katamo yuttihārasampāto’tiādi āraddha’’nti (netti. aṭṭha. 65) vuttaṃ. <bold>Tatthā</bold>ti tesu desanāhārasampātādīsu <pageBreak edition="V" number="0.0363" /> soḷasasu hārasampātesu <bold>katamo</bold> saṃvaṇṇanāviseso <bold>yuttihārasampāto</bold> nāmāti pucchati, pucchitvā yasmiṃ suttappadese vuttānaṃ atthānaṃ yuttibhāvo vicāretabbo, taṃ suttappadesaṃ nīharituṃ –</paragraph>
    <gatha1 line="755">‘‘Tasmā rakkhitacittassa, sammāsaṅkappagocaro;</gatha1>
    <gatha2 line="756">Sammādiṭṭhipurekkhāro, ñatvāna udayabbayaṃ;</gatha2>
    <gathalast line="757">Thinamiddhābhibhū bhikkhu, sabbā duggatiyo jahe’’ti. (udā. 32; netti. 31, 78) –</gathalast>
    <unindented line="758">Vuttaṃ. Tassaṃ gāthāyaṃ <bold>tasmā</bold> arakkhitacittassa māravasānugatattā satisaṃvaraindriyasaṃvarādivasena bhikkhu <bold>rakkhitacitto assa</bold> bhaveyya, <bold>tasmā</bold> kāmavitakkādimicchāsaṅkappagocarassa māravasānugatattā nekkhammasaṅkappādivasena bhikkhu <bold>sammāsaṅkappagocaro assa</bold> bhaveyya, <bold>tasmā</bold> micchādiṭṭhihatacittassa māravasānugatattā yonisomanasikārena bhikkhu udayabbayaṃ ñatvāna <bold>sammādiṭṭhipurekkhāro assa</bold> bhaveyya, <bold>tasmā</bold> thinamiddhena hatacittassa māravasānugatattā vīriyavasena bhikkhu <bold>thinamiddhābhibhū assa</bold> bhaveyya, tādiso bhikkhu sabbā duggatiyo <bold>jahe</bold> jahissatīti attho veditabbo.</unindented>
    <paragraph line="759">‘‘Tassaṃ gāthāyaṃ kathaṃ yuttibhāvo vicāretabbo’’ti vattabbattā <bold>‘‘tasmā rakkhitacittassā’’</bold>tiādi vuttaṃ. Rakkhitacittassa sammāsaṅkappagocaro bhavissatīti attho yujjati eva, no na yujjati. Micchāsaṅkappānampi jahitattā sammādiṭṭhipurekkhāro hutvā viharanto udayabbayaṃ paṭivijjhissatīti attho yujjati sammādiṭṭhipurekkhārassa udayabbayānupassanāsambhavato. Udayabbayaṃ paṭivijjhanto sabbā duggatiyo jahissatīti attho <pageBreak edition="M" number="0.0242" /> yujjati udayabbayānupassanānukkamena ariyamaggasambhavato. Sabbā duggatiyo jahanto sabbāni duggativinipātabhayāni samatikkamissatīti attho yujjati sabbesaṃ duggativinipātabhayānaṃ anuppajjanato.</paragraph>
    <paragraph line="760">‘‘Ettakova yuttihārasampāto paripuṇṇo’’ti vattabbattā <bold>‘‘niyutto yuttihārasampāto’’</bold>ti vuttaṃ. Yena yena saṃvaṇṇanāvisesabhūtena yuttihārasampātena suttappadesatthānaṃ yuttibhāvo vicāretabbo <pageBreak edition="V" number="0.0364" />, so so saṃvaṇṇanāvisesabhūto yuttihārasampāto <bold>niyutto</bold> yathārahaṃ niddhāretvā yujjitabboti attho gahetabboti.</paragraph>
    <centered line="761">Iti yuttihārasampāte sattibalānurūpā racitā</centered>
    <centered line="762">Vibhāvanā niṭṭhitā.</centered>
    <paragraph line="763">Paṇḍitehi pana…pe… gahetabboti.</paragraph>
    <subhead line="764">4. Padaṭṭhānahārasampātavibhāvanā</subhead>
    <paragraph line="765" number="66"> Yena yena yuttihārasampātena suttappadesatthānaṃ yuttibhāvo ācariyena vibhāvito, amhehi ca ñāto, so yuttihārasampāto paripuṇṇo, ‘‘katamo padaṭṭhānahārasampāto’’ti pucchitabbattā <bold>‘‘tattha katamo padaṭṭhāno hārasampāto’’</bold>ti pucchati.</paragraph>
    <paragraph line="766">Pucchitvā yasmiṃ suttappadese vuttāni padaṭṭhānāni nīharitāni, taṃ suttappadesaṃ nīharituṃ <bold>‘‘tasmā rakkhitacittassa, sammāsaṅkappagocaroti gāthā’’</bold>ti vuttā. Gāthāttho vuttova. ‘‘Katame gāthātthā katamesaṃ dhammānaṃ padaṭṭhānānī’’ti pucchitabbattā <bold>‘‘tasmā rakkhitacittassā’’</bold>tiādi vuttaṃ. <bold>‘‘Tasmā rakkhitacittassā’’</bold>ti suttappadesassa atthabhūtā indriyesu guttadvāratā tiṇṇaṃ sucaritānaṃ padaṭṭhānaṃ nāma sucaritapāripūriyā āsannakāraṇattā. <bold>‘‘Sammāsaṅkappagocaro’’</bold>ti suttappadesassa atthabhūtā nekkhammasaṅkappādayo sammāsaṅkappā samathassa padaṭṭhānaṃ nāma kāmacchandaādinīvaraṇavikkhambhanassa āsannakāraṇattā. <bold>‘‘Sammādiṭṭhipurekkhāro’’</bold>ti suttappadesassa atthabhūtā kammassakatāsammādiṭṭhi ca sappaccayanāmarūpadassanasammādiṭṭhi <pageBreak edition="M" number="0.0243" /> ca vipassanāya padaṭṭhānaṃ nāma aniccānupassanādīnaṃ visesakāraṇattā. <bold>‘‘Ñatvāna udayabbaya’’</bold>nti suttappadesassa atthabhūtā udayabbayānupassanāpaññā dassanabhūmiyā padaṭṭhānaṃ nāma paṭhamamaggādhigamassa āsannakāraṇattā. <bold>‘‘Thinamiddhābhibhū bhikkhū’’</bold>ti suttappadesassa atthabhūtaṃ thinamiddhābhibhavanaṃ vīriyassa padaṭṭhānaṃ nāma āsannakāraṇattā. <bold>‘‘Sabbā duggatiyo jahe’’</bold>ti suttappadesassa atthabhūtā pahātabbajahanabhāvanāya ariyamaggabhāvanāya padaṭṭhānaṃ nāma pahātabbappahānena ariyamaggabhāvanāpāripūrisambhavato.</paragraph>
    <paragraph line="767">‘‘Ettakova <pageBreak edition="V" number="0.0365" /> padaṭṭhānahārasampāto paripuṇṇo’’ti vattabbattā <bold>‘‘niyutto padaṭṭhāno hārasampāto’’</bold>ti vuttaṃ. Yena yena saṃvaṇṇanāvisesabhūtena padaṭṭhānahārasampātabhūtena suttappadesatthāni padaṭṭhānāni nīharitāni, so so saṃvaṇṇanāvisesabhūto padaṭṭhānahārasampāto <bold>niyutto</bold> yathārahaṃ niddhāretvā yujjitabboti attho gahetabboti.</paragraph>
    <centered line="768">Iti padaṭṭhānahārasampāte sattibalānurūpā racitā</centered>
    <centered line="769">Vibhāvanā niṭṭhitā.</centered>
    <paragraph line="770">Paṇḍitehi pana…pe… gahetabboti.</paragraph>
    <subhead line="771">5. Lakkhaṇahārasampātavibhāvanā</subhead>
    <paragraph line="772" number="67"> Yena yena padaṭṭhānahārasampātena suttappadesatthāni padaṭṭhānāni ācariyena niddhāritāni, amhehi ca ñātāni, so padaṭṭhānahārasampāto paripuṇṇo, ‘‘katamo lakkhaṇahārasampāto’’ti pucchitabbattā <bold>‘‘tattha katamo lakkhaṇo hārasampāto’’</bold>tiādi vuttaṃ. <bold>Tattha</bold> tesu desanāhārasampātādīsu soḷasasu hārasampātesu <bold>katamo</bold> saṃvaṇṇanāviseso <bold>lakkhaṇahārasampāto</bold> nāmāti pucchati.</paragraph>
    <paragraph line="773">‘‘Katamehi suttatthehi samānalakkhaṇā katame dhammā gahitā’’ti pucchitabbattā <bold>‘‘tasmā’’</bold>tiādi vuttaṃ. <bold>‘‘Tasmā rakkhitacittassa, sammāsaṅkappagocaro’’</bold>ti suttappadesena vuttaṃ <bold>idaṃ</bold> rakkhaṇaṃ satindriyaṃ gahitaṃ, satindriye <pageBreak edition="M" number="0.0244" /> gahite saddhādipañcindriyāni gahitāni bhavanti indriyaṭṭhena samānalakkhaṇattā. <bold>‘‘Sammādiṭṭhipurekkhāro’’</bold>ti suttappadesena vuttā sammādiṭṭhi gahitā, sammādiṭṭhiyā gahitāya ariyo aṭṭhaṅgiko maggo gahito bhavati. <bold>Taṃ kissa hetū</bold>ti kāraṇaṃ pucchati. Pucchitvā kāraṇamāha <bold>‘‘sammādiṭṭhito hī’’</bold>tiādinā. Sammādiṭṭhihetuto sammāsaṅkappo <bold>hi</bold> yasmā pabhavati, tasmā, sammāsaṅkappato sammāvācā <bold>hi</bold> yasmā pabhavati, tasmā, sammāvācāto sammākammanto <bold>hi</bold> yasmā pabhavati, tasmā, sammākammantato sammāājīvo <bold>hi</bold> yasmā pabhavati, tasmā, sammāājīvato sammāvāyāmo <bold>hi</bold> yasmā pabhavati, tasmā, sammāvāyāmato sammāsati<bold>hi</bold> yasmā pabhavati, tasmā, sammāsatito <pageBreak edition="V" number="0.0366" /> sammāsamādhi <bold>hi</bold> yasmā pabhavati, tasmā, sammāsamādhito sammāvimutti <bold>hi</bold> yasmā pabhavati, tasmā, sammāvimuttito sammāvimuttiñāṇadassanaṃ <bold>hi</bold> yasmā pabhavati, tasmā, ariyo aṭṭhaṅgiko maggo gahito bhavatīti.</paragraph>
    <paragraph line="774">‘‘Ettakova lakkhaṇahārasampāto paripuṇṇo’’ti vattabbattā <bold>‘‘niyutto lakkhaṇo hārasampāto’’</bold>ti vuttaṃ. Yena yena saṃvaṇṇanāvisesabhūtena lakkhaṇahārasampātena suttappadesatthā samānalakkhaṇena gahitā bhavanti, so so saṃvaṇṇanāvisesabhūto lakkhaṇahārasampāto <bold>niyutto</bold> yathārahaṃ niddhāretvā yujjitabboti attho gahitoti.</paragraph>
    <centered line="775">Iti lakkhaṇahārasampāte sattibalānurūpā racitā</centered>
    <centered line="776">Vibhāvanā niṭṭhitā.</centered>
    <paragraph line="777">Paṇḍitehi pana…pe… gahetabboti.</paragraph>
    <subhead line="778">6. Catubyūhahārasampātavibhāvanā</subhead>
    <paragraph line="779" number="68"> Yena yena lakkhaṇahārasampātena suttappadesatthā samānalakkhaṇena gahitā, so lakkhaṇahārasampāto paripuṇṇo, ‘‘katamo catubyūhahārasampāto’’ti pucchitabbattā <bold>‘‘tattha katamo catubyūho hārasampāto’’</bold>tiādi vuttaṃ. <bold>Tattha</bold> tesu desanāhārasampātādīsu soḷasasu hārasampātesu <bold>katamo</bold> saṃvaṇṇanāviseso <bold>catubyūhahārasampāto</bold> nāmāti pucchati.</paragraph>
    <paragraph line="780">‘‘Katamasmiṃ <pageBreak edition="M" number="0.0245" /> sutte katame nirutyādhippāyanidānapubbāparānusandhayo niddhāritā’’ti pucchitabbattā <bold>‘‘tasmā’’</bold>tiādi vuttaṃ. ‘‘Tasmā rakkhitacittassā’’ti suttappadese ‘‘rakkhīyate <bold>rakkhita’’</bold>nti niruttiṃ <bold>‘‘paripālīyatī’’</bold>ti iminā pariyāyena dasseti, itisaddassa ādyatthattā ‘‘cintetīti <bold>cittaṃ,</bold> attano santānaṃ cinotīti <bold>cittaṃ,</bold> paccayehi citanti <bold>cittaṃ,</bold> cittavicittaṭṭhena <bold>cittaṃ,</bold> cittakaraṇaṭṭhena <bold>cittaṃ,</bold> rakkhitaṃ cittaṃ yassāti <bold>rakkhitacitto</bold>. Sammā saṅkappetīti <bold>sammāsaṅkappo,</bold> gāvo caranti etthāti <bold>gocaro,</bold> gocaro viyāti <bold>gocaro,</bold> sammāsaṅkappo gocaro assāti <bold>sammāsaṅkappagocaro</bold>. Sammā passatīti <bold>sammādiṭṭhi,</bold> sammādiṭṭhi purekkhāro <pageBreak edition="V" number="0.0367" /> assāti <bold>sammādiṭṭhipurekkhāro</bold>. Jānātīti <bold>ñatvāna</bold>. Udayo ca vayo ca <bold>udayabbayaṃ</bold>. Thinañca middhañca <bold>thinamiddhaṃ,</bold> abhibhavatīti <bold>abhibhū,</bold> thinamiddhaṃ abhibhūti <bold>thinamiddhābhibhū</bold>. Bhikkhatīti <bold>bhikkhū’’</bold>ti niruttipi nīharitā. Tenāha – ‘‘iti-saddo ādyattho’’ti (netti. aṭṭha. 68). <bold>Esā</bold> vuttappakārā paññatti <bold>nirutti</bold> nāmāti nīharitā.</paragraph>
    <paragraph line="781"><bold>Idha</bold> suttappadese bhagavato ko adhippāyoti ce puccheyya, <bold>ye</bold> sappurisā sabbāhi <bold>duggatīhi</bold> parimuccitukāmā bhavissanti, <bold>te</bold> sappurisā <bold>dhammacārino</bold> rakkhitacittā bhavissantīti ayaṃ adhippāyo. <bold>Ettha</bold> ‘‘tasmā rakkhitacittassā’’tiādisuttappadese bhagavato <bold>adhippāyo</bold>ti nīharitabbo.</paragraph>
    <paragraph line="782">‘‘Katamaṃ nidāna’’nti ce puccheyya, kokāliko sāriputtamoggallānesu theresu cittaṃ arakkhitvā padosayitvā mahāpadumaniraye yasmā upapanno, yasmā bhagavā ca satiārakkhena samannāgato sabbā duggatiyo jahati, tasmā ca sabbā duggatiyo jahitukāmo bhikkhu sappuriso rakkhitacitto assa bhaveyyāti <bold>nidānaṃ</bold> nīharitabbaṃ.</paragraph>
    <paragraph line="783">‘‘Katamo pubbāparasandhī’’ti ce puccheyya, suttamhi <bold>‘‘satiyā cittaṃ rakkhitabba’’</bold>nti yaṃ vacanaṃ vuttaṃ, tena pubbavacanena ayaṃ ‘‘tasmā rakkhitacittassa…pe… sabbā duggatiyo jahe’’ti suttappadeso anusandhi saṃsandati sametīti <bold>pubbaparānusandhi</bold> niddhāritabboti.</paragraph>
    <paragraph line="784">‘‘Ettakova <pageBreak edition="M" number="0.0246" /> catubyūhahārasampāto paripuṇṇo’’ti vattabbattā <bold>‘‘niyutto catubyūho hārasampāto’’</bold>ti vuttaṃ. Yena yena saṃvaṇṇanāvisesabhūtena catubyūhahārasampātena nirutyādhippāyanidānapubbāparānusandhi niddhāritabbo, so so saṃvaṇṇanāvisesabhūto catubyūhahārasampāto <bold>niyutto</bold> yathārahaṃ niddhāretvā yujjitabboti attho gahetabboti.</paragraph>
    <centered line="785">Iti catubyūhahārasampāte sattibalānurūpā racitā</centered>
    <centered line="786">Vibhāvanā niṭṭhitā.</centered>
    <paragraph line="787">Paṇḍitehi pana…pe… gahetabboti.</paragraph>
    <subhead line="788">7. Āvaṭṭahārasampātavibhāvanā</subhead>
    <paragraph line="789" number="69"> Yena <pageBreak edition="V" number="0.0368" /> yena catubyūhahārasampātena nirutyādhippāyanidānapubbāparānusandhayo vibhattā, so catubyūhahārasampāto paripuṇṇo, ‘‘katamo āvaṭṭahārasampāto’’ti pucchitabbattā <bold>‘‘tattha katamo āvaṭṭo hārasampāto’’</bold>tiādi vuttaṃ. Tattha <bold>katamo</bold> saṃvaṇṇanāviseso <bold>āvaṭṭahārasampāto</bold> nāmāti pucchati.</paragraph>
    <paragraph line="790">‘‘Katame suttatthā kathaṃ āvaṭṭetabbā’’ti pucchitabbattā <bold>‘‘tasmā’’</bold>tiādi vuttaṃ. Nekkhammasaṅkappasaṅkhātasammāsaṅkappabahulo kasiṇādivasena, avihiṃsāsaṅkappasaṅkhātasammāsaṅkappabahulo mettādivasena adhigatāya cittekaggatāya cittaṃ ṭhapento saṃkilesato <bold>rakkhitacitto</bold> nāma hoti, <bold>‘‘tasmā rakkhitacittassa, sammāsaṅkappagocaro’’</bold>ti iminā rakkhitacitte vutte sati yā ekaggatā āvaṭṭetabbā, sā ayaṃ ekaggatā <bold>samatho. ‘‘Sammādiṭṭhipurekkhāro’’</bold>ti iminā sammādiṭṭhipurekkhāre vutte sati yā paññā āvaṭṭetabbā, sā ayaṃ paññā <bold>vipassanā. ‘‘Ñatvāna udayabbaya’’</bold>nti iminā udayabbayañāṇasamannāgate vutte sati yā dukkhaparijānanā āvaṭṭetabbā, sā ayaṃ dukkhaparijānanā <bold>dukkhapariññā. ‘‘Thinamiddhābhibhū bhikkhū’’</bold>ti iminā puggalādhiṭṭhānena yaṃ thinamiddhābhibhavanaṃ vuttaṃ, idaṃ thinamiddhābhibhavanaṃ <bold>samudayappahānaṃ. ‘‘Sammā duggatiyo jahe’’</bold>ti iminā yo sabbaduggatijahanasaṅkhāto anuppādo vutto, so ayaṃ anuppādo <pageBreak edition="M" number="0.0247" /><bold>nirodho</bold>. Iti dukkhapariññāya pariññetabbaṃ dukkhasaccaṃ āvaṭṭetabbaṃ, samudayappahānena pahātabbaṃ samudayasaccaṃ āvaṭṭetabbaṃ, nirodhena nirodhasaccaṃ āvaṭṭetabbaṃ, samathavipassanāhi maggasaccaṃ āvaṭṭetabbanti imāni cattāri saccāni āvaṭṭetabbānīti.</paragraph>
    <paragraph line="791">‘‘Ettakova āvaṭṭo hārasampāto paripuṇṇo’’ti vattabbattā <bold>‘‘niyutto āvaṭṭo hārasampāto’’</bold>ti vuttaṃ. Yena yena saṃvaṇṇanāvisesabhūtena āvaṭṭahārasampātena samathādayo āvaṭṭetabbā <pageBreak edition="V" number="0.0369" />, so so saṃvaṇṇanāvisesabhūto āvaṭṭahārasampāto <bold>niyutto</bold> yathārahaṃ niddhāretvā yujjitabboti attho gahetabboti.</paragraph>
    <centered line="792">Iti āvaṭṭahārasampāte sattibalānurūpā racitā</centered>
    <centered line="793">Vibhāvanā niṭṭhitā.</centered>
    <paragraph line="794">Paṇḍitehi pana…pe… gahetabboti.</paragraph>
    <subhead line="795">8. Vibhattihārasampātavibhāvanā</subhead>
    <paragraph line="796" number="70"> Yena yena āvaṭṭahārasampātena suttatthā āvaṭṭetabbā, so āvaṭṭahārasampāto paripuṇṇo, ‘‘katamo vibhattihārasampāto’’ti pucchitabbattā <bold>‘‘tattha katamo vibhattihārasampāto’’</bold>tiādi vuttaṃ. Tattha <bold>katamo</bold> saṃvaṇṇanāviseso <bold>vibhattihārasampāto</bold> nāmāti pucchati.</paragraph>
    <paragraph line="797">‘‘Katame suttatthā kattha vibhattā’’ti pucchitabbattā <bold>‘‘tasmā rakkhitacittassā’’</bold>tiādi vuttaṃ. Yā ‘‘tasmā…pe… gocaro’’ti gāthā vuttā, tissaṃ gāthāyaṃ vutto kusalapakkho dhammo kusalapakkhena dhammena satisaṃvaro dhammo <bold>niddisitabbo</bold> vibhajitabbo, akusalapakkhena dhammena <bold>niddisitabbo</bold> vibhajitabbo.</paragraph>
    <paragraph line="798">Kathaṃ? <bold>‘‘Rakkhitacittassā’’</bold>ti padena vutto kusalapakkho satisaṃvaro dhammo ‘‘cakkhudvārasaṃvaro…pe… manodvārasaṃvaro’’ti chabbidhena kusalapakkhena dhammena niddisitabbo vibhajitabbo. <bold>‘‘Sammāsaṅkappo’’</bold>ti padena vutto kusalapakkho sammāsaṅkappo dhammo ‘‘nekkhammasaṅkappo abyāpāda-saṅkappo avihiṃsāsaṅkappo’’ti tividhena kusalapakkhena dhammena <pageBreak edition="M" number="0.0248" /> vibhajitabbo. <bold>‘‘Sammādiṭṭhipurekkhāro’’</bold>ti padena vuttā kusalapakkhā dhammajāti ‘‘dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, dukkhanirodhagāminipaṭipadāya ñāṇaṃ, pubbante ñāṇaṃ, aparante ñāṇaṃ, pubbantāparante ñāṇaṃ, idappaccayatāpaṭiccasamuppannesu dhammesu ñāṇa’’nti (dha. sa. 1063) aṭṭhavidhena kusalapakkhena dhammena vibhajitabbā. <bold>‘‘Ñatvāna udayabbaya’’</bold>nti padena vuttaṃ kusalapakkhaudayabbayañāṇaṃ dhammajātaṃ paññāsavidhena udayabbayañāṇena kusalapakkhena vibhajitabbaṃ. <bold>‘‘Thinamiddhābhibhū’’</bold>ti padena vuttaṃ thinamiddhābhibhavanaṃ kusalapakkhaṃ dhammajātaṃ ‘‘sotāpattimaggābhibhavanaṃ <pageBreak edition="V" number="0.0370" /> sakadāgāmimaggābhibhavanaṃ anāgāmimaggābhibhavanaṃ arahattamaggābhibhavana’’nti catubbidhena kusalapakkhena vibhajitabbaṃ.</paragraph>
    <paragraph line="799">Satisaṃvaro kusalapakkho ‘‘lokiyo satisaṃvaro, lokuttaro satisaṃvaro’’ti dubbidhena vibhajitabboti. Lokiyo satisaṃvaro kāmāvacarovāti ekavidhena vibhajitabbo. Lokuttarā satisaṃvaro ‘‘dassanabhūmi, bhāvanābhūmī’’ti dubbidhena vibhajitabbo. Kāmāvacaro satisaṃvaro ‘‘kāyānupassanāsatisaṃvaro vedanānupassanāsatisaṃvaro cittānupassanāsatisaṃvaro dhammānupassanāsatisaṃvaro’’ti catubbidhena vibhajitabbo. Lokuttaro satisaṃvaropi tathā catubbidhena vibhajitabbo. Sammāsaṅkappasammādiṭṭhiyopi lokiyalokuttaravasena dubbidhādibhedena vibhajitabbā. Padaṭṭhānenapi padaṭṭhānahārasampāte vuttanayena vibhajitabbā.</paragraph>
    <paragraph line="800">Akusalapakkhena <bold>‘‘arakkhitena cittenā’’</bold>ti padena vutto asaṃvaro ‘‘cakkhuasaṃvaro …pe… kāyaasaṃvaro, copanakāyaasaṃvaro, vācāasaṃvaro, manoasaṃvaro’’ti aṭṭhavidhena vibhajitabbo. <bold>‘‘Micchādiṭṭhihatenā’’</bold>ti padena gahito micchāsaṅkappo ‘‘kāmavitakko byāpādavitakko vihiṃsāvitakko’’ti tividhena vibhajitabbo. <bold>‘‘Micchādiṭṭhī’’</bold>ti padena vuttā micchādiṭṭhi ‘‘dukkhe aññāṇaṃ…pe…idappaccayatāpaṭiccasamuppannesu dhammesu aññāṇa’’nti aṭṭhavidhena vibhajitabbā, dvāsaṭṭhidiṭṭhividhenapi vibhajitabbā. Thinamiddhaṃ pañcavidhena sasaṅkhārikavidhena vibhajitabbaṃ.</paragraph>
    <paragraph line="801">‘‘Ettakova vibhattihārasampāto paripuṇṇo’’ti vattabbattā <bold>‘‘niyutto vibhattihārasampāto’’</bold>ti vuttaṃ. Yena yena saṃvaṇṇanāvisesabhūtena vibhattihārasampātena suttappadesatthā vibhattā, so so <pageBreak edition="M" number="0.0249" /> saṃvaṇṇanāvisesabhūto vibhattihārasampāto <bold>niyutto</bold>ti yathāraha niddhāretvā yujjitabboti attho gahetabboti.</paragraph>
    <centered line="802">Iti vibhattihārasampāte sattibalānurūpā racitā</centered>
    <centered line="803">Vibhāvanā niṭṭhitā.</centered>
    <paragraph line="804">Paṇḍitehi pana…pe… gahetabboti.</paragraph>
    <subhead line="805">9. Parivattanahārasampātavibhāvanā</subhead>
    <paragraph line="806" number="71"> Yena <pageBreak edition="V" number="0.0371" /> yena vibhattihārasampātena suttappadesatthā vibhattā, so vibhattihārasampāto paripuṇṇo, ‘‘katamo parivattanahārasampāto’’ti pucchitabbattā <bold>‘‘tattha katamo parivattano hārasampāto’’</bold>tiādi vuttaṃ.</paragraph>
    <paragraph line="807">‘‘Katame suttappadesatthā kathaṃ parivattetabbā’’ti pucchitabbattā <bold>‘‘tasmā’’</bold>tiādi vuttaṃ. Yā ‘‘tasmā…pe… gocaro’’ti gāthā vuttā, tāya gāthāya yā samathavipassanā niddhāritā, tāya samathavipassanāya bhāvitāya akusalānaṃ nirodho <bold>phalaṃ</bold> payojanaṃ hoti, pariññātaṃ dukkhaṃ hoti, samudayo pahīno hoti, maggo bhāvito hotīti parivattetabbo. Paṭipakkhena pana samathavipassanāya abhāvitāya akusalānaṃ anirodho, apariññātaṃ dukkhaṃ, samudayo appahīno, maggo abhāvito hotīti parivattetabbo.</paragraph>
    <paragraph line="808">‘‘Ettakova parivattanahārasampāto paripuṇṇo’’ti vattabbattā <bold>‘‘niyutto parivattano hārasampāto’’</bold>ti vuttaṃ. Yena yena saṃvaṇṇanāvisesabhūtena parivattanahārasampātena suttappadesatthā parivattetabbā, so so saṃvaṇṇanāvisesabhūto parivattanahārasampāto <bold>niyutto</bold> yathārahaṃ nīharitvā yujjitabboti attho gahetabboti.</paragraph>
    <centered line="809">Iti parivattanahārasampāte sattibalānurūpā racitā</centered>
    <centered line="810">Vibhāvanā niṭṭhitā.</centered>
    <paragraph line="811">Paṇḍitehi pana…pe… gahetabboti.</paragraph>
    <subhead line="812">10. Vevacanahārasampātavibhāvanā</subhead>
    <paragraph line="813" number="72"> Yena <pageBreak edition="M" number="0.0250" /> yena parivattanahārasampātena suttappadesatthā parivattetabbā, so parivattano hārasampātoti paripuṇṇo, ‘‘katamo vevacano hārasampāto’’ti pucchitabbattā <bold>‘‘tattha katamo vevacano hārasampāto’’</bold>tiādi vuttaṃ.</paragraph>
    <paragraph line="814">‘‘Katamesaṃ <pageBreak edition="V" number="0.0372" /> suttappadesatthānaṃ, suttapadānaṃ vā katamāni vevacanānī’’ti pucchitabbattā <bold>‘‘tasmā’’</bold>tiādi vuttaṃ. Yā ‘‘tasmā…pe… gocaro’’ti gāthā vuttā, tāya gāthāya ‘‘rakkhitacittassā’’ti padena vuttassa cittassa, ‘‘rakkhitacittassā’’ti ettha <bold>cittassa</bold> padassa vā <bold>‘‘cittaṃ…pe… vijānitatta’’</bold>nti yaṃ vacanaṃ vuttaṃ, <bold>idaṃ</bold> vacanaṃ vevacanaṃ, ‘‘mānasaṃ hadaya’’ntiādivacanampi (dha. sa. 17, 63) cittassa vevacanaṃ. ‘‘Sammāsaṅkappagocaro’’ti ettha sammāsaṅkappassa <bold>‘‘nekkhammasaṅkappo abyāpādasaṅkappo avihiṃsāsaṅkappo’’</bold>ti yaṃ vacanaṃ vuttaṃ, <bold>idaṃ</bold> vacanaṃ vevacanaṃ, ‘‘takko vitakko’’tiādi (dha. sa. 7) vacanampi sammāsaṅkappassa vevacanaṃ. ‘‘Sammādiṭṭhipurekkhāro’’ti ettha sammādiṭṭhipadassa <bold>‘‘sammādiṭṭhi nāma paññāsatthaṃ paññākhaggo paññāratanaṃ paññāpatodo paññāpāsādo’’</bold>ti yaṃ vacanaṃ vuttaṃ, <bold>idaṃ</bold> vacanaṃ vevacanaṃ, ‘‘paññā pajānanā vicayo’’tiādi (dha. sa. 16) vacanampi sammādiṭṭhipadassa vevacanaṃ. ‘‘Thinaṃ thiyanā thiyitattaṃ cittassa, cittassa akallatā akammaññatā onāho pariyonāho antosaṅkoco’’ti (dha. sa. 1162-1163) yaṃ vacanaṃ vuttaṃ, idaṃ vacanaṃ thinassa vevacanaṃ. ‘‘Kāyassa akallatā akammaññatā kāyālasiyaṃ soppaṃ supanā suppitatta’’nti (dha. sa. 1163) yaṃ vacanaṃ vuttaṃ, idaṃ vacanaṃ middhassa vevacanaṃ. ‘‘Bhikkhako bhikkhū’’tiādikaṃ (pārā. 45; vibha. 510) yaṃ vacanaṃ vuttaṃ, idaṃ vacanaṃ bhikkhupadassa vevacanaṃ. ‘‘Duggati apāyo vinipāto vaṭṭadukkhaṃ saṃsāro’’tiādikaṃ yaṃ vacanaṃ vuttaṃ, idaṃ vacanaṃ duggatipadassa vevacanaṃ. Iti vevacanāni nīharitāni.</paragraph>
    <paragraph line="815">‘‘Ettakova vevacanahārasampāto paripuṇṇo’’ti vattabbattā <bold>‘‘niyutto vevacano hārasampāto’’</bold>ti vuttaṃ. Yena yena saṃvaṇṇanāvisesabhūtena vevacanahārasampātena vevacanāni nīharitāni, so so <pageBreak edition="M" number="0.0251" /> saṃvaṇṇanāvisesabhūto vevacanahārasampāto <bold>niyutto</bold> yathāsambhavaṃ nīharitvā yujjitabboti attho gahitoti.</paragraph>
    <centered line="816">Iti vevacanahārasampāte sattibalānurūpā racitā</centered>
    <centered line="817">Vibhāvanā niṭṭhitā.</centered>
    <paragraph line="818">Paṇḍitehi pana…pe… gahetabboti.</paragraph>
    <subhead line="819">11. Paññattihārasampātavibhāvanā</subhead>
    <paragraph line="820" number="73"> Yena <pageBreak edition="V" number="0.0373" /> yena vevacanahārasampātena vevacanāni niddhāritāni, so vevacanahārasampāto paripuṇṇo, ‘‘katamo paññattihārasampāto’’ti pucchitabbattā <bold>‘‘tattha katamo paññattihārasampāto’’</bold>tiādi vuttaṃ.</paragraph>
    <paragraph line="821">‘‘Katamā suttappadesabhūtā paññatti katamesaṃ dhammānaṃ paññattī’’ti pucchitabbattā <bold>‘‘tasmā’’</bold>tiādi vuttaṃ. <bold>‘‘Tasmā rakkhitacittassā’’</bold>ti paññatti satiyā padaṭṭhānassa rakkhitabbassa cittassa paññāpanato satiyā <bold>padaṭṭhānapaññatti</bold> nāma. Satiyā hi rakkhitabbaṃ cittaṃ satiyā padaṭṭhānaṃ adhiṭṭhānaṃ nāma. Tenāha <bold>aṭṭhakathāyaṃ</bold> – ‘‘adhiṭṭhahitvā rakkhantiyā satiyā rakkhiyamānaṃ cittaṃ tassā adhiṭṭhānaṃ viya hotī’’ti. <bold>‘‘Sammāsaṅkappagocaro’’</bold>ti paññatti samathassa bhāvanāya paññāpanato samathassa <bold>bhāvanāpaññatti</bold> nāma. <bold>‘‘Sammādiṭṭhipurekkhāro, ñatvāna udayabbaya’’</bold>nti paññatti dassanabhūmiyā nikkhepassa paññāpanato <bold>nikkhepapaññatti</bold> nāma. <bold>‘‘Thinamiddhābhibhū bhikkhū’’</bold>ti samudayassa anavasesappahānassa paññāpanato <bold>anavasesappahānapaññatti</bold> nāma. <bold>‘‘Sabbā duggatiyo jahe’’</bold>ti paññatti <bold>maggassa</bold> ariyamaggassa bhāvanāya paññāpanato <bold>bhāvanāpaññatti</bold> nāma.</paragraph>
    <paragraph line="822">‘‘Ettakova paññattihārasampāto paripuṇṇo’’ti vattabbattā <bold>‘‘niyutto paññattihārasampāto’’</bold>ti vuttaṃ. Yena yena saṃvaṇṇanāvisesabhūtena paññattihārasampātena paññattippabhedā niddhāritā, so so <pageBreak edition="M" number="0.0252" /> saṃvaṇṇanāvisesabhūto paññattihārasampāto <bold>niyutto</bold> yathārahaṃ niddhāretvā yujjitabboti attho gahetabboti.</paragraph>
    <centered line="823">Iti paññattihārasampāte sattibalānurūpā racitā</centered>
    <centered line="824">Vibhāvanā niṭṭhitā.</centered>
    <paragraph line="825">Paṇḍitehi pana…pe… gahetabboti.</paragraph>
    <subhead line="826">12. Otaraṇahārasampātavibhāvanā</subhead>
    <paragraph line="827" number="74"> Yena <pageBreak edition="V" number="0.0374" /> yena paññattihārasampātena paññattippabhedā niddhāritā, so paññattihārasampāto paripuṇṇo, ‘‘katamo otaraṇo hārasampāto’’ti pucchitabbattā <bold>‘‘tattha katamo otaraṇo hārasampāto’’</bold>tiādimāha.</paragraph>
    <paragraph line="828">‘‘Tattha tissaṃ gāthāyaṃ katamāni indriyāni niddhāretvā katamehi niddhāritehi dhammehi otaratī’’ti pucchitabbattā <bold>‘‘tasmā’’</bold>tiādi vuttaṃ. Yā ‘‘tasmā rakkhitacittassā’’tiādigāthā vuttā, tissaṃ gāthāyaṃ <bold>‘‘tasmā…pe… purekkhāro’’</bold>ti suttappadesena sammādiṭṭhi gahitā, sammādiṭṭhiyā gahitāya <bold>pañcindriyāni</bold> saddhādipañcindriyāni gahitāni bhavanti.</paragraph>
    <paragraph line="829"><bold>Tāniyeva</bold> saddhādipañcindriyāni vijjāya upakārattā vā padaṭṭhānattā vā <bold>vijjā</bold> bhavanti, <bold>vijjuppādā</bold> tādisāya vijjāya uppādā uppādahetuto avijjānirodho sambhavati, avijjānirodhā saṅkhāranirodho <bold>sambhavati…pe… jātinirodhā jarāmaraṇanirodho sambhavatīti. Ayaṃ</bold> otaraṇā paṭiccasamuppādena pañcindriyānaṃ otaraṇā nāma.</paragraph>
    <paragraph line="830">Tāniyeva pañcindriyāni sīlakkhandhena samādhikkhandhena paññākkhandhena tīhi khandhehi saṅgahitāni bhavanti saddhāvīriyehi sīlasambhavato, satiyā ca paññānuvattakattā. <bold>Ayaṃ</bold> otaraṇā khandhehi pañcindriyānaṃ otaraṇā nāma.</paragraph>
    <paragraph line="831">Tāniyeva pañcindriyāni saṅkhārapariyāpannāni bhavanti. Ye saṅkhārā anāsavā bhavanti, <bold>bhavaṅgā</bold> bhavahetū no bhavanti, <bold>te</bold> anāsavā saṅkhārā dhammadhātusaṅgahitā bhavanti dhammadhātuyā antogadhattā. <bold>Ayaṃ</bold> otaraṇā dhātūhi pañcindriyānaṃ otaraṇā nāma.</paragraph>
    <paragraph line="832"><bold>Sā</bold><pageBreak edition="M" number="0.0253" /> anāsavā dhammadhātu dhammāyatanapariyāpannā bhavati, yaṃ āyatanaṃ anāsavaṃ bhavati, <bold>bhavaṅgaṃ</bold> bhavahetu no bhavati. <bold>Ayaṃ</bold> otaraṇā āyatanehi dhammadhātuyā otaraṇā nāma.</paragraph>
    <paragraph line="833">‘‘Ettakova otaraṇo hārasampāto paripuṇṇo’’ti vattabbattā <bold>‘‘niyutto otaraṇo hārasampāto’’</bold>ti <pageBreak edition="V" number="0.0375" /> vuttaṃ. Yena yena saṃvaṇṇanāvisesabhūtena otaraṇahārasampātena suttappadesatthā otaritabbā, so so saṃvaṇṇanāvisesabhūto otaraṇo hārasampāto <bold>niyutto</bold> yathārahaṃ niddhāretvā yujjitabboti attho gahetabboti.</paragraph>
    <centered line="834">Iti otaraṇahārasampāte sattibalānurūpā racitā</centered>
    <centered line="835">Vibhāvanā niṭṭhitā.</centered>
    <paragraph line="836">Paṇḍitehi pana…pe… gahetabboti.</paragraph>
    <paragraph line="837">Ito paṭṭhāya ‘‘tattha katamo’’tiādianusandhyattho ca pariyosāne ‘‘niyutto’’tiādianusandhyattho ca vuttanayānusāreneva viññātabbo. Katthaci katthaci pāṭhe apākaṭaṃyeva yathābalaṃ kathayissāma.</paragraph>
    <subhead line="838">13. Sodhanahārasampātavibhāvanā</subhead>
    <paragraph line="839" number="75"><bold>Yatthā</bold>ti yasmiṃ pañhe. <bold>Ārambho</bold> attho <bold>suddho</bold> paripuṇṇo, so pañho niravasesato vissajjito bhavati. <bold>Yattha</bold> pañhe pana <bold>ārambho</bold> attho <bold>na suddho</bold> aparipuṇṇo koci vissajjetabbo avasiṭṭho, so pañho tāva vissajjito na bhavati.</paragraph>
    <subhead line="840">15. Parikkhārahārasampātavibhāvanā</subhead>
    <paragraph line="841" number="77"><bold>‘‘Tasmā rakkhitacittassā’’</bold>ti padena yo satisaṃvaro vutto, ayaṃ satisaṃvaro samathassa parikkhāro. <bold>‘‘Sammāsaṅkappagocaro’’</bold>ti padena yo sammāsaṅkappo vutto, so sammāsaṅkappo vipassanāya parikkhāroti vibhajitvā yojetabbo.</paragraph>
    <subhead line="842">16. Samāropanahārasampātavibhāvanā</subhead>
    <paragraph line="843" number="78"><bold>‘‘Tasmā</bold><pageBreak edition="V" number="0.0376" /><pageBreak edition="M" number="0.0254" /><bold>rakkhitacittassā’’</bold>ti padena yaṃ rakkhitacittaṃ vuttaṃ, taṃ rakkhitacittaṃ tiṇṇaṃ <bold>sucaritānaṃ</bold> kammānaṃ padaṭṭhānaṃ. Sammādiṭṭhiyā bhāvitāya ariyo aṭṭhaṅgiko maggo bhāvito bhavati ekato bhāvitabbattā, padaṭṭhānakāraṇattā ca. Tena vuttaṃ – <bold>‘‘sammādiṭṭhito hī’’</bold>tiādi. Yassa arahato samādhivimutti bhavati, ayaṃ arahā <bold>anupādiseso puggalo,</bold> ayaṃ samādhivimutti <bold>anupādisesā nibbānadhātu</bold>.</paragraph>
    <paragraph line="844">‘‘Desanāhārasampātādiko hārasampāto yena soḷasappabhedabhāvena suttappadesatthe niddhāretvā yujjito, soḷasappabhedabhāvo kena amhehi saddahitabbo’’ti vattabbattā <bold>‘‘tenāhā’’</bold>tiādi vuttaṃ. <bold>Tena</bold> soḷasappabhedabhāvena āyasmā mahākaccāno <bold>‘‘soḷasa…pe… sutta’’</bold>nti yaṃ vacanaṃ āha, tena vacanena soḷasappabhedabhāvo tumhehi saddahitabbo.</paragraph>
    <paragraph line="845">‘‘Ettakova hārasampāto paripuṇṇo’’ti vattabbattā <bold>‘‘niyutto hārasampāto’’</bold>ti vuttaṃ. Yena yena saṃvaṇṇanāvisesabhūtena desanāhārasampātena suttappadesatthā niddhāritā, so so saṃvaṇṇanāvisesabhūto desanāhārasampātādihārasampāto <bold>niyutto</bold> yathārahaṃ niddhāretvā yujjitabboti attho gahetabbo, <bold>aṭṭhakathāya</bold>ñca (netti. aṭṭha. 73, 76) tathā niddhāretvā yujjitoti.</paragraph>
    <centered line="846">Iti desanāhārasampātādihārasampāte sattibalānurūpā</centered>
    <centered line="847">Racitā vibhāvanā niṭṭhitā.</centered>
    <paragraph line="848">Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.</paragraph>
  </content>
</document>