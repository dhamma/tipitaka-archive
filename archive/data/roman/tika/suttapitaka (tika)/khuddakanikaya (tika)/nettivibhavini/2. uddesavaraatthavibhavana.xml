<?xml version="1.0"?>
<document>
<metadata>
<normativeSource>http://tipitaka.org/romn/cscd/s0501t.nrf1.xml</normativeSource>
<archivePath>roman/tika/suttapitaka (tika)/khuddakanikaya (tika)/nettivibhavini/2. uddesavaraatthavibhavana.xml</archivePath>
<titlePath>2. Uddesavāraatthavibhāvanā - Nettivibhāvinī - Khuddakanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">2. Uddesavāraatthavibhāvanā</chapter>
<paragraph line="2" number="1"> Evaṃ <pageBreak edition="V" number="0.0161" /> saṅgahavārena saṅkhepato dassite hārādayo idāni vibhāgena dassetuṃ <bold>‘‘tattha katame soḷasa hārā’’</bold>tiādidesanā āraddhā <pageBreak edition="M" number="0.0019" />. Atha vā soḷasahārādisamudāyā netti nāma mayā mahākaccānena niddiṭṭhāti vuttā, ‘‘katame te soḷasa hārā’’ti pucchitabbattā vuttaṃ <bold>‘‘tattha soḷasa hārā’’</bold>tyādi. Tattha <bold>tatthā</bold>ti tesu soḷasahārādīsu. Desanā hāro, vicayo hāro…pe… sāmāropano hāroti ime soḷasa hārāti daṭṭhabbā.</paragraph>
<paragraph line="3">Tattha sabbasādhāraṇattā hārapadassa vacanattho paṭhamaṃ vattabbo. Kenaṭṭhena hārāti? Harīyanti etehīti <bold>hārā</bold>. Etehi saṃvaṇṇanāvisesehi saṃvaṇṇiyesu suttageyyādīsu aññāṇasaṃsayavipallāsā harīyanti, iti aññāṇādiharaṇakāraṇattā ‘‘etehī’’ti padena niddiṭṭhā saṃvaṇṇanāvisesā <bold>hārā</bold> nāma, hara-dhātuyā ācariyassa vacībhedasaddo, taṃsamuṭṭhāpako cittuppādo ca mukhyattho, veneyyānaṃ saṃvaṇṇetabbasuttassa atthajānanādiñāṇasampayuttacittuppādo kāraṇūpacārattho, tassa upanissayapaccayabhūtānaṃ saṃvaṇṇanāvisesānaṃ upanissayapaccayasatti phalūpacārattho, iti-saddena sā upanissayapaccayasattiyeva parāmasīyati. Taṃsattisampannā saṃvaṇṇanāvisesā ṇa-paccayatthā honti. Esa nayo evarūpesu ṭhānesupi. Vitthāro <bold>aṭṭhakathāyaṃ</bold> (netti. aṭṭha. 1) vutto eva.</paragraph>
<paragraph line="4">Asādhāraṇato pana desīyati etāyāti <bold>desanā</bold>. Etāya saṃvaṇṇanāya saṃvaṇṇetabbasuttattho desīyati saṃvaṇṇīyati saṃvaṇṇanānusārena ñāpīyati, iti ñāpanakāraṇattā ‘‘etāyā’’ti padena niddiṭṭhā visesasaṃvaṇṇanā <bold>desanā</bold> nāma, na pāḷidesanā, pāḷidesanāya saṃvaṇṇetabbasaṃvaṇṇanābhāvena sahacaraṇato vā desanā. Kiñcāpi aññe hārā desanāpāḷisaṅkhātassa suttassa atthasaṃvaṇṇanābhāvato desanāya sahacārino honti, ayaṃ pana hāro yebhuyyena yathārutavaseneva viññāyamānattā pāḷidesanāya saha caratīti vattabbataṃ arahati, na tathā pare. Na hi assādādīnavanissaraṇādisandassanalakkhaṇarahitā pāḷidesanā atthi, ayañca hāro assādādisandassanalakkhaṇoti.</paragraph>
<paragraph line="5">Viciyanti etenāti <bold>vicayo</bold>. Etena saṃvaṇṇanāvisesena sutte padapañhādayo viciyanti, iti <pageBreak edition="V" number="0.0162" /> vicāraṇakāraṇattā so saṃvaṇṇanāviseso <pageBreak edition="M" number="0.0020" /><bold>vicayo</bold> nāma. Katvatthādhikaraṇatthāpi labbhanti. Saṃvaṇṇetabbasuttena padapañhādivicayanalakkhaṇo saṃvaṇṇanāviseso <bold>vicayo hāro</bold>.</paragraph>
<paragraph line="6">Yuttāyutti vicārīyati etāyāti <bold>yutti</bold>. Etāya visesasaṃvaṇṇanāya sabbesaṃ hārānaṃ bhūmigocarānaṃ yuttāyutti vicārīyati, iti vicāraṇakāraṇattā ‘‘etāyā’’ti padena niddiṭṭhā visesasaṃvaṇṇanā <bold>yutti</bold> nāma. Idha uttarapadalopo daṭṭhabbo, yuttiyā vicāraṇā, vicāraṇīyabhāvena sahacaraṇato vā yutti. Sabbahārānaṃ bhūmigocarānaṃ yuttāyuttivicāraṇalakkhaṇo saṃvaṇṇanāviseso <bold>yutti hāro</bold>.</paragraph>
<paragraph line="7">Padati pavatteti phalaṃ etenāti <bold>padaṃ,</bold> kāraṇaṃ. Ṭhanti tiṭṭhanti ettha phalāni tadāyattavuttitāyāti <bold>ṭhānaṃ,</bold> kāraṇaṃ. Padañca taṃ ṭhānañcāti <bold>padaṭṭhānaṃ,</bold> āsannakāraṇaṃ. Sutte āgatadhammānaṃ padaṭṭhānaṃ vicārīyati etāyāti <bold>padaṭṭhānā,</bold> visesasaṃvaṇṇanā, vicāraṇalopova, sutte āgatadhammānaṃ padaṭṭhānānaṃ, tesañca padaṭṭhānānaṃ vicāraṇalakkhaṇo saṃvaṇṇanāviseso <bold>padaṭṭhāno hāro</bold>.</paragraph>
<paragraph line="8">Sutte avuttāpi samānalakkhaṇā dhammā lakkhīyanti etena saṃvaṇṇanāvisesenāti <bold>lakkhaṇo,</bold> sutte vuttena dhammena samānalakkhaṇānaṃ dhammānaṃ avuttānampi niddhāraṇalakkhaṇo saṃvaṇṇanāviseso <bold>lakkhaṇo hāro</bold>.</paragraph>
<paragraph line="9">Sutte dassiyamānā nibbacanādayo cattāropi viyūhīyanti vibhāgena sampiṇḍīyanti ettha, etena vāti <bold>byūho,</bold> catunnaṃ nibbacanādīnaṃ byūho <bold>catubyūho</bold>. Nibbacanādhippāyabyañjanānañceva desanānidānassa ca pubbāparena saddhiṃ sandassanalakkhaṇo saṃvaṇṇanāviseso <bold>catubyūho hāro</bold>.</paragraph>
<paragraph line="10">Desanāya gahitadhammena sabhāgā, visabhāgā ca dhammā āvaṭṭīyanti ettha, etena vāti <bold>āvaṭṭo,</bold> desanāya gahitadhammānaṃ sabhāgavisabhāgadhammavasena āvaṭṭanalakkhaṇo saṃvaṇṇanāviseso <bold>āvaṭṭo hāro</bold>.</paragraph>
<paragraph line="11">Asādhāraṇāsādhāraṇānaṃ saṃkilesadhamme, vodānadhamme ca sādhāraṇāsādhāraṇato, padaṭṭhānato, bhūmito ca vibhajanalakkhaṇo saṃvaṇṇanāviseso <bold>vibhatti hāro</bold>.</paragraph>
<paragraph line="12">Sutte <pageBreak edition="V" number="0.0163" /><pageBreak edition="M" number="0.0021" /> niddiṭṭhā dhammā paṭipakkhavasena parivattīyanti iminā, ettha vāti <bold>parivatto,</bold> sutte niddiṭṭhānaṃ dhammānaṃ paṭipakkhato parivattanalakkhaṇo saṃvaṇṇanāviseso <bold>parivattano hāro</bold>.</paragraph>
<paragraph line="13">Sutte vuttassa ekasseva atthassa vācakaṃ vividhaṃ vacanaṃ ettha saṃvaṇṇanāviseseti vivacanaṃ, vivacanameva <bold>vevacanaṃ,</bold> sutte vutte ekasmiṃ atthe anekapariyāyasaddayojanālakkhaṇo saṃvaṇṇanāviseso <bold>vevacano hāro</bold>.</paragraph>
<paragraph line="14">Sutte vuttā atthā pakārehi ñāpīyanti iminā, ettha vāti <bold>paññatti,</bold> ekekassa dhammassa anekāhi paññattīhi paññāpetabbākāralakkhaṇo saṃvaṇṇanāviseso <bold>paññatti hāro</bold>.</paragraph>
<paragraph line="15">Suttāgatā dhammā paṭiccasamuppādādīsu otarīyanti anuppavesīyanti ettha, etena vāti <bold>otaraṇo,</bold> paṭiccasamuppādādimukhehi suttatthassa otaraṇalakkhaṇo saṃvaṇṇanāviseso <bold>otaraṇo hāro</bold>.</paragraph>
<paragraph line="16">Sutte padapadatthapañhārambhā sodhīyanti samādhīyanti ettha, etena vāti <bold>sodhano,</bold> sutte padapadatthapañhārambhānaṃ sodhanalakkhaṇo saṃvaṇṇanāviseso <bold>sodhano hāro</bold>.</paragraph>
<paragraph line="17">Sāmaññavisesabhūtā dhammā vinā vikappena adhiṭṭhīyanti anuppavattīyanti ettha, etena vāti <bold>adhiṭṭhāno,</bold> suttāgatānaṃ dhammānaṃ avikappanavasena sāmaññavisesaniddhāraṇalakkhaṇo saṃvaṇṇanāviseso <bold>adhiṭṭhāno hāro</bold>.</paragraph>
<paragraph line="18">Yo hetu ceva paccayo ca phalaṃ parikaroti abhisaṅkharoti, iti so hetu ceva paccayo ca <bold>parikkhāro,</bold> yo saṃvaṇṇanāviseso taṃ parikkhāraṃ hetuñceva paccayañca ācikkhati, iti so saṃvaṇṇanāviseso <bold>parikkhāro</bold> nāma. Sutte āgatadhammānaṃ parikkhārasaṅkhāte hetupaccaye niddhāretvā saṃvaṇṇanālakkhaṇo saṃvaṇṇanāviseso <bold>parikkhāro hāro</bold>.</paragraph>
<paragraph line="19">Sutte āgatadhammā padaṭṭhānādimukhena samāropīyanti ettha, etena vāti <bold>samāropano,</bold> sutte āgatadhammānaṃ padaṭṭhānavevacanabhāvapahānasamāropanavicāraṇalakkhaṇo saṃvaṇṇanāviseso <bold>samāropano hāro</bold>. Bhāvasādhanavasenāpi sabbattha vacanattho vattabboti tassāpi vasena yojetabbanti. Sesaṃ saṃvaṇṇanānusārena ñātabbanti.</paragraph>
<paragraph line="20">‘‘Tattha <pageBreak edition="V" number="0.0164" /><pageBreak edition="M" number="0.0022" /> katame soḷasa hārā desanā’’tyādinā hārasarūpaṃ vuttaṃ, kimatthaṃ ‘‘tassānugīti’’tyādi vuttanti? Anugītigāthāya sukhaggahaṇatthaṃ puna <bold>‘‘tassānugīti desanā vicayo yutti’’</bold>tyādi vuttaṃ. Tattha <bold>tassā</bold>ti hāruddesassa. <bold>Anugītī</bold>ti anu pacchā gāyanagāthā. <bold>Pañcadaso</bold>ti pañcadasamo. <bold>Soḷaso</bold>ti soḷasamo. <bold>Atthato asaṃkiṇṇā</bold>ti desanādipadatthato lakkhaṇatthato saṅkarato rahitā. Tena vuttaṃ <bold>aṭṭhakathāyaṃ</bold> ‘‘so ca nesaṃ asaṅkaro lakkhaṇaniddese supākaṭo hotī’’ti. Sesaṃ saṃvaṇṇanānusārena ñātabbanti. ‘‘Keci hārā kehici hārehi saṃkiṇṇā viya dissanti, kasmā asaṃkiṇṇāti ñātabba’’nti vattabbattā vuttaṃ <bold>‘‘etesañcevā’’</bold>tiādi. Tattha <bold>etesañceva bhavatī</bold>ti etesaṃ soḷasannaṃ hārānaṃ yathā yenākārena asaṅkaro hoti, tathā asaṅkarākārena bhavati. Ayati pavattati nayavibhattīti <bold>ayā,</bold> vitthārena ayāti <bold>vitthāratayā,</bold> ta-kāro missakadosāpagamatthāya āgato, nayavibhattivisesavacanaṃ. Nayena ñāyena vibhatti <bold>nayavibhatti,</bold> na pañcanayavibhattāhārānaṃ vitthārena pavattā ñāyavibhatti tathā asaṅkarākārena bhavati tasmiṃ asaṃkiṇṇāti ñātabbāti adhippāyo.</paragraph>
<paragraph line="21" number="2"> Soḷasa hārā sarūpato vuttā, amhehi ca viññātā, ‘‘katame pañca nayā’’ti vattabbabhāvato tathā pucchitvā sarūpato uddisituṃ <bold>‘‘tattha katame pañca nayā’’</bold>tyādi vuttaṃ. <bold>Aṭṭhakathāyaṃ</bold> pana ‘‘evaṃ hāre uddisitvā idāni naye uddisituṃ ‘tattha katame’tiādi vutta’’nti (netti. aṭṭha. 2) vuttaṃ. ‘‘Tattha nayanti saṃkilese, vodāne ca vibhāgato ñāpentīti <bold>nayā,</bold> nīyanti vā tāni ettha, etehi vāti <bold>nayā’’</bold>tiādinā (netti. aṭṭha. 2) <bold>aṭṭhakathāyaṃ</bold> vitthārena vacanattho vutto. <bold>Nī</bold>-dhātuyā nandiyāvaṭṭādinayānusārena saṃkilese, vodāne ca ālambitvā pavatto ñāṇasampayuttacittuppādo mukhyattho, nandiyāvaṭṭādinayānaṃ upanissayapaccayasatti phalūpacārato gahitā, iti-saddo taṃ phalūpacārato gahitasattiṃ parāmasi, taṃsattisahitā nandiyāvaṭṭādinayā a-paccayatthā.</paragraph>
<paragraph line="22">Taṇhāavijjāhi saṃkilesapakkhassa suttassa, samathavipassanāhi vodānapakkhassa suttassa catusaccayojanamukhena nayanalakkhaṇo saṃvaṇṇanāviseso <pageBreak edition="M" number="0.0023" /><bold>nandiyāvaṭṭo nayo</bold>. Tattha <bold>catusacca</bold>nti taṇhā ca avijjā ca bhavamūlattā samudayasaccaṃ, avasesā tebhūmakā dhammā dukkhasaccaṃ, samathavipassanā maggasaccaṃ, tena pattabbā asaṅkhatadhātu nirodhasaccanti.</paragraph>
<paragraph line="23">Tīhi avayavehi lobhādīhi saṃkilesapakkhe, tīhi avayavehi alobhādīhi ca vodānapakkhe <pageBreak edition="V" number="0.0165" /> pukkhalo sobhanoti <bold>tipukkhalo,</bold> akusalamūlehi saṃkilesapakkhassa, kusalamūlehi vodānapakkhassa suttatthassa catusaccayojanamukhena nayanalakkhaṇo saṃvaṇṇanāviseso <bold>tipukkhalo</bold>.</paragraph>
<paragraph line="24">Sīhassa bhagavato vikkīḷitaṃ ettha nayeti <bold>sīhavikkīḷito,</bold> subhasaññādīhi vipallāsehi sakalasaṃkilesapakkhassa, saddhindriyādīhi vodānapakkhassa suttatthassa catusaccayojanamukhena nayanalakkhaṇo saṃvaṇṇanāviseso <bold>sīhavikkīḷitanayo</bold>.</paragraph>
<paragraph line="25">Atthanayattayadisābhāvena kusalādidhammānaṃ ālocanaṃ <bold>disālocanaṃ</bold>. Tassa tassa atthanayassa yojanatthaṃ katesu suttassa atthavissajjanesu ye vodānādayo, saṃkilesikā ca tassa tassa nayassa disābhūtā dhammā suttato niddhāretvā kathitā, tesaṃ yathāvuttadhammānaṃ citteneva ‘‘ayaṃ paṭhamā disā, ayaṃ dutiyā disā’’tiādinā ālocanaṃ <bold>disālocanaṃ</bold>.</paragraph>
<paragraph line="26">Tathā ālocitānaṃ dhammānaṃ atthanayattayayojane samānayanato aṅkuso viyāti <bold>aṅkuso,</bold> tassa tassa nayassa disābhūtānaṃ kusalādidhammānaṃ samānayanaṃ <bold>aṅkuso nayo</bold>.</paragraph>
<paragraph line="27">Lañjetīti <bold>lañjako</bold>. Yo nayo suttatthaṃ lañjeti pakāseti, iti lañjanato pakāsanato so nayo lañjako nāma, nayo ca so lañjako cāti <bold>nayalañjako</bold>. Nayalañjako paṭhamo nandiyāvaṭṭo nāma, nayalañjako dutiyo tipukkhalo nāma, nayalañjako tatiyo sīhavikkīḷito nāmāti yojetabbo.</paragraph>
<paragraph line="28">Uggatānaṃ visesena uggatoti <bold>uttamo,</bold> taṃ uttamaṃ. <bold>Gatā</bold>ti ñātā, matāti attho. ‘‘Matā’’ti vā pāṭho. Sesamettha vuttanayānusārenapi saṃvaṇṇanānusārenapi jānitabbanti.</paragraph>
<paragraph line="29">Yathāvuttanayavisesasaṃvaṇṇanāya <pageBreak edition="M" number="0.0024" /> ṭīkāyaṃ –</paragraph>
<indent line="30">‘‘Samūhādiṃ upādāya lokasaṅketasiddhā vohāramattatā <bold>sammutisabhāvo,</bold> pathavīphassādīnaṃ kakkhaḷaphusanādilakkhaṇaṃ <bold>paramatthasabhāvo</bold>. Ayañhettha saṅkhepo – yasmiṃ bhinne, itarāpohe vā cittena kate na tathā buddhi, idaṃ <bold>sammutisaccaṃ</bold> yathā ghaṭe, sasambhārajale ca, tabbipariyāyena <bold>paramatthasacca’’</bold>nti –</indent>
<unindented line="31">Vacane <pageBreak edition="V" number="0.0166" /> ghaṭakathalaāpajalakaddamādisaṅkhātaṃ samūhādiṃ upādāya lokassa pubbe ghaṭakathalaāpajalakaddamādisaṅketasiddhā ghaṭakathalaāpajalakaddamādivohāramattatā <bold>sammutisabhāvo</bold> saṅketavasena avitathattā. Pathavīādīnaṃ kakkhaḷādilakkhaṇaṃ, phassādīnaṃ phusanādilakkhaṇaṃ <bold>paramatthasabhāvo</bold>. ‘‘Yadi evaṃ ghaṭādike abhinne vā āpādike vā anurūpena ūnabhāvena appavattamāne vā sati sammutibhāvo hotu, bhinne vā ūne vā kathaṃ sammutibhāvo bhaveyya, pathavīphassādīnampi bhijjamānattā, kakkhaḷaphusanādīnañca pathavīphassādīhi anaññattā kathaṃ paramatthasabhāvo bhaveyya, katamena saṅkhepena atthena sammutisabhāvo, paramatthasabhāvo ca amhehi jānitabbo’’ti vattabbabhāvato <bold>‘‘ayañhettha saṅkhepo’’</bold>tiādimāha. Tattha <bold>etthā</bold>ti etesu sammutisabhāvaparamatthasabhāvesu <bold>ayaṃ</bold> nayo vuccamāno <bold>saṅkhepo</bold> attho daṭṭhabbo.</unindented>
<paragraph line="32">Yasmiṃ ghaṭādike bhinne sati tato ghaṭādito itaro kathalādibhāvo cittena pubbe katena yathā yena kathalādivohārena bhavati, yasmiṃ āpādike sambhārajalādike ūnabhāvena pavattamāne sati vā tato āpādito itaro kaddamādibhāvo cittena pubbe katena yathā yena kaddamādivohārena bhavati, tathā tena vohārena buddhi kathalādisabhāvajānanaṃ kaddamādisabhāvajānanaṃ bhavati, idaṃ abhinne ghaṭādikaṃ vā bhinne kathalādikaṃ vā anūne āpādikaṃ vā ūne kaddamādikaṃ vā sabbaṃ sammutisaccaṃ hotveva. ‘‘Kaddamasmiṃ bhinne, kaddamasmiṃ ūne vā sati itaro sammutisabhāvo’’ti pucchitabbabhāvato <bold>‘‘ghaṭe, sambhārajale cā’’</bold>ti vuttaṃ.</paragraph>
<paragraph line="33">Sammutisaccasabhāvo <pageBreak edition="M" number="0.0025" /> tumhehi vutto, amhehi ca ñāto, ‘‘katamo paramatthasaccasabhāvo’’ti vattabbabhāvato <bold>‘‘tabbipariyāyena paramatthasacca’’</bold>nti vuttaṃ. Pathavīādīnaṃ kakkhaḷādilakkhaṇato itarassa phusanādilakkhaṇassa asambhavato, phassādīnañca phusanādilakkhaṇato itarassa kakkhaḷādilakkhaṇassa asambhavato pathavīphassādīnaṃ lakkhaḷaphusanādilakkhaṇaṃ paramatthasaccaṃ hotvevāti imasmiṃ saṅkhepatthe gahite koci virodho natthīti adhippāyoti.</paragraph>
<paragraph line="34" number="3"> Pañca nayā sarūpato ācariyena uddiṭṭhā, amhehi ca viññātā, ‘‘yāni padāni aṭṭhārasa mūlapadāni uddiṭṭhāni, katamāni tānī’’ti pucchitabbattā tāni sarūpato dassetuṃ <bold>‘‘tattha katamāni aṭṭhārasa mūlapadāni’’</bold>tyādimāha. <bold>Aṭṭhakathāyaṃ</bold> pana ‘‘evaṃ nayepi uddisitvā idāni mūlapadāni uddisituṃ ‘tattha katamānī’tiādi āraddha’’nti vuttaṃ. Tattha kusalāni <pageBreak edition="V" number="0.0167" /> nava padāni, akusalāni nava padāni aṭṭhārasa mūlapadānīti daṭṭhabbānīti yojanā. Mūlanti patiṭṭhahanti etehi nayā, patiṭṭhānavibhāgā cāti <bold>mūlāni,</bold> padanti patiṭṭhahanti ettha nayā, paṭṭhānavibhāgā, adhigamā cāti <bold>padāni,</bold> vuttappakāraṭṭhena mūlāni ca tāni padāni cāti <bold>mūlapadāni</bold>. Kucchite pāpadhamme salayantīti <bold>kusalāni,</bold> kuse rāgādayo lunantīti <bold>kusalāni,</bold> kusā viya lunantīti <bold>kusalāni,</bold> kusena ñāṇena lātabbāni pavattetabbānīti <bold>kusalāni</bold>. Kusalānaṃ paṭipakkhānīti <bold>akusalāni</bold> a-saddo cettha paṭipakkhatthoti.</paragraph>
<paragraph line="35"><bold>Nava padāni kusalāni, nava padāni akusalānī</bold>ti gaṇanaparicchedato, jātibhedato ca uddiṭṭhāni, ‘‘katamāni tānī’’ti pucchitabbattā nava padāni akusalāni paccāsattinyāyena sarūpato dassetuṃ <bold>‘‘katamāni nava padāni akusalānī’’</bold>tiādi vuttaṃ. <bold>Aṭṭhakathāyaṃ</bold> pana –</paragraph>
<indent line="36">‘‘Evaṃ gaṇanaparicchedato, jātibhedato ca mūlapadāni dassetvā idāni sarūpato dassento saṃkilesapakkhaṃyeva paṭhamaṃ uddisati ‘taṇhā’tiādinā’’ti (netti. aṭṭha. 3) –</indent>
<unindented line="37">Vuttaṃ. Tattha rūpādike khandhe tasati paritasatīti <bold>taṇhā</bold>. Avindiyaṃ kāyaduccaritādiṃ vindatīti <bold>avijjā</bold><pageBreak edition="M" number="0.0026" />, vindiyaṃ kāyasucaritādiṃ na vindatīti <bold>avijjā,</bold> vijjāya paṭipakkhāti vā <bold>avijjā</bold>. Lubbhanti tenāti <bold>lobho,</bold> lubbhatīti vā <bold>lobho,</bold> lubbhanaṃ vā <bold>lobho. Dosamohesu</bold>pi eseva nayo. Asubhe rūpakkhandhādike ‘‘subha’’nti pavattā saññā <bold>subhasaññā</bold>. Dukkhadukkhādike ‘‘sukha’’nti pavattā saññā <bold>sukhasaññā</bold>. Anicce saṅkhāradhamme ‘‘nicca’’nti pavattā saññā <bold>niccasaññā</bold>. Anattasabhāvesu cakkhādīsu khandhesu ‘‘attā’’ti pavattā saññā <bold>attasaññā. Yatthā</bold>ti yesu padesu sabbo akusalapakkho saṅgahaṃ samosaraṇaṃ gacchati, tāni padāni akusalānīti yojanā. <bold>Saṅgahaṃ</bold> gaṇanaṃ. <bold>Samosaraṇaṃ</bold> samāropanaṃ.</unindented>
<paragraph line="38">Paccanīkadhamme uddhaccādike nīvaraṇe sameti vūpasameti tadaṅgavikkhambhanavasenāti <bold>samatho</bold>. Saṅkhāre aniccādīhi vividhehi ākārehi passatīti <bold>vipassanā</bold>. Lobhassa paṭipakkho <bold>alobho</bold>. Dosassa paṭipakkho <bold>adoso</bold>. Mohassa paṭipakkho <bold>amoho</bold>. Etthāpi <bold>a</bold>-saddo paṭipakkhattho, na abhāvatthādikoti adhippāyo. Asubhe rūpakkhandhādike, cakkhādimhi vā ‘‘asubha’’nti pavattā saññāpadhānacittuppādā <bold>asubhasaññā,</bold> visesato kāyānupassanāsatipaṭṭhānaṃ <pageBreak edition="V" number="0.0168" />. Dukkhadukkhatādīsu ‘‘dukkha’’nti pavattā saññāpadhānacittuppādā <bold>dukkhasaññā,</bold> visesato vedanānupassanāsatipaṭṭhānaṃ. Anicce khandhādike vipariṇāmadhamme ‘‘anicca’’nti pavattā saññāpadhānacittuppādā <bold>aniccasaññā,</bold> visesato cittānupassanāsatipaṭṭhānaṃ. Anattasabhāve khandhe, cakkhādimhi vā ‘‘anattā’’ti pavattā saññāpadhānacittuppādā <bold>anattasaññā,</bold> visesato dhammānupassanāsatipadhānaṃ. Paññāsatisīsena hi pavattā ayaṃ desanā. Tena vuttaṃ bhagavatā ‘‘kathañca, bhikkhave, satibalaṃ daṭṭhabbaṃ? Catūsu satipaṭṭhānesu, ettha satibalaṃ daṭṭhabba’’nti. <bold>Yatthā</bold>ti yesu padesu sabbo kusalapakkho saṅgahaṃ samosaraṇaṃ gacchati, tāni padāni kusalānīti yojanā.</paragraph>
<paragraph line="39"><bold>Uddāna</bold>nti uddhaṃ dānaṃ rakkhaṇaṃ uddānaṃ, saṅgahavacananti attho. Uddāne avutte sati heṭṭhā vuttassa atthassa vippakiṇṇabhāvo dinno viya bhaveyya, tasmā vippakiṇṇabhāvassa nivāraṇatthaṃ uddānanti adhippāyo. <bold>Caturo ca vipallāsā</bold>ti subhasukhaniccaattasaññā. Kilesā bhavanti ettha navapadesūti <bold>bhūmī,</bold> kilesānaṃ bhūmīti <bold>kilesabhūmī,</bold> kilesapavattanaṭṭhānāni nava padānīti vuttaṃ hoti.</paragraph>
<paragraph line="40"><bold>Caturo</bold><pageBreak edition="M" number="0.0027" /><bold>satipaṭṭhānā</bold>ti asubhadukkhaaniccaanattasaññā. <bold>Indriyabhūmī</bold>ti saddhādīnaṃ vimuttiparipācanindriyānaṃ bhūmī pavattanaṭṭhānāni samosaraṇaṭṭhānāni.</paragraph>
<paragraph line="41"><bold>Navahi</bold> kusalapadehi kusalapakkhā <bold>yujjanti</bold> yojīyanti, <bold>navahi</bold> akusalapadehi akusalapakkhā <bold>yujjanti</bold> yojīyanti. Navahi kusalapadehi saha kusalapakkhā <bold>yujjanti</bold> yujjantā bhavanti, navahi akusalapadehi saha akusalapakkhā <bold>yujjanti</bold> yujjantā bhavantīti uddesavāre vuttāvaseso saṃvaṇṇanānusārena vijānitabbo.</paragraph>
<centered line="42">Iti sattibalānurūpā racitā</centered>
<centered line="43">Uddesavārassa atthavibhāvanā niṭṭhitā.</centered>
</body>
</document>