<?xml version="1.0"?>
<document>
<metadata>
<normativeSource>http://tipitaka.org/romn/cscd/s0519t.tik2.xml</normativeSource>
<archivePath>roman/tika/suttapitaka (tika)/khuddakanikaya (tika)/nettippakarana-tika/2. uddesavaravannana.xml</archivePath>
<title>2. Uddesavāravaṇṇanā - Nettippakaraṇa-ṭīkā - Khuddakanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">2. Uddesavāravaṇṇanā</chapter>
<paragraph line="2" number="1"><bold>Vibhāgenā</bold>ti <pageBreak edition="M" number="0.0024" />sarūpavibhāgena. Adiṭṭhaṃ jotīyati etāyāti <bold>adiṭṭhajotanā</bold>. Diṭṭhaṃ saṃsandīyati etāyāti <bold>diṭṭhasaṃsandanā,</bold>saṃsandanaṃ cettha sākacchāvasena vinicchayakaraṇaṃ. Vimati chijjati etāyāti <bold>vimaticchedanā</bold>. Anumatiyā pucchā <bold>anumatipucchā</bold>. ‘‘Taṃ kiṃ maññathā’’ti hi kā tumhākaṃ anumatīti anumati pucchitā. <bold>Kathetukamyatā</bold>ti kathetukamyatāya.</paragraph>
<paragraph line="3"><bold>‘‘Harīyanti etehī’’</bold>tiādinā karaṇādhikaraṇakattubhāvakammasādhanānaṃ vasena <bold>hāra</bold>-saddassa atthaṃ vatvā sadisakappanāvasena dassetuṃ <bold>‘‘hārā viyā’’</bold>tiādi vuttaṃ. Puna ganthakaraṇādiatthena ganthādisaddānaṃ viya hārakaraṇādiatthena hārasaddasiddhiṃ dassetuṃ <bold>‘‘hārayantī’’</bold>tiādimāha. <bold>‘‘Haraṇato, ramaṇato cā’’</bold>ti iminā manoharā manoramā cete saṃvaṇṇanāvisesāti dasseti.</paragraph>
<paragraph line="4"><bold>Upapattisādhanayuttī</bold>ti lakkhaṇahetu. <bold>Vuttanayenā</bold>ti ‘‘nanu ca aññepi hārā yuttisahitā evā’’tiādinā desanāhāre vuttanayānusārena.</paragraph>
<paragraph line="5"><bold>Catunnaṃ byūho etthā</bold>ti bhinnādhikaraṇānampi padānaṃ aññapadatthasamāso labbhati ‘‘urasilomo’’tiādīnaṃ (dī. ni. ṭī. 3.54, 303) viyāti vuttaṃ.</paragraph>
<paragraph line="6"><bold>Sesa</bold>nti ‘‘vivacanameva vevacana’’nti evamādi.</paragraph>
<paragraph line="7"><bold>Anuppavesīyantī</bold>ti <pageBreak edition="V" number="0.0023" />avagāhīyanti. <bold>Samādhīyantī</bold>ti pariharīyanti. <bold>Vinā vikappenā</bold>ti jāti sāmaññaṃ, bhedo sāmaññaṃ, sambandho sāmaññantiādinā padatthantarabhāvavikappanamantarena.</paragraph>
<paragraph line="8"><bold>Padaṭṭhānādimukhenā</bold>ti padaṭṭhānavevacanabhāvanāpahānamukhena. <bold>Kecī</bold>ti padaṭṭhānaparikkhāraāvaṭṭaparivattanapaññattiotaraṇe sandhāya vadati.</paragraph>
<paragraph line="9" number="2"><bold>Sambandho</bold>ti hetuphalabhāvayogo. Tathābhūtānañhi dhammānaṃ ekasantānasiddhatā ekattanayo. <bold>Vibhāgo</bold>satipi nesaṃ hetuphalabhāve vibhattasabhāvatā. Añño eva hi hetu, aññaṃ phalanti. <bold>Byāpāraviraho</bold>nirīhatā. Na hi hetuphalānaṃ evaṃ hoti ‘‘ahaṃ imaṃ nibbattemi, imināhaṃ nibbatto’’ti. <bold>Anurūpaphalatā</bold>paccayuppannānaṃ paccayānukūlatā. Samūhādiṃ <pageBreak edition="M" number="0.0025" />upādāya lokasaṅketasiddhā vohāramattatā <bold>sammutisabhāvo</bold>. Pathavīphassādīnaṃ kakkhaḷaphusanādilakkhaṇaṃ <bold>paramatthasabhāvo</bold>. Ayañhettha saṅkhepo – yasmiṃ bhinne, itarāpohe vā cittena katena tathā buddhi, idaṃ <bold>sammutisaccaṃ</bold>yathā ghaṭe, sasambhārajale ca, tabbipariyāyena <bold>paramatthasacca</bold>nti. <bold>Paramatthasaccappaṭivedhāyā</bold>ti nibbānādhigamāya.</paragraph>
<paragraph line="10"><bold>Anto</bold>ti abbhantaro. <bold>Padhānāvayavenā</bold>ti mūlabhāvena. ‘‘Nandī dukkhassa mūla’’ntiādīsu (ma. ni. 1.13) taṇhā ‘‘nandī’’ti vuttā. ‘‘Saṅgāme ca nandiṃ caratī’’tiādīsu pamodoti āha <bold>‘‘taṇhāya, pamodassa vā’’</bold>ti.</paragraph>
<paragraph line="11" number="3"><bold>Jātibhedato</bold>ti kusalā, akusalāti imasmā visesā. <bold>Yujjantī</bold>ti ettha hetuattho antonīto veditabboti āha <bold>‘‘yojīyantī’’</bold>ti. Kehi yojīyanti? Saṃvaṇṇanakehīti adhippāyo. <bold>Yujjantī</bold>ti vā yuttā honti, tehi samānayogakkhamā taggahaṇeneva gahitā hontīti attho tadekaṭṭhabhāvato. Imasmiṃ atthe <bold>‘‘navahi padehī’’</bold>ti sahayoge karaṇavacanaṃ, purimasmiṃ karaṇe. <bold>‘‘Ete kho’’</bold>ti ca pāṭho. Tattha <bold>kho</bold>-saddassa padapūraṇatā, avadhāraṇatthatā vā veditabbā. <bold>Ete evā</bold>ti ete taṇhādayo eva, na ito aññeti attho. <bold>Aṭṭhāraseva</bold>na tato uddhaṃ, adho vāti. Purimasmiṃ pakkhe mūlapadantarābhāvo, dutiyasmiṃ tesaṃ anūnādhikatā dīpitā hoti.</paragraph>
<centered line="12">Uddesavāravaṇṇanā niṭṭhitā.</centered>
</body>
</document>