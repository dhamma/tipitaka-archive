<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0519t.tik1.xml</normativeSource>
    <archivePath>roman/tika/suttapitaka (tika)/khuddakanikaya (tika)/nettippakarana-tika/1. sangahavaravannana.xml</archivePath>
    <baseFileName>1. sangahavaravannana</baseFileName>
    <titlePath>1. Saṅgahavāravaṇṇanā - Nettippakaraṇa-ṭīkā - Khuddakanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">1. Saṅgahavāravaṇṇanā</chapter>
    <paragraph line="2"><bold>Ya</bold>nti aniyamattho sabbanāmasaddo kammasādhanavasena vutto. Atthāvabodhanattho saddappayogo atthaparādhīno kevalo atthapadatthako <pageBreak edition="Myanmar" number="0.0020" />, so padatthavipariyesakārinā iti-saddena parabhūtena saddapadatthako jāyatīti āha <bold>‘‘yanti aniyamato upayoganiddeso’’</bold>ti. <bold>Lokoti kattuniddeso</bold>tiādīsupi eseva nayo.</paragraph>
    <paragraph line="3">Evaṃ <bold>‘‘ya’’</bold>ntiādīnaṃ gāthāpadānaṃ kammakattukiriyākattuvisesanādidassanavasena atthaṃ vatvā idāni avayavajotanavasena padatthaṃ dassetuṃ <bold>‘‘lokiyanti etthā’’</bold>tiādimāha. Lokasaddo idha sāmatthiyato sattalokavacano daṭṭhabbo. Tenāha <bold>‘‘pūjanakiriyāyogyabhūtatāvasenā’’</bold>ti. Sāsanantaradhānato paraṃ pūjanā aññabuddhuppādena veditabbā, yathetarahi vipassīādisammāsambuddhānaṃ. <bold>‘‘Dīpaṅkaro’’</bold>tiādinā yadipi <bold>buddhavaṃsadesanāyaṃ</bold> (bu. vaṃ. 2.75) bhagavatāva vuttaṃ, sumedhapaṇḍitattabhāvena pana pavattiṃ sandhāya vuttanti āha <bold>‘‘yathāha bhagavā sumedhabhūto’’</bold>ti.</paragraph>
    <paragraph line="4"><bold>Pariññākkamenā</bold>ti ñātapariññādipaṭipāṭiyā. <bold>Lakkhaṇāvabodhappaṭipattiyā</bold>ti vipassanāya. Tena <pageBreak edition="Vipassana Research Institut" number="0.0019" /> vuttaṃ <bold>‘‘suññatamukhādīhī’’</bold>ti. <bold>Tathā ca vutta</bold>nti viññūhi vedanīyatāya eva sāsanavarassa vuttaṃ bhagavatā –</paragraph>
    <indent line="5">‘‘Etu viññū puriso asaṭho amāyāvī ujujātiko, ahamanusāsāmi, ahaṃ dhammaṃ desemi, yathānusiṭṭhaṃ tathā paṭipajjamāno na cirasseva sāmaññeva ussati, sāmaṃ dakkhitī’’tiādi (ma. ni. 2.281).</indent>
    <paragraph line="6">Yaṃ-saddo sāsanavisayo, lokapālasaddo satthuvisayopi lokaṃ pati guṇībhūtoti <bold>‘‘tassā’’</bold>ti paṭiniddesassa kathaṃ satthuvisayatāti codanaṃ manasikatvā āha <bold>‘‘salokapāloti cetthā’’</bold>tiādi, guṇībhūtopi lokapālasaddo padhānabhūto viya paṭiniddesaṃ arahati. Añño hi saddakkamo, añño atthakkamoti.</paragraph>
    <paragraph line="7">Dhammagāravena bhagavā dhammaṃ pūjento veneyyabandhave acintetvā samāpattisamāpajjanadhammapaccavekkhaṇāhi sattasattāhaṃ vītināmesīti āha <bold>‘‘bhagavato…pe… dīpetabbā’’</bold>ti. Tattha <bold>ādi</bold>saddena sāvakehi dhammassavanassa, tesaṃ paccuggamanādīnañca saṅgaho veditabbo.</paragraph>
    <paragraph line="8"><bold>Iccassā</bold>ti <pageBreak edition="Myanmar" number="0.0021" /> iti assa, evaṃ bhagavato aviparītaanantarāyikaniyyānikadhammadesanāya sabbaññutānāvaraṇabhāvadīpanenāti attho. <bold>Tenā</bold>ti catuvesārajjayogena. Tadavinābhāvinā <bold>dasabala…pe… pakāsitā hoti. Āveṇikabuddhadhammādī</bold>ti ettha <bold>ādi</bold>saddena tīsu kālesu appaṭihatañāṇāni, catusaccañāṇāni, catupaṭisambhidāñāṇāni, pañcagatiparicchedakañāṇāni, cha abhiññāñāṇāni, satta ariyadhanāni, satta bojjhaṅgā, aṭṭha vijjā, aṭṭhasu parisāsu akampanañāṇāni, aṭṭha vimokkhā, nava samādhicariyā, nava anupubbavihārā, dasa nāthakaraṇā dhammā, dasa ariyavāsā, dvādasa dhammacakkākārā, terasa dhutadhammā, cuddasa buddhañāṇāni, pannarasa caraṇadhammā, soḷasa ñāṇacariyā, soḷasa ānāpānassatī, ekūnavīsati paccavekkhaṇañāṇāni, catuvīsati paccayavibhāvanañāṇāni, catucattārīsa ñāṇavatthūni, sattasattati ñāṇavatthūni, catuvīsatikoṭisatasahassasamāpattisañcārimahāvajirañāṇaṃ, anantanayasamantapaṭṭhānapavicayadesanākārappavattañāṇāni cāti evamādīnaṃ bhagavato guṇavisesānaṃ saṅgaho daṭṭhabbo.</paragraph>
    <paragraph line="9">Aparo <pageBreak edition="Vipassana Research Institut" number="0.0020" /> nayo – guṇavisiṭṭhataṃ dīpeti, sā ca guṇavisiṭṭhatā mahākaruṇāmahāpaññāhi veditabbā tāhi satthusampattisiddhito. Tattha <bold>mahākaruṇāya</bold> pavattibhedo ‘‘bahukehi ākārehi passantānaṃ buddhānaṃ bhagavantānaṃ sattesu mahākaruṇā okkamatī’’tiādinā <bold>paṭisambhidāmagge</bold> (paṭi. ma. 1.117) vuttanayena veditabbo. <bold>Mahāpaññāya</bold> pana pavattibhedo vutto eva. Tattha karuṇāya bhagavato caraṇasampatti, paññāya vijjāsampatti. Karuṇāya sattādhipatitā, paññāya dhammādhipatitā. Karuṇāya lokanāthatā, paññāya attanāthatā. Karuṇāya pubbakāritā, paññāya kataññutā. Karuṇāya aparantapatā, paññāya anattantapatā. Karuṇāya buddhakaradhammasiddhi, paññāya buddhabhāvasiddhi. Karuṇāya paresaṃ tāraṇaṃ, paññāya sayaṃ tāraṇaṃ. Karuṇāya sabbasattesu anuggahacittatā, paññāya sabbadhammesu virattacittatā pakāsitā hotīti anavasesato parahitapaṭipattiyā, attahitasampattiyā ca pāripūrī veditabbā. <bold>Tīsupi avatthāsū</bold>ti hetuphalasattūpakārāvatthāsu.</paragraph>
    <paragraph line="10"><bold>Abhisamayo</bold><pageBreak edition="Myanmar" number="0.0022" /> paṭivedhasāsanassa, manasikaraṇaṃ paṭipattisāsanassa, savanādīhi paricayakaraṇaṃ pariyattisāsanassāti tiṇṇampi vasena yojetabbo. Tenāha <bold>‘‘yathāraha’’</bold>nti. <bold>‘‘Sakkaccaṃ dhammadesanenā’’</bold>ti iminā idha ‘‘sāsana’’nti vuttassa tividhassāpi saddhammassa avisesena desanāpūjaṃ vatvā thomanāpūjanassa vasena taṃ vibhajitvā dassento <bold>‘‘ariyaṃ, vo bhikkhave’’</bold>tiādimāha. Tattha <bold>‘‘thomanenā’’</bold>ti padenāpi ‘‘sakkacca’’nti padaṃ yojetabbaṃ. Pūjanādvayassāpi vā vasena idhāpi padayojanā veditabbā. <bold>Ariyabhāvādayo</bold>ti ariyaseṭṭhaaggabhāvādayo. <bold>Niyyānādayo</bold>ti niyyānahetudassanādayo. <bold>Svākkhātatādayo</bold>ti svākkhātasandiṭṭhikatādayo.</paragraph>
    <paragraph line="11">Idāni ariyasaṅghaguṇānampi imāya gāthāya pakāsitabhāvaṃ dassetuṃ <bold>‘‘yasmā panā’’</bold>tiādi vuttaṃ. <bold>Bālyādisamatikkamanato</bold>ti bālaabyattabhāvādisamatikkamanato.</paragraph>
    <paragraph line="12"><bold>Ñāṇaviseso</bold> sutacintābhāvanāmayañāṇāni. Sotabbamanasikātabbapaṭivijjhitabbāvatthā <bold>avatthābhedo. Ubhaya</bold>nti byañjanapadaṃ, atthapadañca. <bold>Ubhayathā</bold>ti karaṇakammasādhanavasena paccekaṃ yojetabbaṃ. <bold>Paṭipajjitabbattā</bold>ti ñātabbattā.</paragraph>
    <paragraph line="13"><bold>‘‘Ayañca gāthā’’</bold>tiādi kesañci vādo. Tathā hi apare ‘‘therenevāyaṃ gāthā bhāsitā’’ti vadanti. Attūpanāyikāpi hi kadāci dhammadesanā hoti eva yathā ‘‘dasabalasamannāgato <pageBreak edition="Vipassana Research Institut" number="0.0021" />, bhikkhave, tathāgato catuvesārajjavisārado’’tiādi (saṃ. ni. 2.21-22). Evañca katvā ‘‘katame soḷasa hārā’’tiādivacanaṃ samatthitaṃ hoti.</paragraph>
    <paragraph line="14"><bold>Yathāvuttaatthamukhenevā</bold>ti mūlapadasaṅkhātaatthuddhāreneva. <bold>Parato āgamissatī</bold>ti niddesavārassa pariyosāne āgamissati ‘‘tīṇi ca nayā anūnā’’tiādinā (netti. 4 dvādasapada).</paragraph>
    <paragraph line="15"><bold>Vuccatī</bold>ti kattari kammaniddesoti āha <bold>‘‘vadatī’’</bold>ti. Atha vā <bold>vuccatī</bold>ti kammakattuniddesoyaṃ. Ayañhettha attho – hārā, nayā cāti ubhayaṃ pariggahitaṃ saṃvaṇṇakena sabbathā gahitañce, vuccati suttaṃ, sayameva suttaṃ saṃvaṇṇetīti <pageBreak edition="Myanmar" number="0.0023" />, etena hāranayesu vasībhāvena suttasaṃvaṇṇanāya sukarataṃ dasseti.</paragraph>
    <paragraph line="16"><bold>Pakārantarenā</bold>ti pubbe ‘‘sāsana’’nti vuttamatthaṃ ‘‘desanā, desita’’nti tato aññena pakārena. <bold>Niyametvā</bold>ti tassa ekantato viññeyyataṃ avadhāretvā. <bold>Viññeyyatā</bold> visiṭṭhesu desanādesitesu viññeyyapade labbhamānā vijānanakiriyā.</paragraph>
    <paragraph line="17">Desanādesitāni ca yāvadeva vijānanatthānīti vijānanaṃ padhānanti tameva niddhārento <bold>‘‘tatrāti tasmiṃ vijānane’’</bold>ti āha.</paragraph>
    <paragraph line="18"><bold>Etthāhā</bold>ti navaṅgasāsananavavidhasuttantāti etasmiṃ atthavacane āha codako. Tassāyaṃ adhippāyo – navahi aṅgehi vavatthitehi aññamaññasaṅkararahitehi bhavitabbaṃ, tathā ca sati asuttasabhāvāneva geyyaṅgādīnīti navavidhasuttantavacanaṃ virujjheyya. Atha suttasabhāvāni geyyaṅgādīni, evaṃ sati ‘‘sutta’’nti visuṃ suttaṅgaṃ na siyā, evaṃ sante aṭṭhaṅgasāsanaṃ āpajjatīti. Tenāha <bold>‘‘kathaṃ panā’’</bold>tiādi. Geyyaṅgādīsu katipayānampi suttabhāve yathāvuttadosānativatti, pageva sabbesanti dasseti <bold>‘‘yañcā’’</bold>tiādinā. <bold>Saṅgahesū</bold>ti aṭṭhakathāsu. Porāṇaṭṭhakathānañhi saṅkhepabhūtā idāni aṭṭhakathā ‘‘saṅgahā’’ti vuttā. Suttaṃ nāma sagāthakaṃ vā siyā, niggāthakaṃ vāti aṅgadvayeneva tadubhayaṅgaṃ katanti visuṃ suttaṅgassa asambhavo tadubhayavinimuttassa suttassa abhāvato. Tena vuttaṃ <bold>‘‘suttaṅgameva na siyā’’</bold>ti. <bold>Athāpi</bold> kathañci. <bold>Siyā</bold>ti vakkhamānaṃ sāmaññavidhiṃ sandhāyāha. Evampi ayaṃ dosoti dassento <bold>‘‘maṅgalasuttādīna’’</bold>ntiādimāha.</paragraph>
    <paragraph line="19"><bold>Tabbhāvanimitta</bold>nti <pageBreak edition="Vipassana Research Institut" number="0.0022" /> geyyaṅgabhāvanimittaṃ. Veyyākaraṇassa tabbhāvanimittanti sambandho. Codako ‘‘gāthāvirahe’’ti vacanaṃ aggaṇhanto ‘‘pucchāvissajjanaṃ byākaraṇa’’nti vacanamattameva gahetvā <bold>‘‘evaṃ sante’’</bold>tiādinā codeti. Itaro pana okāsavidhito anokāso vidhi balavāti ñāyaṃ gāthāvirahitaṃyeva veyyākaraṇanti, idhādhippetanti ca dassento <bold>‘‘nāpajjatī’’</bold>tiādinā pariharati. <bold>Tathā hī</bold>ti teneva kāraṇena, satipi saññantaranimittayoge anokāsasaññānaṃ balavabhāvenevāti attho.</paragraph>
    <centered line="20">Saṅgahavāravaṇṇanā niṭṭhitā.</centered>
  </content>
</document>