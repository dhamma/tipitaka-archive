<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0519t.tik3.xml</normativeSource>
    <source>roman/tika/suttapitaka (tika)/khuddakanikaya (tika)/nettippakarana-tika/3. niddesavaravannana.xml</source>
    <script>roman</script>
    <directory>/tika/suttapitaka (tika)/khuddakanikaya (tika)/nettippakarana-tika</directory>
    <basename>3. niddesavaravannana</basename>
    <titlePath>3. Niddesavāravaṇṇanā - Nettippakaraṇa-ṭīkā - Khuddakanikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">3. Niddesavāravaṇṇanā</chapter>
    <paragraph line="2" number="4"> Niddesavāre <pageBreak edition="Vipassana Research Institut" number="0.0024" /><bold>sāmaññato</bold>ti sādhāraṇato. <bold>Visesenā</bold>ti asādhāraṇato. <bold>Padattho</bold>ti saddattho. <bold>Lakkhaṇa</bold>nti sabhāvo. <bold>Kamo</bold>ti anupubbī. <bold>Ettāvatā</bold>ti ettakappamāṇabhāvo. <bold>Hetvādī</bold>ti hetuphalabhūmiupanisāsabhāgavisabhāgalakkhaṇanayā. Visesato pana lakkhaṇanti sambandho.</paragraph>
    <subhead line="3">Hārasaṅkhepavaṇṇanā</subhead>
    <paragraph line="4" number="1"><bold>Yaṃ, bhikkhave</bold>ti ettha <bold>ya</bold>nti paccattavacanaṃ, tañca sukhaṃ, somanassanti dvayena samānādhikaraṇanti katvā <bold>‘‘assādīyatīti assādo, sukhaṃ, somanassañcā’’</bold>ti <pageBreak edition="Myanmar" number="0.0026" /> vuttaṃ. Sukhādivedanā viya manāpiyarūpādipi avītarāgassa assādetabbanti āha <bold>‘‘evaṃ iṭṭhārammaṇampī’’</bold>ti. <bold>‘‘Assādeti etāyāti vā assādo, taṇhā’’</bold>ti etena <bold>‘‘ya’’</bold>nti hetuatthe nipātoti dasseti. Tatrāyamattho – yena hetunā pañcupādānakkhandhe paṭicca assādanīyabhāvena uppajjati sukhaṃ somanassaṃ, ayaṃ taṇhāsaṅkhāto assādo assādanakiriyāya kāraṇanti. Iti katvā ayamattho diṭṭhābhinandanādibhāvato vipallāsesupi sambhavatīti āha <bold>‘‘evaṃ vipallāsāpī’’</bold>ti. <bold>Aniṭṭhampī</bold>ti <bold>pi</bold>-saddena iṭṭhampīti yojetabbaṃ, anavasesā sāsavā dhammā idha ārammaṇaggahaṇena gahitāti āha <bold>‘‘sabbesaṃ tebhūmakasaṅkhārāna’’</bold>nti.</paragraph>
    <paragraph line="5"><bold>Dukkhādukkhamasukhavedanāna</bold>nti ettha dukkhasabhāvā eva adukkhamasukhā vedanā gahitā aniṭṭhārammaṇassa adhippetattā, na sukhasabhāvā. Yaṃ sandhāya vuttaṃ ‘‘yāyaṃ, bhante, adukkhamasukhā vedanā, santasmiṃ esā paṇīte sukhe vuttā bhagavatā’’ti (ma. ni. 2.88; saṃ. ni. 4.267). <bold>‘‘Sukhapariyāyasabbhāvato’’</bold>ti iminā iṭṭhatāmattatopi lesena sattānaṃ ārammaṇassa assādanīyatā sambhavatīti dasseti.</paragraph>
    <paragraph line="6">Ādīnavo dosanissandanatāya doso, svāyaṃ pīḷanavuttiyā veditabboti āha <bold>‘‘ādīnavo dukkhā vedanā, tissopi vā dukkhatā’’</bold>ti. Evaṃ dosatthataṃ ādīnavassa dassetvā idāni kapaṇatthataṃ dassetuṃ <bold>‘‘atha vā’’</bold>tiādi vuttaṃ. <bold>Yato</bold>ti yasmā dosakapaṇasabhāvattāti vuttaṃ hoti.</paragraph>
    <paragraph line="7"><bold>Nissaratī</bold>ti <pageBreak edition="Vipassana Research Institut" number="0.0025" /> vivitti, sabbasaṅkhāravivekoti attho. <bold>Sāmaññaniddesenā</bold>ti nissaraṇasaddavacanīyatāsāmaññena. <bold>Purimāna</bold>nti assādādīnavatānaṃ. <bold>Upāyo cā</bold>tiādīsu <bold>ca</bold>-saddo padapūraṇamattanti katvā āha <bold>‘‘pacchimānañcā’’</bold>ti, phalādīnanti attho. <bold>Tadantogadhabhedāna</bold>nti ariyamaggapariyāpannavisesānaṃ.</paragraph>
    <paragraph line="8"><bold>Kāmabhavādīna</bold>nti <bold>ādi</bold>-saddena na rūpārūpabhavā eva gahitā, atha kho te ca saññībhavādayo ca ekavokārabhavādayo ca gahitā. Tenāha <bold>‘‘tiṇṇaṃ tiṇṇaṃ bhavāna’’</bold>nti.</paragraph>
    <paragraph line="9">Yāvadeva <pageBreak edition="Myanmar" number="0.0027" /> anupādāparinibbānatthā bhagavato desanāti āha <bold>‘‘nanu ca…pe… nipphādīyatī’’</bold>ti. <bold>‘‘Vuttamevā’’</bold>ti iminā punaruttidosaṃ codeti. Itaro <bold>‘‘saccameta’’</bold>nti anujānitvā <bold>‘‘tañca kho’’</bold>tiādinā pariharati. <bold>‘‘Paramparāyā’’</bold>ti etena ajjhattaṃ yonisomanasikāro viya na paratoghoso āsannakāraṇaṃ dhammādhigamassa dhammassa paccattaṃ vedanīyattāti dasseti. Tathā hi ‘‘akkhātāro tathāgatā, paṭipannā pamokkhanti, jhāyino mārabandhanā’’ti (dha. pa. 276) vuttaṃ. <bold>Tadadhigamakāraṇaṃ</bold> ariyamaggādhigamakāraṇaṃ siyā. Kiṃ pana tanti āha <bold>‘‘sampattibhavahetū’’</bold>ti, tena carimattabhāvahetubhūtaṃ puññasampattiṃ vadati.</paragraph>
    <paragraph line="10"><bold>‘‘Attānudiṭṭhiṃ ūhacca, evaṃ maccutaro siyā’’</bold>ti idaṃ ariyamaggassa pubbabhāgapaṭipadāya phalabhāvasādhanaṃ. Yena hi vidhinā attānudiṭṭhisamugghāto, maccutaraṇañca siyā, so ‘‘eva’’nti iminā pakāsitoti. Attānudiṭṭhisamugghātamaccutaraṇānaṃ phalabhāve vattabbameva natthi.</paragraph>
    <paragraph line="11">‘‘Dhammo have’’ti pana gāthāyaṃ lokiyassa puññaphalassa vuttattā āha <bold>‘‘idaṃ phala’’</bold>nti. Yaṃ nibbattetabbaṃ, taṃ <bold>phalaṃ</bold>. Yaṃ nibbattakaṃ, so <bold>upāyo</bold>. Ayamettha vinicchayo. Tenāha <bold>‘‘etena nayenā’’</bold>tiādi. <bold>Upadhisampattī</bold>ti attabhāvasobhā.</paragraph>
    <paragraph line="12"><bold>Visuddhī</bold>ti ñāṇadassanavisuddhi adhippetāti āha – <bold>‘‘etthāpi…pe… viññātu’’</bold>nti. <bold>‘‘Yasmā panā’’</bold>tiādināpi tamevatthaṃ vacanantare pākaṭataraṃ karoti.</paragraph>
    <paragraph line="13"><bold>Sarūpato āgatāni</bold> ‘‘yato kho, bhikkhave, bhikkhu pañcannaṃ upādānakkhandhānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānātī’’tiādīsu (saṃ. ni. 3.26-28). <bold>Ekadesena</bold><pageBreak edition="Vipassana Research Institut" number="0.0026" /><bold>āgatāni</bold> ‘‘saṃyojaniyesu, bhikkhave, dhammesu assādānupassino viharato (saṃ. ni. 2.53), bahudukkhā bahupāyāsā, ādīnavo ettha bhiyyo (ma. ni. 1.117), saṅkhārānametaṃ nissaraṇaṃ, yadidaṃ nibbāna’’ntiādīsu (paṭi. ma. 1.24; 3.41). <bold>Na sarūpena āgatāni</bold> yathā sāmaññaphalasuttādīsu. <bold>Atthavasenā</bold>ti assādetabbādiatthavasena. <bold>Na papañcito</bold>ti na vitthārito.</paragraph>
    <paragraph line="14" number="2"><bold>Eseva</bold><pageBreak edition="Myanmar" number="0.0028" /><bold>nayo</bold>ti atidesena viciyamānavacanaseso atidiṭṭho. Bhāvatthe tohi āha <bold>‘‘vissajjitanti vissajjanā’’</bold>ti. <bold>Sutte āgataṃ</bold> na atthasaṃvaṇṇanāvasena aṭṭhakathāyaṃ āgatanti adhippāyo. <bold>Pucchānurūpatā idha pubbāpara</bold>nti catubyūhapubbāparato imaṃ visesetvā dasseti. <bold>Pucchānusandhī</bold>ti pucchāya vissajjanena anusandhānaṃ. <bold>Aṭṭhakathāyaṃ</bold> pana heṭṭhimadesanāya pucchānimittapavattauparidesanāya sambandho ‘‘pucchānusandhī’’ti vuttaṃ. <bold>Pubbāpekkha</bold>nti pucchitavissajjitapadāpekkhaṃ. <bold>‘‘Suttassā’’</bold>ti vā iminā pucchāvissajjanāanugītiyo ṭhapetvā seso vicayahārapadattho saṅgahitoti padassāpi saṅgaho veditabbo. Imasmiṃ pakkhe gāthāyaṃ <bold>ca</bold>-saddo padapūraṇamatte daṭṭhabbo.</paragraph>
    <paragraph line="15">‘‘Cakkhu anicca’’nti puṭṭhe ‘‘āma, cakkhu aniccamevā’’ti ekantato vissajjanaṃ <bold>ekaṃsabyākaraṇaṃ</bold>. ‘‘Aññindriyaṃ bhāvetabbaṃ, sacchikātabbañcā’’ti puṭṭhe ‘‘maggapariyāpannaṃ bhāvetabbaṃ, phalapariyāpannaṃ sacchikātabba’’nti vibhajitvā vissajjanaṃ <bold>vibhajjabyākaraṇaṃ</bold>. ‘‘Aññindriyaṃ kusala’’nti puṭṭhe ‘‘kiṃ anavajjaṭṭho kusalaṭṭho, udāhu sukhavipākaṭṭho’’ti paṭipucchitvā vissajjanaṃ <bold>paṭipucchābyākaraṇaṃ</bold>. ‘‘Sassato attā, asassato vā’’ti vutte ‘‘abyākatameta’’ntiādinā avissajjanaṃ <bold>ṭhapanaṃ</bold>. ‘‘Kiṃ panete kusalāti vā dhammāti vā ekatthā, udāhu nānatthā’’ti idaṃ pucchanaṃ <bold>sāvasesaṃ</bold>. Vissajjanassa pana sāvasesatā veneyyajjhāsayavasena desanāyaṃ veditabbā. Appāṭihīrakaṃ <bold>sauttaraṃ</bold>. Sappāṭihīrakaṃ <bold>niruttaraṃ</bold>. Sesaṃ vicayahāraniddese suviññeyyameva.</paragraph>
    <paragraph line="16">Ettha ca assādo assādahetu yāva āṇattihetūti evaṃ hetūnampi assādādayo veditabbā. Tattha saṅkhepato sukhasukhapaccayalakkhaṇo <bold>assādo,</bold> so visesato saggasampattiyā dīpetabbo. Sā hi tassa ukkaṃso, sesā panettha bhavasampatti tadanvāyikā veditabbā. Tassa hetu dānamayaṃ, sīlamayañca puññakiriyavatthu. Dukkhadukkhapaccayalakkhaṇo <bold>ādīnavo</bold>. Vipariṇāmasaṅkhāradukkhatānaṃ tadavarodhato vaṭṭadukkhassāpi ettha saṅgaho. Visesato pana kāmānaṃ okāroti <pageBreak edition="Vipassana Research Institut" number="0.0027" /> daṭṭhabbo, svāyaṃ saṃkilesavatthunā, ittarapaccupaṭṭhānatādīhi ca vibhāvetabbo, tassa hetu dasa akusalakammapathā. Nekkhammaṃ <bold>nissaraṇaṃ,</bold> tassa hetu yathārahaṃ tadanucchavikā pubbabhāgappaṭipadā. <bold>Phalaṃ</bold> desanāphalameva, tassa <pageBreak edition="Myanmar" number="0.0029" /> hetu desanā. <bold>Upāyo</bold> yathāvuttaupāyova, tassa hetu cattāri cakkāni. <bold>Āṇatti</bold> upadeso, tassa rāgaggiādīhi lokassa ādittatā, satthu mahākaruṇāyogo ca hetu.</paragraph>
    <paragraph line="17">Tathā catūsu ariyasaccesu samudayena <bold>assādo,</bold> dukkhena <bold>ādīnavo,</bold> magganirodhehi <bold>nissaraṇaṃ,</bold> maggo vā <bold>upāyo,</bold> tadupadeso <bold>āṇatti,</bold> anupādisesā nibbānadhātu <bold>phalaṃ</bold>. Iti anupubbakathāya saddhiṃ buddhānaṃ sāmukkaṃsikāya dhammadesanāya niddhāraṇabhāvena vicayo veditabbo. Padassa padatthasambandho <bold>hetu</bold>. So hi tassa pavattinimittaṃ, pañhassa ñātukāmatā, kathekukāmatā ca. Adiṭṭhajotanādīnañhi catunnaṃ ñātukāmatā, itarassa itarā. Vissajjanassa pañho <bold>hetu</bold>. Evaṃ sesānampi yathārahaṃ vattabbaṃ.</paragraph>
    <paragraph line="18" number="3"><bold>Byañjanatthānaṃ yuttāyuttaparikkhā</bold>ti <bold>byañjana</bold>ggahaṇena padaṃ gahitaṃ, <bold>attha</bold>ggahaṇena pañhādīhi saddhiṃ assādādayo gahitā. Vicayahārapadatthā eva hi yuttāyuttādivisesasahitā yuttihārādīnaṃ padatthā. Tathā hi padaṭṭhānapadaṭṭhānikabhāvavisiṭṭhā teyeva padaṭṭhānahārassa padatthā. Lakkhaṇalakkhitabbatāvisiṭṭhā, niddhāritā ca lakkhaṇahārassa, nibbacanādivibhāvanāvisiṭṭhā catubyūhahārassa, sabhāgadhammavasena, visabhāgadhammavasena ca āvaṭṭanavisiṭṭhā āvaṭṭahārassa, bhūmivibhāgādivisiṭṭhā vibhattihārassa, paṭipakkhato parivattanavisiṭṭhā parivattanahārassa, pariyāyavevacanavisiṭṭhā vevacanahārassa, pabhavādipaññāpanavisiṭṭhā paññattihārassa, khandhādimukhehi otaraṇavisiṭṭhā otaraṇahārassa, padapadatthapañhārambhasodhanavisiṭṭhā sodhanahārassa, sāmaññavisesaniddhāraṇavisiṭṭhā adhiṭṭhānahārassa, paccayadhammehi parikkharaṇavisiṭṭhā parikkhārahārassa, pahātabbabhāvetabbatāniddhāraṇavisiṭṭhā samāropanahārassa padatthā. <bold>‘‘Byañjanassa sabhāvaniruttitā, atthassa suttādīhi avilomanaṃ yuttabhāvo’’</bold>ti iminā asabhāvaniruttitā, suttādīhi vilomanañca ayuttabhāvoti dīpeti, tena yuttāyuttīnaṃ hetuṃ dasseti.</paragraph>
    <paragraph line="19" number="4"><bold>Yonisomanasikārādī</bold>ti <bold>ādi</bold>saddena saddhammassavanasappurisūpanissayādisādhāraṇaṃ, asādhāraṇañca deyyapaṭiggāhakādiṃ saṅgaṇhāti. <bold>Sambhavato</bold>ti yathārahaṃ tassa dhammassa anurūpaṃ. <bold>Yāva sabbadhammā</bold>ti <pageBreak edition="Myanmar" number="0.0030" /> ettha <bold>sabbaṃ</bold> nāma padesasabbaṃ, na sabbasabbanti. Ayañhi <bold>sabba</bold>saddo yathā paṭhamavikappe sutte āgatadhammavasena padesavisayo, evaṃ dutiyavikappe padaṭṭhānapadaṭṭhānikaniddhāraṇena <pageBreak edition="Vipassana Research Institut" number="0.0028" /> taṃtaṃpakaraṇaparicchinnadhammaggahaṇato padesavisayo eva, na anavasesadhammavisayoti. Suttāgatadhammānaṃ yāni padaṭṭhānāni, tesañca yānīti evaṃ kāraṇaparamparāniddhāraṇalakkhaṇo padaṭṭhānahāro, parikkhārahāro pana suttāgatadhammānaṃ taṃtaṃpaccayuppannānaṃ paṭihetupaccayatāvisesavibhāvanalakkhaṇoti satipi kāraṇavicāraṇabhāve ayaṃ padaṭṭhānahāraparikkhārahārānaṃ viseso.</paragraph>
    <paragraph line="20" number="5"> Yathā ‘‘samānādhikaraṇasamānapade’’tiādīsu ekasaddassa attho <bold>samāna</bold>saddo, evaṃ ekarasaṭṭhena bhāvanā ‘‘ekuppādā’’tiādīsu (kathā. 473) viya <bold>ekalakkhaṇā</bold>ti ettha <bold>eka</bold>saddo samānatthoti āha <bold>‘‘samānalakkhaṇā’’</bold>ti. <bold>Saṃvaṇṇanāvasenā</bold>ti ettha kammatthe <bold>ana</bold>-saddo, saṃvaṇṇetabbatāvasenāti attho. <bold>Lakkhaṇā</bold>ti upalakkhaṇā. ‘‘Nānattakāyanānattasaññino (dī. ni. 3.341, 357, 359; a. ni. 9.24), nānattasaññānaṃ amanasikārā’’tiādīsu <bold>sahacāritā</bold> daṭṭhabbā. Saññāsahagatā hi dhammā tattha saññāggahaṇena gahitā. ‘‘Dadaṃ mittāni ganthatī’’tiādīsu (saṃ. ni. 1.246; su. ni. 189) <bold>samānakiccatā</bold>. Piyavacanatthacariyā samānattatāpi hi tattha mittaganthanakiccena samānakiccā gayhanti saṅgahavatthubhāvato. ‘‘Phassapaccayā vedanā’’tiādīsu (ma. ni. 3.126; saṃ. ni. 2.1, 39; mahāva. 1; vibha. 225; udā. 1; netti. 24) <bold>samānahetutā</bold>. Yathā hi phasso vedanāya, evaṃ saññādīnampi sahajātādinā paccayo hoti evāti tepi samānahetutāya vuttā eva honti. Tathā hi vuttaṃ ‘‘tajjāmanoviññāṇadhātusamphassajā cetanā’’ti (dha. sa. 5), ‘‘phuṭṭho sañjānāti, phuṭṭho cetetī’’tiādi (saṃ. ni. 4.93). Evaṃ ‘‘taṇhāpaccayā upādāna’’nti (ma. ni. 3.126; saṃ. ni. 2.1, 39; mahāva. 1; vibha. 225; udā. 1; netti. 24) evamādipi udāharitabbaṃ. ‘‘Avijjāpaccayā saṅkhārā’’tiādīsu (ma. ni. 3.126; saṃ. ni. 2.1, 39; mahāva. 1; vibha. 225; udā. 1; netti. 24) <bold>samānaphalatā</bold> daṭṭhabbā. Yathā hi saṅkhārā avijjāya phalaṃ, evaṃ taṇhupādādīnampīti tepi tattha gahitāva honti. Tenāha ‘‘purimakammabhavasmiṃ moho avijjā āyūhanā saṅkhārā nikanti taṇhā upagamanaṃ upādāna’’nti. ‘‘Rūpaṃ assādeti abhinandati <pageBreak edition="Myanmar" number="0.0031" />, taṃ ārabbha rāgo uppajjatī’’ti (paṭṭhā. 1.1.424) vutte taṃsampayuttā vedanādayo vuttā eva honti samānārammaṇabhāvato. Na hi tehi vinā tassa uppatti atthi. <bold>Evamādīhī</bold>ti ettha <bold>ādi</bold>saddena atthappakaraṇaliṅgasaddantarasannidhānasāmatthiyādīnampi saṅgaho daṭṭhabbo. Atthādivasenapi hi sutte avuttānampi <pageBreak edition="Vipassana Research Institut" number="0.0029" /> vuttānaṃ viya niddhāraṇaṃ sambhavatīti. <bold>Vuttappakārenā</bold>ti ‘‘vadhakaṭṭhena ekalakkhaṇānī’’tiādinā pāḷiyaṃ, ‘‘sahacāritā’’tiādinā aṭṭhakathāyañca vuttena pakārena.</paragraph>
    <paragraph line="21" number="6"> ‘‘Phusanaṭṭhena phasso’’tiādinā niddhāretvā vacanaṃ <bold>nibbacanaṃ,</bold> taṃ pana padasseva, na vākyassāti āha <bold>‘‘padanibbacana’’</bold>nti. Adhippāyanidānānipettha byañjanamukheneva niddhāretabbāni. Nibbacanapubbāparasandhīsu vattabbameva natthīti āha <bold>‘‘visesato byañjanadvāreneva atthapariyesanā’’</bold>ti. <bold>Pavattinimittaṃ</bold> ajjhāsayādi.</paragraph>
    <paragraph line="22" number="7"><bold>‘‘Padaṭṭhāne’’</bold>ti idaṃ sutte āgatadhammānaṃ kāraṇabhūtepi dhamme niddhāretvā sabhāgato, visabhāgato ca āvaṭṭanaṃ kātabbanti dassanatthaṃ vuttaṃ, na tantivasena. Tasmā padaṭṭhānaniddhāraṇāya vināpi āvaṭṭanaṃ yuttamevāti siddhaṃ hoti. Padassa vā saddapavattiṭṭhānaṃ <bold>padaṭṭhānaṃ</bold> padattho. Etasmiṃ pakkhe ‘‘ārambhatha nikkamathāti (saṃ. ni. 1.185; netti. 29; peṭako. 38; mi. pa. 5.1.4) vīriyassa padaṭṭhāna’’nti (netti. 29) ettha yvāyamārambhadhātuādiko attho vutto, taṃ vīriyasaddassa pavattiṭṭhānaṃ vīriyasaddābhidheyyo atthoti evamattho veditabbo. Sesesupi eseva nayo. <bold>Sesakaṃ</bold> nāmagahitato itaraṃ, taṃ pana tassa paṭipakkhabhūtaṃ vā siyā, aññaṃ vāti āha <bold>‘‘visabhāgatāya aggahaṇena vā’’</bold>ti. <bold>Saṃvaṇṇanāya yojento</bold>ti yathāvuttavisabhāgadhammaniddhāraṇabhūtena atthakathanena pāḷiyaṃ yojento. Tenāha <bold>‘‘desana’’</bold>nti. <bold>‘‘Paṭipakkhe’’</bold>ti idaṃ nidassanamattaṃ daṭṭhabbaṃ sabhāgadhammavasenapi āvaṭṭanassa icchitattā.</paragraph>
    <paragraph line="23" number="8"><bold>Nāmavasenā</bold>ti sādhāraṇanāmavasena. Pāḷiyaṃ pana ‘‘micchattaniyatānaṃ sattānaṃ, aniyatānañca sattānaṃ dassanapahātabbā kilesā sādhāraṇā’’tiāgatattā (netti. 34) <bold>‘‘dassanapahātabbādināmavasenā’’</bold>ti vuttaṃ. <bold>Vatthuvasenā</bold>ti <pageBreak edition="Myanmar" number="0.0032" /> sattasantānavasena. So hi dhammānaṃ pavattiṭṭhānatāya idha ‘‘vatthū’’ti adhippeto. Tenāha – ‘‘puthujjanassa, sotāpannassa ca kāmarāgabyāpādā sādhāraṇā’’tiādi (netti. 34). <bold>Vuttavipariyāyenā</bold>ti nāmato, vatthuto ca āveṇikatāya. Taṃtaṃmaggaphalaṭṭhānañhi taṃtaṃmaggaphalaṭṭhatā, bhabbānaṃ bhabbatā, abhabbānaṃ abhabbatā asādhāraṇā.</paragraph>
    <paragraph line="24" number="9"><bold>‘‘Bhāvite’’</bold>ti idaṃ bhāvanākiriyāya upalakkhaṇaṃ, na ettha kālavacanicchāti āha <bold>‘‘bhāvetabbeti attho’’</bold>ti. Bhāvanā cettha āsevanāti, kusalasaddopi anavajjaṭṭhoti veditabbo <pageBreak edition="Vipassana Research Institut" number="0.0030" />. <bold>Paṭipakkhato</bold>ti vipakkhato. Visadisūdāharaṇena byatirekato yathādhippetadhammappatiṭṭhānā hesā.</paragraph>
    <paragraph line="25" number="10"><bold>Padatthassā</bold>ti padābhidheyyassa atthassa, sabhāvadhammassa vā.</paragraph>
    <hangnum line="26" number="11"></hangnum>
    <paragraph line="27"><bold>Nikkhepo</bold> desanā. <bold>Pabhavo</bold> samudayo.</paragraph>
    <paragraph line="28" number="12"><bold>‘‘Avuttānampi saṅgaho’’</bold>ti iminā avuttasamuccayattho <bold>ca</bold>-saddoti dasseti.</paragraph>
    <paragraph line="29" number="13"><bold>‘‘Gāthāruḷhe’’</bold>ti iminā pāḷiāgatova pañho veditabbo, na itaroti dasseti. Tenāha <bold>‘‘buddhādīhi byākate’’</bold>ti. <bold>Tassa atthassā</bold>ti āraddhassa atthassa, tena ārambhasodhanassa visayamāha. Ettha ca atthadvāreneva padapucchāsodhanampi karīyatīti puna <bold>‘‘tassa atthassā’’</bold>ti vuttaṃ. Atha vā <bold>vissajjitamhī</bold>ti vissajjane. Vissajjanasodhanena hi pañhāsodhanaṃ. <bold>Pañhe</bold>ti pucchāyaṃ. <bold>Gāthāya</bold>nti upalakkhaṇaṃ, tena gāthāyaṃ, suttageyyādīsu cāti vuttaṃ hoti. <bold>Yamārabbhā</bold>ti yaṃ sīlādimārabbha gāthādīsu desitaṃ, tasmiṃ ārambheti attho. <bold>Pucchitā</bold>ti pucchākārinī, ‘‘kā ettha padasuddhi, kā pañhāsuddhi, kā ārambhasuddhī’’ti evaṃ pucchākārinī pucchaṃ katvā pavattitā suddhāsuddhaparikkhāti yojanā.</paragraph>
    <paragraph line="30" number="14"><bold>Na vikappayitabbā</bold>ti yathā loke ‘‘jāti sāmaññaṃ, bhedo sāmaññaṃ, sambandho sāmañña’’ntiādinā sāmaññaṃ jātiādiṃ, tabbidhurañca visesaṃ <pageBreak edition="Myanmar" number="0.0033" /> vikappenti parikappenti, evaṃ na vikappayitabbāti attho. Yadā yo kālaviseso ‘‘sve’’ti laddhavohāro, tadā so taṃdivasātikkame ‘‘ajjā’’ti, puna taṃdivasātikkame ‘‘hiyyo’’ti voharīyatīti anavaṭṭhitasabhāvā ete kālavisesā. Disāyapi ‘‘ekaṃ avadhiṃ apekkhitvā puratthimā disā, tato aññaṃ apekkhitvā pacchimā nāma hotī’’tiādinā anavaṭṭhitasabhāvatā veditabbā. <bold>Jātiādiapekkhāyā</bold>ti jātiādidukkhavisesāpekkhāya. <bold>Saccāpekkhāyā</bold>ti saccasāmaññāpekkhāya. ‘‘Taṇhā’’ti vuccamānaṃ kāmataṇhādiapekkhāya sāmaññampi samānaṃ saccāpekkhāya viseso hotīti evamādiṃ sandhāyāha <bold>‘‘esa nayo samudayādīsupī’’</bold>ti.</paragraph>
    <paragraph line="31" number="16"><bold>Etthā</bold>ti etasmiṃ buddhavacane. Tenāha <bold>‘‘sikkhattayasaṅkhātassā’’</bold>tiādi. Yathārutaṃ yathākathitaṃ saddato adhigataṃ niddhāritaṃ, na atthappakaraṇaliṅgasaddantarasannidhānādippamāṇantarādhigataṃ <pageBreak edition="Vipassana Research Institut" number="0.0031" />. <bold>‘‘Atthato dassitā’’</bold>ti idaṃ yasmiṃ sutte bhāvanāva kathitā, na pahānaṃ, taṃ sandhāya vuttaṃ.</paragraph>
    <subhead line="32">Nayasaṅkhepavaṇṇanā</subhead>
    <paragraph line="33" number="17"><bold>Taṇhāvijjāhi</bold> karaṇabhūtāhi. Saṃkileso pakkho etassāti <bold>saṃkilesapakkho,</bold> saṃkilesapakkhiko suttattho, tassa nayanalakkhaṇoti yojanā. Vodānapakkhassa suttatthassāti sambandho. Vuṭṭhānagāminiyā, balavavipassanāya ca dukkhādīsu pariññeyyatādīni maggānuguṇo gahaṇākāro <bold>anugāhaṇanayo</bold>. Yadi evaṃ kathaṃ nayoti āha <bold>‘‘tassa panā’’</bold>tiādi. Tattha <bold>‘‘nayavohāro’’</bold>ti iminā nayādhiṭṭhānaṃ nayoti vuttanti dasseti.</paragraph>
    <paragraph line="34" number="18"><bold>Bādhakādibhāvato</bold>ti bādhakapabhavasantiniyyānabhāvato. <bold>Aññathābhāvābhāvenā</bold>ti abādhakaappabhavaasanti aniyyānabhāvābhāvena. <bold>Saccasabhāvattā</bold>ti amusāsabhāvattā. <bold>Avisaṃvādanato</bold>ti ariyasabhāvādibhāvassa na visaṃvādanato ekantikattāti attho.</paragraph>
    <paragraph line="35" number="19"><bold>Saṃkiliṭṭhadhammā</bold>ti saṃkilesasamannāgatā dhammā <bold>saddhammanayakovidā</bold>ti saccapaṭiccasamuppādādidhammanayakusalā, ekattādinayakusalā vā.</paragraph>
    <paragraph line="36" number="20"><bold>Atthavissajjanesū</bold>ti <pageBreak edition="Myanmar" number="0.0034" /> ‘‘ime dhammā kusalā’’tiādinā (dha. sa. 1) sutte katapañhavissajjanesu ceva aṭṭhakathāya kataatthasaṃvaṇṇanāsu ca. <bold>‘‘Vodāniyā’’</bold>ti iminā anavajjadhammā idha kusalāti adhippetā, na sukhavipākāti dasseti. Tassa tassa atthanayassa yojanatthaṃ manasā volokayateti yojanā.</paragraph>
    <paragraph line="37" number="21"> Yadi karaṇabhūtaṃ, kathaṃ tassa atthantarābhāvoti āha <bold>‘‘yena hī’’</bold>tiādi. Disābhūtadhammānaṃ volokayanasamānayanabhāvato vohārabhūto, kammabhūto ca nayo, na nandiyāvaṭṭādayo viya atthabhūtoti <bold>‘‘vohāranayo, kammanayo’’</bold>ti ca vuccati.</paragraph>
    <subhead line="38">Dvādasapadavaṇṇanā</subhead>
    <paragraph line="39" number="23"><bold>Apariyosite pade</bold>ti uccāraṇavelāyaṃ pade asamatte, vippakateti attho. Pariyosite hi ‘‘pada’’ntve samaññā siyā, na ‘‘akkhara’’nti adhippāyo. Padassa vevacanatāya <pageBreak edition="Vipassana Research Institut" number="0.0032" /> atthavasena pariyāyaṃ kharantaṃ sañcarantaṃ viya hoti, na evaṃ vaṇṇo avevacanattāti āha <bold>pariyāyavasena akkharaṇato’’</bold>ti. <bold>Na hi vaṇṇassa pariyāyo vijjatī’’</bold>ti idaṃ akārādivaṇṇavisesaṃ sandhāya vadati, na vaṇṇasāmaññaṃ. Tassa hi vaṇṇo akkharanti pariyāyo vutto evāti.</paragraph>
    <paragraph line="40">Akkharasaddassa atthaṃ vatvā tappasaṅgena vaṇṇasaddassapi vattuṃ <bold>‘‘kenaṭṭhena vaṇṇo’’</bold>tiādimāha. Tattha nanu padena, vākyena vā attho saṃvaṇṇīyati, na akkharenāti codanaṃ manasi katvā āha <bold>‘‘vaṇṇo eva hī’’</bold>tiādi. <bold>Padādibhāvenā</bold>ti padavākyabhāvena. <bold>Yathāsambandha</bold>nti yathāsaṅketaṃ. <bold>Ayaṃ</bold>-saddo imassatthassa vācako, ayaṃ attho imassa saddassa vacanīyoti yathāgahitasaṅketānurūpaṃ saddatthānaṃ vācakavacanīyabhāvo. Atha vā yvāyaṃ saddatthānaṃ aññamaññaṃ avinābhāvo, so <bold>sambandho</bold>. Tadanurūpaṃ ekakkharaṃ nāmapadaṃ ‘‘mā evaṃ maññasī’’tiādīsu <bold>mā</bold>-kārādi. <bold>Kecī</bold>ti abhayagirivāsino. Te hi abhidhammadesanaṃ ‘‘manasādesanā’’ti vadanti, yato rāhulācariyo ‘‘visuddhakaruṇānaṃ manasādesanā vācāya akkharaṇato akkharasaññitā’’ti āha.</paragraph>
    <paragraph line="41"><bold>Satvappadhāna</bold>nti <pageBreak edition="Myanmar" number="0.0035" /> drabyappadhānaṃ. Nāmapade hi drabyamāvibhūtarūpaṃ, kiriyā anāvibhūtarūpā yathā ‘‘phasso’’ti (ma. ni. 3.126; saṃ. ni. 2.1, 39; mahāva. 1; vibha. 225; udā. 1; netti. 24). Ākhyātapade pana kiriyā āvibhūtarūpā, drabyamanāvibhūtarūpaṃ yathā ‘‘phusatī’’ti. Tena nesaṃ satvakiriyāppadhānatā vuttā. <bold>Kiriyāvisesaggahaṇanimitta</bold>nti kiriyāvisesāvabodhahetu kiriyāvisesadīpanato, yathā ‘‘cirappavāsi’’nti (dha. pa. 219) ettha <bold>pa</bold>-saddo vasanakiriyāya viyogavisiṭṭhataṃ dīpeti. ‘‘Evaṃ manasi karotha, mā evaṃ manasākatthā’’tiādīsu kiriyāvisesassa jotako <bold>evaṃ</bold>-saddo. ‘‘Evaṃsīlā (dī. ni. 3.142) evaṃdhammā’’tiādīsu (dī. ni. 2.13; ma. ni. 3. 198; saṃ. ni. 5.378) satvavisesassa. Evaṃ sesanipātapadānampīti adhippāyo. Tenāha <bold>‘‘kiriyāya…pe… nipātapada’’</bold>nti.</paragraph>
    <paragraph line="42"><bold>Saṅkhepato vuttaṃ,</bold> kiṃ pana tanti āha <bold>‘‘padābhihita’’</bold>nti. Atha vā <bold>saṅkhepato vuttaṃ,</bold> yo akkharehi saṅkāsitoti vuccati. <bold>Padābhihitaṃ</bold> padehi kathitaṃ, yo padehi pakāsitoti vuccati. Tadubhayaṃ, yadi padasamudāyo vākyaṃ, tassa ko paricchedo. Yāvatā adhippetatthapariyosānaṃ, tāvatā ekavākyantipi vadanti, bahūpettha pakāre vaṇṇenti. Kiṃ tehi, sākhyātaṃ <pageBreak edition="Vipassana Research Institut" number="0.0033" /> sābyayaṃ sakārakaṃ savisesanaṃ ‘‘vākya’’nti daṭṭhabbaṃ. Nanu ca padenapi attho byañjīyatīti codanaṃ manasi katvā āha <bold>‘‘padamattasavanepi hī’’</bold>tiādi. Ākāresu vākyavibhāgesu abhihitaṃ kathitaṃ nibbacanaṃ <bold>ākārābhihitaṃ nibbacanaṃ. ‘‘Abhihita</bold>nti ca pāḷiāgata’’nti vadanti.</paragraph>
    <paragraph line="43">‘‘Nibbānaṃ maggati, nibbānatthikehi vā maggīyati, kilese vā mārento gacchatīti <bold>maggo’’</bold>tiādinā (dha. sa. aṭṭha. 16) nibbacanānaṃ vitthāro. Taṃniddesakathanattā niddesoti imamatthamāha <bold>‘‘nibbacanavitthāro niravasesadesanattā niddeso’’</bold>ti. <bold>Padehī</bold>ti vākyāvayavabhūtehi, vākyato vibhajjamānehi vā ākhyātādipadehi. Tenāha <bold>‘‘vākyassa vibhāgo’’</bold>ti, tathā cāha <bold>‘‘apariyosite’’</bold>tiādi. Apare pana ‘‘pakatipaccayalopādesādivasena akkharavibhāgo <bold>ākāro,</bold> niruttinayena padavibhāgo <bold>nibbacanaṃ,</bold> vākyavibhāgo <bold>niddeso. Vaṇṇapadavākyāni</bold> hi avibhattāni, vibhattāni ca cha <bold>byañjanapadānī’’</bold>ti vadanti. <bold>Chaṭṭhaṃ vacana</bold>nti chaṭṭhaṃ padaṃ. <bold>Kātabba</bold>nti ‘‘akkharaṃ <pageBreak edition="Myanmar" number="0.0036" /> padaṃ byañjanaṃ ākāro tatheva nirutti niddeso chaṭṭhavacana’’nti gāthāyaṃ evaṃ kattabbaṃ, saṃvaṇṇanāvasena vā ākārapadaṃ catutthaṃ kātabbanti attho. Sabbo saddavohāro vibhattehi, avibhattehi ca akkharapadavākyeheva, tadaññappakāro natthīti āha <bold>‘‘yānimānī’’</bold>tiādi.</paragraph>
    <paragraph line="44" number="24"><bold>Kāsanā</bold>saddo kammatthoti dassetuṃ <bold>‘‘kāsīyatī’’</bold>tiādi vuttaṃ. Padehi tāva atthassa saṅkāsanā, pakāsanā ca hotu, padāvadhikāpi saṃvaṇṇanā icchitāti akkharehi pana kathanti āha <bold>‘‘akkharehi suyyamānehī’’</bold>tiādi. <bold>Padatthasampaṭipattī</bold>ti padābhidheyyaatthāvabodho. <bold>‘‘Akkharehi saṅkāsetī’’</bold>tiādinā akkharakaraṇaṃ saṅkāsanabhūtaṃ ugghaṭanakiriyaṃ vadantena yathāvutto attho sādhitoti dassetuṃ <bold>‘‘tathā hī’’</bold>tiādi vuttaṃ.</paragraph>
    <paragraph line="45"><bold>Vibhajanuttānīkammapaññattī</bold>ti ekattaniddeso samāhāroti ayaṃ dvandasamāso. <bold>Ubhayenā</bold>ti ‘‘vivaraṇā, vibhajanā’’ti iminā dvayena. <bold>Etehī</bold>ti ettha <bold>eva</bold>-kāro luttaniddiṭṭhoti āha <bold>‘‘etehi evā’’</bold>ti. <bold>‘‘Saṅkāsanā…pe… abhāvato’’</bold>ti iminā yathādhippetaanūnāvadhāraṇaphalaṃ dasseti. <bold>Ugghaṭanādī</bold>ti ādisaddena vipañcananayāni saṅgaṇhāti.</paragraph>
    <paragraph line="46" number="25"><bold>Sammā</bold><pageBreak edition="Vipassana Research Institut" number="0.0034" /><bold>yutto</bold>ti sammā aviparītaṃ, anavasesato ca yutto sahito. Tathā hi vuttaṃ <bold>‘‘anūnā’’</bold>ti. Sabbo hi pāḷiattho atthapadaatthanayehi anavasesato saṅgahito. Tenāha <bold>‘‘sabbassa hī’’</bold>tiādi.</paragraph>
    <paragraph line="47" number="26"> Kasmā panettha mūlapadapadaṭṭhānāni asaṅgahitānīti? Padatthantarābhāvato. Mūlapadāni hi nayānaṃ samuṭṭhānamattattā padaṭṭhānānīti dassitoyaṃ nayo. Tena vuttaṃ <bold>‘‘ito vinimutto koci nettipadattho natthī’’</bold>ti.</paragraph>
    <paragraph line="48"><bold>Nettiyā</bold> kāraṇabhūtāya. <bold>Hārā saṃvaṇṇetabbā</bold>ti suttassa atthasaṃvaṇṇanāvasena hārā vitthāretabbā. <bold>Svāya</bold>nti so ayaṃ saṃvaṇṇanākkamo. Yena anukkamena nettiyaṃ desitā, teneva sutte atthasaṃvaṇṇanāvasena yojetabbāti. <bold>Evaṃ siddhe</bold>ti desanākkameneva siddhe. <bold>Ayaṃ ārambho</bold>ti ‘‘soḷasa hārā paṭhama’’nti evaṃ pavatto ārambho. <bold>Imamattha</bold>nti imaṃ vuccamānaniyamasaṅkhātaṃ atthaṃ.</paragraph>
    <paragraph line="49">Yadi <pageBreak edition="Myanmar" number="0.0037" /> desitakkameneva hāranayā sutte yojetabbā siyuṃ, kiṃ so kamo kāraṇanirapekkho, udāhu kāraṇasāpekkhoti? Kiñcettha – yadi tāva kāraṇanirapekkho hāranayānaṃ anukkamo, aneke atthā vuccamānā avassaṃ ekena kamena vuccantīti. Evaṃ sante yena kenaci kamena sutte yojetabbā siyuṃ, tathā sati niyamo niratthako siyā. Atha kāraṇasāpekkho, kiṃ taṃ kāraṇanti? Itaro kāraṇagavesanaṃ akatvā attho evettha gavesitabboti adhippāyena <bold>‘‘nāyamanuyogo na katthaci anukkame nivisatī’’</bold>ti vatvā ‘‘na pana mayaṃ devānaṃpiyassa manorathavighātāya cetemā’’ti kamakāraṇaṃ vicārento <bold>‘‘apicā’’</bold>tiādinā desanāhārassa tāva ādito desanāya kāraṇaṃ patiṭṭhapeti. Tattha <bold>dhammadesanāya nissayo</bold> assādādīnavanissaraṇāni, sarīraṃ āṇatti. <bold>Pakatiyā</bold> sabhāvena. Niddhāraṇena vināpi <bold>patiṭṭhābhāvato</bold> nissayabhāvato.</paragraph>
    <paragraph line="50"><bold>‘‘Tathā hi vakkhatī’’</bold>tiādinā yathāvuttaṃ atthaṃ pākaṭataraṃ karoti. Esa nayo itaresupi.</paragraph>
    <paragraph line="51"><bold>Vicayānantara</bold>nti <pageBreak edition="Vipassana Research Institut" number="0.0035" /> vicayahārānantaraṃ. Sesesupi eseva nayo. <bold>Tathā hī</bold>ti lakkhaṇahāravibhaṅge yuttāyuttānaṃ kāraṇaparamparāya pariggahitasabhāvānaṃ avuttānampi ekalakkhaṇatāya gahaṇaṃ vuttaṃ.</paragraph>
    <paragraph line="52"><bold>Atthato niddhāritāna</bold>nti atthuddhārapubbāparānusandhiādiatthato suttantarato uddhaṭānaṃ saṃvaṇṇiyamānasutte ānītānaṃ pāḷidhammānaṃ. Saddato, pamāṇantarato ca laddhānaṃ idha vicāretabbattā āha <bold>‘‘niravasesato’’</bold>ti. <bold>Atthassā</bold>ti abhidheyyatthassa. <bold>Dhammassā</bold>ti sabhāvadhammassa. <bold>Tattha tattha taṃ abhiniropetī</bold>ti tasmiṃ tasmiṃ atthe, dhamme ca taṃ nāmaṃ abhiniropeti, ‘‘ayamevaṃnāmo’’ti voharati. ‘‘Atthassa, dhammassā’’ti padadvayena sāmaññato attho, dhammo ca anavasesetvā gahitoti āha <bold>‘‘anavasesapariyādāna’’</bold>nti, yato vuttaṃ ‘‘tattha tatthā’’ti. <bold>Tathā</bold>ti yathā anavasesatthāvabodhadīpakaṃ anavasesapariyādānaṃ kataṃ catubyūhapāḷiyaṃ, evaṃ <bold>punappunaṃ gabbhamupetī</bold>ti ettha asaddavatī atthā pavattivasena labbhamānā sammāpaṭipatti uddhaṭāti upasaṃhārattho tathā-saddo.</paragraph>
    <paragraph line="53"><bold>Tenevā</bold>ti <pageBreak edition="Myanmar" number="0.0038" /> suttantarasaṃsandanassa sabhāgavisabhāgadhammantarāvaṭṭanūpāyabhāvato eva. <bold>Yato</bold>ti sabhāgavisabhāgadhammāvaṭṭanassa sādhāraṇādidhammavibhajanūpāyattā. <bold>Paṭivibhattasabhāve</bold>ti paṭibhāgabhāvena vibhattasabhāve.</paragraph>
    <paragraph line="54"><bold>Te dhammā</bold>ti paṭipakkhato parivattitadhammā. Na pariyāyavibhāvanā paññattivibhāgapariggāhikāti āha <bold>‘‘pariyā…pe… subodhanañcā’’</bold>ti.</paragraph>
    <paragraph line="55"><bold>Pucchāvisodhanaṃ</bold> vissajjanaṃ. <bold>Ārambhavisodhanaṃ</bold> desanāya atthakathanaṃ. Tadubhayavicāro dhātādīsu asammuyhantasseva sambhavatīti āha <bold>‘‘dhātāyatanā…pe… sampādetu’’</bold>nti. <bold>Suddho ārambho</bold>tiādipāḷinidassanenapi ayamevattho udāhaṭoti veditabbaṃ.</paragraph>
    <paragraph line="56"><bold>‘‘Kāraṇākāro’’</bold>ti padaṭṭhānaṃ sandhāya vadati. <bold>Pabhedato desanākāro</bold>ti vevacanaṃ. <bold>Niddhāretvā vuccamānānī</bold>ti uddharitvā samāropiyamānānīti adhippāyo. <bold>Suttassa atthaṃ tathattāvabodhāyā</bold>ti suttassa padatthāvagamamukhena catusaccābhisamayāya.</paragraph>
    <paragraph line="57">Veneyyattayayutto <pageBreak edition="Vipassana Research Institut" number="0.0036" /> atthanayattayūpadeso <bold>‘‘veneyyattayappayojito’’</bold>ti vutto. Veneyyattayañhi paccayasamavāye tadupadesaphalaṃ adhigacchantaṃ atthaṃ payojeti nāmāti. <bold>Tadanukkamenevā</bold>ti tesaṃ ugghaṭitaññuādīnaṃ desanānukkameneva. <bold>Te</bold>ti tayo atthanayā. <bold>Tesa</bold>nti ugghaṭitaññuādīnaṃ. Yathā uddesādīnaṃ saṅkhepamajjhimavitthāravuttiyā tiṇṇaṃ puggalānaṃ upakāratā, evaṃ tesaṃ atthanayānaṃ. <bold>Tassā</bold>ti atthanayatthassa. <bold>Tatthā</bold>ti tassaṃ tassaṃ bhūmiyaṃ.</paragraph>
    <paragraph line="58"><bold>Samuṭṭhānaṃ</bold> nidānaṃ. <bold>Anekadhā</bold> saddanayato, niruttinayato cāti anekappakāraṃ. <bold>Padattho</bold> saddattho. <bold>Vidhi anuvādo</bold>ti idamettha vidhivacanaṃ, ayamanuvādoti ayaṃ vibhāgo veditabbo. <bold>Samādhātabbo</bold>ti pariharitabbo. <bold>Anusandhīyā anurūpaṃ nigametabba</bold>nti yāya anusandhiyā sutte upari desanā pavattā, tadanurūpaṃ saṃvaṇṇanā nigametabbā. <bold>Payojana</bold>nti phalaṃ. <bold>Piṇḍattho</bold>ti saṅkhepattho. <bold>Anusandhī</bold>ti pucchānusandhiādianusandhi. <bold>Upogghāṭo</bold>ti nidassanaṃ. <bold>Cālanā</bold>ti codanā. <bold>Paccupaṭṭhānaṃ</bold> parihāro.</paragraph>
    <paragraph line="59">Pakatiādipadāvayavaṃ <pageBreak edition="Myanmar" number="0.0039" /> bhinditvā kathanaṃ <bold>bhedakathā</bold> yathā ‘‘dibbantīti devā’’ti (ma. ni. aṭṭha. 1.153). Padassa atthakathanaṃ <bold>tatvakathā</bold> yathā ‘‘buddhoti yo so bhagavā sayambhū anācariyako’’ti (mahāni. 192; cūḷani. pārāyanatthutigāthāniddesa 97; paṭi. ma. 1.161). <bold>Pariyāyavacanaṃ</bold> vevacanaggahaṇaṃ yathā ‘‘paññā pajānanā’’ti (dha. sa. 16). Vicayayutticatubyūhaparivattanahārekadesasaṅgahitā, vevacanahārasaṅgahitā cāti āha <bold>‘‘te idha katipayahārasaṅgahitā’’</bold>ti.</paragraph>
    <paragraph line="60">Attano phalaṃ dhāretīti <bold>dhammo</bold>ti hetuno dhammabhāvo veditabbo. Ñāpakahetūpi ñāṇakaraṇaṭṭhena kārake pakkhipitvā āha <bold>‘‘kārako sampāpakoti duvidho’’</bold>ti. Puna cakkhubījādinibbattakameva kāraṇaṃ katvā dassento <bold>‘‘puna…pe… tividho’’</bold>tiādimāha. ‘‘Tayo kusalahetū’’tiādinā (dha. sa. 1059-1060) āgatā alobhādayo, lobhādayo ca <bold>hetuhetu</bold> nāma. ‘‘Cattāro kho, bhikkhave, mahābhūtā hetu, cattāro mahābhūtā paccayo rūpakkhandhassa paññāpanāyā’’tiādinā (ma. ni. 3.86) āgato <bold>paccayahetu</bold> nāma. Kusalākusalaṃ kammaṃ attano vipākaṃ pati <bold>uttamahetu</bold> nāma. Cakkhādibījādi cakkhuviññāṇaaṅkurādīnaṃ <bold>asādhāraṇahetu</bold> nāma. Kusalākusalānaṃ satipi paccayadhammabhāve iṭṭhāniṭṭhaphalavisesahetubhāvadassanatthaṃ visuṃ gahaṇaṃ, saddamaggānaṃ pana ñāpakasampāpakahetubhāvadassanatthanti daṭṭhabbaṃ. Aṅkurādikassa asādhāraṇahetu bījādisamānajātiyahetutāya <bold>sabhāgahetu</bold><pageBreak edition="Vipassana Research Institut" number="0.0037" />. Sādhāraṇahetu bhusasalilādiasamānajātiyatāya <bold>asabhāgahetu</bold>. Indriyabaddhasantāniko <bold>ajjhattikahetu,</bold> itaro <bold>bāhirahetu</bold>. Keci pana ‘‘sasantāniko ajjhattikahetu, itaro bāhirahetū’’ti vadanti. <bold>Pariggāhako</bold> upatthambhako. <bold>Paramparahetu</bold> upanissayapaccayo.</paragraph>
    <paragraph line="61">Nibbānassa anibbattaniyepi samudayappahānasamudayanirodhānaṃ adhigamādhigantabbabhāvato nibbānaṃ pati maggassa hetubhāvo viya maggaṃ pati nibbānassa phalabhāvo upacārasiddhoti āha <bold>‘‘phalapariyāyo labbhatī’’</bold>ti.</paragraph>
    <paragraph line="62"><bold>Paṭipajjamānabhūmi</bold> maggadhammā. <bold>Paṭipannabhūmi</bold> phaladhammā.</paragraph>
    <paragraph line="63"><bold>Kiccato</bold>ti <pageBreak edition="Myanmar" number="0.0040" /> sarasato. <bold>Lakkhaṇato</bold>ti upalakkhaṇato. <bold>Sāmaññato</bold>ti samānabhāvato. Tena samānahetutā, samānaphalatā, samānārammaṇatā ca gahitā hotīti. Tattha yaṃ vattabbaṃ, taṃ heṭṭhā <bold>lakkhaṇahāraniddesavaṇṇanāyaṃ</bold> vuttameva.</paragraph>
    <paragraph line="64">Apicettha sampayogavippayogavirodhapakaraṇaliṅgasaddantarasannidhānasāmatthiyādīnampi vasena nayavibhāgo veditabbo. Tattha <bold>sampayogato</bold> tāvanayavibhāgo – ‘‘nāhaṃ, bhikkhave, aññaṃ ekadhammampi samanupassāmi, yaṃ evaṃ lahuparivattaṃ, yathayidaṃ citta’’nti (a. ni. 1.48) cittassa lahuparivattitā gahitā, taṃsampayogato cetasikānampi gahitāva hoti aññattha nesaṃ cittena sampayogadīpanato. Atha vā ‘‘saññino’’ti. Saññāsahitatāvacanena hi nesaṃ vedanācetanādivantatāpi sampayogato dīpitā hoti.</paragraph>
    <paragraph line="65"><bold>Vippayogato</bold> – ‘‘ahetukā’’ti. Hetusampayuttā hi dhammā ‘‘sahetukā’’ti vuttāti tabbidhurā dhammā vippayogato ‘‘ahetukā’’ti vuttāti viññāyati. Atha vā ‘‘asaññino’’ti. Saññāvippayuttā hi dhammapavatti idhādhippetā, na saññāya abhāvamattanti viññāyati.</paragraph>
    <paragraph line="66"><bold>Virodhato</bold> – ‘‘aṭṭhamako (yama. 3.indriyayamakapāḷi.439), saddhānusārī’’ti (pu. pa. mātikā 7.36) ca vutte taṃ santatiyaṃ saṃyojanattayappahānaṃ viññāyati, tathā ‘‘sati vā upādisese anāgāmitā’’ti (dī. ni. 2.404; ma. ni. 1.137) vutte pañcorambhāgiyasaṃyojanappahānaṃ <pageBreak edition="Vipassana Research Institut" number="0.0038" />, ‘‘diṭṭheva dhamme aññā’’ti (dī. ni. 2.404; ma. ni. 1.137) vutte anavasesasaṃyojanappahānaṃ viññāyati.</paragraph>
    <paragraph line="67"><bold>Pakaraṇato</bold> – ‘‘abyākatā dhammā’’ti (dha. sa. mātikā). Adhikārato hi kusalākusalabhāvena na kathitāti ñāyati. ‘‘Upadhī hi narassa socanā’’ti (saṃ. ni. 1.12, 144) ca. Bāhirā hi dhammā idha ‘‘upadhī’’ti adhippetāti viññāyati.</paragraph>
    <paragraph line="68"><bold>Liṅgato</bold> – ‘‘sītenapi ruppati, uṇhenapi ruppatī’’tiādi (saṃ. ni. 3.79). Sītādiggahaṇena hi liṅgena bhūtupādāyappakārasseva dhammassa rūpabhāvo, na itarassa.</paragraph>
    <paragraph line="69"><bold>Saddantarasannidhānato</bold> – ‘‘kāyapassaddhi, kāyāyatana’’nti. ‘‘Yā vedanākkhandhassā’’tiādivacanato hi purimo kāyasaddo samūhavācī, itaro āyatanasaddasannidhānato pasādavācī.</paragraph>
    <paragraph line="70"><bold>Sāmatthiyato</bold><pageBreak edition="Myanmar" number="0.0041" /> – ‘‘sabbaṃ, bhikkhave, ādittaṃ (saṃ. ni. 4.28; mahāva. 54), sabbe tasanti daṇḍassā’’ti (dha. pa. 129) ca, tathā ‘‘sabbāvantaṃ lokaṃ mettāsahagatena cetasā…pe… pharitvā viharatī’’tiādi (dī. ni. 1.556; 3.308; ma. ni. 1.77, 232, 459, 509; 2.309; 3.230; vibha. 642). Ettha hi satipi sabbasaddassa anavasesasattavācakatte ādittatā sāpekkhasseva atthassa vācakattā padesavācī sabbasaddo, lokasaddopi sattavācī. Sattārammaṇā hi appamaññāti. Tathā ‘‘mātaraṃ pitaraṃ hantvā’’ti (dha. pa. 294-295) sabbena sabbaṃ hi sapaṭikkhepato, mātupitughātakammassa ca mahāsāvajjatāpavedanato, idha ca tadanuññāya katāya mātupituṭṭhāniyā tādisā keci pāpadhammā veneyyavasena gahitā viññāyati. Ke pana teti? Taṇhāmānā. Taṇhā hi jananī sattānaṃ. ‘‘Taṇhā janeti purisa’’nti (saṃ. ni. 1.55-57) hi vuttaṃ. Pituṭṭhāniyo māno taṃ nissāya attasampaggaṇhato ‘‘ahaṃ asukassa ruñño, rājamahāmattassa vā putto’’ti yathā. <bold>Sāmatthiyādīna</bold>nti <bold>ādi</bold>saddena desapakatiādayo saṅgayhanti.</paragraph>
    <paragraph line="71"><bold>Labbhamānapadatthaniddhāraṇamukhenā</bold>ti tasmiṃ tasmiṃ sutte labbhamānaassādādihārapadatthaniddhāraṇadvārena. <bold>Yathālakkhaṇa</bold>nti yaṃ yaṃ lakkhaṇaṃ, lakkhaṇānurūpaṃ vā <bold>yathālakkhaṇaṃ</bold>. Hetuphalādīni upadhāretvā yojetabbāni tesaṃ vasenāti adhippāyo. Idāni hetuphalādayo ye yasmiṃ <pageBreak edition="Vipassana Research Institut" number="0.0039" /> hāre savisesaṃ icchitabbā, te dassetuṃ <bold>‘‘visesato panā’’</bold>tiādimāha. Taṃ suviññeyyameva.</paragraph>
    <centered line="72">Niddesavāravaṇṇanā niṭṭhitā.</centered>
  </content>
</document>