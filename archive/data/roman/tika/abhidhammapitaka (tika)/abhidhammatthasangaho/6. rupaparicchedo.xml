<?xml version="1.0"?>
<document>
<metadata>
<normativeSource>http://tipitaka.org/romn/cscd/abh07t.nrf5.xml</normativeSource>
<archivePath>roman/tika/abhidhammapitaka (tika)/abhidhammatthasangaho/6. rupaparicchedo.xml</archivePath>
<titlePath>6. Rūpaparicchedo - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">6. Rūpaparicchedo</chapter>
<paragraph line="2" number="1"> Ettāvatā vibhattā hi, sappabhedappavattikā.</paragraph>
<gathalast line="3">Cittacetasikā dhammā, rūpaṃ dāni pavuccati.</gathalast>
<paragraph line="4" number="2"> Samuddesā <pageBreak edition="V" number="0.0042" /> vibhāgā ca, samuṭṭhānā kalāpato.</paragraph>
<gathalast line="5">Pavattikkamato ceti, pañcadhā tattha saṅgaho.</gathalast>
<subhead line="6">Rūpasamuddeso</subhead>
<paragraph line="7" number="3"> Cattāri mahābhūtāni, catunnañca mahābhūtānaṃ upādāyarūpanti <bold>duvidhampetaṃ rūpaṃ</bold> ekādasavidhena saṅgahaṃ gacchati.</paragraph>
<paragraph line="8" number="4"> Kathaṃ? Pathavīdhātu āpodhātu tejodhātu vāyodhātu <bold>bhūtarūpaṃ</bold> nāma.</paragraph>
<paragraph line="9" number="5"> Cakkhu sotaṃ ghānaṃ jivhā kāyo <bold>pasādarūpaṃ</bold> nāma.</paragraph>
<paragraph line="10" number="6"> Rūpaṃ saddo gandho raso āpodhātuvivajjitaṃ bhūtattayasaṅkhātaṃ phoṭṭhabbaṃ <bold>gocararūpaṃ</bold> nāma.</paragraph>
<paragraph line="11" number="7"> Itthattaṃ purisattaṃ <bold>bhāvarūpaṃ</bold> nāma.</paragraph>
<paragraph line="12" number="8"> Hadayavatthu <bold>hadayarūpaṃ</bold> nāma.</paragraph>
<paragraph line="13" number="9"> Jīvitindriyaṃ <bold>jīvitarūpaṃ</bold> nāma.</paragraph>
<paragraph line="14" number="10"> Kabaḷīkāro āhāro <bold>āhārarūpaṃ</bold> nāma.</paragraph>
<paragraph line="15" number="11"> Iti <pageBreak edition="M" number="0.0040" /> ca aṭṭhārasavidhampetaṃ rūpaṃ sabhāvarūpaṃ salakkhaṇarūpaṃ nipphannarūpaṃ rūparūpaṃ sammasanarūpanti ca saṅgahaṃ gacchati.</paragraph>
<paragraph line="16" number="12"> Ākāsadhātu <bold>paricchedarūpaṃ</bold> nāma.</paragraph>
<paragraph line="17" number="13"> Kāyaviññatti vacīviññatti <bold>viññattirūpaṃ</bold> nāma.</paragraph>
<paragraph line="18" number="14"> Rūpassa lahutā mudutā kammaññatā viññattidvayaṃ <bold>vikārarūpaṃ</bold> nāma.</paragraph>
<paragraph line="19" number="15"> Rūpassa upacayo santati jaratā aniccatā <bold>lakkhaṇarūpaṃ</bold> nāma.</paragraph>
<paragraph line="20" number="16"> Jātirūpameva <pageBreak edition="V" number="0.0043" /> panettha upacayasantatināmena pavuccatīti ekādasavidhampetaṃ rūpaṃ aṭṭhavīsatividhaṃ hoti sarūpavasena.</paragraph>
<paragraph line="21" number="17"> Kathaṃ –</paragraph>
<gatha1 line="22">Bhūtappasādavisayā, bhāvo hadayamiccapi;</gatha1>
<gathalast line="23">Jīvitāhārarūpehi, aṭṭhārasavidhaṃ tathā.</gathalast>
<gatha1 line="24">Paricchedo ca viññatti, vikāro lakkhaṇanti ca;</gatha1>
<gathalast line="25">Anipphannā dasa ceti, aṭṭhavīsavidhaṃ bhave.</gathalast>
<centered line="26">Ayamettha rūpasamuddeso.</centered>
<subhead line="27">Rūpavibhāgo</subhead>
<paragraph line="28" number="18"> Sabbañca panetaṃ rūpaṃ ahetukaṃ sappaccayaṃ sāsavaṃ saṅkhataṃ lokiyaṃ kāmāvacaraṃ anārammaṇaṃ appahātabbamevāti ekavidhampi ajjhattikabāhirādivasena bahudhā bhedaṃ gacchati.</paragraph>
<paragraph line="29" number="19"> Kathaṃ? Pasādasaṅkhātaṃ pañcavidhampi <bold>ajjhattikarūpaṃ</bold> nāma, itaraṃ <bold>bāhirarūpaṃ</bold>.</paragraph>
<paragraph line="30" number="20"> Pasādahadayasaṅkhātaṃ <pageBreak edition="M" number="0.0041" /> chabbidhampi <bold>vatthurūpaṃ</bold> nāma, itaraṃ <bold>avatthurūpaṃ</bold>.</paragraph>
<paragraph line="31" number="21"> Pasādaviññattisaṅkhātaṃ sattavidhampi <bold>dvārarūpaṃ</bold> nāma, itaraṃ advārarūpaṃ.</paragraph>
<paragraph line="32" number="22"> Pasādabhāvajīvitasaṅkhātaṃ aṭṭhavidhampi <bold>indriyarūpaṃ</bold> nāma, itaraṃ <bold>anindriyarūpaṃ</bold>.</paragraph>
<paragraph line="33" number="23"> Pasādavisayasaṅkhātaṃ dvādasavidhampi <bold>oḷārikarūpaṃ santikerūpaṃ, sappaṭigharūpañca,</bold> itaraṃ <bold>sukhumarūpaṃ dūrerūpaṃ appaṭigharūpañca</bold>.</paragraph>
<paragraph line="34" number="24"> Kammajaṃ <pageBreak edition="V" number="0.0044" /><bold>upādinnarūpaṃ,</bold> itaraṃ <bold>anupādinnarūpaṃ</bold>.</paragraph>
<paragraph line="35" number="25"> Rūpāyatanaṃ <bold>sanidassanarūpaṃ,</bold> itaraṃ <bold>anidassanarūpaṃ</bold>.</paragraph>
<paragraph line="36" number="26"> Cakkhādidvayaṃ asampattavasena, ghānādittayaṃ sampattavasenāti pañcavidhampi <bold>gocaraggāhikarūpaṃ,</bold> itaraṃ <bold>agocaraggāhikarūpaṃ</bold>.</paragraph>
<paragraph line="37" number="27"> Vaṇṇo gandho raso ojā bhūtacatukkañceti aṭṭhavidhampi <bold>avinibbhogarūpaṃ,</bold> itaraṃ <bold>vinibbhogarūpaṃ</bold>.</paragraph>
<paragraph line="38" number="28"> Iccevamaṭṭhavīsati-vidhampi ca vicakkhaṇā.</paragraph>
<gathalast line="39">Ajjhattikādibhedena, vibhajanti yathārahaṃ.</gathalast>
<centered line="40">Ayamettha rūpavibhāgo.</centered>
<subhead line="41">Rūpasamuṭṭhānanayo</subhead>
<paragraph line="42" number="29"> Kammaṃ cittaṃ utu āhāro ceti <bold>cattāri rūpasamuṭṭhānāni</bold> nāma.</paragraph>
<paragraph line="43" number="30"> Tattha kāmāvacaraṃ rūpāvacarañceti pañcavīsatividhampi kusalākusalakammamabhisaṅkhataṃ ajjhattikasantāne kammasamuṭṭhānarūpaṃ paṭisandhimupādāya khaṇe khaṇe samuṭṭhāpeti.</paragraph>
<paragraph line="44" number="31"> Arūpavipākadvipañcaviññāṇavajjitaṃ <pageBreak edition="M" number="0.0042" /> pañcasattatividhampi cittaṃ cittasamuṭṭhānarūpaṃ paṭhamabhavaṅgamupādāya jāyantameva samuṭṭhāpeti.</paragraph>
<paragraph line="45" number="32"> Tattha appanājavanaṃ iriyāpathampi sannāmeti.</paragraph>
<paragraph line="46" number="33"> Voṭṭhabbanakāmāvacarajavanābhiññā pana viññattimpi samuṭṭhāpenti.</paragraph>
<paragraph line="47" number="34"> Somanassajavanāni panettha terasa hasanampi janenti.</paragraph>
<paragraph line="48" number="35"> Sītuṇhotusamaññātā <pageBreak edition="V" number="0.0045" /> tejodhātu ṭhitippattāva utusamuṭṭhānarūpaṃ ajjhattañca bahiddhā ca yathārahaṃ samuṭṭhāpeti.</paragraph>
<paragraph line="49" number="36"> Ojāsaṅkhāto āhāro āhārasamuṭṭhānarūpaṃ ajjhoharaṇakāle ṭhānappattova samuṭṭhāpeti.</paragraph>
<paragraph line="50" number="37"> Tattha hadayaindriyarūpāni kammajāneva.</paragraph>
<paragraph line="51" number="38"> Viññattidvayaṃ cittajameva.</paragraph>
<paragraph line="52" number="39"> Saddo cittotujo.</paragraph>
<paragraph line="53" number="40"> Lahutādittayaṃ utucittāhārehi sambhoti.</paragraph>
<paragraph line="54" number="41"> Avinibbhogarūpāni ceva ākāsadhātu ca. Catūhi sambhūtāni.</paragraph>
<paragraph line="55" number="42"> Lakkhaṇarūpāni na kutoci jāyanti.</paragraph>
<paragraph line="56" number="43"> Aṭṭhārasa pannarasa, terasa dvādasāti ca.</paragraph>
<gathalast line="57">Kammacittotukāhāra-jāni honti yathākkamaṃ.</gathalast>
<paragraph line="58" number="44"> Jāyamānādirūpānaṃ, sabhāvattā hi kevalaṃ.</paragraph>
<gathalast line="59">Lakkhaṇāni na jāyanti, kehicīti pakāsitaṃ.</gathalast>
<centered line="60">Ayamettha rūpasamuṭṭhānanayo.</centered>
<subhead line="61">Kalāpayojanā</subhead>
<paragraph line="62" number="45"> Ekuppādā <pageBreak edition="M" number="0.0043" /> ekanirodhā ekanissayā sahavuttino <bold>ekavīsati rūpakalāpā</bold> nāma.</paragraph>
<paragraph line="63" number="46"> Tattha jīvitaṃ avinibbhogarūpañca cakkhunā saha cakkhudasakanti pavuccati. Tathā <pageBreak edition="V" number="0.0046" /> sotādīhi saddhiṃ sotadasakaṃ ghānadasakaṃ jivhādasakaṃ kāyadasakaṃ itthibhāvadasakaṃ pumbhāvadasakaṃ vatthudasakañceti yathākkamaṃ yojetabbaṃ. Avinibbhogarūpameva jīvitena saha jīvitanavakanti pavuccati. Ime <bold>nava kammasamuṭṭhānakalāpā</bold>.</paragraph>
<paragraph line="64" number="47"> Avinibbhogarūpaṃ pana suddhaṭṭhakaṃ, tadeva kāyaviññattiyā saha kāyaviññattinavakaṃ, vacīviññattisaddehi saha vacīviññattidasakaṃ, lahutādīhi saddhiṃ lahutādekādasakaṃ, kāyaviññattilahutādidvādasakaṃ, vacīviññattisaddalahutāditerasakañceti <bold>cha cittasamuṭṭhānakalāpā</bold>.</paragraph>
<paragraph line="65" number="48"> Suddhaṭṭhakaṃ saddanavakaṃ lahutādekādasakaṃ saddalahutādidvādasakañceti <bold>cattāro utusamuṭṭhānakalāpā</bold>.</paragraph>
<paragraph line="66" number="49"> Suddhaṭṭhakaṃ lahutādekādasakañceti <bold>dveāhārasamuṭṭhānakalāpā</bold>.</paragraph>
<paragraph line="67" number="50"> Tattha suddhaṭṭhakaṃ saddanavakañceti dve utusamuṭṭhānakalāpā bahiddhāpi labbhanti, avasesā pana sabbepi ajjhattikamevāti.</paragraph>
<paragraph line="68" number="51"> Kammacittotukāhāra-samuṭṭhānā yathākkamaṃ.</paragraph>
<gathalast line="69">Nava cha caturo dveti, kalāpā ekavīsati.</gathalast>
<gatha1 line="70">Kalāpānaṃ pariccheda-lakkhaṇattā vicakkhaṇā;</gatha1>
<gathalast line="71">Na kalāpaṅgamiccāhu, ākāsaṃ lakkhaṇāni ca.</gathalast>
<centered line="72">Ayamettha kalāpayojanā.</centered>
<subhead line="73">Rūpapavattikkamo</subhead>
<paragraph line="74" number="52"> Sabbānipi <pageBreak edition="M" number="0.0044" /> panetāni rūpāni kāmaloke yathārahaṃ anūnāni pavattiyaṃ upalabbhanti.</paragraph>
<paragraph line="75" number="53"> Paṭisandhiyaṃ <pageBreak edition="V" number="0.0047" /> pana saṃsedajānañceva opapātikānañca cakkhusotaghānajivhākāyabhāvavatthudasakasaṅkhātāni satta dasakāni pātubhavanti ukkaṭṭhavasena, omakavasena pana cakkhusotaghānabhāvadasakāni kadācipi na labbhanti, tasmā tesaṃ vasena kalāpahāni veditabbā.</paragraph>
<paragraph line="76" number="54"> Gabbhaseyyakasattānaṃ pana kāyabhāvavatthudasakasaṅkhātāni tīṇi dasakāni pātubhavanti, tatthāpi bhāvadasakaṃ kadāci na labbhati, tato paraṃ pavattikāle kamena cakkhudasakādīni ca pātubhavanti.</paragraph>
<paragraph line="77" number="55"> Iccevaṃ paṭisandhimupādāya kammasamuṭṭhānā, dutiyacittamupādāya cittasamuṭṭhānā, ṭhitikālamupādāya utusamuṭṭhānā, ojāpharaṇamupādāya āhārasamuṭṭhānā ceti catusamuṭṭhānarūpakalāpasantati kāmaloke dīpajālā viya, nadīsoto viya ca yāvatāyukamabbocchinnā pavattati.</paragraph>
<paragraph line="78" number="56"> Maraṇakāle pana cuticittoparisattarasamacittassa ṭhitikālamupādāya kammajarūpāni na uppajjanti, puretaramuppannāni ca kammajarūpāni cuticittasamakālameva pavattitvā nirujjhanti, tato paraṃ cittajāhārajarūpañca vocchijjati, tato paraṃ utusamuṭṭhānarūpaparamparā yāva matakaḷevarasaṅkhātā pavattanti.</paragraph>
<paragraph line="79" number="57"> Iccevaṃ matasattānaṃ, punadeva bhavantare.</paragraph>
<gathalast line="80">Paṭisandhimupādāya, tathā rūpaṃ pavattati.</gathalast>
<paragraph line="81" number="58"> Rūpaloke <pageBreak edition="M" number="0.0045" /> pana ghānajivhākāyabhāvadasakāni ca āhārajakalāpāni ca na labbhanti, tasmā tesaṃ paṭisandhikāle cakkhusotavatthuvasena tīṇi dasakāni jīvitanavakañceti cattāro kammasamuṭṭhānakalāpā, pavattiyaṃ cittotusamuṭṭhānā ca labbhanti.</paragraph>
<paragraph line="82" number="59"> Asaññasattānaṃ pana cakkhusotavatthusaddāpi na labbhanti, tathā sabbānipi cittajarūpāni, tasmā tesaṃ paṭisandhikāle jīvitanavakameva, pavattiyañca saddavajjitaṃ utusamuṭṭhānarūpaṃ atiricchati.</paragraph>
<paragraph line="83" number="60"> Iccevaṃ <pageBreak edition="V" number="0.0048" /> kāmarūpāsaññīsaṅkhātesu tīsu ṭhānesu paṭisandhipavattivasena duvidhā rūpappavatti veditabbā.</paragraph>
<paragraph line="84" number="61"> Aṭṭhavīsati kāmesu, honti tevīsa rūpisu.</paragraph>
<gathalast line="85">Sattaraseva saññīnaṃ, arūpe natthi kiñcipi.</gathalast>
<gatha1 line="86">Saddo vikāro jaratā, maraṇañcopapattiyaṃ;</gatha1>
<gathalast line="87">Na labbhanti pavatte tu, na kiñcipi na labbhati.</gathalast>
<centered line="88">Ayamettha rūpapavattikkamo.</centered>
<subhead line="89">Nibbānabhedo</subhead>
<paragraph line="90" number="62"><bold>Nibbānaṃ</bold> pana lokuttarasaṅkhātaṃ catumaggañāṇena sacchikātabbaṃ maggaphalānamārammaṇabhūtaṃ vānasaṅkhātāya taṇhāya nikkhantattā nibbānanti pavuccati.</paragraph>
<paragraph line="91" number="63"> Tadetaṃ sabhāvato ekavidhampi saupādisesanibbānadhātu anupādisesanibbānadhātu ceti duvidhaṃ hoti kāraṇapariyāyena.</paragraph>
<paragraph line="92" number="64"> Tathā <pageBreak edition="M" number="0.0046" /> suññataṃ animittaṃ appaṇihitañceti tividhaṃ hoti ākārabhedena.</paragraph>
<paragraph line="93" number="65"> Padamaccutamaccantaṃ, asaṅkhatamanuttaraṃ.</paragraph>
<gathalast line="94">Nibbānamiti bhāsanti, vānamuttā mahesayo.</gathalast>
<gatha1 line="95">Iti cittaṃ cetasikaṃ, rūpaṃ nibbānamiccapi;</gatha1>
<gathalast line="96">Paramatthaṃ pakāsenti, catudhāva tathāgatā.</gathalast>
<centered line="97">Iti abhidhammatthasaṅgahe rūpasaṅgahavibhāgo nāma</centered>
<centered line="98">Chaṭṭho paricchedo.</centered>
</body>
</document>