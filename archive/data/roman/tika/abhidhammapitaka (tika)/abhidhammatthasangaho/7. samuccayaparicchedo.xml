<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh07t.nrf6.xml</normativeSource>
    <archivePath>roman/tika/abhidhammapitaka (tika)/abhidhammatthasangaho/7. samuccayaparicchedo.xml</archivePath>
    <baseFileName>7. samuccayaparicchedo</baseFileName>
    <titlePath>7. Samuccayaparicchedo - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Samuccayaparicchedo</chapter>
    <paragraph line="2" number="1"> Dvāsattatividhā <pageBreak edition="V" number="0.0049" /> vuttā, vatthudhammā salakkhaṇā.</paragraph>
    <gathalast line="3">Tesaṃ dāni yathāyogaṃ, pavakkhāmi samuccayaṃ.</gathalast>
    <paragraph line="4" number="2"> Akusalasaṅgaho missakasaṅgaho bodhipakkhiyasaṅgaho sabbasaṅgaho ceti samuccayasaṅgaho catubbidho veditabbo.</paragraph>
    <subhead line="5">Akusalasaṅgaho</subhead>
    <paragraph line="6" number="3"> Kathaṃ? <bold>Akusalasaṅgahe</bold> tāva cattāro āsavā – kāmāsavo bhavāsavo diṭṭhāsavo avijjāsavo.</paragraph>
    <paragraph line="7" number="4"> Cattāro oghā – kāmogho bhavogho diṭṭhogho avijjogho.</paragraph>
    <paragraph line="8" number="5"> Cattāro yogā – kāmayogo bhavayogo diṭṭhiyogo avijjāyogo.</paragraph>
    <paragraph line="9" number="6"> Cattāro ganthā – abhijjhākāyagantho, byāpādo kāyagantho, sīlabbataparāmāso kāyagantho, idaṃsaccābhiniveso kāyagantho.</paragraph>
    <paragraph line="10" number="7"> Cattāro <pageBreak edition="M" number="0.0047" /> upādānā – kāmupādānaṃ diṭṭhupādānaṃ sīlabbatupādānaṃ attavādupādānaṃ.</paragraph>
    <paragraph line="11" number="8"> Cha nīvaraṇāni – kāmacchandanīvaraṇaṃ byāpādanīvaraṇaṃ thinamiddhanīvaraṇaṃ uddhaccakukkuccanīvaraṇaṃ vicikicchānīvaraṇaṃ avijjānīvaraṇaṃ.</paragraph>
    <paragraph line="12" number="9"> Satta <pageBreak edition="V" number="0.0050" /> anusayā – kāmarāgānusayo bhavarāgānusayo paṭighānusayo mānānusayo diṭṭhānusayo vicikicchānusayo avijjānusayo.</paragraph>
    <paragraph line="13" number="10"> Dasa saṃyojanāni – kāmarāgasaṃyojanaṃ rūparāgasaṃyojanaṃ arūparāgasaṃyojanaṃ paṭighasaṃyojanaṃ mānasaṃyojanaṃ diṭṭhisaṃyojanaṃ sīlabbataparāmāsasaṃyojanaṃ vicikicchāsaṃyojanaṃ uddhaccasaṃyojanaṃ avijjāsaṃyojanaṃ suttante.</paragraph>
    <paragraph line="14" number="11"> Aparānipi dasa saṃyojanāni – kāmarāgasaṃyojanaṃ bhavarāgasaṃyojanaṃ paṭighasaṃyojanaṃ mānasaṃyojanaṃ diṭṭhisaṃyojanaṃ sīlabbataparāmāsasaṃyojanaṃ vicikicchāsaṃyojanaṃ issāsaṃyojanaṃ macchariyasaṃyojanaṃ avijjāsaṃyojanaṃ abhidhamme (vibha. 969).</paragraph>
    <paragraph line="15" number="12"> Dasa kilesā – lobho doso moho māno diṭṭhi vicikicchā thinaṃ uddhaccaṃ ahirikaṃ anottappaṃ.</paragraph>
    <paragraph line="16" number="13"> Āsavādīsu panettha kāmabhavanāmena tabbatthukā taṇhā adhippetā, sīlabbataparāmāso idaṃsaccābhiniveso attavādupādo ca tathāpavattaṃ diṭṭhigatameva pavuccati.</paragraph>
    <paragraph line="17" number="14"> Āsavoghā ca yogā ca,</paragraph>
    <gatha2 line="18">Tayo ganthā ca vatthuto;</gatha2>
    <gatha3 line="19">Upādānā duve vuttā,</gatha3>
    <gathalast line="20">Aṭṭha nīvaraṇā siyuṃ.</gathalast>
    <gatha1 line="21">Chaḷevānusayā <pageBreak edition="M" number="0.0048" /> honti, nava saṃyojanā matā;</gatha1>
    <gathalast line="22">Kilesā dasa vuttoyaṃ, navadhā pāpasaṅgaho.</gathalast>
    <subhead line="23">Missakasaṅgaho</subhead>
    <paragraph line="24" number="15"><bold>Missakasaṅgahe</bold> cha hetū – lobho doso moho alobho adoso amoho.</paragraph>
    <paragraph line="25" number="16"> Satta <pageBreak edition="V" number="0.0051" /> jhānaṅgāni – vitakko vicāro pīti ekaggatā somanassaṃ domanassaṃ upekkhā.</paragraph>
    <paragraph line="26" number="17"> Dvādasa maggaṅgāni – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi micchādiṭṭhi micchāsaṅkappo micchāvāyāmo micchāsamādhi.</paragraph>
    <paragraph line="27" number="18"> Bāvīsatindriyāni – cakkhundriyaṃ sotindriyaṃ ghānindriyaṃ jivhindriyaṃ kāyindriyaṃ itthindriyaṃ purisindriyaṃ jīvitindriyaṃ manindriyaṃ sukhindriyaṃ dukkhindriyaṃ somanassindriyaṃ domanassindriyaṃ upekkhindriyaṃ saddhindriyaṃ vīriyindriyaṃ satindriyaṃ samādhindriyaṃ paññindriyaṃ anaññātaññassāmītindriyaṃ aññindriyaṃ aññātāvindriyaṃ.</paragraph>
    <paragraph line="28" number="19"> Nava balāni – saddhābalaṃ vīriyabalaṃ satibalaṃ samādhibalaṃ paññābalaṃ hiribalaṃ ottappabalaṃ ahirikabalaṃ anottappabalaṃ.</paragraph>
    <paragraph line="29" number="20"> Cattāro adhipatī – chandādhipati vīriyādhipati cittādhipati vīmaṃsādhipati.</paragraph>
    <paragraph line="30" number="21"> Cattāro āhārā – kabaḷīkāro āhāro, phasso dutiyo, manosañcetanā tatiyā, viññāṇaṃ catutthaṃ.</paragraph>
    <paragraph line="31" number="22"> Indriyesu <pageBreak edition="M" number="0.0049" /> panettha sotāpattimaggañāṇaṃ anaññātaññassāmītindriyaṃ.</paragraph>
    <paragraph line="32" number="23"> Arahattaphalañāṇaṃ aññātāvindriyaṃ.</paragraph>
    <paragraph line="33" number="24"> Majjhe cha ñāṇāni aññindriyānīti pavuccanti.</paragraph>
    <paragraph line="34" number="25"> Jīvitindriyañca rūpārūpavasena duvidhaṃ hoti.</paragraph>
    <paragraph line="35" number="26"> Pañcaviññāṇesu jhānaṅgāni, avīriyesu balāni, ahetukesu maggaṅgāni na labbhanti.</paragraph>
    <paragraph line="36" number="27"> Tathā <pageBreak edition="V" number="0.0052" /> vicikicchācitte ekaggatā maggindriyabalabhāvaṃ na gacchati.</paragraph>
    <paragraph line="37" number="28"> Dvihetukatihetukajavanesveva yathāsambhavaṃ adhipati ekova labbhatīti.</paragraph>
    <paragraph line="38" number="29"> Cha hetū pañca jhānaṅgā, maggaṅgā nava vatthuto.</paragraph>
    <gathalast line="39">Soḷasindriyadhammā ca, baladhammā naveritā.</gathalast>
    <gatha1 line="40">Cattārodhipati vuttā, tathāhārāti sattadhā;</gatha1>
    <gathalast line="41">Kusalādisamākiṇṇo, vuttomissakasaṅgaho.</gathalast>
    <subhead line="42">Bodhipakkhiyasaṅgaho</subhead>
    <paragraph line="43" number="30"><bold>Bodhipakkhiyasaṅgahe</bold> cattāro satipaṭṭhānā kāyānupassanāsatipaṭṭhānaṃ vedanānupassanāsatipaṭṭhānaṃ cittānupassanāsatipaṭṭhānaṃ dhammānupassanāsatipaṭṭhānaṃ.</paragraph>
    <paragraph line="44" number="31"> Cattāro sammappadhānā uppannānaṃ pāpakānaṃ pahānāya vāyāmo, anuppannānaṃ pāpakānaṃ anuppādāya vāyāmo, anuppannānaṃ kusalānaṃ uppādāya vāyāmo, uppannānaṃ kusalānaṃ bhiyyobhāvāya vāyāmo.</paragraph>
    <paragraph line="45" number="32"> Cattāro <pageBreak edition="M" number="0.0050" /> iddhipādā – chandiddhipādo vīriyiddhipādo cittiddhipādo vīmaṃsiddhipādo.</paragraph>
    <paragraph line="46" number="33"> Pañcindriyāni – saddhindriyaṃ vīriyindriyaṃ satindriyaṃ samādhindriyaṃ paññindriyaṃ.</paragraph>
    <paragraph line="47" number="34"> Pañca balāni – saddhābalaṃ vīriyabalaṃ satibalaṃ samādhibalaṃ paññābalaṃ.</paragraph>
    <paragraph line="48" number="35"> Satta bojjhaṅgā – satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo.</paragraph>
    <paragraph line="49" number="36"> Aṭṭha <pageBreak edition="V" number="0.0053" /> maggaṅgāni – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.</paragraph>
    <paragraph line="50" number="37"> Ettha pana cattāro satipaṭṭhānāti sammāsati ekāva pavuccati.</paragraph>
    <paragraph line="51" number="38"> Tathā cattāro sammappadhānāti ca sammāvāyāmo.</paragraph>
    <paragraph line="52" number="39"> Chando cittamupekkhā ca, saddhāpassaddhipītiyo.</paragraph>
    <gathalast line="53">Sammādiṭṭhi ca saṅkappo, vāyāmo viratittayaṃ.</gathalast>
    <gatha1 line="54">Sammāsati samādhīti, cuddasete sabhāvato;</gatha1>
    <gathalast line="55">Sattatiṃsappabhedena, sattadhā tattha saṅgaho.</gathalast>
    <paragraph line="56" number="40"> Saṅkappapassaddhi ca pītupekkhā,</paragraph>
    <gatha2 line="57">Chando ca cittaṃ viratittayañca;</gatha2>
    <gatha3 line="58">Navekaṭhānā viriyaṃ navaṭṭha,</gatha3>
    <gatha2 line="59">Satī samādhī catu pañca paññā;</gatha2>
    <gatha3 line="60">Saddhā duṭhānuttamasattatiṃsa-</gatha3>
    <gathalast line="61">Dhammānameso pavaro vibhāgo.</gathalast>
    <paragraph line="62" number="41"> Sabbe <pageBreak edition="M" number="0.0051" /> lokuttare honti, na vā saṅkappapītiyo.</paragraph>
    <gathalast line="63">Lokiyepi yathāyogaṃ, chabbisuddhipavattiyaṃ.</gathalast>
    <subhead line="64">Sabbasaṅgaho</subhead>
    <paragraph line="65" number="42"><bold>Sabbasaṅgahe</bold> pañcakkhandhā – rūpakkhandho vedanākkhandho saññākkhandho saṅkhārakkhandho viññāṇakkhandho.</paragraph>
    <paragraph line="66" number="43"> Pañcupādānakkhandhā <pageBreak edition="V" number="0.0054" /> – rūpupādānakkhandho vedanupādānakkhandho saññupādānakkhandho saṅkhārupādānakkhandho viññāṇupādānakkhandho.</paragraph>
    <paragraph line="67" number="44"> Dvādasāyatanāni – cakkhāyatanaṃ sotāyatanaṃ ghānāyatanaṃ jivhāyatanaṃ kāyāyatanaṃ manāyatanaṃ rūpāyatanaṃ saddāyatanaṃ gandhāyatanaṃ rasāyatanaṃ phoṭṭhabbāyatanaṃ dhammāyatanaṃ.</paragraph>
    <paragraph line="68" number="45"> Aṭṭhārasa dhātuyo – cakkhudhātu sotadhātu ghānadhātu jivhādhātu kāyadhātu rūpadhātu saddadhātu gandhadhātu rasadhātu phoṭṭhabbadhātu cakkhuviññāṇadhātu sotaviññāṇadhātu ghānaviññāṇadhātu jivhāviññāṇadhātu kāyaviññāṇadhātu manodhātu dhammadhātu manoviññāṇadhātu.</paragraph>
    <paragraph line="69" number="46"> Cattāri ariyasaccāni – dukkhaṃ ariyasaccaṃ, dukkhasamudayo ariyasaccaṃ, dukkhanirodho ariyasaccaṃ, dukkhanirodhagāminī paṭipadā ariyasaccaṃ.</paragraph>
    <paragraph line="70" number="47"> Ettha pana cetasikasukhumarūpanibbānavasena ekūnasattati dhammā dhammāyatanadhammadhātūti saṅkhaṃ gacchanti.</paragraph>
    <paragraph line="71" number="48"> Manāyatanameva sattaviññāṇadhātuvasena bhijjati.</paragraph>
    <paragraph line="72" number="49"> Rūpañca vedanā saññā, sesacetasikā tathā.</paragraph>
    <gathalast line="73">Viññāṇamiti pañcete, pañcakkhandhāti bhāsitā.</gathalast>
    <paragraph line="74" number="50"> Pañcupādānakkhandhāti <pageBreak edition="M" number="0.0052" />, tathā tebhūmakā matā.</paragraph>
    <gathalast line="75">Bhedābhāvena nibbānaṃ, khandhasaṅgahanissaṭaṃ.</gathalast>
    <paragraph line="76" number="51"> Dvārārammaṇabhedena, bhavantāyatanāni ca.</paragraph>
    <gathalast line="77">Dvārālambataduppanna-pariyāyena dhātuyo.</gathalast>
    <paragraph line="78" number="52"> Dukkhaṃ <pageBreak edition="V" number="0.0055" /> tebhūmakaṃ vaṭṭaṃ, taṇhā samudayo bhave.</paragraph>
    <gathalast line="79">Nirodho nāma nibbānaṃ, maggo lokuttaro mato.</gathalast>
    <paragraph line="80" number="53"> Maggayuttā phalā ceva, catusaccavinissaṭā.</paragraph>
    <gathalast line="81">Iti pañcappabhedena, pavutto sabbasaṅgaho.</gathalast>
    <centered line="82">Iti abhidhammatthasaṅgahe samuccayasaṅgahavibhāgo nāma</centered>
    <centered line="83">Sattamo paricchedo.</centered>
  </content>
</document>