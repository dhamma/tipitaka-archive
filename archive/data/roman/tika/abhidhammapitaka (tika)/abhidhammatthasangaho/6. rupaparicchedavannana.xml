<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh07t.nrf14.xml</normativeSource>
    <archivePath>roman/tika/abhidhammapitaka (tika)/abhidhammatthasangaho/6. rupaparicchedavannana.xml</archivePath>
    <baseFileName>6. rupaparicchedavannana</baseFileName>
    <titlePath>6. Rūpaparicchedavaṇṇanā - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">6. Rūpaparicchedavaṇṇanā</chapter>
    <paragraph line="2" number="1"> Evaṃ <pageBreak edition="Myanmar" number="0.0194" /><pageBreak edition="Vipassana Research Institut" number="0.0173" /> tāva cittacetasikavasena duvidhaṃ abhidhammatthaṃ dassetvā idāni rūpaṃ, tadanantarañca nibbānaṃ dassetumārabhanto āha <bold>‘‘ettāvatā’’</bold>tyādi. <bold>Sappabhedappavattikā</bold> uddesaniddesapaṭiniddesavasena tīhi paricchedehi vuttappabhedavanto, pavattipaṭisandhivasena dvīhi paricchedehi vuttappavattivanto ca <bold>cittacetasikā dhammā ettāvatā</bold> pañcahi paricchedehi vibhattā <bold>hi</bold> yasmā, idāni yathānuppattaṃ rūpaṃ pavuccatīti yojanā.</paragraph>
    <paragraph line="3" number="2"> Idāni yathāpaṭiññātarūpavibhāgatthaṃ mātikaṃ ṭhapetuṃ <bold>‘‘samuddesā’’</bold>tyādi vuttaṃ. Saṅkhepato uddisanaṃ <bold>samuddeso</bold>. Ekavidhādivasena vibhajanaṃ <bold>vibhāgo,</bold> samuṭṭhāti etasmā phalanti <bold>samuṭṭhānaṃ,</bold> kammādayo rūpajanakapaccayā. Cakkhudasakādayo <bold>kalāpā. Pavattikkamato ce</bold>ti bhavakālasattabhedena rūpānaṃ uppattikkamato.</paragraph>
    <subhead line="4">Rūpasamuddesavaṇṇanā</subhead>
    <paragraph line="5" number="3"> Upādinnānupādinnasantānesu sasambhāradhātuvasena mahantā hutvā bhūtā pātubhūtāti <bold>mahābhūtā</bold> (dha. sa. aṭṭha. 584). Athavā anekavidhaabbhutavisesadassanena, anekābhūtadassanena vā mahantāni abbhutāni, abhūtāni vā etesūti mahābhūtā, māyākārādayo. Tehi samānā sayaṃ anīlādisabhāvāneva nīlādiupādāyarūpadassanāditoti <bold>mahābhūtā</bold>. Manāpavaṇṇasaṇṭhānādīhi vā sattānaṃ vañcikā yakkhiniādayo viya manāpaitthipurisarūpadassanādinā sattānaṃ vañcakattā mahantāni abhūtāni etesūti <bold>mahābhūtā</bold>. Vuttampi hetaṃ –</paragraph>
    <gatha1 line="6">‘‘Mahantā <pageBreak edition="Myanmar" number="0.0195" /> pātubhūtāti, mahābhūtasamāti vā;</gatha1>
    <gathalast line="7">Vañcakattā abhūtena, ‘mahābhūtā’ti sammatā’’ti. (abhidha. 626);</gathalast>
    <paragraph line="8">Atha vā mahantapātubhāvato mahantāni bhavanti etesu upādārūpāni, bhūtāni cāti <bold>mahābhūtāni</bold>. Mahābhūte upādāya pavattaṃ rūpaṃ <bold>upādāyarūpaṃ</bold>. Yadi evaṃ ‘‘ekaṃ mahābhūtaṃ paṭicca tato <pageBreak edition="Vipassana Research Institut" number="0.0174" /> mahābhūtā’’tyādivacanato (paṭṭhā. 1.1.53) ekekamahābhūtā sesamahābhūtānaṃ nissayā hontīti tesampi upādāyarūpatāpasaṅgoti? Nayidamevaṃ upādāyeva pavattarūpānaṃ taṃsamaññāsiddhito. Yañhi mahābhūte upādiyati, sayañca aññehi upādīyati. Na taṃ upādāyarūpaṃ. Yaṃ pana upādīyateva, na kenaci upādīyati, tadeva upādāyarūpanti natthi bhūtānaṃ tabbohārappasaṅgo. Apica catunnaṃ mahābhūtānaṃ upādāyarūpanti upādāyarūpalakkhaṇanti natthi tayo upādāya pavattānaṃ upādāyarūpatāti.</paragraph>
    <paragraph line="9" number="4"> Pathanaṭṭhena pathavī, tarupabbatādīnaṃ pakatipathavī viya sahajātarūpānaṃ patiṭṭhānabhāvena pakkhāyati, upaṭṭhātīti vuttaṃ hoti, pathavī eva dhātu salakkhaṇadhāraṇādito nissattanijjīvaṭṭhena sarīraselāvayavadhātusadisattā cāti <bold>pathavīdhātu</bold>. Āpeti sahajātarūpāni pattharati, āpāyati vā brūheti vaḍḍhetīti <bold>āpo</bold>. Tejeti paripāceti, niseti vā tikkhabhāvena sesabhūtattayaṃ usmāpetīti <bold>tejo</bold>. Vāyati desantaruppattihetubhāvena bhūtasaṅghātaṃ pāpetīti <bold>vāyo</bold>. Catassopi panetā yathākkamaṃ kathinattadavattauṇhattavitthambhanattalakkhaṇāti daṭṭhabbaṃ.</paragraph>
    <paragraph line="10" number="5"> Cakkhādīnaṃ vacanattho heṭṭhā kathitova. <bold>Pasādarūpaṃ nāma</bold> catunnaṃ mahābhūtānaṃ pasannabhāvahetukattā. Taṃ <pageBreak edition="Myanmar" number="0.0196" /> pana yathākkamaṃ daṭṭhukāmatāsotukāmatāghāyitukāmatāsāyitukāmatāphusitukāmatānidānakammasamuṭṭhānabhūtappasādalakkhaṇaṃ. Tattha cakkhu tāva majjhe kaṇhamaṇḍalassa ūkāsirappamāṇe abhimukhe ṭhitānaṃ sarīrasaṇṭhānuppattipadese telamiva picupaṭalāni sattakkhipaṭalāni byāpetvā dhāraṇanahāpanamaṇḍanabījanakiccāhi catūhi dhātīhi viya khattiyakumāro sandhāraṇabandhanaparipācanasamudīraṇakiccāhi catūhi dhātūhi katūpakāraṃ utucittāhārehi upatthambhiyamānaṃ āyunā paripāliyamānaṃ vaṇṇādīhi parivāritaṃ yathāyogaṃ cakkhuviññāṇādīnaṃ vatthudvārabhāvaṃ sadhentaṃ pavattati, itaraṃ ‘‘sasambhāracakkhū’’ti vuccati. Evaṃ sotādayopi yathākkamaṃ sotabilabbhantare aṅgulivedhanākāraṃ upacitatanutambalomaṃ, nāsikabbhantare ajapadasaṇṭhānaṃ, jivhāmajjhe uppaladalaggasaṇṭhānaṃ padesaṃ abhibyāpetvā pavattanti, itaraṃ pana ṭhapetvā kammajatejassa patiṭṭhānaṭṭhānaṃ kesaggalomagganakhaggasukkhacammāni ca avasesaṃ sakalasarīraṃ pharitvā pavattati. Evaṃ santepi itarehi tassa saṅkaro na hoti bhinnanissayalakkhaṇattā. Ekanissayānipi hi rūparasādīni lakkhaṇabhedato asaṃkiṇṇāti kiṃ pana bhinnanissayā pasādā.</paragraph>
    <paragraph line="11" number="6"> Āpodhātuyā <pageBreak edition="Vipassana Research Institut" number="0.0175" /> sukhumabhāvena phusituṃ asakkuṇeyyattā vuttaṃ <bold>‘‘āpodhātu vivajjitaṃ bhūtattayasaṅkhāta’’</bold>nti. Kiñcāpi hi sītatā phusitvā gayhati, sā pana tejoyeva. Mande hi uṇhatte sītabuddhi sītatāsaṅkhātassa kassaci guṇassa abhāvato. Tayidaṃ sītabuddhiyā anavaṭṭhitabhāvato viññāyati pārāpāre viya. Tathā hi ghammakāle ātape ṭhatvā chāyaṃ paviṭṭhānaṃ sītabuddhi hoti, tattheva cirakālaṃ ṭhitānaṃ uṇhabuddhi. Yadi ca āpodhātu sītatā siyā, uṇhabhāvena saha ekasmiṃ kalāpe <pageBreak edition="Myanmar" number="0.0197" /> upalabbheyya, na cevaṃ upalabbhati, tasmā viññāyati ‘‘na āpodhātu sītatā’’ti. Ye pana ‘‘davatā āpodhātu, sā ca phusitvā gayhatī’’ti vadanti, te vattabbā ‘‘davatā nāma phusitvā gayhatīti idaṃ āyasmantānaṃ abhimānamattaṃ saṇṭhāne viyā’’ti. Vuttañhetaṃ porāṇehi –</paragraph>
    <gatha1 line="12">‘‘Davatāsahavuttīni, tīṇi bhūtāni samphusaṃ;</gatha1>
    <gathalast line="13">Davataṃ samphusāmīti, lokoyamabhimaññati.</gathalast>
    <gatha1 line="14">‘‘Bhūte phusitvā saṇṭhānaṃ, manasā gaṇhato yathā;</gatha1>
    <gathalast line="15">Paccakkhato phusāmīti, viññeyyā davatā tathā’’ti.</gathalast>
    <paragraph line="16"><bold>Gocararūpaṃ nāma</bold> pañcaviññāṇavisayabhāvato. Gāvo indriyāni caranti etthāti gocaranti hi ārammaṇassetaṃ nāmaṃ. Taṃ panetaṃ pañcavidhampi yathākkamaṃ cakkhuviññāṇādīnaṃ gocarabhāvalakkhaṇaṃ, cakkhādipaṭihananalakkhaṇaṃ vā.</paragraph>
    <paragraph line="17" number="7"> Itthiyā bhāvo <bold>itthattaṃ</bold> (dha. sa. aṭṭha. 632). Purisassa bhāvo <bold>purisattaṃ</bold>. Tattha itthiliṅganimittakuttākappahetubhāvalakkhaṇaṃ itthattaṃ, purisaliṅgādihetubhāvalakkhaṇaṃ purisattaṃ. Tattha itthīnaṃ aṅgajātaṃ <bold>itthiliṅgaṃ</bold>. Sarādhippāyā <bold>itthinimittaṃ</bold> ‘‘itthī’’ti sañjānanassa paccayabhāvato. Avisadaṭhānagamananisajjādi <bold>itthikuttaṃ</bold>. Itthisaṇṭhānaṃ <bold>itthākappo</bold>. Purisaliṅgādīnipi vuttanayena daṭṭhabbāni. <bold>Aṭṭhakathāyaṃ</bold> pana aññathā itthiliṅgādīni vaṇṇitāni. Taṃ pana evaṃ saṅgahetvā vadanti –</paragraph>
    <gatha1 line="18">‘‘Liṅgaṃ <pageBreak edition="Vipassana Research Institut" number="0.0176" /> hatthādisaṇṭhānaṃ, nimittaṃ mihitādikaṃ;</gatha1>
    <gathalast line="19">Kuttaṃ suppādinā kīḷā, ākappo gamanādika’’nti.</gathalast>
    <paragraph line="20"><bold>Bhāvarūpaṃ nāma</bold> bhavati etena itthādiabhidhānaṃ, buddhi cāti katvā. Taṃ panetaṃ kāyindriyaṃ viya sakalasarīraṃ pharitvā tiṭṭhati.</paragraph>
    <paragraph line="21" number="8"> Hadayameva <pageBreak edition="Myanmar" number="0.0198" /> manodhātumanoviññāṇadhātūnaṃ nissayattā vatthu cāti <bold>hadayavatthu</bold>. Tathā hi taṃ dhātudvayanissayabhāvalakkhaṇaṃ, tañca hadayakosabbhantare aḍḍhapasatamattaṃ lohitaṃ nissāya pavattati. <bold>Rūpakaṇḍe</bold> avuttassapi panetassa āgamato, yuttito ca atthibhāvo daṭṭhabbo. Tattha, taṃ rūpaṃ nissāya manodhātu ca manoviññāṇadhātu ca vattanti ‘‘yaṃ rūpaṃ manodhātuyā ca manoviññāṇadhātuyā ca taṃsampayuttakānañca dhammānaṃ nissayapaccayena paccayo’’ti (paṭṭhā. 1.1.8) evamāgataṃ paṭṭhānavacanaṃ āgamo. Yutti panevaṃ daṭṭhabbā –</paragraph>
    <gatha1 line="22">‘‘Nipphannabhūtikādhārā, dve dhātū kāmarūpinaṃ;</gatha1>
    <gathalast line="23">Rūpānubandhavuttittā, cakkhuviññāṇādayo viya.</gathalast>
    <gatha1 line="24">‘‘Cakkhādinissitānetā, tassaññādhārabhāvato;</gatha1>
    <gathalast line="25">Nāpi rūpādike tesaṃ, bahiddhāpi pavattito.</gathalast>
    <gatha1 line="26">‘‘Na cāpi jīvitaṃ tassa, kiccantaraniyuttito;</gatha1>
    <gathalast line="27">Na ca bhāvadvayaṃ tasmiṃ, asantepi pavattito.</gathalast>
    <gatha1 line="28">‘‘Tasmā tadaññaṃ vatthu taṃ, bhūtikanti vijāniyaṃ;</gatha1>
    <gatha2 line="29">Vatthālambadukānantu, desanābhedato idaṃ;</gatha2>
    <gathalast line="30"><bold>Dhammasaṅgaṇi</bold>pāṭhasmiṃ, na akkhātaṃ mahesinā’’ti.</gathalast>
    <paragraph line="31" number="9"> Jīvanti tenāti jīvitaṃ, tadeva kammajarūpaparipālane ādhipaccayogato indriyanti <bold>jīvitindriyaṃ</bold>. Tathā hetaṃ kammajarūpaparipālanalakkhaṇaṃ. Yathāsakaṃ khaṇamattaṭṭhāyīnampi hi sahajātānaṃ <pageBreak edition="Vipassana Research Institut" number="0.0177" /> pavattihetubhāveneva anupālakaṃ. Na hi tesaṃ kammaṃyeva ṭhitikāraṇaṃ hoti āhārajādīnaṃ āhārādi viya kammassa taṅkhaṇābhāvato. Idaṃ pana saha pācanagginā anavasesaupādinnakāyaṃ byāpetvā pavattati.</paragraph>
    <paragraph line="32" number="10"> Kabaḷaṃ <pageBreak edition="Myanmar" number="0.0199" /> katvā ajjhoharīyatīti <bold>kabaḷīkāro āhāro,</bold> idañca savatthukaṃ katvā āhāraṃ dassetuṃ vuttaṃ. Sendriyakāyopatthambhanahetubhūtā pana aṅgamaṅgānusārī rasaharasaṅkhātā ajjhoharitabbāhārasinehabhūtā ojā idha āhārarūpaṃ nāma. Tathā hetaṃ sendriyakāyopatthambhanahetubhāvalakkhaṇaṃ, ojaṭṭhamakarūpāharaṇalakkhaṇaṃ vā.</paragraph>
    <paragraph line="33" number="11"> Kakkhaḷattādinā attano attano sabhāvena upalabbhanato <bold>sabhāvarūpaṃ nāma</bold>. Uppādādīhi, aniccatādīhi vā lakkhaṇehi sahitanti <bold>salakkhaṇaṃ</bold>. Paricchedādibhāvaṃ vinā attano sabhāveneva kammādīhi paccayehi nipphannattā <bold>nippharūpaṃ nāma</bold>. Ruppanasabhāvo rūpaṃ, tena yuttampi rūpaṃ, yathā ‘‘arisaso, nīluppala’’nti, svāyaṃ rūpa-saddo ruḷhiyā ataṃsabhāvepi pavattatīti aparena rūpa-saddena visesetvā <bold>‘‘rūparūpa’’</bold>nti vuttaṃ yathā ‘‘dukkhadukkha’’nti. Paricchedādibhāvaṃ atikkamitvā sabhāveneva upalabbhanato lakkhaṇattayāropanena sammasituṃ arahattā <bold>sammasanarūpaṃ</bold>.</paragraph>
    <paragraph line="34" number="12"> Na kassatīti akāso. Akāsoyeva ākāso, nijjīvaṭṭhena dhātu cāti <bold>ākāsadhātu</bold>. Cakkhudasakādiekekakalāpagatarūpānaṃ kalāpantarehi asaṃkiṇṇabhāvāpādanavasena paricchedakaṃ, tehi vā paricchijjamānaṃ, tesaṃ paricchedamattaṃ vā rūpaṃ <bold>paricchedarūpaṃ</bold>. Tañhi taṃ taṃ rūpakalāpaṃ paricchindantaṃ viya hoti. Vijjamānepi ca kalāpantarabhūtehi kalāpantarabhūtānaṃ samphuṭṭhabhāve taṃtaṃrūpavivittatā rūpapariyanto ākāso. Yesañca so paricchedo, tehi sayaṃ asamphuṭṭhoyeva. Aññathā paricchinnatā na siyā tesaṃ rūpānaṃ byāpībhāvāpattito. Abyāpitā <pageBreak edition="Myanmar" number="0.0200" /> hi asamphuṭṭhatā. Tenāha bhagavā ‘‘asamphuṭṭhaṃ catūhi mahābhūtehī’’ti (dha. sa. 637).</paragraph>
    <paragraph line="35" number="13"> Calamānakāyena adhippāyaṃ viññāpeti, sayañca tena viññāyatīti <bold>kāyaviññatti</bold>. Saviññāṇakasaddasaṅkhātavācāya adhippāyaṃ viññāpeti, sayañca tāya viññāyatīti <bold>vacīviññatti</bold>. Tattha abhikkamādijanakacittasamuṭṭhānavāyodhātuyā sahajātarūpasanthambhanasandhāraṇacalitesu <pageBreak edition="Vipassana Research Institut" number="0.0178" /> sahakārīkāraṇabhūto phandamānakāyaphandanataṃhetukavāyodhātuvinimutto mahantaṃ pāsāṇaṃ ukkhipantassa sabbathāmena gahaṇakāle ussāhanavikāro viya rūpakāyassa pariphandanapaccayabhāvena upalabbhamāno vikāro kāyaviññatti. Sā hi phandamānakāyena adhippāyaṃ viññāpeti. Na hi viññattivikārarahitesu rukkhacalanādīsu ‘‘idamesa kāretī’’ti adhippāyaggahaṇaṃ diṭṭhanti. Hatthacalanādīsu ca phandamānakāyaggahaṇānantaraṃ aviññāyamānantarehi manodvārajavanehi gayhamānattā sayañca kāyena viññāyati.</paragraph>
    <paragraph line="36">Kathaṃ pana viññattivasena hatthacalanādayo hontīti? Vuccate – ekāvajjanavīthiyaṃ sattasu javanesu sattamajavanasamuṭṭhānavāyodhātu viññattivikārasahitāva paṭhamajavanādisamuṭṭhānāhi vāyodhātūhi laddhopatthambhā desantaruppattihetubhāvena calayati cittajaṃ, purimajavanādisambhūtā pana santhambhanasandhāraṇamattakarā tassa upakārāya hontīti. Yathā hi sattahi yugehi ākaḍḍhitabbasakaṭe sattamayugayuttāyeva goṇā heṭṭhā chasu yugesu yuttagoṇehi laddhūpatthambhā sakaṭaṃ cālenti, paṭhamayugādiyuttā pana upatthambhanasandhāraṇamattameva sādhentā tesaṃ upakārāya honti, evaṃsampadamidaṃ daṭṭhabbaṃ.</paragraph>
    <paragraph line="37">Desantaruppattiyeva <pageBreak edition="Myanmar" number="0.0201" /> cettha calanaṃ uppannadesato kesaggamattampi dhammānaṃ saṅkamanābhāvato. Itarathā nesaṃ abyāpārakatā, khaṇikatā ca na siyā. Desantaruppattihetubhāvoti ca yathā attanā sahajarūpāni heṭṭhimajavanasamuṭṭhitarūpehi patiṭṭhitaṭṭhānato aññattha uppajjanti, evaṃ tehi saha tattha uppattiyevāti daṭṭhabbaṃ, ettha pana cittaje calite taṃsambandhena itarampi calati nadīsote pakkhittasukkhagomayapiṇḍaṃ viya. Tathā calayituṃ asakkonti yopi paṭhamajavanādisamuṭṭhānavāyodhātuyo viññattivikārasahitāyeva yena disābhāgena ayaṃ abhikkamādīni pavattetukāmo, tadabhimukhabhāvavikārasambhavato. Evañca katvā manodvārāvajjanassapi viññattisamuṭṭhāpakattaṃ vakkhati. Vacībhedakaracittasamuṭṭhānapathavīdhātuyā akkharuppattiṭṭhānagataupādinnarūpehi saha ghaṭṭanapaccayabhūto eko vikāro vacīviññatti. Yaṃ panettha vattabbaṃ, taṃ kāyaviññattiyaṃ vuttanayena daṭṭhabbaṃ.</paragraph>
    <paragraph line="38">Ayaṃ pana viseso – yathā tattha ‘‘phandamānakāyaggahaṇānantara’’nti vuttaṃ, evamidha ‘‘suyyamānasaddasavanānantara’’nti yojetabbaṃ. Idha ca santhambhanādīnaṃ abhāvato sattamajavanasamuṭṭhitātyādinayo <pageBreak edition="Vipassana Research Institut" number="0.0179" /> na labbhati. Ghaṭṭanena hi saddhiṃyeva saddo uppajjati. Ghaṭṭanañca paṭhamajavanādīsupi labbhateva. Ettha ca yathā ussāpetvā baddhagosīsatālapaṇṇādirūpāni disvā tadanantarappavattāya aviññāyamānantarāya manodvāravīthiyā gosīsādīnaṃ udakasahacāritappakāraṃ saññāṇaṃ gahetvā udakaggahaṇaṃ hoti, evaṃ vipphandamānasamuccāriyamānakāyasadde gahetvā tadanantarappavattāya aviññāyamānantarāya manodvāravīthiyā purimasiddhasambandhūpanissayāya sādhippāyavikāraggahaṇaṃ hotīti ayaṃ dvinnaṃ sādhāraṇā upamā.</paragraph>
    <paragraph line="39" number="14"> Lahubhāvo <pageBreak edition="Myanmar" number="0.0202" /><bold>lahutā</bold>. Mudubhāvo <bold>mudutā</bold>. Kammaññabhāvo <bold>kammaññatā</bold>. Yathākkamañcetā arogino viya rūpānaṃ agarutā suparimadditacammassa viya akathinatā sudhantasuvaṇṇassa viya sarīrakiriyānaṃ anukūlabhāvoti daṭṭhabbaṃ. Aññamaññaṃ avijahantassapi hi lahutādittayassa taṃtaṃvikārādhikarūpehi nānattaṃ vuccati, dandhattakaradhātukkhobhappaṭipakkhapaccayasamuṭṭhāno hi rūpavikāro lahutā. Thaddhattakaradhātukkhobhappaṭipakkhapaccayasamuṭṭhāno mudutā. Sarīrakiriyānaṃ ananukūlabhāvakaradhātukkhobhappaṭipakkhapaccayasamuṭṭhāno kammaññatāti.</paragraph>
    <paragraph line="40" number="15"> Upacayanaṃ <bold>upacayo,</bold> paṭhamacayotyattho ‘‘upaññatta’’ntyādīsu viya upa-saddassa paṭhamatthajotanato. Santāno <bold>santati,</bold> pabandhotyattho. Tattha paṭisandhito paṭṭhāya yāva cakkhādidasakānaṃ uppatti, etthantare rūpuppādo upacayo nāma. Tato paraṃ santati nāma. Yathāsakaṃ khaṇamattaṭṭhāyīnaṃ rūpānaṃ nirodhābhimukhabhāvavasena jīraṇaṃ jarā, sāyeva <bold>jaratā,</bold> niccadhuvabhāvena na iccaṃ anupagantabbanti aniccaṃ, tassa bhāvo <bold>aniccatā,</bold> rūpaparibhedo. <bold>Lakkhaṇarūpaṃ nāma</bold> dhammānaṃ taṃtaṃavatthāvasena lakkhaṇahetuttā.</paragraph>
    <paragraph line="41" number="16"><bold>Jātirūpamevā</bold>ti paṭisandhito paṭṭhāya rūpānaṃ khaṇe khaṇe uppattibhāvato jātisaṅkhātaṃ rūpuppattibhāvena catusantatirūpappaṭibaddhavuttittā rūpasammatañca jātirūpameva upacayasantatibhāvena pavuccati paṭhamupariniccattasaṅkhātappavattiākārabhedato veneyyavasena ‘‘upacayo santatī’’ti (dha. sa. 642) vibhajitvā vuttattā. Evañca katvā tāsaṃ niddese atthato abhedaṃ dassetuṃ ‘‘yo āyatanānaṃ ācayo, so rūpassa upacayo. Yo rūpassa upacayo, sā <pageBreak edition="Myanmar" number="0.0203" /> rūpassa santatī’’ti (dha. sa. 641-642) vuttaṃ. <bold>Ekādasavidhampī</bold>ti sabhāgasaṅgahavasena ekādasappakārampi.</paragraph>
    <paragraph line="42" number="17"> Cattāro <pageBreak edition="Vipassana Research Institut" number="0.0180" /> bhūtā, pañca pasādā, cattāro visayā, duvidho bhāvo, hadayarūpamiccapi idaṃ jīvitāhārarūpehi dvīhi saha aṭṭhārasavidhaṃ, tathā paricchedo ca duvidhā viññatti, tividho vikāro, catubbidhaṃ lakkhaṇanti rūpānaṃ paricchedavikārādibhāvaṃ vinā visuṃ paccayehi anibbattattā ime <bold>anipphannā</bold> dasa ceti aṭṭhavīsatividhaṃ bhave.</paragraph>
    <centered line="43">Rūpasamuddesavaṇṇanā niṭṭhitā.</centered>
    <subhead line="44">Rūpavibhāgavaṇṇanā</subhead>
    <paragraph line="45" number="18"> Idāni yathāuddiṭṭharūpānaṃ ekavidhādinayadassanatthaṃ <bold>‘‘sabbañca paneta’’</bold>ntyādi vuttaṃ. Sampayuttassa alobhādihetuno abhāvā <bold>ahetukaṃ</bold>. Yathāsakaṃ paccayavantatāya <bold>sappaccayaṃ</bold>. Attānaṃ ārabbha pavattehi kāmāsavādīhi sahitattā <bold>sāsavaṃ</bold>. Paccayehi abhisaṅkhatattā <bold>saṅkhataṃ</bold>. Upādānakkhandhasaṅkhāte loke niyuttatāya <bold>lokiyaṃ</bold>. Kāmataṇhāya avacaritattā <bold>kāmāvacaraṃ</bold>. Arūpadhammānaṃ viya kassaci ārammaṇassa aggahaṇato nāssa ārammaṇanti <bold>anārammaṇaṃ</bold>. Tadaṅgādivasena pahātabbatābhāvato <bold>appahātabbaṃ</bold>. <bold>Iti</bold>-saddo pakārattho, tena ‘‘abyākata’’ntyādikaṃ sabbaṃ ekavidhanayaṃ saṅgaṇhāti.</paragraph>
    <paragraph line="46" number="19"><bold>Ajjhattikarūpaṃ</bold> attabhāvasaṅkhātaṃ attānaṃ adhikicca uddissa pavattattā. Kāmaṃ aññepi hi ajjhattasambhūtā atthi, ruḷhīvasena pana cakkhādikaṃyeva ajjhattikaṃ. Atha vā ‘‘yadi mayaṃ na homa, tvaṃ kaṭṭhakaliṅgarūpamo bhavissasī’’ti vadantā viya attabhāvassa <pageBreak edition="Myanmar" number="0.0204" /> sātisayaṃ upakārattā cakkhādīneva visesato ajjhattikāni nāma. Attasaṅkhātaṃ vā cittaṃ adhikicca tassa dvārabhāvena pavattatīti ajjhattaṃ, tadeva ajjhattikaṃ. Tato bahibhūtattā itaraṃ tevīsatividhaṃ <bold>bāhirarūpaṃ</bold>.</paragraph>
    <paragraph line="47" number="20"> Itaraṃ bāvīsatividhaṃ <bold>avatthurūpaṃ</bold>.</paragraph>
    <paragraph line="48" number="22"><bold>Aṭṭhavidhampi</bold><pageBreak edition="Vipassana Research Institut" number="0.0181" /><bold>indriyarūpaṃ</bold> pañcaviññāṇesu liṅgādīsu sahajarūpaparipālane ca ādhipaccayogato. Pasādarūpassa hi pañcavidhassa cakkhuviññāṇādīsu ādhipaccaṃ attano paṭumandādibhāvena tesampi paṭumandādibhāvāpādanato. Bhāvadvayassāpi itthiliṅgādīsu ādhipaccaṃ yathāsakaṃ paccayehi uppajjamānānampi tesaṃ yebhuyyena sabhāvakasantāneyeva taṃtadākārena uppajjanato, na pana indriyapaccayabhāvato. Jīvitassa ca kammajaparipālane ādhipaccaṃ tesaṃ yathāsakaṃ khaṇaṭṭhānassa jīvitindriyappaṭibaddhattā. Sayañca attanā ṭhapitadhammasambandheneva pavattati nāviko viya.</paragraph>
    <paragraph line="49" number="23"> Visayavisayibhāvappattivasena thūlattā <bold>oḷārikarūpaṃ</bold>. Tatoyeva gahaṇassa sukarattā <bold>santikerūpaṃ āsannarūpaṃ</bold> nāma. Yo sayaṃ, nissayavasena ca sampattānaṃ, asampattānañca paṭimukhabhāvo aññamaññapatanaṃ, so paṭigho viyāti paṭigho. Yathā hi paṭighāte sati dubbalassa calanaṃ hoti, evaṃ aññamaññaṃ paṭimukhabhāve sati arūpasabhāvattā dubbalassa bhavaṅgassa calanaṃ hoti. Paṭigho yassa atthi taṃ <bold>sappaṭighaṃ</bold>. Tattha sayaṃ sampatti phoṭṭhabbassa, nissayavasena sampatti ghānajivhākāyagandharasānaṃ, ubhayathāpi asampatti cakkhusotarūpasaddānanti daṭṭhabbaṃ. Itaraṃ soḷasavidhaṃ oḷārikatādisabhāvābhāvato <bold>sukhumarūpā</bold>dikaṃ.</paragraph>
    <paragraph line="50" number="24"> Kammato <pageBreak edition="Myanmar" number="0.0205" /> jātaṃ aṭṭhārasavidhaṃ <bold>upādinnarūpaṃ</bold> taṇhādiṭṭhīhi upetena kammunā attano phalabhāvena ādinnattā gahitattā. Itaraṃ aggahitaggahaṇenadasavidhaṃ <bold>anupādinnarūpaṃ</bold>.</paragraph>
    <paragraph line="51" number="25"> Daṭṭhabbabhāvasaṅkhātena nidassanena saha vattatīti <bold>sanidassanaṃ</bold>. Cakkhuviññāṇagocarabhāvo hi nidassananti vuccati tassa ca rūpāyatanato anaññattepi aññehi dhammehi taṃ visesetuṃ aññaṃ viya katvā vattuṃ vaṭṭatīti saha nidassanena sanidassananti. Dhammabhāvasāmaññena hi ekībhūtesu dhammesu yo nānattakaro viseso, so añño viya katvā upacarituṃ yutto. Evañhi atthavisesāvabodho hoti.</paragraph>
    <paragraph line="52" number="26"><bold>Asampattavasenā</bold>ti attānaṃ asampattassa gocarassa vasena, attanā visayappadesaṃ vā asampattavasena. Cakkhusotāni hi rūpasaddehi asampattāni, sayaṃ vā tāni asampattāneva ārammaṇaṃ gaṇhanti. Tenetaṃ vuccati –</paragraph>
    <gatha1 line="53">‘‘Cakkhusotaṃ <pageBreak edition="Vipassana Research Institut" number="0.0182" /> panetesu, hotāsampattagāhakaṃ;</gatha1>
    <gathalast line="54">Viññāṇuppattihetuttā, santarādhikagocare.</gathalast>
    <gatha1 line="55">‘‘Tathā hi dūradesaṭṭhaṃ, phalikāditirohitaṃ;</gatha1>
    <gathalast line="56">Mahantañca nagādīnaṃ, vaṇṇaṃ cakkhu udikkhati.</gathalast>
    <gatha1 line="57">‘‘Ākāsādigato kucchi-cammānantarikopi ca;</gatha1>
    <gathalast line="58">Mahanto ca ghaṇṭādīnaṃ, saddo sotassa gocaro.</gathalast>
    <gatha1 line="59">‘‘Gantvā visayadesaṃ taṃ, pharitvā gaṇhatīti ce;</gatha1>
    <gathalast line="60">Adhiṭṭhānavidhānepi, tassa so gocaro siyā.</gathalast>
    <gatha1 line="61">‘‘Bhūtappabandhato so ce, yāti indriyasannidhiṃ;</gatha1>
    <gathalast line="62">Kammacittojasambhūto, vaṇṇo saddo ca cittajo.</gathalast>
    <gatha1 line="63">‘‘Na tesaṃ gocarā honti, na hi sambhonti te bahi;</gatha1>
    <gathalast line="64">Vuttā ca avisesena, pāṭhe taṃvisayāva te.</gathalast>
    <gatha1 line="65">‘‘Yadi <pageBreak edition="Myanmar" number="0.0206" /> cetaṃ dvayaṃ attasamīpaṃyeva gaṇhati;</gatha1>
    <gathalast line="66">Akkhivaṇṇaṃ tathā mūlaṃ, passeyya bhamukassa ca.</gathalast>
    <gatha1 line="67">‘‘Disādesavavatthānaṃ, saddassa na bhaveyya ca;</gatha1>
    <gathalast line="68">Siyā ca saravedhissa, sakaṇṇe sarapātana’’nti.</gathalast>
    <paragraph line="69"><bold>Gocaraggāhikarūpaṃ</bold> viññāṇādhiṭṭhitaṃ hutvā taṃtaṃgocaraggahaṇasabhāvattā. Itaraṃ tevīsatividhaṃ <bold>agocaraggāhikarūpaṃ</bold> gocaraggahaṇābhāvato.</paragraph>
    <paragraph line="70" number="27"> Vaṇṇitabbo daṭṭhabboti <bold>vaṇṇo</bold>. Attano udayānantaraṃ rūpaṃ janetīti <bold>ojā. Avinibbhogarūpaṃ</bold><pageBreak edition="Vipassana Research Institut" number="0.0183" /> katthacipi aññamaññaṃ vinibhuñjanassa visuṃ visuṃ pavattiyā abhāvato. Rūpaloke gandhādīnaṃ abhāvavādimatampi hi tattha tattha (vibha. mūlaṭī. 227; vibha. anuṭī. 227) ācariyehi paṭikkhittameva.</paragraph>
    <paragraph line="71" number="28"><bold>Icceva</bold>nti etthapi <bold>iti</bold>-saddo pakārattho, tena idha anāgatampi sabbaṃ dukatikādibhedaṃ saṅgaṇhāti.</paragraph>
    <centered line="72">Rūpavibhāgavaṇṇanā niṭṭhitā.</centered>
    <subhead line="73">Rūpasamuṭṭhānanayavaṇṇanā</subhead>
    <paragraph line="74" number="29"> Kāni pana tāni kammādīni, kathaṃ, kattha, kadā ca rūpasamuṭṭhānānīti āha <bold>‘‘tatthā’’</bold>tyādi. <bold>Paṭisandhimupādāyā</bold>ti paṭisandhicittassa uppādakkhaṇaṃ upādāya. <bold>Khaṇe khaṇe</bold>ti ekekassa cittassa tīsu tīsu khaṇesu, nirantaramevāti vuttaṃ hoti. Apare pana cittassa ṭhitikkhaṇaṃ (vibha. mūlaṭī. 20 pakiṇṇakakathāvaṇṇanā), bhaṅgakkhaṇe ca rūpuppādaṃ (vibha. mūlaṭī. 20 pakiṇṇakakathāvaṇṇanā) paṭisedhenti. Tattha kiñcāpi ṭhitikkhaṇābhāve tesaṃ upapatti ceva tattha vattabbañca heṭṭhā kathitameva, idhāpi <pageBreak edition="Myanmar" number="0.0207" /> pana bhaṅgakkhaṇe rūpuppādābhāve upapattiyā tattha vattabbena ca saha sukhaggahaṇatthaṃ saṅgahetvā vuccati –</paragraph>
    <gatha1 line="75">‘‘Uppannuppajjamānanti, vibhaṅge evamādinaṃ;</gatha1>
    <gathalast line="76">Bhaṅgakkhaṇasmiṃ uppannaṃ, no ca uppajjamānakaṃ.</gathalast>
    <gatha1 line="77">‘‘Uppajjamānamuppāde, uppannañcātiādinā;</gatha1>
    <gathalast line="78">Bhaṅguppādāva akkhātā, na cittassa ṭhitikkhaṇo.</gathalast>
    <gatha1 line="79">‘‘‘Uppādo <pageBreak edition="Vipassana Research Institut" number="0.0184" /> ca vayo ceva, aññathattaṃ ṭhitassa ca;</gatha1>
    <gathalast line="80">Paññāyatī’ti (a. ni. 3.47) vuttattā, ṭhiti atthīti ce mataṃ.</gathalast>
    <gatha1 line="81">‘‘Aññathattassa ekasmiṃ, dhamme anupaladdhito;</gatha1>
    <gathalast line="82">Paññāṇavacanā ceva, pabandhaṭṭhiti tatthapi.</gathalast>
    <gatha1 line="83">‘‘Vuttā tasmā na cittassa, ṭhiti dissati pāḷiyaṃ;</gatha1>
    <gathalast line="84">Abhidhamme abhāvopi, nisedhoyeva sabbathā.</gathalast>
    <gatha1 line="85">‘‘Yadā samudayo yassa, nirujjhati tadāssa kiṃ;</gatha1>
    <gathalast line="86">Dukkhamuppajjatītyettha, pañhe noti nisedhato.</gathalast>
    <gatha1 line="87">‘‘Rūpuppādo na bhaṅgasmiṃ, tasmā sabbepi paccayā;</gatha1>
    <gathalast line="88">Uppādeyeva cittassa, rūpahetūti kecana.</gathalast>
    <gatha1 line="89">‘‘Vuccate tattha ekasmiṃ, dhammeyeva yathā matā;</gatha1>
    <gathalast line="90">Uppādāvatthato bhinnā, bhaṅgāvatthā tatheva tu.</gathalast>
    <gatha1 line="91">‘‘Bhaṅgassābhimukhāvatthā, icchitabbā ayaṃ ṭhiti;</gatha1>
    <gathalast line="92">Nayadassanato esā, vibhaṅge na tu desitā.</gathalast>
    <gatha1 line="93">‘‘Lakkhaṇaṃ saṅkhatasseva, vattumuppādaādinaṃ;</gatha1>
    <gathalast line="94">Desitattā na tatthāpi, pabandhassa ṭhitīritā.</gathalast>
    <gatha1 line="95">‘‘Upasaggassa dhātūnamattheyeva pavattito;</gatha1>
    <gathalast line="96">Paññāyatīti cetassa, attho viññāyate iti.</gathalast>
    <gatha1 line="97">‘‘Bhaṅge <pageBreak edition="Myanmar" number="0.0208" /><pageBreak edition="Vipassana Research Institut" number="0.0185" /> rūpassa nuppādo, cittajānaṃ vasena vā;</gatha1>
    <gathalast line="98">Āruppaṃvābhisandhāya, bhāsito yamakassa hi.</gathalast>
    <gatha1 line="99">‘‘Sabhāvoyaṃ yathālābha-yojanāti tato nahi;</gatha1>
    <gathalast line="100">Na cittaṭṭhiti bhaṅge ca, na rūpassa asambhavo’’ti.</gathalast>
    <paragraph line="101" number="31"> Rūpavirāgabhāvanānibbattattā hetuno tabbidhuratāya, anokāsatāya ca arūpavipākā, rūpajanane visesapaccayehi jhānaṅgehi sampayogābhāvato dvipañcaviññāṇāni cāti cuddasa cittāni rūpaṃ na samuṭṭhāpentīti vuttaṃ <bold>‘‘āruppavipākadvipañcaviññāṇavajjita’’</bold>nti. Paṭisandhicittaṃ, pana cuticittañca ekūnavīsati bhavaṅgasseva antogadhattā cittantaraṃ na hotīti na tassa vajjanaṃ kataṃ. Kiñcāpi na kataṃ, pacchājātapaccayarahitaṃ, pana āhārādīhi ca anupatthaddhaṃ dubbalavatthuṃ nissāya pavattattā, attano ca āgantukatāya kammajarūpehi cittasamuṭṭhānarūpānaṃ ṭhānaṃ gahetvā ṭhitattā ca paṭisandhicittaṃ rūpasamuṭṭhāpakaṃ na hoti. Cuticitte pana <bold>aṭṭhakathāyaṃ</bold> (dha. sa. aṭṭha. 636; vibha. aṭṭha. 26 pakiṇṇakakathā) tāva ‘‘vūpasantavaṭṭamūlasmiṃ santāne sātisayaṃ santavuttitāya khīṇāsavasseva cuticittaṃ rūpaṃ na samuṭṭhāpetī’’ti (dha. sa. mūlaṭī. 636) vuttaṃ. <bold>Ānandācariyā</bold>dayo pana ‘‘sabbesampi cuticittaṃ rūpaṃ na samuṭṭhāpetī’’ti vadanti. Vinicchayo pana nesaṃ saṅkhepato <bold>mūlaṭīkādīsu,</bold> vitthārato ca <bold>abhidhammatthavikāsiniyaṃ</bold> vuttanayena daṭṭhabbo. <bold>Paṭhamabhavaṅgamupādāyā</bold>ti paṭisandhiyā anantaranibbattapaṭhamabhavaṅgato paṭṭhāya. <bold>Jāyantameva samuṭṭhāpeti,</bold> na pana ṭhitaṃ, bhijjamānaṃ vā anantarādipaccayalābhena uppādakkhaṇeyeva janakasāmatthiyayogato.</paragraph>
    <paragraph line="102" number="32"> Iriyāya kāyikakiriyāya pavattipathabhāvato <bold>iriyāpatho,</bold> gamanādi, atthato tadavatthā rūpappavatti. Tampi <pageBreak edition="Myanmar" number="0.0209" /><bold>sandhāreti</bold> yathāpavattaṃ upatthambheti. Yathā hi vīthicittehi abbokiṇṇe bhavaṅge pavattamāne aṅgāni osīdanti, na evametesu dvattiṃsavidhesu, vakkhamānesu ca chabbīsatiyā jāgaraṇacittesu pavattamānesu. Tadā pana aṅgāni upatthaddhāni yathāpavattairiyāpathabhāveneva pavattanti.</paragraph>
    <paragraph line="103" number="33"><bold>Viññattimpi samuṭṭhāpenti,</bold> na kevalaṃ rūpiriyāpathāneva. Avisesavacanepi panettha manodvārappavattāneva <pageBreak edition="Vipassana Research Institut" number="0.0186" /> voṭṭhabbanajavanāni viññattisamuṭṭhāpakāni, tathā hāsajanakāni ca pañcadvārappavattānaṃ paridubbalabhāvatoti daṭṭhabbaṃ. Kāmañcettha rūpavinimutto iriyāpatho, viññatti vā natthi, tathāpi na sabbaṃ rūpasamuṭṭhāpakaṃ cittaṃ iriyāpathūpatthambhakaṃ, viññattivikārajanakañca hoti. Yaṃ pana cittaṃ viññattijanakaṃ, taṃ ekaṃsato iriyāpathūpatthambhakaṃ iriyāpathassa viññattiyā saha avinābhāvato. Iriyāpathūpatthambhakañca rūpajanakanti imassa visesadassanatthaṃ rūpato iriyāpathaviññattīnaṃ visuṃ gahaṇaṃ.</paragraph>
    <paragraph line="104" number="34"><bold>Terasā</bold>ti kusalato cattāri, akusalato cattāri, kiriyato pañcāti terasa. Tesu hi puthujjanā aṭṭhahi kusalākusalehi hasanti, sekkhā diṭṭhisahagatavajjitehi, asekkhā pana pañcahi kiriyacittehi, tatthāpi buddhā catūhi sahetukakiriyacitteheva hasanti, na ahetukena ‘‘atītaṃsādīsu appaṭihatañāṇaṃ patvā imehi tīhi dhammehi samannāgatassa buddhassa bhagavato sabbaṃ kāyakammaṃ ñāṇapubbaṅgamaṃ ñāṇānuparivattī’’ti vacanato (mahāni. 69; cūḷani. mogharājamāṇavapucchāniddesa 85; paṭi. ma. 3.5). Na hi vicāraṇapaññārahitassa hasituppādassa buddhānaṃ pavatti yuttāti vadanti. Hasituppādacittena pana pavattiyamānampi tesaṃ sitakaraṇaṃ pubbenivāsaanāgataṃsasabbaññutaññāṇānaṃ anuvattakattā ñāṇānuparivattiyevāti. Evañca katvā <bold>aṭṭhakathāyaṃ</bold><pageBreak edition="Myanmar" number="0.0210" /> (dha. sa. aṭṭha. 568) ‘‘tesaṃ ñāṇānaṃ ciṇṇapariyante idaṃ cittaṃ hāsayamānaṃ uppajjatī’’ti vuttaṃ, tasmā na tassa buddhānaṃ pavatti sakkā nivāretuṃ.</paragraph>
    <paragraph line="105" number="35"> Pacchājātādipaccayūpatthambhalābhena ṭhitikkhaṇeyeva utuojānaṃ balavabhāvoti vuttaṃ <bold>‘‘tejodhātu ṭhitippattā’’</bold>tyādi.</paragraph>
    <paragraph line="106" number="37"> Tattha <bold>hadayaindriyarūpāni</bold> nava kammatoyeva jātattā <bold>kammajāneva</bold>. Yañhi jātaṃ, jāyati, jāyissati ca, taṃ ‘‘kammaja’’nti vuccati yathā duddhanti.</paragraph>
    <paragraph line="107" number="40"> Paccuppannapaccayāpekkhattā lahutādittayaṃ kammajaṃ na hoti, itarathā sabbadābhāvīhi bhavitabbanti vuttaṃ <bold>‘‘lahutādittayaṃ utucittāhārehi sambhotī’’</bold>ti.</paragraph>
    <paragraph line="108" number="43"> Ekantakammajāni <pageBreak edition="Vipassana Research Institut" number="0.0187" /> nava, catujesu kammajāni navāti aṭṭhārasa kammajāni, pañcavikārarūpasaddaavinibbhogarūpaākāsavasena pannarasa cittajāni, saddo, lahutādittayaṃ, avinibbhogākāsarūpāni navāti terasa utujāni, lahutādittayaavinibbhogākāsavasena dvādasa āhārajāni.</paragraph>
    <paragraph line="109" number="44"> Kevalaṃ <bold>jāyamānādirūpānaṃ</bold> jāyamānaparipaccamānabhijjamānarūpānaṃ <bold>sabhāvattā</bold> sabhāvamattaṃ vinā attano jātiādilakkhaṇābhāvato <bold>lakkhaṇāni kehici</bold> paccayehi na jāyantīti pakāsitaṃ. Uppādādiyuttānañhi cakkhādīnaṃ jātiādīni lakkhaṇāni vijjanti, na evaṃ jātiādīnaṃ. Yadi tesampi jātiādīni siyuṃ, evaṃ anavatthānameva āpajjeyya. Yaṃ pana ‘‘rūpāyatanaṃ…pe… kabaḷīkāro āhāro. Ime dhammā cittasamuṭṭhānā’’tyādīsu (dha. sa. 1201) jātiyā kutocijātattaṃ anuññātaṃ <pageBreak edition="Myanmar" number="0.0211" />, tampi rūpajanakapaccayānaṃ rūpuppādanaṃ pati anuparatabyāpārānaṃ paccayabhāvūpagamanakkhaṇe jāyamānadhammavikārabhāvena upalabbhamānataṃ sandhāyāti daṭṭhabbaṃ. Yampi ‘‘jāti, bhikkhave, aniccā saṅkhatā paṭiccasamuppannā. Jarāmaraṇaṃ, bhikkhave, aniccaṃ saṅkhataṃ paṭiccasamuppanna’’nti vacanaṃ (saṃ. ni. 2.20), tatthāpi paṭiccasamuppannānaṃ lakkhaṇabhāvatoti ayametthābhisandhi. Tenāhu porāṇā –</paragraph>
    <gatha1 line="110">‘‘Pāṭhe kutoci jātattaṃ, jātiyā pariyāyato;</gatha1>
    <gathalast line="111">Saṅkhatānaṃ sabhāvattā, tīsu saṅkhatatoditā’’ti.</gathalast>
    <centered line="112">Rūpasamuṭṭhānanayavaṇṇanā niṭṭhitā.</centered>
    <subhead line="113">Kalāpayojanāvaṇṇanā</subhead>
    <paragraph line="114" number="45"> Yasmā panetāni rūpāni kammādito uppajjamānānipi na ekekaṃ samuṭṭhahanti, atha kho piṇḍatova. Tasmā piṇḍānaṃ gaṇanaparicchedaṃ, sarūpañca dassetuṃ <bold>‘‘ekuppādā’’</bold>tyādi vuttaṃ <pageBreak edition="Vipassana Research Institut" number="0.0188" />. <bold>Sahavuttino</bold>ti visuṃ visuṃ kalāpagatarūpavasena sahavuttino, na sabbakalāpānaṃ aññamaññaṃ sahuppattivasena.</paragraph>
    <paragraph line="115" number="46"> Dasa parimāṇā assāti dasakaṃ, samudāyassetaṃ nāmaṃ, cakkhunā upalakkhitaṃ, tappadhānaṃ vā dasakaṃ <bold>cakkhudasakaṃ</bold>. Evaṃ sesesupi.</paragraph>
    <paragraph line="116" number="47"> Vacīviññattiggahaṇena saddopi saṅgahito hoti tassā tadavinābhāvatoti vuttaṃ <bold>‘‘vacīviññattidasaka’’</bold>nti.</paragraph>
    <paragraph line="117" number="50"> Kiṃ <pageBreak edition="Myanmar" number="0.0212" /> panete ekavīsati kalāpā sabbepi sabbattha honti, udāhu keci katthacīti āha <bold>‘‘tatthā’’</bold>tyādi.</paragraph>
    <centered line="118">Kalāpayojanāvaṇṇanā niṭṭhitā.</centered>
    <subhead line="119">Rūpapavattikkamavaṇṇanā</subhead>
    <paragraph line="120" number="52"> Idāni nesaṃ sambhavavasena, pavattipaṭisandhivasena, yonivasena ca pavattiṃ dassetuṃ <bold>‘‘sabbānipi panetānī’’</bold>tyādi vuttaṃ. <bold>Yathāraha</bold>nti sabhāvakaparipuṇṇāyatanānaṃ anurūpato.</paragraph>
    <paragraph line="121" number="53"> Kamalakuharagabbhamalādisaṃsedaṭṭhānesu jātā <bold>saṃsedajā</bold>. Upapāto nesaṃ atthīti <bold>opapātikā,</bold> ukkaṃsagatiparicchedavasena cettha visiṭṭhaupapāto gahito yathā ‘‘abhirūpassa kaññā dātabbā’’ti. <bold>Satta dasakāni pātubhavanti</bold> paripuṇṇāyatanabhāvena upalabbhanato. <bold>Kadāci na labbhanti</bold> jaccandhajaccabadhirajaccāghānanapuṃsakaādikappikānaṃ vasena. Tattha sugatiyaṃ mahānubhāvena kammunā nibbattamānānaṃ opapātikānaṃ indriyavekallāyogato cakkhusotaghānālābho saṃsedajānaṃ, bhāvālābho paṭhamakappikaopapātikānaṃ vasenapi. Duggatiyaṃ pana cakkhusotabhāvālābho dvinnampi vasena, ghānālābho saṃsedajānameva vasena, na opapātikānaṃ <pageBreak edition="Vipassana Research Institut" number="0.0189" /> vasenāti daṭṭhabbaṃ. Tathā hi <bold>dhammahadayavibhaṅge</bold> ‘‘kāmadhātuyā upapattikkhaṇe kassaci ekādasāyatanāni pātubhavanti, kassaci dasa, kassaci aparānipi dasa, kassaci nava, kassaci sattā’’ti (vibha. 1007) vacanato paripuṇṇindriyassa opapātikassa saddāyatanavajjitāni ekādasāyatanāni vuttāni. Andhassa cakkhāyatanavajjitāni <pageBreak edition="Myanmar" number="0.0213" /> dasa, tathā badhirassa sotāyatanavajjitāni, andhabadhirassa tadubhayavajjitāni nava, gabbhaseyyakassa cakkhusotaghānajivhāsaddāyatanavajjitānisattāyatanāni vuttāni. Yadi pana aghānakopi opapātiko siyā, andhabadhirāghānakānaṃ vasena tikkhattuṃ dasa, andhabadhiraandhāghānakabadhirāghānakānaṃ vasena tikkhattuṃ nava, andhabadhirāghānakassa vasena ca aṭṭha āyatanāni vattabbāni siyuṃ, na panevaṃ vuttāni. Tasmā natthi opapātikassa ghānavekallanti. Tathā ca vuttaṃ <bold>yamakaṭṭhakathāyaṃ</bold> ‘‘aghānako opapātiko natthi. Yadi bhaveyya, kassaci aṭṭhāyatanānīti vadeyyā’’ti (yama. aṭṭha. āyatanayamaka. 18-21).</paragraph>
    <paragraph line="122">Saṃsedajānaṃ pana ghānābhāvo na sakkā nivāretuṃ ‘‘kāmadhātuyā upapattikkhaṇe’’tyādipāḷiyā (vibha. 1007) opapātikayonimeva sandhāya, sattāyatanaggahaṇassa ca aññesaṃ asambhavato gabbhaseyyakameva sandhāya vuttattā. Yaṃ pana ‘‘saṃsedajayonikā paripuṇṇāyatanabhāvena opapātikasaṅgahaṃ katvā vuttā’’ti aṭṭhakathāvacanaṃ, tampi paripuṇṇāyatanaṃyeva saṃsedajānaṃ opapātikesu saṅgahavasena vuttaṃ. Apare pana yamake ghānajivhānaṃ sahacāritā vuttāti ajivhassa asambhavato aghānakassapi abhāvameva vaṇṇenti, tatthāpi yathā cakkhusotāni rūpabhave ghānajivhāhi vinā pavattanti, na evaṃ ghānajivhā aññamaññaṃ vinā pavattanti dvinnampi rūpabhave anuppajjanatoti evaṃ visuṃ visuṃ kāmabhave appavattivasena tesaṃ sahacāritā vuttāti na na sakkā vattunti.</paragraph>
    <paragraph line="123" number="54"> Gabbhe mātukucchiyaṃ sentīti gabbhaseyyakā, teyeva rūpādīsu sattatāya sattāti <bold>gabbhaseyyakasattā</bold>. Ete <pageBreak edition="Myanmar" number="0.0214" /> aṇḍajajalābujā. <bold>Tīṇi dasakāni pātubhavanti,</bold> yāni ‘‘kalalarūpa’’nti vuccanti, paripiṇḍitāni ca tāni jātiuṇṇāya ekassa aṃsuno pasannatilatele pakkhipitvā uddhaṭassa paggharitvā agge ṭhitabindumattāni acchāni vippasannāni. <bold>Kadāci na labbhati</bold> abhāvakasattānaṃ vasena. <bold>Tato para</bold>nti paṭisandhito paraṃ. <bold>Pavattikāle</bold>ti sattame sattāhe, <bold>ṭīkākāra</bold>matena ekādasame sattāhe vā. <bold>Kamenā</bold>ti cakkhudasakapātubhāvato sattāhātikkamena sotadasakaṃ <pageBreak edition="Vipassana Research Institut" number="0.0190" />, tato sattāhātikkamena ghānadasakaṃ, tato sattāhātikkamena jivhādasakanti evaṃ anukkamena. <bold>Aṭṭhakathāyampi</bold> hi ayamattho dassitova.</paragraph>
    <paragraph line="124" number="55"><bold>Ṭhitikāla</bold>nti paṭisandhicittassa ṭhitikālaṃ. Paṭisandhicittasahajātā hi utu ṭhānappattā tassa ṭhitikkhaṇe suddhaṭṭhakaṃ samuṭṭhāpeti, tadā uppannā bhaṅgakkhaṇetyādinā anukkamena utu rūpaṃ janeti. <bold>Ojāpharaṇamupādāyā</bold>ti gabbhaseyyakassa mātu ajjhohaṭāhārato saṃsedajopapātikānañca mukhagatasemhādito ojāya rasaharaṇīanusārena sarīre pharaṇakālato paṭṭhāya.</paragraph>
    <paragraph line="125" number="56"> Cuticittaṃ uparimaṃ etassāti <bold>cuticittopari. Kammajarūpāni na uppajjanti</bold> taduppattiyaṃ maraṇābhāvato. Kammajarūpavicchede hi ‘‘mato’’ti vuccati. Yathāha –</paragraph>
    <gatha1 line="126">‘‘Āyu usmā ca viññāṇaṃ, yadā kāyaṃ jahantimaṃ;</gatha1>
    <gathalast line="127">Apaviddho tadā seti, niratthaṃva kaliṅgara’’nti. (saṃ. ni. 3.95 thokaṃ visadisaṃ);</gathalast>
    <paragraph line="128"><bold>Puretara</bold>nti sattarasamassa uppādakkhaṇe. <bold>Tatoparaṃ cittajāhārajarūpañca vocchijjatī</bold>ti ajīvakasantāne tesaṃ uppattiyā <pageBreak edition="Myanmar" number="0.0215" /> abhāvato yathānibbattaṃ cittajaṃ, āhārajañca tato paraṃ kiñci kālaṃ pavattitvā nirujjhati. Apare pana ācariyā ‘‘cittajarūpaṃ cuticittato puretarameva vocchijjatī’’ti vaṇṇenti.</paragraph>
    <paragraph line="129" number="58"> Rūpaloke ghānajivhākāyānaṃ abhāve kāraṇaṃ vuttameva. Bhāvadvayaṃ pana bahalakāmarāgūpanissayattā brahmānañca tadabhāvato tattha na pavattati. <bold>Āhārajakalāpāni ca na labbhanti</bold> ajjhohaṭāhārābhāvena sarīragatassapi āhārassa rūpasamuṭṭhāpanābhāvato. Bāhirañhi utuṃ, āhārañca upanissayaṃ labhitvā utuāhārā rūpaṃ samuṭṭhāpenti. <bold>Jīvitanavaka</bold>nti kāyābhāvato kāyadasakaṭṭhāniyaṃ jīvitanavakaṃ.</paragraph>
    <paragraph line="130" number="59"><bold>Atiricchati</bold> sesabrahmānaṃ paṭisandhiyaṃ, pavatte ca upalabhitabbarūpato avasiṭṭhaṃ hoti <pageBreak edition="Vipassana Research Institut" number="0.0191" />, maraṇakāle pana brahmānaṃ sarīranikkhepābhāvato sabbesampi tisamuṭṭhānāni, dvisamuṭṭhānāni ca saheva nirujjhanti.</paragraph>
    <paragraph line="131" number="61"><bold>Rūpesu tevīsati</bold> ghānajivhākāyabhāvadvayavasena pañcannaṃ abhāvato. Keci pana ‘‘lahutādittayampi tesu natthi dandhattakarādidhātukkhobhābhāvato’’ti vadanti, taṃ akāraṇaṃ. Na hi vūpasametabbāpekkhā tabbirodhidhammappavatti tathā sati sahetukakiriyacittesu lahutādīnaṃ abhāvappasaṅgato. <bold>‘‘Saddo vikāro’’</bold>tyādi sabbesampi sādhāraṇavasena vuttaṃ.</paragraph>
    <centered line="132">Rūpapavattikkamavaṇṇanā niṭṭhitā.</centered>
    <subhead line="133">Nibbānabhedavaṇṇanā</subhead>
    <paragraph line="134" number="62"> Ettāvatā <pageBreak edition="Myanmar" number="0.0216" /> cittacetasikarūpāni vibhāgato niddisitvā idāni nibbānaṃ niddisanto āha <bold>‘‘nibbānaṃ panā’’</bold>tyādi. <bold>‘‘Catumaggañāṇena sacchikātabba’’</bold>nti iminā nibbānassa taṃtaṃariyapuggalānaṃ paccakkhasiddhataṃ dasseti. <bold>‘‘Maggaphalānamārammaṇabhūta’’</bold>nti iminā kalyāṇaputhujjanānaṃ anumānasiddhataṃ. Saṅkhatadhammārammaṇañhi, paññattārammaṇaṃ vā ñāṇaṃ kilesānaṃ samucchedapaṭippassambhane asamatthaṃ, atthi ca loke kilesasamucchedādi. Tasmā atthi saṅkhatasammutidhammaviparīto kilesānaṃ samucchedapaṭippassaddhikarānaṃ maggaphalānaṃ ārammaṇabhūto nibbānaṃ nāma eko dhammoti siddhaṃ. Paccakkhānumānasiddhatāsandassanena ca abhāvamattaṃ nibbānanti vippaṭipannānaṃ vādaṃ nisedhetīti alamatippapañcena. Khandhādibhede tebhūmakadhamme heṭṭhupariyavasena vinanato saṃsibbanato <bold>vānasaṅkhātāya</bold> taṇhāya <bold>nikkhantattā</bold> visayātikkamavasena atītattā.</paragraph>
    <paragraph line="135" number="63"><bold>Sabhāvato</bold>ti attano santilakkhaṇena. Upādīyati kāmupādādīhīti upādi, pañcakkhandhassetaṃ adhivacanaṃ, upādiyeva seso kilesehīti upādiseso, tena saha vattatīti saupādisesā <pageBreak edition="Vipassana Research Institut" number="0.0192" />, sā eva nibbānadhātūti <bold>saupādisesanibbānadhātu. Kāraṇapariyāyenā</bold>ti saupādisesādivasena paññāpane kāraṇabhūtassa upādisesa bhāvābhāvassa lesena.</paragraph>
    <paragraph line="136" number="64"> Ārammaṇato, sampayogato ca rāgadosamohehi suññattā suññaṃ, suññameva <bold>suññataṃ,</bold> tathā rāgādinimittarahitattā <bold>animittaṃ</bold>. Rāgādipaṇidhirahitattā <bold>appaṇihitaṃ</bold>. Sabbasaṅkhārehi vā suññattā <bold>suññataṃ</bold>. Sabbasaṅkhāranimittābhāvato <pageBreak edition="Myanmar" number="0.0217" /><bold>animittaṃ</bold>. Taṇhāpaṇidhiyā abhāvato <bold>appaṇihitaṃ</bold>.</paragraph>
    <paragraph line="137" number="65"> Cavanābhāvato <bold>accutaṃ</bold>. Antassa pariyosānassa atikkantattā <bold>accantaṃ</bold>. Paccayehi asaṅkhatattā <bold>asaṅkhataṃ</bold>. Attano uttaritarassa abhāvato, sahadhammena vattabbassa uttarassa vā abhāvato <bold>anuttaraṃ</bold>. Vānato taṇhāto muttattā sabbaso apagatattā <bold>vānamuttā</bold>. Mahante sīlakkhandhādike esanti gavesantīti <bold>mahesayo. ‘‘Iti citta’’</bold>ntyādi chahi paricchedehi vibhattānaṃ cittādīnaṃ nigamanaṃ.</paragraph>
    <centered line="138">Nibbānabhedavaṇṇanā niṭṭhitā.</centered>
    <centered line="139">Iti abhidhammatthavibhāviniyā nāma abhidhammatthasaṅgahavaṇṇanāya</centered>
    <centered line="140">Rūpaparicchedavaṇṇanā niṭṭhitā.</centered>
  </content>
</document>