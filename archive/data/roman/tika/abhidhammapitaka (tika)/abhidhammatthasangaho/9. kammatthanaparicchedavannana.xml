<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh07t.nrf17.xml</normativeSource>
    <archivePath>roman/tika/abhidhammapitaka (tika)/abhidhammatthasangaho/9. kammatthanaparicchedavannana.xml</archivePath>
    <baseFileName>9. kammatthanaparicchedavannana</baseFileName>
    <titlePath>9. Kammaṭṭhānaparicchedavaṇṇanā - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">9. Kammaṭṭhānaparicchedavaṇṇanā</chapter>
    <paragraph line="2" number="1"><bold>Ito</bold><pageBreak edition="Vipassana Research Institut" number="0.0223" /> paccayaniddesato paraṃ nīvaraṇānaṃ samanaṭṭhena <bold>samatha</bold>saṅkhātānaṃ, aniccādivividhākārato dassanaṭṭhena <bold>vipassanā</bold>saṅkhātānañca dvinnaṃ <bold>bhāvanānaṃ</bold> duvidhampi <bold>kammaṭṭhānaṃ</bold> duvidhabhāvanākammassa pavattiṭṭhānatāya kammaṭṭhānabhūtamārammaṇaṃ uttaruttarayogakammassa padaṭṭhānatāya kammaṭṭhānabhūtaṃ bhāvanāvīthiñca <bold>yathākkamaṃ</bold> samathavipassanānukkamena pavakkhāmīti yojanā.</paragraph>
    <title line="3">Samathakammaṭṭhānaṃ</title>
    <subhead line="4">Caritabhedavaṇṇanā</subhead>
    <paragraph line="5" number="3"> Rāgo va caritā pakatīti <bold>rāgacaritā</bold>. Evaṃ <bold>dosacaritā</bold>dayopi. <bold>Caritasaṅgaho</bold>ti mūlacaritavasena puggalasaṅgaho, saṃsaggavasena pana tesaṭṭhi caritā honti. Vuttañhi –</paragraph>
    <gatha1 line="6">‘‘Rāgādike tike satta, satta saddhādike tike;</gatha1>
    <gathalast line="7">Ekadvitikamūlamhi, missato sattasattaka’’nti.</gathalast>
    <paragraph line="8">Ettha hi rāgacaritā dosacaritā mohacaritā rāgadosacaritā rāgamohacaritā dosamohacaritā rāgadosamohacaritāti <pageBreak edition="Myanmar" number="0.0257" /> evaṃ rāgādike tike sattakamekaṃ. Tathā saddhācaritā buddhicaritā vitakkacaritā saddhābuddhicaritā saddhābuddhivitakkacaritā buddhivitakkacaritā saddhābuddhivitakkacaritāti saddhādikepi tike ekanti evaṃ dve tike amissetvā cuddasa caritā honti. Rāgāditike pana ekadvitikamūlavasena saddhāditikena saha yojite rāgasaddhācaritā rāgabuddhicaritā rāgavitakkacaritā rāgasaddhābuddhicaritā rāgasaddhāvitakkacaritā rāgabuddhivitakkacaritā rāgasaddhābuddhivitakkacaritāti rāgamūlanaye ekaṃ sattakaṃ, tathā ‘‘dosasaddhācaritā dosabuddhicaritā dosavitakkacaritā’’tyādinā dosamūlanayepi ekaṃ, ‘‘mohasaddhācaritā’’tyādinā mohamūlanayepi ekanti evaṃ ekamūlanaye sattakattayaṃ hoti. Yathā <pageBreak edition="Vipassana Research Institut" number="0.0224" /> cettha, evaṃ dvimūlakanayepi ‘‘rāgadosasaddhācaritā rāgadosabuddhicaritā rāgadosavitakkacaritā’’tyādinā sattakattayaṃ. Timūlakanaye pana ‘‘rāgadosamohasaddhācaritā’’tyādinā ekaṃ sattakanti evaṃ missato sattasattakavasena ekūnapaññāsa caritā honti. Iti imā ekūnapaññāsa, purimā ca cuddasāti tesaṭṭhi caritā daṭṭhabbā. Keci pana diṭṭhiyā saddhiṃ ‘‘catusaṭṭhī’’ti vaṇṇenti.</paragraph>
    <centered line="9">Caritabhedavaṇṇanā niṭṭhitā.</centered>
    <subhead line="10">Bhāvanābhedavaṇṇanā</subhead>
    <paragraph line="11" number="4"> Bhāvanāya paṭisaṅkhārakammabhūtā, ādikammabhūtā vā pubbabhāgabhāvanā <bold>parikammabhāvanā</bold> nāma. Nīvaraṇavikkhambhanato paṭṭhāya gotrabhūpariyosānā kāmāvacarabhāvanā <bold>upacārabhāvanā</bold> nāma. Appanāya samīpacārittā gāmūpacārādayo viya. Mahaggatabhāvappattā <bold>appanābhāvanā</bold> nāma appanāsaṅkhātavitakkapamukhattā <pageBreak edition="Myanmar" number="0.0258" />. Sampayuttadhammehi ārammaṇe appento viya pavattatīti vitakko <bold>appanā</bold>. Tathā hi so ‘‘appanā byappanā’’ti (dha. sa. 7) niddiṭṭho. Tappamukhatāvasena pana sabbepi mahaggatānuttarajhānadhammā ‘‘appanā’’ti vuccanti.</paragraph>
    <centered line="12">Bhāvanābhedavaṇṇanā niṭṭhitā.</centered>
    <subhead line="13">Nimittabhedavaṇṇanā</subhead>
    <paragraph line="14" number="5"> Parikammassa nimittaṃ ārammaṇattāti <bold>parikammanimittaṃ,</bold> kasiṇamaṇḍalādi. Tadeva cakkhunā diṭṭhaṃ viya manasā uggahetabbaṃ nimittaṃ, uggaṇhantassa vā nimittanti <bold>uggahanimittaṃ</bold>. Tappaṭibhāgaṃ vaṇṇādikasiṇadosarahitaṃ nimittaṃ upacārappanānaṃ ārammaṇattāti <bold>paṭibhāganimittaṃ</bold>.</paragraph>
    <paragraph line="15" number="6"> Pathavīyeva <pageBreak edition="Vipassana Research Institut" number="0.0225" /> kasiṇaṃ ekadese aṭṭhatvā anantassa pharitabbatāya sakalaṭṭhenāti <bold>pathavīkasiṇaṃ,</bold> kasiṇamaṇḍalaṃ. Paṭibhāganimittaṃ, tadārammaṇañca jhānaṃ ‘pathavīkasiṇa’nti vuccati. Tathā <bold>āpokasiṇā</bold>dīsupi. Tattha pathavādīni cattāri bhūtakasiṇāni. Nīlādīni cattāri vaṇṇakasiṇāni, paricchinnākāso ākāsakasiṇaṃ, candādiāloko ālokakasiṇanti daṭṭhabbaṃ.</paragraph>
    <paragraph line="16" number="7"> Uddhaṃ dhumātaṃ sūnaṃ chavasarīraṃ uddhumātaṃ, tadeva kucchitaṭṭhena<bold>uddhumātakaṃ</bold>. Evaṃ sesesupi. Setarattādinā vimissitaṃ yebhuyyena nīlavaṇṇaṃ chavasarīraṃ <bold>vinīlakaṃ</bold> visesato nīlakanti katvā. Vissavantapubbakaṃ <bold>vipubbakaṃ</bold>. Majjhe dvidhā chinnaṃ <bold>vicchiddakaṃ</bold>. Soṇasiṅgālādīhi vividhākārena khāyitaṃ <pageBreak edition="Myanmar" number="0.0259" /><bold>vikkhāyitakaṃ</bold>. Soṇasiṅgālādīhi vividhenākārena khaṇḍitvā tattha tattha khittaṃ <bold>vikkhittakaṃ</bold>. Kākapadādiākārena satthena hanitvā vividhaṃ khittaṃ <bold>hatavikkhittakaṃ</bold>. Lohitapaggharaṇakaṃ <bold>lohitakaṃ</bold>. Kimikulapaggharaṇakaṃ <bold>puḷavakaṃ</bold>. Antamaso ekampi aṭṭhi <bold>aṭṭhikaṃ</bold>.</paragraph>
    <paragraph line="17" number="8"> Anu anu saraṇaṃ anussati, arahatādibuddhaguṇārammaṇā anussati <bold>buddhānussati</bold>. Svākkhātatādidhammaguṇārammaṇā anussati <bold>dhammānussati</bold>. Suppaṭipannatādisaṃghaguṇārammaṇā anussati <bold>saṃghānussati</bold>. Akhaṇḍatādinā suparisuddhassa attano sīlaguṇassa anussaraṇaṃ <bold>sīlānussati</bold>. Vigatamalamaccheratādivasena attano cāgānussaraṇaṃ <bold>cāgānussati</bold>. ‘‘Yehi saddhādīhi samannāgatā devā devattaṃ gatā, tādisā guṇā mayi santī’’ti evaṃ devatā sakkhiṭṭhāne ṭhapetvā attano saddhādiguṇānussaraṇaṃ <bold>devatānussati</bold>. Sabbadukkhūpasamabhūtassa nibbānassa guṇānussaraṇaṃ <bold>upasamānussati</bold>. Jīvitindriyupacchedabhūtassa maraṇassa anussaraṇaṃ <bold>maraṇānussati</bold>. Kesādikāyakoṭṭhāse gatā pavattā sati <bold>kāyagatāsati</bold>. Ānañca apānañca ānāpānaṃ, assāsapassāsā, tadārammaṇā sati <bold>ānāpānassati</bold>.</paragraph>
    <paragraph line="18" number="9"> Mijjati siniyhatīti <bold>mettā,</bold> mittesu bhavāti vā <bold>mettā,</bold> sā sattānaṃ hitasukhūpasaṃharaṇalakkhaṇā. Paradukkhāpanayanakāmatālakkhaṇā karuṇā. Parasampattipamodalakkhaṇā muditā. Iṭṭhāniṭṭhesu majjhattākārappavattilakkhaṇā upekkhā. Appamāṇasattārammaṇattā <bold>appamaññā</bold>. Uttamavihārabhāvato, uttamānaṃ vā vihārabhāvato <bold>brahmavihāro</bold>.</paragraph>
    <paragraph line="19" number="10"> Gamanapariyesanaparibhogādipaccavekkhaṇavasena <pageBreak edition="Myanmar" number="0.0260" /><pageBreak edition="Vipassana Research Institut" number="0.0226" /> kabaḷīkārāhāre paṭikūlanti pavattā saññā <bold>āhāre paṭikūlasaññā</bold>.</paragraph>
    <paragraph line="20" number="11"> Pathavīdhātuādīnaṃ catunnaṃ dhātūnaṃ salakkhaṇato kesādisasambhārādito ca vavatthānaṃ <bold>catudhātuvavatthānaṃ</bold>.</paragraph>
    <paragraph line="21" number="12"> Arūpe ārammaṇe pavattā <bold>āruppā</bold>.</paragraph>
    <centered line="22">Nimittabhedavaṇṇanā niṭṭhitā.</centered>
    <subhead line="23">Sappāyabhedavaṇṇanā</subhead>
    <paragraph line="24" number="13"> Idāni tassa tassa puggalassa caritānukūlakammaṭṭhānaṃ dassetuṃ <bold>‘‘caritāsu panā’’</bold>tyādimāha. Rāgo va caritaṃ pakati etassāti <bold>rāgacarito,</bold> rāgabahulo puggalo, rāgassa ujuvipaccanīkabhāvato asubhakammaṭṭhānaṃ tassa sappāyaṃ. <bold>Ānāpānaṃ mohacaritassa, vitakkacaritassa ca sappāyaṃ</bold> buddhivisayabhāvena mohappaṭipakkhattā, vitakkasandhāvanassa nivārakattā ca. <bold>Cha buddhānussatiādayo saddhācaritassa sappāyā</bold> saddhāvuddhihetubhāvato.</paragraph>
    <paragraph line="25" number="17"><bold>Maraṇaupasamasaññāvavatthānāni buddhicaritassa sappāyāni</bold> gambhīrabhāvato buddhiyā eva visayattā.</paragraph>
    <paragraph line="26" number="18"><bold>Sesānī</bold>ti catubbidhabhūtakasiṇaākāsaālokakasiṇaāruppacatukkavasena dasavidhāni. <bold>Tatthāpī</bold>ti tesu dasasu kammaṭṭhānesu. <bold>Puthulaṃ mohacaritassa sappāyaṃ</bold> sambādhe okāse cittassa bhiyyosomattāya sammuyhanato. <bold>Khuddakaṃ vitakkacaritassa sappāyaṃ</bold> mahantārammaṇassa vitakkasandhāvanapaccayattā. Ujuvipaccanīkato ceva atisappāyatāya <pageBreak edition="Myanmar" number="0.0261" /> cetaṃ vuttaṃ. Rāgādīnaṃ pana avikkhambhikā, saddhādīnaṃ vā anupakārikā kasiṇādibhāvanā nāma natthi.</paragraph>
    <centered line="27">Sappāyabhedavaṇṇanā niṭṭhitā.</centered>
    <subhead line="28">Bhāvanābhedavaṇṇanā</subhead>
    <paragraph line="29" number="19"><bold>Sabbatthāpī</bold>ti <pageBreak edition="Vipassana Research Institut" number="0.0227" /> cattālīsakammaṭṭhānesupi <bold>natthi appanā,</bold> buddhaguṇādīnaṃ paramatthabhāvato, anekavidhattā, ekassapi gambhīrabhāvato ca. Buddhānussatiādīsu dasasu kammaṭṭhānesu appanāvasena samādhissa patiṭṭhātuṃ asakkuṇeyyattā appanābhāvaṃ appatvā samādhi upacārabhāvena patiṭṭhāti. Lokuttarasamādhi, pana dutiyacatutthāruppasamādhi ca sabhāvadhammepi bhāvanāvisesavasena appanaṃ pāpuṇāti. Visuddhibhāvanānukkamavasena hi lokuttaro appanaṃ pāpuṇāti. Ārammaṇasamatikkamabhāvanāvasena āruppasamādhi. Appanāppattasseva hi catutthajjhānasamādhino ārammaṇasamatikkamanamattaṃ hoti.</paragraph>
    <paragraph line="30" number="21"> Pañcapi jhānāni etesamatthi, tattha niyuttānīti vā <bold>pañcakajjhānikāni</bold>.</paragraph>
    <paragraph line="31" number="22"> Asubhabhāvanāya paṭikūlārammaṇattā caṇḍasotāya nadiyā arittabalena nāvā viya vitakkabaleneva tattha cittaṃ pavattatīti asubhakammaṭṭhāne avitakkajjhānāsambhavato <bold>‘‘paṭhamajjhānikā’’</bold>ti vuttaṃ.</paragraph>
    <paragraph line="32" number="23"> Mettākaruṇāmuditānaṃ domanassasahagatabyāpādavihiṃsānabhiratīnaṃ pahāyakattā domanassappaṭipakkhena somanasseneva sahagatatā yuttāti <bold>‘‘mettādayo tayo catukkajjhānikā’’</bold>ti vuttā.</paragraph>
    <paragraph line="33" number="24"> ‘‘Sabbe <pageBreak edition="Myanmar" number="0.0262" /> sattā sukhitā hontu, dukkhā muccantu, laddhasukhasampattito mā vigacchantū’’ti mettādivasappavattabyāpārattayaṃ pahāya kammassakatādassanena sattesu majjhattākārappavattabhāvanānibbattāya tatramajjhattupekkhāya balavatarattā upekkhābrahmavihārassa sukhasahagatāsambhavato <bold>‘‘upekkhā pañcamajjhānikā’’</bold>ti vuttā.</paragraph>
    <centered line="34">Bhāvanābhedavaṇṇanā niṭṭhitā.</centered>
    <subhead line="35">Gocarabhedavaṇṇanā</subhead>
    <paragraph line="36" number="26"><bold>Yathāraha</bold>nti <pageBreak edition="Vipassana Research Institut" number="0.0228" /> taṃtaṃārammaṇānurūpato. Kassaci ārammaṇassa aparibyattatāya <bold>‘‘pariyāyenā’’</bold>ti vuttaṃ.</paragraph>
    <paragraph line="37" number="27"> Kasiṇāsubhakoṭṭhāsānāpānassatīsveva hi paribyattanimittasambhavoti.</paragraph>
    <paragraph line="38" number="28"><bold>Pathavīmaṇḍalādīsu nimittaṃ uggaṇhantassā</bold>ti ādimhi tāva catupārisuddhisīlaṃ visodhetvā dasavidhaṃ palibodhaṃ upacchinditvā piyagarubhāvanīyādiguṇasamannāgataṃ kalyāṇamittaṃ upasaṅkamitvā attano cariyānukūlaṃ kammaṭṭhānaṃ gahetvā aṭṭhārasavidhaṃ ananurūpavihāraṃ pahāya pañcaṅgasamannāgate anurūpavihāre viharantassa kesanakhaharaṇādikhuddakapalibodhupacchedaṃ katvā kasiṇamaṇḍalādīni purato katvā ānāpānakoṭṭhāsādīsu cittaṃ ṭhapetvā nisīditvā ‘‘pathavī pathavī’’tyādinā taṃtaṃbhāvanānukkamena pathavīkasiṇādīsu taṃtadārammaṇesu nimittaṃ uggaṇhantassa. Ayamettha saṅkhepo. Vitthārato pana bhāvanā <bold>visuddhimaggato</bold> (visuddhi. 1.54 ādayo) gahetabbā. Duvidhampi hi bhāvanāvidhānaṃ idha ācariyena <pageBreak edition="Myanmar" number="0.0263" /> atisaṅkhepato vuttaṃ, tadatthadassanatthañca vitthāranaye āhariyamāne atippapañco siyāti mayampi taṃ na vitthāressāma. <bold>Yadā pana taṃ nimittaṃ cittena samuggahita</bold>nti evaṃ pavattānupubbabhāvanāvasena yadā taṃ parikammanimittaṃ cittena sammā uggahitaṃ hoti. <bold>Manodvārassa āpāthamāgata</bold>nti cakkhuṃ nimmīletvā, aññattha gantvā vā manasi karontassa kasiṇamaṇḍalasadisameva hutvā manodvārikajavanānaṃ āpāthaṃ āgataṃ hoti.</paragraph>
    <paragraph line="39" number="29"><bold>Samādhiyatī</bold>ti visesato cittekaggatāpattiyā samāhitā hoti.</paragraph>
    <paragraph line="40" number="30"> Cittasamādhānavasena puggalopi samāhitoyevāti vuttaṃ <bold>‘‘tathā samāhitassā’’</bold>ti. <bold>Tappaṭibhāga</bold>nti uggahanimittasadisaṃ, tatoyeva hi taṃ ‘‘paṭibhāganimitta’’nti vuccati. Taṃ pana uggahanimittato atiparisuddhaṃ hoti. <bold>Vatthudhammavimuccita</bold>nti paramatthadhammato vimuttaṃ, vatthudhammato vā kasiṇamaṇḍalagatakasiṇadosato vinimuttaṃ. Bhāvanāya nibbattattā <bold>bhāvanāmayaṃ. Samappita</bold>nti suṭṭhu appitaṃ.</paragraph>
    <paragraph line="41" number="31"><bold>Tato paṭṭhāyā</bold>ti paṭibhāganimittuppattito paṭṭhāya.</paragraph>
    <paragraph line="42" number="33"> Pañcasu jhānaṅgesu ekekārammaṇe uppannāvajjanānantaraṃ catupañcajavanakatipayabhavaṅgato <pageBreak edition="Vipassana Research Institut" number="0.0229" /> paraṃ agantvā aparāparaṃ jhānaṅgāvajjanasamatthatā <bold>āvajjanavasitā</bold> nāma. Samāpajjitukāmatānantaraṃ katipayabhavaṅgato paraṃ agantvā uppannāvajjanānantaraṃ samāpajjituṃ samatthatā <bold>samāpajjanavasitā</bold> nāma. Setu viya sīghasotāya nadiyā oghaṃ bhavaṅgavegaṃ upacchinditvā yathāparicchinnakālaṃ jhānaṃ ṭhapetuṃ samatthatā bhavaṅgapātato rakkhaṇayogyatā <bold>adhiṭṭhānavasitā</bold> nāma. Yathā paricchinnakālaṃ anatikkamitvā jhānato vuṭṭhānasamatthatā <bold>vuṭṭhānavasitā</bold> nāma. Atha vā yathāparicchinnakālato uddhaṃ gantuṃ adatvā ṭhapanasamatthatā <bold>adhiṭṭhānavasitā</bold><pageBreak edition="Myanmar" number="0.0264" /> nāma. Yathāparicchinnakālato anto avuṭṭhahitvā yathākālavaseneva vuṭṭhānasamatthatā <bold>vuṭṭhānavasitā</bold> nāmāti alamatippapañcena. Paccavekkhaṇavasitā pana āvajjanavasitāya eva siddhā. Āvajjanānantarajavanāneva hi paccavekkhaṇajavanāni nāma. <bold>Vitakkādioḷārikaṅgaṃ pahānāyā</bold>ti dutiyajjhānādīhi vitakkādioḷārikaṅgānaṃ jhānakkhaṇe anuppādāya. <bold>Padahato</bold>ti parikammaṃ karontassa. Tassa pana upacārabhāvanā nipphannā nāma hoti vitakkādīsu nikantivikkhambhanato paṭṭhāyāti daṭṭhabbaṃ. <bold>Yathāraha</bold>nti taṃtaṃjhānikakasiṇādiārammaṇānurūpaṃ.</paragraph>
    <paragraph line="43" number="36"> Ākāsakasiṇassa ugghāṭetuṃ asakkuṇeyyattā vuttaṃ <bold>‘‘ākāsavajjitesū’’</bold>ti. <bold>Kasiṇa</bold>nti kasiṇapaṭibhāganimittaṃ. <bold>Ugghāṭetvā</bold>ti amanasikāravasena uddharitvā. <bold>Anantavasena parikammaṃ karontassā</bold>ti ‘‘anantaṃ ākāsaṃ, anantaṃ ākāsa’’nti ākāsaṃ ārabbha parikammaṃ karontassa, na pana kevalaṃ ‘‘anantaṃ ananta’’nti. Evaṃ viññāṇañcāyatanepi. ‘‘Ananta’’nti avatvāpi ‘‘ākāso ākāso (visuddhi. 1.276), viññāṇaṃ viññāṇa’’nti (visuddhi. 1.281) manasi kātuṃ vaṭṭatīti ācariyā.</paragraph>
    <paragraph line="44" number="39"><bold>‘‘Santametaṃ, paṇītameta’’nti parikammaṃ karontassā</bold>ti abhāvamattārammaṇatāya ‘‘etaṃ santaṃ, etaṃ paṇīta’’nti bhāventassa.</paragraph>
    <paragraph line="45" number="40"><bold>Avasesesu cā</bold>ti kasiṇādīhi saha appanāvahakammaṭṭhānato avasesesu buddhānussatiādīsu aṭṭhasu <pageBreak edition="Myanmar" number="0.0265" />, saññāvavatthānesu cāti dasasu kammaṭṭhānesu. <bold>Parikammaṃ katvā</bold>ti ‘‘so bhagavā itipi arahaṃ, itipi sammāsambuddho’’tyādinā (visuddhi. 1.124) vuttavidhānena parikammaṃ katvā. <bold>Sādhukamuggahite</bold>ti buddhādiguṇaninnapoṇapabbhāracittatāvasena suṭṭhu uggahite. <bold>Parikammañca samādhiyatī</bold>ti parikammabhāvanā samāhitā nipphajjati. <bold>Upacāro ca sampajjatī</bold>ti nīvaraṇāni vikkhambhento upacārasamādhi ca uppajjati.</paragraph>
    <paragraph line="46" number="41"><bold>Abhiññāvasena</bold><pageBreak edition="Vipassana Research Institut" number="0.0230" /><bold>pavattamāna</bold>nti abhivisesato jānanaṭṭhena abhiññāsaṅkhātaṃ iddhividhādipañcalokiyābhiññāvasena pavattamānaṃ, <bold>abhiññāpādakapañcamajjhānā vuṭṭhahitvā</bold>ti kasiṇānulomādīhi cuddasahākārehi (visuddhi. 2.365) cittaṃ paridametvā abhinīhārakkhamaṃ katvā upekkhekaggatāyogato anurūpattā ca rūpāvacarapañcamajjhānameva abhiññānaṃ pādakaṃ patiṭṭhābhūtaṃ pathavādikasiṇārammaṇaṃ pañcamajjhānaṃ, taṃ samāpajjitvā tato vuṭṭhāya. <bold>Adhiṭṭheyyādikamāvajjetvā</bold>ti iddhividhañāṇassa parikammakāle adhiṭṭhātabbaṃ vikubbanīyaṃ satādikaṃ komārarūpādikaṃ, dibbasotassa parikammakāle thūlasukhumabhedaṃ saddaṃ, cetopariyañāṇassa parikammakāle parassa hadayaṅgatavaṇṇadassanena sarāgādibhedaṃ cittaṃ, pubbenivāsānussatiñāṇassa parikammasamaye purimabhavesu cuticittādibhedaṃ pubbe nivutthakkhandhaṃ, dibbacakkhussa parikammasamaye obhāsapharitaṭṭhānagataṃ rūpaṃ vā āvajjetvā.</paragraph>
    <paragraph line="47"><bold>Parikammaṃ karontassā</bold>ti ‘‘sataṃ homi, sahassaṃ homī’’tyādinā parikammaṃ karontassa. <bold>Rūpādīsū</bold>ti parikammavisayabhūtesu rūpapādakajjhānasaddaparacittapubbenivutthakkhandhādibhedesu ārammaṇesu. Ettha hi iddhividhañāṇassa tāva pādakajjhānaṃ, kāyo, rūpādiadhiṭṭhāne rūpādīni cāti cha ārammaṇāni <pageBreak edition="Myanmar" number="0.0266" />. Tattha pādakajjhānaṃ atītameva, kāyo paccuppanno, itaraṃ paccuppannamanāgataṃ vā. Dibbasotassa pana saddoyeva, so ca kho paccuppanno. Paracittavijānanāya pana atīte sattadivasesu, anāgate sattadivasesu ca pavattaṃ parittādīsu yaṃ kiñci tikālikaṃ cittameva ārammaṇaṃ hotīti <bold>mahāaṭṭhakathācariyā</bold> (visuddhi. 2.416; dha. sa. aṭṭha. 1434).</paragraph>
    <paragraph line="48"><bold>Saṅgahakārā pana</bold> ‘‘cattāropi khandhā’’ti (dha. sa. aṭṭha. 1434) vadanti, kathaṃ panassā paccuppannacittārammaṇatā, nanu ca āvajjanāya gahitameva iddhicittassa ārammaṇaṃ hoti, āvajjanāya ca paccuppannacittamārammaṇaṃ katvā nirujjhamānāya taṃsamakālameva parassa cittampi nirujjhatīti āvajjanajavanānaṃ kālavasena ekārammaṇatā na siyā, maggaphalavīthito aññattha āvajjanajavanānaṃ kathañca nānārammaṇatā na adhippetāti? <bold>Aṭṭhakathāyaṃ</bold> (visuddhi. 2.416; dha. sa. aṭṭha. 1434) tāva santatiaddhāpaccuppannārammaṇatā yojitā. <bold>Ānandācariyo</bold> (dha. sa. mūlaṭī. 1434 thoka visadisaṃ) pana bhaṇati ‘‘pādakajjhānato vuṭṭhāya paccuppannādivibhāgaṃ akatvā kevalaṃ ‘imassa cittaṃ <pageBreak edition="Vipassana Research Institut" number="0.0231" /> jānāmi’cceva parikammaṃ katvā punapi pādakajjhānaṃ samāpajjitvā vuṭṭhāya aviseseneva cittaṃ āvajjetvā tiṇṇaṃ, catunnaṃ vā parikammānaṃ anantaraṃ cetopariyañāṇena parassa cittaṃ paṭivijjhati rūpaṃ viya dibbacakkhunā. Pacchā kāmāvacaracittena sarāgādivavatthānampi karoti nīlādivavatthānaṃ viya. Tāni ca sabbāni abhimukhībhūtacittārammaṇāneva, aniṭṭhe ca ṭhāne nānārammaṇatādoso natthi abhinnākārappavattito’’ti. Pubbenivāsānussatiñāṇassa pubbe nivutthakkhandhā, khandhappaṭibaddhāni ca nāmagottāni, nibbānañca ārammaṇaṃ hoti, dibbacakkhussa pana rūpameva <pageBreak edition="Myanmar" number="0.0267" /> paccuppannanti ayametesaṃ ārammaṇavibhāgo. <bold>Yathārahamappetī</bold>ti taṃtaṃparikammānurūpato appeti.</paragraph>
    <paragraph line="49" number="42"> Idāni ārammaṇānaṃ bhedena abhiññābhedaṃ dassetuṃ ‘‘iddhividhā’’tyādimāha. Adhiṭṭhānādi iddhippabhedo etissāti <bold>iddhividhā</bold>. Dibbānaṃ sotasadisatāya, dibbavihārasannissitatāya ca dibbañca taṃ sotañcāti <bold>dibbasotaṃ</bold>. Paresaṃ cittaṃ viññāyati etāyāti <bold>paracittavijānanā</bold>. Attano santāne nivutthavasena ceva gocaranivāsavasena ca pubbe atītabhavesu khandhādīnaṃ anussaraṇaṃ <bold>pubbenivāsānussati</bold>. Vuttanayena dibbañca taṃ cakkhu cāti <bold>dibbacakkhu</bold>. ‘Cutūpapātañāṇa’nti pana dibbacakkhumeva vuccati. Yathākammūpagañāṇaanāgataṃsañāṇānipi dibbacakkhuvaseneva ijjhanti. Na hi tesaṃ visuṃ parikammaṃ atthi. Tattha anāgataṃsañāṇassa tāva anāgate sattadivasato paraṃ pavattanakaṃ cittacetasikaṃ dutiyadivasato paṭṭhāya pavattanakañca yaṃ kiñci ārammaṇaṃ hoti. Tañhi savisaye sabbaññutaññāṇagatikanti. Yathā kammūpagañāṇassa pana kusalākusalasaṅkhātā cetanā, cattāropi vā khandhā ārammaṇanti daṭṭhabbaṃ.</paragraph>
    <paragraph line="50">Gocaravasena bhedo <bold>gocarabhedo</bold>.</paragraph>
    <centered line="51">Gocarabhedavaṇṇanā niṭṭhitā.</centered>
    <centered line="52">Samathakammaṭṭhānavaṇṇanā niṭṭhitā.</centered>
    <title line="53">Vipassanākammaṭṭhānaṃ</title>
    <subhead line="54">Visuddhibhedavaṇṇanā</subhead>
    <paragraph line="55" number="43"> Aniccādivasena <pageBreak edition="Vipassana Research Institut" number="0.0232" /> vividhākārena passatīti vipassanā, aniccānupassanādikā bhāvanāpaññā. Tassā kammaṭṭhānaṃ, sāyeva vā kammaṭṭhānanti vipassanākammaṭṭhānaṃ. Tasmiṃ <bold>vipassanākammaṭṭhāne</bold> sattavidhena visuddhisaṅgahoti sambandho.</paragraph>
    <paragraph line="56" number="44"> Aniccatāyeva <pageBreak edition="Myanmar" number="0.0268" /> lakkhaṇaṃ lakkhitabbaṃ, lakkhīyati anenāti vā <bold>aniccalakkhaṇaṃ</bold>. Udayavayapaṭipīḷanasaṅkhātadukkhabhāvo va lakkhaṇanti <bold>dukkhalakkhaṇaṃ</bold>. Paraparikappitassa attano abhāvo anattatā, tadeva lakkhaṇanti <bold>anattalakkhaṇaṃ</bold>.</paragraph>
    <paragraph line="57" number="45"> Tiṇṇaṃ lakkhaṇānaṃ anu anu passanā <bold>aniccānupassanā</bold>dikā.</paragraph>
    <paragraph line="58" number="46"> Khandhādīnaṃ kalāpato sammasanavasappavattaṃ ñāṇaṃ <bold>sammasanañāṇaṃ</bold>. Uppādabhaṅgānupassanāvasappavattañāṇaṃ <bold>udayabbayañāṇaṃ</bold>. Udayaṃ muccitvā vaye pavattaṃ ñāṇaṃ <bold>bhaṅgañāṇaṃ</bold>. Saṅkhārānaṃ bhayato anupassanāvasena pavattaṃ ñāṇaṃ <bold>bhayañāṇaṃ,</bold> diṭṭhabhayānaṃ ādīnavato pekkhaṇavasena pavattaṃ ñāṇaṃ <bold>ādīnavañāṇaṃ,</bold> diṭṭhādīnavesu nibbindanavasappavattaṃ ñāṇaṃ <bold>nibbidāñāṇaṃ</bold>. Nibbinditvā saṅkhārehi muccitukamyatāvasena pavattaṃ ñāṇaṃ <bold>muccitukamyatāñāṇaṃ</bold>. Muccanassa upāyasampaṭipādanatthaṃ puna saṅkhārānaṃ pariggahavasappavattaṃ ñāṇaṃ <bold>paṭisaṅkhāñāṇaṃ</bold>. Paṭisaṅkhātadhammesu bhayanandīvivajjanavasena ajjhupekkhitvā pavattaṃ ñāṇaṃ <bold>saṅkhārupekkhāñāṇaṃ</bold>. Purimānaṃ navannaṃ kiccanipphattiyā, upari ca sattatiṃsāya bodhipakkhiyadhammānaṃ anukūlaṃ ñāṇaṃ <bold>anulomañāṇaṃ</bold>.</paragraph>
    <paragraph line="59" number="47"> Attasuññatāya <bold>suññato</bold>. Saṃyojanādīhi vimuccanaṭṭhena <bold>vimokkho</bold>. Niccanimittādino abhāvato <bold>animitto</bold>. Paṇihitassa taṇhāpaṇidhissa abhāvato <bold>appaṇihito</bold>.</paragraph>
    <paragraph line="60" number="49"> Yo <pageBreak edition="Vipassana Research Institut" number="0.0233" /> naṃ pāti, taṃ mokkheti apāyādīhi dukkhehīti pātimokkhaṃ, tadeva kāyaduccaritādīhi saṃvaraṇato saṃvaro, samādhānopadhāraṇaṭṭhena sīlañcāti <bold>pātimokkhasaṃvarasīlaṃ</bold>. Manacchaṭṭhānaṃ indriyānaṃ rūpādīsu saṃvaraṇavasena <pageBreak edition="Myanmar" number="0.0269" /> pavattaṃ sīlaṃ <bold>indriyasaṃvarasīlaṃ</bold>. Micchājīva vivajjanena ājīvassa parisuddhivasappavattaṃ <bold>ājīvapārisuddhisīlaṃ</bold>. Paccaye sannissitaṃ tesaṃ idamatthikatāya paccavekkhaṇasīlaṃ <bold>paccayasannissitasīlaṃ</bold>. Catubbidhattā desanāsaṃvarapariyeṭṭhipaccavekkhaṇavasena, parisuddhattā ca <bold>catupārisuddhisīlaṃ</bold> nāma.</paragraph>
    <paragraph line="61" number="50"><bold>Cittavisuddhi nāma</bold> cittassa vinīvaraṇabhāvāpādanavasena visodhanato, cittasīsena niddiṭṭhattā, visuddhattā cāti vā katvā.</paragraph>
    <paragraph line="62" number="51"> ‘‘Dhammānaṃ sāmaññasabhāvo lakkhaṇaṃ, kiccasampattiyo raso, upaṭṭhānākāro, phalañca paccupaṭṭhāna’’nti evaṃ vuttānaṃ lakkhaṇādīnaṃ ‘‘phusanalakkhaṇo phasso, kakkhaḷalakkhaṇā pathavī’’tyādinā vitthārato, ‘‘namanalakkhaṇaṃ nāmaṃ, ruppanalakkhaṇaṃ rūpa’’ntyādinā saṅkhepato ca pariggaho paccattalakkhaṇādivasena paricchijja gahaṇaṃ dukkhasaccavavatthānaṃ <bold>diṭṭhivisuddhi nāma</bold> ‘‘nāmarūpato attā natthī’’ti dassanato diṭṭhi ca attadiṭṭhimalavisodhanato visuddhi cāti katvā.</paragraph>
    <paragraph line="63" number="52"><bold>Paccayapariggaho</bold>ti nāmañca rūpañca paṭisandhiyaṃ tāva avijjātaṇhāupādānakammahetuvasena nibbattati. Pavattiyañca rūpaṃ kammacittautuāhārapaccayavasena, nāmañca cakkhurūpādinissayārammaṇādipaccayavasena, visesato ca yonisomanasikārādicatucakkasampattiyā kusalaṃ, tabbipariyāyena akusalaṃ, kusalākusalavasena vipāko bhavaṅgādivasena āvajjanaṃ, khīṇāsavasantānavasena kiriyajavanaṃ, āvajjanañca uppajjatīti evaṃ sādhāraṇāsādhāraṇavasena tīsu addhāsu nāmarūpappavattiyā paccakkhādisiddhassa kammādipaccayassa pariggaṇhanaṃ samudayasaccassa vavatthānaṃ <bold>kaṅkhāvitaraṇavisuddhi nāma</bold> ‘‘ahosiṃ nu kho ahamatītamaddhāna’’ntyādikāya <pageBreak edition="Myanmar" number="0.0270" /> (ma. ni. 1.18; saṃ. ni. 2.20) soḷasavidhāya, ‘‘sattharikaṅkhatī’’tyādikāya (dha. sa. 1123; vibha. 915) aṭṭhavidhāya ca kaṅkhāya vitaraṇato atikkamanato kaṅkhāvitaraṇā, ahetukavisamahetudiṭṭhimalavisodhanato visuddhi cāti katvā.</paragraph>
    <paragraph line="64" number="53"><bold>Tato</bold><pageBreak edition="Vipassana Research Institut" number="0.0234" /> paccayapariggahato paraṃ <bold>tathāpariggahitesu</bold> paccattalakkhaṇādivavatthānavasena, paccayavavatthānavasena ca pariggahitesu lokuttaravajjesu tibhūmipariyāpannesu nāmarūpesu <bold>atītādibhedabhinnesu khandhādinayamārabbha</bold> pañcakkhandhachadvārachaḷārammaṇachadvārappavattadhammādivasena āgataṃ khandhādinayaṃ ārabbha <bold>kalāpavasena</bold> piṇḍavasena <bold>saṅkhipitvā</bold> yaṃ atīte jātaṃ rūpaṃ, taṃ atīteva niruddhaṃ. Yaṃ anāgate bhāvi rūpaṃ, tampi tattheva nirujjhissati. Yaṃ paccuppannaṃ, taṃ anāgataṃ appatvā ettheva nirujjhati, tathā ajjhattabahiddhasukhumaoḷārikahīnapaṇītarūpādayo. Tasmā <bold>‘‘aniccaṃ</bold> attādivasena na iccaṃ anupagantabbaṃ <bold>khayaṭṭhena</bold> khayagamanato, <bold>dukkhaṃ bhayaṭṭhena</bold> bhayakarattā, <bold>anattā asārakaṭṭhena</bold> attasārādiabhāvenā’’ti ca ‘‘cakkhuṃ aniccaṃ…pe… mano. Rūpaṃ…pe… dhammā. Cakkhuviññāṇaṃ…pe… manoviññāṇaṃ aniccaṃ dukkhaṃ anattā’’tyādinā (paṭi. ma. 1.48) atītādiaddhāvasena, atītādisantānavasena, atītādikhaṇavasena ca <bold>sammasanañāṇena</bold> hutvāabhāvaudayabbayapaṭipīḷanaavasavattanākārasaṅkhātalakkhaṇattayasammasanavasappavattena kalāpasammasanañāṇena lakkhaṇattayaṃ <bold>sammasantassa</bold> parimajjantassa.</paragraph>
    <paragraph line="65">Sammasanañāṇe pana uppanne puna <bold>tesveva</bold> saṅkhāresu ‘‘avijjāsamudayā rūpasamudayo, taṇhākammaāhārasamudayā rūpasamudayo, tathā avijjānirodhā rūpanirodho, taṇhākammaāhāranirodhā rūpanirodho’’ti <pageBreak edition="Myanmar" number="0.0271" /> (paṭi. ma. 1.50) evaṃ rūpakkhandhe vedanāsaññāsaṅkhārakkhandhesupi āhāraṃ apanetvā ‘‘phassasamudayā phassanirodhā’’ti ca evaṃ phassaṃ pakkhipitvā, viññāṇakkhandhe ‘‘nāmarūpasamudayā nāmarūpanirodhā’’ti nāmarūpaṃ pakkhipitvā paccayasamudayavasena, paccayanirodhavasena ca, paccaye anāmasitvā paccuppannakkhandhesu nibbattilakkhaṇamattassa, vipariṇāmalakkhaṇamattassa ca dassanena khaṇavasena cāti ekekasmiṃ khandhe <bold>paccayavasena</bold> catudhā, <bold>khaṇavasena</bold> ekadhā cāti pañcadhā udayaṃ, pañcadhā vayanti dasadasaudayabbayadassanavasena samapaññāsākārehi <bold>udayabbayañāṇena udayabbayaṃ samanupassantassa</bold> āraddhavipassakassa yogino vipassanācittasamuṭṭhāno sarīrato niccharaṇakaālokasaṅkhāto <bold>obhāso,</bold> vipassanācittasahajātā khuddikādipañcavidhā (dha. sa. aṭṭha. 1 dhammuddesavāra jhānaṅgarāsivaṇṇanā) <bold>pīti,</bold> tathā kāyacittadarathavūpasamalakkhaṇā kāyacittavasena duvidhā <bold>passaddhi,</bold> balavasaddhindriyasaṅkhāto <bold>adhimokkho,</bold> sammappadhānakiccasādhako vīriyasambojjhaṅgasaṅkhāto <bold>paggaho,</bold> atipaṇītaṃ <bold>sukhaṃ,</bold> indavissaṭṭhavajirasadisaṃ tilakkhaṇavipassanābhūtaṃ <pageBreak edition="Vipassana Research Institut" number="0.0235" /><bold>ñāṇaṃ,</bold> satipaṭṭhānabhūtā cirakatādianussaraṇasamatthā upaṭṭhānasaṅkhātā sati, samappavattavipassanāsahajātā upekkhāsambojjhaṅgabhūtā tatramajjhattupekkhā, manodvāre āvajjhanupekkhā cāti duvidhāpi <bold>upekkhā,</bold> obhāsādīsu uppannesu ‘‘na vata me ito pubbe evarūpo obhāso uppannapubbo’’tyādinā (visuddhi. 2.733) nayena tattha ālayaṃ kurumānā sukhumataṇhā rūpa<bold>nikanti</bold>cāti obhāsādīsu dasasu vipassanupakkilesesu uppannesu ‘‘na vata me ito pubbe evarūpā obhāsādayo uppannapubbā addhā maggappattosmi, phalappattosmī’’ti (visuddhi. 2.733) aggahetvā ‘‘ime obhāsādayo <pageBreak edition="Myanmar" number="0.0272" /> taṇhādiṭṭhimānavatthutāya na maggo, atha kho vipassanupakkilesā eva, tabbinimuttaṃ pana vīthipaṭipannaṃ vipassanāñāṇaṃ maggo’’ti evaṃ maggāmaggalakkhaṇassa vavatthānaṃ nicchayanaṃ maggāmaggassa jānanato, dassanato, amagge maggasaññāya visodhanato ca <bold>maggāmaggañāṇadassanavisuddhi nāma</bold>.</paragraph>
    <paragraph line="66" number="54"><bold>Yāvānulomā</bold>ti yāva saccānulomañāṇā. <bold>Nava vipassanāñāṇānī</bold>ti (visuddhi. 2.737 ādayo) khandhānaṃ udayañca vayañca jānanakaṃ <bold>udayabbayañāṇaṃ,</bold> udayaṃ muñcitvā bhaṅgamattānupekkhakaṃ <bold>bhaṅgañāṇaṃ,</bold> bhaṅgavasena upaṭṭhitānaṃ sīhādīnaṃ viya bhāyitabbākārānupekkhakaṃ <bold>bhayañāṇaṃ,</bold> tathānupekkhitānaṃ ādittagharassa viya ādīnavākārānupekkhakaṃ <bold>ādīnavañāṇaṃ,</bold> diṭṭhādīnavesu nibbindanavasena pavattaṃ <bold>nibbidāñāṇaṃ,</bold> jālādito macchādikā viya tehi tebhūmakadhammehi muccitukāmatāvasena pavattaṃ <bold>muccitukamyatāñāṇaṃ,</bold> muccanupāyasampādanatthaṃ diṭṭhādīnavesupi samuddasakuṇī viya punappunaṃ sammasanavasappattaṃ <bold>paṭisaṅkhānupassanāñāṇaṃ,</bold> cattabhariyo puriso viya diṭṭhādīnavesu tesu saṅkhāresu upekkhanākārappavattaṃ <bold>saṅkhārupekkhāñāṇaṃ,</bold> aniccādilakkhaṇavipassanatāya heṭṭhā pavattānaṃ aṭṭhannaṃ vipassanāñāṇānaṃ, uddhaṃ maggakkhaṇe adhigantabbānaṃ sattatiṃsabodhipakkhiyadhammānañca anulomato maggavīthiyaṃ gotrabhuto pubbe pavattaṃ saccānulomikañāṇasaṅkhātaṃ navamaṃ <bold>anulomañāṇa</bold>nti imāni nava ñāṇāni ñāṇadassanavisuddhiyā paṭipadābhāvato tilakkhaṇajānanaṭṭhena, paccakkhato dassanaṭṭhena, paṭipakkhato visuddhattā ca <bold>paṭipadāñāṇadassanavisuddhi nāma</bold>.</paragraph>
    <paragraph line="67" number="55"> Vipassanāya paripāko <bold>vipassanāparipāko,</bold> saṅkhārupekkhāñāṇaṃ. Taṃ <bold>āgamma</bold> paṭicca. Idāni <bold>appanā</bold><bold>uppajjissatī</bold>ti <pageBreak edition="Myanmar" number="0.0273" /> ‘‘idāni appanāsaṅkhāto lokuttaramaggo uppajjissatī’’ti vattabbakkhaṇe. <bold>Yaṃ kiñcī</bold>ti saṅkhārupekkhāya gahitesu tīsu ekaṃ yaṃ kiñci.</paragraph>
    <paragraph line="68" number="56"> Vipassanāya <pageBreak edition="Vipassana Research Institut" number="0.0236" /> matthakappattiyā <bold>sikhāppattā</bold>. Anulomañāṇasahitatāya <bold>sānulomā</bold>. Sā eva saṅkhāresu udāsīnattā <bold>saṅkhārupekkhā</bold>. Yathānurūpaṃ apāyādito, saṅkhāranimittato ca vuṭṭhahanato vuṭṭhānasaṅkhātaṃ maggaṃ gacchatīti <bold>vuṭṭhānagāminī</bold>.</paragraph>
    <paragraph line="69" number="57"><bold>Abhisambhonta</bold>nti pāpuṇantaṃ.</paragraph>
    <paragraph line="70" number="58"><bold>Parijānanto</bold>ti ‘‘ettakaṃ dukkhaṃ, na ito ūnādhika’’nti paricchijja jānanto. <bold>Sacchikaronto</bold>ti ārammaṇakaraṇavasena paccakkhaṃ karonto. <bold>Maggasaccaṃ bhāvanāvasenā</bold>ti maggasaccasaṅkhātassa sampayuttamaggasaṅkhātassa catutthasaccassa sahajātādipaccayo hutvā vaḍḍhanavasena. Ekasseva ñāṇassa catukiccasādhanaṃ padīpādīnaṃ vaṭṭidāhādicatukiccadassanato, ‘‘yo, bhikkhave, dukkhaṃ passatī’’tyādi (saṃ. ni. 5.1100; visuddhi. 2.839) āgamato ca sampaṭicchitabbaṃ.</paragraph>
    <paragraph line="71" number="59"><bold>Dve tīṇi phalacittāni pavattitvā</bold>ti magguppattiyā anurūpato dve vā tīṇi vā phalacittāni apanītaggimhi ṭhāne uṇhattanibbāpanatthāya ghaṭehi abhisiñcamānamudakaṃ viya samucchinnakilesepi santāne darathapaṭippassambhakāni hutvā pavattitvā, tesaṃ pavattiyāti vuttaṃ hoti. <bold>Paccavekkhaṇañāṇānī</bold>ti maggaphalādivisayāni kāmāvacarañāṇāni, yāni sandhāya ‘‘vimuttasmiṃ vimuttamiti ñāṇaṃ hotī’’ti (mahāva. 23) vuttaṃ.</paragraph>
    <paragraph line="72" number="60"> Idāni paccavekkhaṇāya bhūmiṃ dassetuṃ <bold>‘‘maggaṃ phalañcā’’</bold>tyādi vuttaṃ. Tattha ‘‘imināva vatāhaṃ maggena āgato’’ti <pageBreak edition="Myanmar" number="0.0274" /><bold>maggaṃ paccavekkhati</bold>. Tato ‘‘ayaṃ nāma me ānisaṃso laddho’’ti tassa <bold>phalaṃ,</bold> tato ‘‘ayaṃ nāma me dhammo ārammaṇato sacchikato’’ti <bold>nibbānañca paṇḍito paccavekkhati.</bold> Tato ‘‘ime nāma me kilesā pahīnā’’ti <bold>pahīne kilese,</bold> ‘‘ime nāma avasiṭṭhā’’ti avasiṭṭhakilese paccavekkhati vā, na vā. Koci sekkho paccavekkhati, koci na paccavekkhati. Tattha kāmacārotyadhippāyo. Tathā hi mahānāmo sakko ‘‘ko su nāma me dhammo ajjhattaṃ appahīno’’ti (ma. ni. 1.175; visuddhi. 2.812) appahīne kilese pucchi. Arahato pana avasiṭṭhakilesapaccavekkhaṇaṃ natthi sabbakilesānaṃ <pageBreak edition="Vipassana Research Institut" number="0.0237" /> pahīnattā, tasmā tiṇṇaṃ sekkhānaṃ pannarasa arahato cattārīti ekūnavīsati paccavekkhaṇañāṇānīti daṭṭhabbaṃ.</paragraph>
    <paragraph line="73"><bold>Chabbisuddhikamenā</bold>ti (visuddhi. 2.662 ādayo) sīlacittavisuddhīnaṃ vasena mūlabhūtānaṃ dvinnaṃ, diṭṭhivisuddhiādīnaṃ vasena sarīrabhūtānaṃ catunnanti etāsaṃ channaṃ visuddhīnaṃ kamena. Catunnaṃ saccānaṃ jānanatā, paccakkhakaraṇato, kilesamalehi visuddhattā ca <bold>ñāṇadassanavisuddhi nāma</bold>.</paragraph>
    <paragraph line="74"><bold>Etthā</bold>ti vipassanākammaṭṭhāne.</paragraph>
    <centered line="75">Visuddhibhedavaṇṇanā niṭṭhitā.</centered>
    <subhead line="76">Vimokkhabhedavaṇṇanā</subhead>
    <paragraph line="77" number="61"><bold>Tattha</bold> tasmiṃ uddese. Saṅkhāresu ‘‘yo attābhiniveso kammassa kārako phalassa ca vedako eso me attā’’ti evaṃ abhiniveso daḷhaggāho, taṃ muñcantī <pageBreak edition="Myanmar" number="0.0275" /> ‘‘anattā’’ti pavattā anupassanāva attasuññatākārānupassanato <bold>suññatānupassanā nāma vimokkhamukhaṃ</bold> paṭipakkhato vimuttivasena vimokkhasaṅkhātassa lokuttaraṃ maggaphalassa dvāraṃ hoti.</paragraph>
    <paragraph line="78" number="62"> Saṅkhāresu ‘‘anicca’’nti pavattā anupassanā anicce ‘‘nicca’’nti (a. ni. 4.49; paṭi. ma. 1.236; vibha. 939) pavattaṃ saññācittadiṭṭhivipallāsasaṅkhātaṃ <bold>vipallāsanimittaṃ muñcantī</bold> pajahantī vipallāsanimittarahitākārānupassanato <bold>animittānupassanā nāma</bold> vimokkhamukhaṃ hotīti sambandho.</paragraph>
    <paragraph line="79" number="63"> ‘‘Dukkha’’nti pavattānupassanā saṅkhāresu ‘‘etaṃ mama, etaṃ sukha’’ntyādinā nayena pavattaṃ <pageBreak edition="Vipassana Research Institut" number="0.0238" /> kāmabhavataṇhāsaṅkhātaṃ <bold>taṇhāpaṇidhiṃ</bold> taṇhāpatthanaṃ <bold>muñcantī</bold> dukkhākāradassanena pariccajantī paṇidhirahitākārānupassanato <bold>appaṇihitānupassanā nāma</bold>.</paragraph>
    <paragraph line="80" number="64"><bold>Tasmā</bold>ti yasmā etāsaṃ tissannaṃ etāni tīṇi nāmāni, tasmā yadi vuṭṭhānagāminivipassanā anattato vipassati. <bold>Maggo suññato nāma vimokkho hoti</bold> āgamanavasena laddhanāmattā.</paragraph>
    <paragraph line="81" number="66"><bold>Vipassanāgamanavasenā</bold>ti vipassanāsaṅkhātāgamanavasena. Āgacchati etena maggo, phalañcāti vipassanāmaggo idha <bold>āgamanaṃ</bold> nāma.</paragraph>
    <paragraph line="82" number="67"><bold>Yathāvuttanayenā</bold>ti pubbe vuttaanattānupassanādivasena. <bold>Yathāsakaṃ phalamuppajjamānampī</bold>ti yathāladdhamaggassa phalabhūtaṃ attano attano phalaṃ uppajjamānampi maggāgamanavasena alabhitvā vipassanāgamanavaseneva tīṇi nāmāni labhati <pageBreak edition="Myanmar" number="0.0276" /> phalasamāpattikāle tadā maggappavattābhāvena tassa dvārabhāvāyogato. <bold>Ārammaṇavasenā</bold>ti sabbasaṅkhārasuññatattā, saṅkhāranimittarahitattā, taṇhāpaṇidhirahitattā ca suññataanimittaappaṇihitanāmavantaṃ nibbānaṃ ārabbha pavattattā tassa vasena. <bold>Sarasavasenā</bold>ti rāgādisuññatattā, rūpanimittādiārammaṇarahitattā, kilesapaṇidhirahitattā attano guṇavasena. <bold>Sabbatthā</bold>ti maggavīthiyaṃ, phalasamāpattivīthiyañca. <bold>Sabbesampī</bold>ti maggassa, phalassapi.</paragraph>
    <centered line="83">Vimokkhabhedavaṇṇanā niṭṭhitā.</centered>
    <subhead line="84">Puggalabhedavaṇṇanā</subhead>
    <paragraph line="85" number="68"> Sattakkhattuṃ sattasu vāresu kāmasugatiyaṃ paṭisandhiggahaṇaṃ paramaṃ etassāti <bold>sattakkhattuparamo</bold> na pana aṭṭhamādikāmabhavagāmītyadhippāyo. Yaṃ sandhāya vuttaṃ ‘‘na te bhavaṃ aṭṭhamamādiyantī’’ti <pageBreak edition="Vipassana Research Institut" number="0.0239" /> (khu. pā. 6.9; su. ni. 232; netti. 115). Rūpārūpasugatibhavaṃ pana sattavārato parampi gacchatīti ācariyā.</paragraph>
    <paragraph line="86" number="69"><bold>Rāgadosamohāna</bold>nti mohaggahaṇaṃ rāgadosekaṭṭhamohaṃ sandhāyāti daṭṭhabbaṃ.</paragraph>
    <paragraph line="87" number="70"> Khīṇā cattāro āsavā etassāti <bold>khīṇāsavo</bold>. Dakkhiṇārahesu aggattā <bold>aggadakkhiṇeyyo</bold>.</paragraph>
    <centered line="88">Puggalabhedavaṇṇanā niṭṭhitā.</centered>
    <subhead line="89">Samāpattibhedavaṇṇanā</subhead>
    <paragraph line="90" number="72"><bold>Sabbesampī</bold>ti catunnampi ariyapuggalānaṃ.</paragraph>
    <paragraph line="91" number="73"> Cittacetasikānaṃ <pageBreak edition="Myanmar" number="0.0277" /> appavattisaṅkhātassa nirodhassa samāpatti <bold>nirodhasamāpatti,</bold> diṭṭheva dhamme cittanirodhaṃ patvā viharaṇaṃ. <bold>Anāgāmīnañcā</bold>ti kāmarūpabhavaṭṭhānaṃ aṭṭhasamāpattilābhīnameva anāgāmīnaṃ, tathā khīṇāsavānañca. <bold>Tatthā</bold>ti nirodhasamāpattiyaṃ. <bold>Yāva ākiñcaññāyatanaṃ gantvā</bold>ti evaṃ samathavipassanānaṃ yuganaddhabhāvāpādanavasena yāva ākiñcaññāyatanaṃ, tāva gantvā. <bold>Adhiṭṭheyyādika</bold>nti kāyapaṭibaddhaṃ ṭhapetvā visuṃ visuṃ ṭhapitacīvarādiparikkhāragehādīnaṃ aggiādinā avināsanādhiṭṭhānaṃ, saṃghapaṭimānanasatthupakkosanānaṃ puretaraṃ vuṭṭhānaṃ, sattāhabbhantare āyusaṅkhārappavattiolokananti catubbidhaṃ adhiṭṭhānādikaṃ pubbakiccaṃ katvā.</paragraph>
    <centered line="92">Samāpattibhedavaṇṇanā niṭṭhitā.</centered>
    <centered line="93">Vipassanākammaṭṭhānavaṇṇanā niṭṭhitā.</centered>
    <subhead line="94">Uyyojanavaṇṇanā</subhead>
    <paragraph line="95" number="75"><bold>Paṭipattirasassāda</bold>nti <pageBreak edition="Vipassana Research Institut" number="0.0240" /> jhānasukhaphalasukhādibhedaṃ samathavipassanāpaṭipattirasassādaṃ.</paragraph>
    <centered line="96">Iti abhidhammatthavibhāviniyā nāma abhidhammatthasaṅgahavaṇṇanāya</centered>
    <centered line="97">Kammaṭṭhānaparicchedavaṇṇanā niṭṭhitā.</centered>
    <subhead line="98">Nigamanavaṇṇanā</subhead>
    <paragraph line="99">(Ka) cārittena kulācārena sobhite visālakule udayo nibbatti yassa, tena, kammādivisayāya saddhāya abhivuddho parisuddho ca dānasīlādiguṇānaṃ udayo yassa, tena, <bold>nampavhayena</bold> nampanāmakena, <bold>parānukampaṃ</bold> sāsane sukhotaraṇaparipācanalakkhaṇaṃ parānuggahaṃ, <bold>paṇidhāya</bold> patthetvā yaṃ pakaraṇaṃ <bold>patthitaṃ</bold> abhiyācitaṃ, taṃ ettāvatā pariniṭṭhitanti yojanā.</paragraph>
    <paragraph line="100">(Kha) <bold>tena</bold><pageBreak edition="Myanmar" number="0.0278" /> pakaraṇappasutena vipulena puññena paññāvadātena ariyamaggapaññāparisuddhena sīlādiguṇena sobhitā. Tatoyeva lajjino bhikkhū, dhaññānaṃ adhivāsabhūtaṃ, <bold>uditoditaṃ</bold> accantappasiddhaṃ, <bold>mūlasomaṃ</bold> nāma vihāraṃ, puññavibhavassa udayasaṅkhātāya maṅgalatthāya āyukantaṃ maññantu, tattha nivāsino bhikkhū īdisā hontūtyadhippāyo.</paragraph>
    <centered line="101">Nigamanavaṇṇanā niṭṭhitā.</centered>
    <centered line="102">Niṭṭhitā cāyaṃ abhidhammatthavibhāvinī nāma.</centered>
    <centered line="103">Abhidhammatthasaṅgahaṭīkā.</centered>
    <subhead line="104">Nigamanakathā</subhead>
    <gatha1 line="105" number="1"> Ramme <bold>pulatthi</bold>nagare nagarādhirāje,</gatha1>
    <gatha2 line="106">Raññā <bold>parakkama</bold>bhujena mahābhujena;</gatha2>
    <gatha3 line="107">Kārāpite <pageBreak edition="Vipassana Research Institut" number="0.0241" /> vasati <bold>jetavane</bold> vihāre;</gatha3>
    <gathalast line="108">Yo rammahammiyavarūpavanābhirāme.</gathalast>
    <gatha1 line="109" number="2"> Sampannasīladamasaṃyamatositehi,</gatha1>
    <gatha2 line="110">Sammānito vasigaṇehi guṇākarehi;</gatha2>
    <gatha3 line="111">Patto munindavacanādisu nekagantha-</gatha3>
    <gathalast line="112">Jātesu cācariyataṃ mahitaṃ vidūhi.</gathalast>
    <gatha1 line="113" number="3"> Ñāṇānubhāvamiha yassa ca sūcayantī,</gatha1>
    <gatha2 line="114">Saṃvaṇṇanā ca vinayaṭṭhakathādikānaṃ;</gatha2>
    <gatha3 line="115">Sāratthadīpanimukhā madhuratthasāra-</gatha3>
    <gathalast line="116">Sandīpanena sujanaṃ paritosayantī.</gathalast>
    <gatha1 line="117" number="4"> Tassānukampamavalambiya <pageBreak edition="Myanmar" number="0.0279" /><bold>sāriputta</bold>-</gatha1>
    <gatha2 line="118">Ttherassa thāmagatasāraguṇākarassa;</gatha2>
    <gatha3 line="119">Yo nekaganthavisayaṃ paṭutaṃ alatthaṃ,</gatha3>
    <gathalast line="120">Tassesa ñāṇavibhavo vibhavekahetu.</gathalast>
    <gatha1 line="121" number="5"> Sohametassa saṃsuddha-vāyāmassānubhāvato.</gatha1>
    <gathalast line="122">Addhāsāsanadāyādo, hessaṃ metteyyasatthuno.</gathalast>
    <gatha1 line="123" number="6"> Jotayantaṃ tadā tassa, sāsanaṃ suddhamānasaṃ.</gatha1>
    <gathalast line="124">Passeyyaṃ sakkareyyañca, garuṃ me sārisambhavaṃ.</gathalast>
    <gatha1 line="125" number="7"> Dinehi catuvīsehi, ṭīkāyaṃ niṭṭhitā yathā.</gatha1>
    <gathalast line="126">Tathā kalyāṇasaṅkappā, sīghaṃ sijjhantu pāṇinanti.</gathalast>
    <centered line="127">Iti bhadantasāriputtamahātherassa sissena racitā</centered>
    <centered line="128">Abhidhammatthavibhāvinī nāma</centered>
    <centered line="129">Abhidhammatthasaṅgahaṭīkā niṭṭhitā.</centered>
  </content>
</document>