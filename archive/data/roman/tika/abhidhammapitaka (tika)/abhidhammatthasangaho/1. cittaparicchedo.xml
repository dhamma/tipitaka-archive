<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh07t.nrf0.xml</normativeSource>
    <source>roman/tika/abhidhammapitaka (tika)/abhidhammatthasangaho/1. cittaparicchedo.xml</source>
    <script>roman</script>
    <directory>/tika/abhidhammapitaka (tika)/abhidhammatthasangaho</directory>
    <basename>1. cittaparicchedo</basename>
    <titlePath>1. Cittaparicchedo - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
  </metadata>
<content>
    <centered line="1"> Namo tassa bhagavato arahato sammāsambuddhassa</centered>
    <book line="2">Abhidhammatthasaṅgaho</book>
    <subsubhead line="3">Ganthārambhakathā</subsubhead>
    <paragraph line="4" number="1"> Sammāsambuddhamatulaṃ <pageBreak edition="Myanmar" number="0.0001" /><pageBreak edition="Vipassana Research Institut" number="0.0001" />, sasaddhammagaṇuttamaṃ.</paragraph>
    <gathalast line="5">Abhivādiya bhāsissaṃ, abhidhammatthasaṅgahaṃ.</gathalast>
    <subhead line="6">Catuparamatthadhammo</subhead>
    <paragraph line="7" number="2"> Tattha vuttābhidhammatthā, <bold>catudhā paramatthato</bold>.</paragraph>
    <gathalast line="8">Cittaṃ cetasikaṃ rūpaṃ, nibbānamiti sabbathā.</gathalast>
    <chapter line="9">1. Cittaparicchedo</chapter>
    <subhead line="10">Bhūmibhedacittaṃ</subhead>
    <paragraph line="11" number="3"> Tattha <pageBreak edition="Vipassana Research Institut" number="0.0002" /><bold>cittaṃ</bold> tāva catubbidhaṃ hoti kāmāvacaraṃ rūpāvacaraṃ arūpāvacaraṃ lokuttarañceti.</paragraph>
    <subhead line="12">Akusalacittaṃ</subhead>
    <paragraph line="13" number="4"> Tattha katamaṃ <bold>kāmāvacaraṃ</bold>? Somanassasahagataṃ diṭṭhigatasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ diṭṭhigatavippayuttaṃ asaṅkhārikamekaṃ, sasaṅkhārikamekaṃ <pageBreak edition="Myanmar" number="0.0002" />, upekkhāsahagataṃ diṭṭhigatasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ diṭṭhigatavippayuttaṃ asaṅkhārikamekaṃ, sasaṅkhārikamekanti imāni aṭṭhapi lobhasahagatacittāni nāma.</paragraph>
    <paragraph line="14" number="5"> Domanassasahagataṃ paṭighasampayuttaṃ asaṅkhārikamekaṃ, sasaṅkhārikamekanti imāni dvepi paṭighasampayuttacittāni nāma.</paragraph>
    <paragraph line="15" number="6"> Upekkhāsahagataṃ vicikicchāsampayuttamekaṃ, upekkhāsahagataṃ uddhaccasampayuttamekanti imāni dvepi momūhacittāni nāma.</paragraph>
    <paragraph line="16" number="7"> Iccevaṃ sabbathāpi <bold>dvādasākusalacittāni</bold> samattāni.</paragraph>
    <paragraph line="17" number="8"> Aṭṭhadhā lobhamūlāni, dosamūlāni ca dvidhā.</paragraph>
    <gathalast line="18">Mohamūlāni ca dveti, dvādasākusalā siyuṃ.</gathalast>
    <subhead line="19">Ahetukacittaṃ</subhead>
    <paragraph line="20" number="9"> Upekkhāsahagataṃ cakkhuviññāṇaṃ, tathā sotaviññāṇaṃ, ghānaviññāṇaṃ, jivhāviññāṇaṃ <pageBreak edition="Vipassana Research Institut" number="0.0003" />, dukkhasahagataṃ kāyaviññāṇaṃ, upekkhāsahagataṃ sampaṭicchanacittaṃ, upekkhāsahagataṃ santīraṇacittañceti imāni sattapi akusalavipākacittāni nāma.</paragraph>
    <paragraph line="21" number="10"> Upekkhāsahagataṃ kusalavipākaṃ cakkhuviññāṇaṃ, tathā sotaviññāṇaṃ, ghānaviññāṇaṃ, jivhāviññāṇaṃ, sukhasahagataṃ kāyaviññāṇaṃ, upekkhāsahagataṃ sampaṭicchanacittaṃ, somanassasahagataṃ santīraṇacittaṃ, upekkhāsahagataṃ santīraṇacittañceti imāni aṭṭhapi kusalavipākāhetukacittāni nāma.</paragraph>
    <paragraph line="22" number="11"> Upekkhāsahagataṃ <pageBreak edition="Myanmar" number="0.0003" /> pañcadvārāvajjanacittaṃ, tathā manodvārāvajjanacittaṃ, somanassasahagataṃ hasituppādacittañceti imāni tīṇipi ahetukakiriyacittāni nāma.</paragraph>
    <paragraph line="23" number="12"> Icceva sabbathāpi <bold>aṭṭhārasāhetukacittāni</bold> samattāni.</paragraph>
    <paragraph line="24" number="13"> Sattākusalapākāni, puññapākāni aṭṭhadhā.</paragraph>
    <gathalast line="25">Kriyacittāni tīṇīti, aṭṭhārasa ahetukā.</gathalast>
    <subhead line="26">Sobhanacittaṃ</subhead>
    <paragraph line="27" number="14"> Pāpāhetukamuttāni, <bold>sobhanānī</bold>ti vuccare.</paragraph>
    <gathalast line="28">Ekūnasaṭṭhi cittāni, athekanavutīpi vā.</gathalast>
    <subhead line="29">Kāmāvacarasobhanacittaṃ</subhead>
    <paragraph line="30" number="15"> Somanassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ ñāṇavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ. Upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti imāni aṭṭhapi kāmāvacarakusalacittāni nāma.</paragraph>
    <paragraph line="31" number="16"> Somanassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ <pageBreak edition="Vipassana Research Institut" number="0.0004" /> ñāṇavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti imāni aṭṭhapi sahetukakāmāvacaravipākacittāni nāma.</paragraph>
    <paragraph line="32" number="17"> Somassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ ñāṇavippayuttaṃ asaṅkhārikamekaṃ <pageBreak edition="Myanmar" number="0.0004" />, sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti imāni aṭṭhapi sahetukakāmāvacarakiriyacittāni nāma.</paragraph>
    <paragraph line="33" number="18"> Iccevaṃ sabbathāpi <bold>catuvīsati sahetukakāmāvacarakusalavipākakiriyacittāni</bold> samattāni.</paragraph>
    <paragraph line="34" number="19"> Vedanāñāṇasaṅkhārabhedena catuvīsati.</paragraph>
    <gathalast line="35">Sahetukāmāvacarapuññapākakriyā matā.</gathalast>
    <paragraph line="36" number="20"> Kāme tevīsa pākāni, puññāpuññāni vīsati.</paragraph>
    <gathalast line="37">Ekādasa kriyā ceti, catupaññāsa sabbathā.</gathalast>
    <subhead line="38">Rūpāvacaracittaṃ</subhead>
    <paragraph line="39" number="21"> Vitakkavicārapītisukhekaggatāsahitaṃ paṭhamajjhānakusalacittaṃ, vicārapītisukhekaggatāsahitaṃ dutiyajjhānakusalacittaṃ, pītisukhekaggatāsahitaṃ tatiyajjhānakusalacittaṃ, sukhekaggatāsahitaṃ catutthajjhānakusalacittaṃ, upekkhekaggatāsahitaṃ pañcamajjhānakusalacittañceti imāni pañcapi rūpāvacarakusalacittāni nāma.</paragraph>
    <paragraph line="40" number="22"> Vitakkavicārapītisukhekaggatāsahitaṃ paṭhamajjhānavipākacittaṃ, vicārapītisukhekaggatāsahitaṃ dutiyajjhānavipākacittaṃ, pītisukhekaggatāsahitaṃ tatiyajjhānavipākacittaṃ, sukhekaggatāsahitaṃ <pageBreak edition="Vipassana Research Institut" number="0.0005" /> catutthajjhānavipākacittaṃ, upekkhekaggatāsahitaṃ pañcamajjhānavipākacittañceti imāni pañcapi rūpāvacaravipākacittāni nāma.</paragraph>
    <paragraph line="41" number="23"> Vitakkavicārapītisukhekaggatāsahitaṃ paṭhamajjhānakiriyacittaṃ, vicārapītisukhekaggatāsahitaṃ dutiyajjhānakiriyacittaṃ, pītisukhekaggatāsahitaṃ tatiyajjhānakiriyacittaṃ <pageBreak edition="Myanmar" number="0.0005" />, sukhekaggatāsahitaṃ catutthajjhānakiriyacittaṃ, upekkhekaggatāsahitaṃ pañcamajjhānakiriyacittañceti imāni pañcapi rūpāvacarakiriyacittāni nāma.</paragraph>
    <paragraph line="42" number="24"> Iccevaṃ sabbathāpi <bold>pannarasa rūpāvacarakusalavipākakiriyacittāni</bold> samattāni.</paragraph>
    <paragraph line="43" number="25"> Pañcadhā jhānabhedena, rūpāvacaramānasaṃ.</paragraph>
    <gathalast line="44">Puññapākakriyābhedā, taṃ pañcadasadhā bhave.</gathalast>
    <subhead line="45">Arūpāvacaracittaṃ</subhead>
    <paragraph line="46" number="26"> Ākāsānañcāyatanakusalacittaṃ, viññāṇañcāyatanakusalacittaṃ, ākiñcaññāyatanakusalacittaṃ, nevasaññānāsaññāyatanakusalacittañceti imāni cattāripi arūpāvacarakusalacittāni nāma.</paragraph>
    <paragraph line="47" number="27"> Ākāsānañcāyatanavipākacittaṃ, viññāṇañcāyatanavipākacittaṃ, ākiñcaññāyatanavipākacittaṃ, nevasaññānāsaññāyatanavipākacittañceti imāni cattāripi arūpāvacaravipākacittāni nāma.</paragraph>
    <paragraph line="48" number="28"> Ākāsānañcāyatanakiriyacittaṃ, viññāṇañcāyatanakiriyacittaṃ, ākiñcaññāyatanakiriyacittaṃ, nevasaññānāsaññāyatanakiriyacittañceti imāni cattāripi arūpāvacarakiriyacittāni nāma.</paragraph>
    <paragraph line="49" number="29"> Iccevaṃ sabbathāpi <bold>dvādasa arūpāvacarakusalavipākakiriyacittāni</bold> samattāni.</paragraph>
    <paragraph line="50" number="30"> Ālambaṇappabhedena <pageBreak edition="Vipassana Research Institut" number="0.0006" />, catudhāruppamānasaṃ.</paragraph>
    <gathalast line="51">Puññapākakriyābhedā, puna dvādasadhā ṭhitaṃ.</gathalast>
    <subhead line="52">Lokuttaracittaṃ</subhead>
    <paragraph line="53" number="31"> Sotāpattimaggacittaṃ <pageBreak edition="Myanmar" number="0.0006" />, sakadāgāmimaggacittaṃ, anāgāmimaggacittaṃ, arahattamaggacittañceti imāni cattāripi lokuttarakusalacittāni nāma.</paragraph>
    <paragraph line="54" number="32"> Sotāpattiphalacittaṃ, sakadāgāmiphalacittaṃ, anāgāmiphalacittaṃ, arahattaphalacittañceti imāni cattāripi lokuttaravipākacittāni nāma.</paragraph>
    <paragraph line="55" number="33"> Iccevaṃ sabbathāpi <bold>aṭṭha lokuttarakusalavipākacittāni</bold> samattāni.</paragraph>
    <paragraph line="56" number="34"> Catumaggappabhedena, catudhā kusalaṃ tathā.</paragraph>
    <gathalast line="57">Pākaṃ tassa phalattāti, aṭṭhadhānuttaraṃ mataṃ.</gathalast>
    <subhead line="58">Cittagaṇanasaṅgaho</subhead>
    <paragraph line="59" number="35"> Dvādasākusalānevaṃ, kusalānekavīsati.</paragraph>
    <gathalast line="60">Chattiṃseva vipākāni, kriyacittāni vīsati.</gathalast>
    <paragraph line="61" number="36"> Catupaññāsadhā kāme, rūpe pannarasīraye.</paragraph>
    <gathalast line="62">Cittāni dvādasāruppe, aṭṭhadhānuttare tathā.</gathalast>
    <paragraph line="63" number="37"> Itthamekūnanavutipabhedaṃ pana mānasaṃ.</paragraph>
    <gathalast line="64">Ekavīsasataṃ vātha, vibhajanti vicakkhaṇā.</gathalast>
    <subhead line="65">Vitthāragaṇanā</subhead>
    <paragraph line="66" number="38"> Kathamekūnanavutividhaṃ <pageBreak edition="Vipassana Research Institut" number="0.0007" /> cittaṃ ekavīsasataṃ hoti? Vitakkavicārapītisukhekaggatāsahitaṃ paṭhamajjhānasotāpattimaggacittaṃ, vicārapītisukhekaggatāsahitaṃ dutiyajjhānasotāpattimaggacittaṃ, pītisukhekaggatāsahitaṃ tatiyajjhānasotāpattimaggacittaṃ, sukhekaggatāsahitaṃ catutthajjhānasotāpattimaggacittaṃ, upekkhekaggatāsahitaṃ pañcamajjhānasotāpattimaggacittañceti imāni pañcapi sotāpattimaggacittāni nāma.</paragraph>
    <paragraph line="67" number="39"> Tathā <pageBreak edition="Myanmar" number="0.0007" /> sakadāgāmimaggaanāgāmimaggaarahattamaggacittañceti samavīsati maggacittāni.</paragraph>
    <paragraph line="68" number="40"> Tathā phalacittāni ceti <bold>samacattālīsa lokuttaracittāni</bold> bhavantīti.</paragraph>
    <paragraph line="69" number="41"> Jhānaṅgayogabhedena, katvekekantu pañcadhā.</paragraph>
    <gathalast line="70">Vuccatānuttaraṃ cittaṃ, cattālīsavidhanti ca.</gathalast>
    <paragraph line="71" number="42"> Yathā ca rūpāvacaraṃ, gayhatānuttaraṃ tathā.</paragraph>
    <gathalast line="72">Paṭhamādijhānabhede, āruppañcāpi pañcame.</gathalast>
    <gatha1 line="73">Ekādasavidhaṃ tasmā, paṭhamādikamīritaṃ;</gatha1>
    <gathalast line="74">Jhānamekekamante tu, tevīsatividhaṃ bhave.</gathalast>
    <paragraph line="75" number="43"> Sattatiṃsavidhaṃ puññaṃ, dvipaññāsavidhaṃ tathā.</paragraph>
    <gathalast line="76">Pākamiccāhu cittāni, ekavīsasataṃ budhā.</gathalast>
    <centered line="77">Iti abhidhammatthasaṅgahe cittasaṅgahavibhāgo nāma</centered>
    <centered line="78">Paṭhamo paricchedo.</centered>
  </content>
</document>