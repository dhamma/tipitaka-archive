<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh07t.nrf11.xml</normativeSource>
    <source>roman/tika/abhidhammapitaka (tika)/abhidhammatthasangaho/3. pakinnakaparicchedavannana.xml</source>
    <script>roman</script>
    <directory>/tika/abhidhammapitaka (tika)/abhidhammatthasangaho</directory>
    <basename>3. pakinnakaparicchedavannana</basename>
    <titlePath>3. Pakiṇṇakaparicchedavaṇṇanā - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">3. Pakiṇṇakaparicchedavaṇṇanā</chapter>
    <paragraph line="2" number="1"> Idāni yathāvuttānaṃ cittacetasikānaṃ vedanādivibhāgato, taṃtaṃvedanādibhedabhinnacittuppādavibhāgato ca pakiṇṇakasaṅgahaṃ dassetuṃ <bold>‘‘sampayuttā yathāyoga’’</bold>ntyādi āraddhaṃ. Yathāyogaṃ sampayuttā cittacetasikā dhammā <bold>sabhāvato</bold> attano attano sabhāvavasena ekūnanavutividhampi cittaṃ ārammaṇavijānanasabhāvasāmaññena ekavidhaṃ, sabbacittasādhāraṇo phasso phusanasabhāvena ekavidhotyādinā <bold>tepaññāsa</bold> honti.</paragraph>
    <paragraph line="3" number="2"> Idāni tesaṃ dhammānaṃ yathārahaṃ vedanā…pe… vatthuto <bold>saṅgaho nāma</bold> vedanāsaṅgahādināmako pakiṇṇakasaṅgaho <bold>cittuppādavaseneva</bold> taṃtaṃvedanādibhedabhinnacittuppādānaṃ vaseneva na katthaci taṃvirahena <bold>nīyate</bold> upanīyate, āharīyatītyattho.</paragraph>
    <subhead line="4">Vedanāsaṅgahavaṇṇanā</subhead>
    <paragraph line="5" number="3"><bold>Tatthā</bold>ti tesu chasu saṅgahesu. Sukhādivedanānaṃ, taṃsahagatacittuppādānañca vibhāgavasena saṅgaho <bold>vedanāsaṅgaho</bold>. Dukkhato, sukhato ca aññā <bold>adukkhamasukhā</bold><bold>ma</bold>-kārāgamavasena. Nanu ca ‘‘dvemā, bhikkhave, vedanā sukhā dukkhā’’ti (saṃ. ni. 4.267) vacanato dve eva vedanāti? Saccaṃ, taṃ pana anavajjapakkhikaṃ <pageBreak edition="Myanmar" number="0.0123" /> adukkhamasukhaṃ sukhavedanāyaṃ <pageBreak edition="Vipassana Research Institut" number="0.0116" />, sāvajjapakkhikañca dukkhavedanāyaṃ saṅgahetvā vuttaṃ. Yampi katthaci sutte ‘‘yaṃ kiñci vedayitamidamettha dukkhassā’’ti (saṃ. ni. 4.259) vacanaṃ, taṃ saṅkhāradukkhatāya sabbavedanānaṃ dukkhasabhāvattā vuttaṃ. Yathāha – ‘‘saṅkhārāniccataṃ, ānanda, mayā sandhāya bhāsitaṃ saṅkhāravipariṇāmatañca yaṃ kiñcivedayitamidamettha dukkhassā’’ti (saṃ. ni. 4.259; itivu. aṭṭha. 52). Tasmā tissoyeva vedanāti daṭṭhabbā. Tenāha bhagavā – ‘‘tisso imā, bhikkhave, vedanā sukhā dukkhā adukkhamasukhā cā’’ti (itivu. 52-53; saṃ. ni. 4.249-251). Evaṃ tividhāpi panetā <bold>indriyadesanāyaṃ</bold> ‘‘sukhindriyaṃ dukkhindriyaṃ somanassindriyaṃ domanassindriyaṃ upekkhindriya’’nti (vibha. 219) pañcadhā desitāti taṃvasenapettha vibhāgaṃ dassetuṃ <bold>‘‘sukhaṃ dukkha’’</bold>ntyādi vuttaṃ. Kāyikamānasikasātāsātabhedato hi sukhaṃ dukkhañca paccekaṃ dvidhā vibhajitvā ‘‘sukhindriyaṃ somanassindriyaṃ dukkhindriyaṃ domanassindriya’’nti (vibha. 219) desitā, upekkhā pana bhedābhāvato upekkhindriyanti ekadhāva. Yathā hi sukhadukkhāni aññathā kāyassa anuggahamupaghātañca karonti, aññathā manaso, nevaṃ upekkhā, tasmā sā ekadhāva desitā, tenāhu porāṇā –</paragraph>
    <gatha1 line="6">‘‘Kāyikaṃ mānasaṃ dukkhaṃ, sukhañcopekkhavedanā;</gatha1>
    <gathalast line="7">Ekaṃ mānasameveti, pañcadhindriyabhedato’’ti. (sa. sa. 74);</gathalast>
    <paragraph line="8">Tattha iṭṭhaphoṭṭhabbānubhavanalakkhaṇaṃ <bold>sukhaṃ</bold>. Aniṭṭhaphoṭṭhabbānubhavanalakkhaṇaṃ <bold>dukkhaṃ</bold>. Sabhāvato, parikappato vā iṭṭhānubhavanalakkhaṇaṃ <bold>somanassaṃ</bold>. Tathā aniṭṭhānubhavanalakkhaṇaṃ <bold>domanassaṃ</bold>. Majjhattānubhavanalakkhaṇā <bold>upekkhā</bold>.</paragraph>
    <paragraph line="9" number="5"><bold>Catucattālīsa</bold> paccekaṃ lokiyalokuttarabhedena ekādasavidhattā.</paragraph>
    <paragraph line="10" number="7"><bold>Sesānī</bold>ti <pageBreak edition="Myanmar" number="0.0124" /> sukhadukkhasomanassadomanassasahagatehi avasesāni akusalato cha, ahetukato cuddasa, kāmāvacarasobhanato dvādasa, pañcamajjhānikāni tevīsāti sabbānipi <bold>pañcapaññāsa</bold>.</paragraph>
    <centered line="11">Vedanāsaṅgahavaṇṇanā niṭṭhitā.</centered>
    <subhead line="12">Hetusaṅgahavaṇṇanā</subhead>
    <paragraph line="13" number="10"> Lobhādihetūnaṃ <pageBreak edition="Vipassana Research Institut" number="0.0117" /> vibhāgavasena, taṃsampayuttavasena ca saṅgaho <bold>hetusaṅgaho</bold>. Hetavo nāma chabbidhā bhavantīti sambandho. Hetubhāvo pana nesaṃ sampayuttānaṃ suppatiṭṭhitabhāvasādhanasaṅkhāto mūlabhāvo. Laddhahetupaccayā hi dhammā viruḷhamūlā viya pādapā thirā honti, na ahetukā viya jalatale sevālasadisā. Evañca katvā ete mūlasadisatāya ‘‘mūlānī’’ti ca vuccanti. Apare pana ‘‘kusalādīnaṃ kusalādibhāvasādhanaṃ hetubhāvo’’ti vadanti, evaṃ sati hetūnaṃ attano kusalādibhāvasādhano añño hetu maggitabbo siyā. Atha sesasampayuttahetupaṭibaddho tesaṃ kusalādibhāvo, evampi momūhacittasampayuttassa hetuno akusalabhāvo appaṭibaddho siyā. Atha tassa sabhāvato akusalabhāvopi siyā, evaṃ sati sesahetūnampi sabhāvatova kusalādibhāvoti tesaṃ viya sampayuttadhammānampi so hetupaṭibaddho na siyā. Yadi ca hetupaṭibaddho kusalādibhāvo, tadā ahetukānaṃ abyākatabhāvo na siyāti alamatinippīḷanena. Kusalādibhāvo pana kusalākusalānaṃ yonisoayonisomanasikārappaṭibaddho. Yathāha – ‘‘yoniso, bhikkhave, manasikaroto anuppannā <pageBreak edition="Myanmar" number="0.0125" /> ceva kusalā dhammā uppajjanti, uppannā ca kusalā dhammā abhivaḍḍhantī’’tyādi (a. ni. 1.67), abyākatānaṃ pana abyākatabhāvo niranusayasantānappaṭibaddho kammappaṭibaddho avipākabhāvappaṭibaddho cāti daṭṭhabbaṃ.</paragraph>
    <paragraph line="14" number="16"> Idāni hetūnaṃ jātibhedaṃ dassetuṃ <bold>‘‘lobho doso cā’’</bold>tyādi vuttaṃ.</paragraph>
    <centered line="15">Hetusaṅgahavaṇṇanā niṭṭhitā.</centered>
    <subhead line="16">Kiccasaṅgahavaṇṇanā</subhead>
    <paragraph line="17" number="18"> Paṭisandhādīnaṃ kiccānaṃ vibhāgavasena, taṃkiccavantānañca paricchedavasena saṅgaho <bold>kiccasaṅgaho</bold>. Bhavato bhavassa paṭisandhānaṃ <bold>paṭisandhikiccaṃ</bold>. Avicchedappavattihetubhāvena bhavassa aṅgabhāvo <bold>bhavaṅgakiccaṃ. Āvajjanakiccādīni</bold> heṭṭhā vuttavacanatthānusārena yathārahaṃ yojetabbāni. Ārammaṇe <pageBreak edition="Vipassana Research Institut" number="0.0118" /> taṃtaṃkiccasādhanavasena anekakkhattuṃ, ekakkhattuṃ vā javamānassa viya pavatti <bold>javanakiccaṃ</bold>. Taṃtaṃjavanaggahitārammaṇassa ārammaṇakaraṇaṃ <bold>tadārammaṇakiccaṃ</bold>. Nibbattabhavato parigaḷhanaṃ <bold>cutikiccaṃ</bold>.</paragraph>
    <paragraph line="18" number="19"> Imāni pana kiccāni ṭhānavasena pākaṭāni hontīti taṃ dāni pabhedato dassetuṃ <bold>‘‘paṭisandhī’’</bold>tyādi vuttaṃ, tattha paṭisandhiyā ṭhānaṃ <bold>paṭisandhiṭhānaṃ</bold>. Kāmaṃ paṭisandhivinimuttaṃ ṭhānaṃ nāma natthi, sukhaggahaṇatthaṃ pana ‘‘silāputtakassa sarīra’’ntyādīsu viya abhedepi bhedaparikappanāti daṭṭhabbaṃ. Evaṃ sesesupi. Dassanādīnaṃ pañcannaṃ viññāṇānaṃ ṭhānaṃ <bold>pañcaviññāṇaṭhānaṃ. Ādi</bold>-saddena sampaṭicchanaṭhānādīnaṃ saṅgaho.</paragraph>
    <paragraph line="19">Tattha <pageBreak edition="Myanmar" number="0.0126" /> cutibhavaṅgānaṃ antarā <bold>paṭisandhiṭhānaṃ</bold>. Paṭisandhiāvajjanānaṃ, javanāvajjanānaṃ, tadārammaṇāvajjanānaṃ, voṭṭhabbanāvajjanānaṃ, kadāci javanacutīnaṃ, tadārammaṇacutīnañca antarā <bold>bhavaṅgaṭhānaṃ</bold>. Bhavaṅgapañcaviññāṇānaṃ, bhavaṅgajavanānañca antarā <bold>āvajjanaṭhānaṃ</bold>. Pañcadvārāvajjanasampaṭicchanānamantarā <bold>pañcaviññāṇaṭhānaṃ</bold>. Pañcaviññāṇasantīraṇānamantarā <bold>sampaṭicchanaṭhānaṃ</bold>. Sampaṭicchanavoṭṭhabbanānamantarā <bold>santīraṇaṭhānaṃ</bold>. Santīraṇajavanānaṃ, santīraṇabhavaṅgānañca antarā <bold>voṭṭhabbanaṭhānaṃ</bold>. Voṭṭhabbanatadārammaṇānaṃ, voṭṭhabbanabhavaṅgānaṃ, voṭṭhabbanacutīnaṃ, manodvārāvajjanatadārammaṇānaṃ, manodvārāvajjanabhavaṅgānaṃ, manodvārāvajjanacutīnañca antarā <bold>javanaṭhānaṃ</bold>. Javanabhavaṅgānaṃ, javanacutīnañca antarā <bold>tadārammaṇaṭhānaṃ</bold>. Javanapaṭisandhīnaṃ, tadārammaṇapaṭisandhīnaṃ, bhavaṅgapaṭisandhīnaṃ vā antarā <bold>cutiṭhānaṃ</bold> nāma.</paragraph>
    <paragraph line="20" number="20"><bold>Dve upekkhāsahagatasantīraṇāni</bold> sukhasantīraṇassa paṭisandhivasappavattibhāvābhāvatotiadhippāyo. Evañca katvā <bold>paṭṭhāne</bold> ‘‘upekkhāsahagataṃ dhammaṃ paṭicca upekkhāsahagato dhammo uppajjati na hetupaccayā’’ti (paṭṭhā. 4.13.179) evamāgatassa upekkhāsahagatapadassa vibhaṅge ‘‘ahetukaṃ upekkhāsahagataṃ ekaṃ khandhaṃ paṭicca dve khandhā, dve khandhe paṭicca eko khandho, ahetukapaṭisandhikkhaṇe upekkhāsahagataṃ ekaṃ khandhaṃ paṭicca dve khandhā, dve khandhe paṭicca eko khandho’’ti (paṭṭhā. 4.13.179) evaṃ pavattipaṭisandhivasena paṭiccanayo uddhaṭo, pītisahagatasukhasahagatapadavibhaṅge pana ‘‘ahetukaṃ pītisahagataṃ ekaṃ khandhaṃ paṭiccatayo khandhā…pe… dve khandhā. Ahetukaṃ sukhasahagataṃ ekaṃ khandhaṃ paṭicca dve khandhā <pageBreak edition="Vipassana Research Institut" number="0.0119" /> …pe… eko khandho’’ti (paṭṭhā. 4.13.144, 167) pavattivaseneva uddhaṭo, na pana ‘‘ahetukapaṭisandhikkhaṇe’’tyādinā paṭisandhivasena, tasmā yathādhammasāsane avacanampi abhāvameva dīpetīti na tassa paṭisandhivasena pavatti <pageBreak edition="Myanmar" number="0.0127" /> atthi. Yattha pana labbhamānassapi kassaci avacanaṃ, tattha kāraṇaṃ upari āvi bhavissati.</paragraph>
    <paragraph line="21" number="25"> Manodvārāvajjanassa parittārammaṇe dvattikkhattuṃ pavattamānassapi natthi javanakiccaṃ tassa ārammaṇarasānubhavanābhāvatoti vuttaṃ <bold>‘‘āvajjanadvayavajjitānī’’</bold>ti. Evañca katvā vuttaṃ <bold>aṭṭhakathāyaṃ</bold> ‘‘javanaṭṭhāne ṭhatvā’’ti (dha. sa. aṭṭha. 498 vipākuddhārakathā). Itarathā ‘‘javanaṃ hutvā’’ti vattabbaṃ siyāti. <bold>Kusalākusalaphalakiriyacittānī</bold>ti ekavīsati lokiyalokuttarakusalāni, dvādasa akusalāni, cattāri lokuttaraphalacittāni, aṭṭhārasa tebhūmakakiriyacittāni. Ekacittakkhaṇikampi hi lokuttaramaggādikaṃ taṃsabhāvavantatāya javanakiccaṃ nāma, yathā ekekagocaravisayampi sabbaññutaññāṇaṃ sakalavisayāvabodhanasāmatthiyayogato na kadāci taṃnāmaṃ vijahatīti.</paragraph>
    <paragraph line="22" number="27"> Evaṃ kiccabhedena vuttāneva yathāsakaṃ labbhamānakiccagaṇanavasena sampiṇḍetvā dassetuṃ <bold>‘‘tesu panā’’</bold>tyādi vuttaṃ.</paragraph>
    <paragraph line="23" number="33"> Paṭisandhādayo cittuppādā <bold>nāmakiccabhedena</bold> paṭisandhādīnaṃ nāmānaṃ, kiccānañca bhedena, atha vā <bold>paṭisandhādayo nāma</bold> tannāmakā cittuppādā paṭisandhādīnaṃ kiccānaṃ bhedena cuddasa, ṭhānabhedena paṭisandhādīnaṃyeva ṭhānānaṃ bhedena dasadhā pakāsitāti yojanā. Ekakiccaṭhānadvikiccaṭhānatikiccaṭhānacatukiccaṭhānapañcakiccaṭhānāni cittāni yathākkamaṃ aṭṭhasaṭṭhi, tathā dve ca nava ca aṭṭha ca dve cāti niddiseti sambandho.</paragraph>
    <centered line="24">Kiccasaṅgahavaṇṇanā niṭṭhitā.</centered>
    <subhead line="25">Dvārasaṅgahavaṇṇanā</subhead>
    <paragraph line="26" number="35"> Dvārānaṃ <pageBreak edition="Myanmar" number="0.0128" /><pageBreak edition="Vipassana Research Institut" number="0.0120" />, dvārappavattacittānañca paricchedavasena saṅgaho <bold>dvārasaṅgaho</bold>. Āvajjanādīnaṃ arūpadhammānaṃ pavattimukhabhāvato dvārāni viyāti <bold>dvārāni</bold>.</paragraph>
    <paragraph line="27" number="36"><bold>Cakkhumevā</bold>ti pasādacakkhumeva.</paragraph>
    <paragraph line="28" number="37"> Āvajjanādīnaṃ manānaṃ, manoyeva vā dvāranti <bold>manodvāraṃ. Bhavaṅga</bold>nti āvajjanānantaraṃ bhavaṅgaṃ. Tenāhu porāṇā –</paragraph>
    <gathalast line="29">‘‘Sāvajjanaṃ bhavaṅgantu, manodvāranti vuccatī’’ti;</gathalast>
    <paragraph line="30" number="39"><bold>Tatthā</bold>ti tesu cakkhādidvāresu cakkhudvāre chacattālīsa cittāni yathārahamuppajjantīti sambandho. Pañcadvārāvajjanamekaṃ, cakkhuviññāṇādīni ubhayavipākavasena satta, voṭṭhabbanamekaṃ, kāmāvacarajavanāni ca kusalākusalanirāvajjanakiriyavasena ekūnatiṃsa, tadārammaṇāni ca aggahitaggahaṇena aṭṭhevāti <bold>chacattālīsa. Yathāraha</bold>nti iṭṭhādiārammaṇe yonisoayonisomanasikāraniranusayasantānādīnaṃ anurūpavasena. <bold>Sabbathāpī</bold>ti āvajjanāditadārammaṇapariyosānena sabbenapi pakārena kāmāvacarānevāti yojanā. Sabbathāpi catupaññāsa cittānīti vā sambandho. Sabbathāpi taṃtaṃdvārikavasena ṭhitāni aggahitaggahaṇena cakkhudvārikesu chacattālīsacittesu sotaviññāṇādīnaṃ catunnaṃ yugaḷānaṃ pakkhepena catupaññāsapītyattho.</paragraph>
    <paragraph line="31" number="41"> Cakkhādidvāresu appavattanato, manodvārasaṅkhātabhavaṅgato ārammaṇantaraggahaṇavasena appavattito ca paṭisandhādivasena pavattāni <bold>ekūnavīsati dvāravimuttāni</bold>.</paragraph>
    <paragraph line="32" number="42"> Dvipañcaviññāṇāni <pageBreak edition="Myanmar" number="0.0129" /> sakasakadvāre, chabbīsati mahaggatalokuttarajavanāni manodvāreyeva uppajjanato chattiṃsa cittāni yathārahaṃ sakasakadvārānurūpaṃ <bold>ekadvārikacittāni</bold>.</paragraph>
    <paragraph line="33" number="45"> Pañcadvāresu <pageBreak edition="Vipassana Research Institut" number="0.0121" /> santīraṇatadārammaṇavasena, manodvāre ca tadārammaṇavasena pavattanato <bold>chadvārikāni ceva</bold> paṭisandhādivasappavattiyā <bold>dvāravimuttāni ca</bold>.</paragraph>
    <paragraph line="34" number="47"> Pañcadvārikāni ca chadvārikāni ca <bold>pañcachadvārikāni</bold>. Chadvārikāni ca tāni kadāci dvāravimuttāni cāti <bold>chadvārikavimuttāni</bold>. Atha vā chadvārikāni ca chadvārikavimuttāni cāti <bold>chadvārikavimuttānī</bold>ti ekadesasarūpekaseso daṭṭhabbo.</paragraph>
    <centered line="35">Dvārasaṅgahavaṇṇanā niṭṭhitā.</centered>
    <subhead line="36">Ālambaṇasaṅgahavaṇṇanā</subhead>
    <paragraph line="37" number="48"> Ārammaṇānaṃ sarūpato, vibhāgato, taṃvisayacittato ca saṅgaho <bold>ālambaṇasaṅgaho</bold>. Vaṇṇavikāraṃ āpajjamānaṃ rūpayati hadayaṅgatabhāvaṃ pakāsetīti rūpaṃ, tadeva dubbalapurisena daṇḍādi viya cittacetasikehi ālambīyati, tāni vā āgantvā ettha ramantīti ārammaṇanti <bold>rūpārammaṇaṃ</bold>. Saddīyatīti saddo, soyeva ārammaṇanti <bold>saddārammaṇaṃ</bold>. Gandhayati attano vatthuṃ sūceti ‘‘idamettha atthī’’ti pesuññaṃ karontaṃ viya hotīti gandho, soyeva ārammaṇaṃ <bold>gandhārammaṇaṃ</bold>. Rasanti taṃ sattā assādentīti raso, soyeva ārammaṇaṃ <bold>rasārammaṇaṃ</bold>. Phusīyatīti phoṭṭhabbaṃ, tadeva ārammaṇaṃ <bold>phoṭṭhabbārammaṇaṃ</bold>. Dhammoyeva ārammaṇaṃ <bold>dhammārammaṇaṃ</bold>.</paragraph>
    <paragraph line="38" number="49"><bold>Tatthā</bold>ti <pageBreak edition="Myanmar" number="0.0130" /> tesu rūpādiārammaṇesu, <bold>rūpamevā</bold>ti vaṇṇāyatanasaṅkhātaṃ rūpameva. <bold>Saddādayo</bold>ti saddāyatanādisaṅkhātā saddādayo, āpodhātuvajjitabhūtattayasaṅkhātaṃ phoṭṭhabbāyatanañca.</paragraph>
    <paragraph line="39" number="50"> Pañcārammaṇapasādāni ṭhapetvā sesāni soḷasa <bold>sukhumarūpāni</bold>.</paragraph>
    <paragraph line="40" number="51"><bold>Paccuppanna</bold>nti vattamānaṃ.</paragraph>
    <paragraph line="41" number="52"><bold>Chabbidhampī</bold>ti <pageBreak edition="Vipassana Research Institut" number="0.0122" /> rūpādivasena chabbidhampi. Vināsābhāvato atītādikālavasena navattabbattā nibbānaṃ, paññatti ca <bold>kālavimuttaṃ</bold> nāma. <bold>Yathāraha</bold>nti kāmāvacarajavanaabhiññāsesamahaggatādijavanānaṃ anurūpato. Kāmāvacarajavanānañhi hasituppādavajjānaṃ chabbidhampi tikālikaṃ, kālavimuttañca ārammaṇaṃ hoti. Hasituppādassa tikālikameva. Tathā hissa ekantaparittārammaṇataṃ vakkhati. Dibbacakkhādivasappavattassa pana abhiññājavanassa yathārahaṃ chabbidhampi tikālikaṃ, kālavimuttañca ārammaṇaṃ hoti. Vibhāgo panettha navamaparicchede āvi bhavissati. Sesānaṃ pana kālavimuttaṃ, atītañca yathārahamārammaṇaṃ hoti.</paragraph>
    <paragraph line="42" number="53"> Dvāra…pe… saṅkhātānaṃ chabbidhampi ārammaṇaṃ hotīti sambandho, taṃ pana nesaṃ ārammaṇaṃ na āvajjanassa viya kenaci aggahitameva gocarabhāvaṃ gacchati, na ca pañcadvārikajavanānaṃ viya ekantapaccuppannaṃ, nāpi manodvārikajavanānaṃ viya tikālikameva, avisesena kālavimuttaṃ vā, nāpi maraṇāsannato purimabhāgajavanānaṃ viya kammakammanimittādivasena āgamasiddhivohāravinimuttanti āha <bold>‘‘yathāsambhavaṃ…pe… sammata’’</bold>nti. Tattha <bold>yathāsambhava</bold>nti taṃtaṃbhūmikapaṭisandhibhavaṅgacutīnaṃ taṃtaṃdvāraggahitādivasena sambhavānurūpato. Kāmāvacarānañhi <pageBreak edition="Myanmar" number="0.0131" /> paṭisandhibhavaṅgānaṃ tāva rūpādipañcārammaṇaṃ chadvāraggahitaṃ yathārahaṃ paccuppannamatītañca kammanimittasammatamārammaṇaṃ hoti, tathā cuticittassa atītameva. Dhammārammaṇaṃ pana tesaṃ tiṇṇannampi manodvāraggahitameva atītaṃ kammakammanimittasammataṃ, tathā rūpārammaṇaṃ ekameva manodvāraggahitaṃ ekantapaccuppannaṃ gatinimittasammatanti evaṃ kāmāvacarapaṭisandhādīnaṃ yathāsambhavaṃ chadvāraggahitaṃ paccuppannamatītañca kammakammanimittagatinimittasammatamārammaṇaṃ hoti.</paragraph>
    <paragraph line="43">Mahaggatapaṭisandhādīsu pana rūpāvacarānaṃ, paṭhamatatiyāruppānañca dhammārammaṇameva manodvāraggahitaṃ paññattibhūtaṃ kammanimittasammataṃ, tathā dutiyacatutthāruppānaṃ atītamevāti evaṃ mahaggatapaṭisandhibhavaṅgacutīnaṃ manodvāraggahitaṃ paññattibhūtaṃ, atītaṃ vā kammanimittasammatameva ārammaṇaṃ hoti.</paragraph>
    <paragraph line="44"><bold>Yebhuyyena bhavantare chadvāraggahita</bold>nti bāhullena atītānantarabhave maraṇāsannappavattachadvārikajavanehi gahitaṃ. Asaññībhavato cutānañhi paṭisandhivisayassa anantarātītabhave <pageBreak edition="Vipassana Research Institut" number="0.0123" /> na kenaci dvārena gahaṇaṃ atthīti tadevettha yebhuyyaggahaṇena byabhicāritaṃ. Kevalañhi kammabaleneva tesaṃ paṭisandhiyā kammanimittādikamārammaṇaṃ upaṭṭhāti. Tathā hi <bold>saccasaṅkhepe</bold> asaññībhavato cutassa paṭisandhinimittaṃ pucchitvā –</paragraph>
    <gatha1 line="45">‘‘Bhavantarakataṃ kammaṃ, yamokāsaṃ labhe tato;</gatha1>
    <gathalast line="46">Hoti sā sandhi teneva, upaṭṭhāpitagocare’’ti. (sa. sa. 171) –</gathalast>
    <unindented line="47">Kevalaṃ kammabaleneva paṭisandhigocarassa upaṭṭhānaṃ vuttaṃ. Itarathā hi javanaggahitassapi ārammaṇassa kammabaleneva upaṭṭhāpiyamānattā <bold>‘‘tenevā’’</bold>ti sāvadhāraṇavacanassa adhippāyasuññatā <pageBreak edition="Myanmar" number="0.0132" /> āpajjeyyāti. Nanu ca tesampi paṭisandhigocaro kammabhave kenaci dvārena javanaggahito sambhavatīti? Saccaṃ sambhavati kammakammanimittasammato, gatinimittasammato pana sabbesampi maraṇakāleyeva upaṭṭhātīti kuto tassa kammabhave gahaṇasambhavo. Apicettha maraṇāsannapavattajavanehi gahitameva sandhāya ‘‘chadvāraggahita’’nti vuttaṃ, evañca katvā ācariyena imasmiṃyeva adhikāre <bold>paramatthavinicchaye</bold> vuttaṃ –</unindented>
    <gatha1 line="48">‘‘Maraṇāsannasattassa, yathopaṭṭhitagocaraṃ;</gatha1>
    <gathalast line="49">Chadvāresu tamārabbha, paṭisandhi bhavantare’’ti. (parama. vi. 89);</gathalast>
    <paragraph line="50"><bold>‘‘Paccuppanna’’</bold>ntyādinā anāgatassa paṭisandhigocarabhāvaṃ nivāreti. Na hi taṃ atītakammakammanimittāni viya anubhūtaṃ, nāpi paccuppannakammanimittagatinimittāni viya āpāthagatañca hotīti, kammakammanimittādīnañca sarūpaṃ sayameva vakkhati.</paragraph>
    <paragraph line="51" number="54"><bold>Tesū</bold>ti rūpādipaccuppannādikammādiārammaṇesu viññāṇesu. Rūpādīsu ekekaṃ ārammaṇaṃ etesanti <bold>rūpādiekekārammaṇāni</bold>.</paragraph>
    <paragraph line="52" number="55"> Rūpādikaṃ pañcavidhampi ārammaṇametassāti <bold>rūpādipañcārammaṇaṃ</bold>.</paragraph>
    <paragraph line="53" number="56"><bold>Sesānī</bold>ti dvipañcaviññāṇasampaṭicchanehi avasesāni ekādasa kāmāvacaravipākāni <pageBreak edition="Vipassana Research Institut" number="0.0124" />. <bold>Sabbathāpi kāmāvacarārammaṇānī</bold>ti sabbenapi chadvārikadvāravimuttachaḷārammaṇavasappavattākārena nibbattānipi ekantakāmāvacarasabhāvachaḷārammaṇagocarāni. Ettha hi vipākāni tāva santīraṇādivasena rūpādipañcārammaṇe, paṭisandhādivasena chaḷārammaṇasaṅkhāte kāmāvacarārammaṇeyeva pavattanti.</paragraph>
    <paragraph line="54">Hasanacittampi <pageBreak edition="Myanmar" number="0.0133" /> padhānasāruppaṭṭhānaṃ disvā tussantassa rūpārammaṇe, bhaṇḍabhājanaṭṭhāne mahāsaddaṃ sutvā ‘‘evarūpā loluppataṇhā me pahīnā’’ti tussantassa saddārammaṇe, gandhādīhi cetiyapūjanakāle tussantassa gandhārammaṇe, rasasampannaṃ piṇḍapātaṃ sabrahmacārīhi bhājetvā paribhuñjanakāle tussantassa rasārammaṇe, ābhisamācārikavattaparipūraṇakāle tussantassa phoṭṭhabbārammaṇe, pubbenivāsañāṇādīhi gahitakāmāvacaradhammaṃ ārabbha tussantassa dhammārammaṇeti evaṃ parittadhammapariyāpannesveva chasu ārammaṇesu pavattati.</paragraph>
    <paragraph line="55" number="57"> Dvādasākusalaaṭṭhañāṇavippayuttajavanavasena vīsati cittāni attano jaḷabhāvato lokuttaradhamme ārabbha pavattituṃ na sakkontīti navavidhalokuttaradhamme vajjetvā tebhūmakāni, paññattiñca ārabbha pavattantīti āha <bold>‘‘akusalāni cevā’’</bold>tyādi. Imesu hi akusalato cattāro diṭṭhigatasampayuttacittuppādā parittadhamme ārabbha parāmasanaassādanābhinandanakāle kāmāvacarārammaṇā, tenevākārena sattavīsati mahaggatadhamme ārabbha pavattiyaṃ mahaggatārammaṇā, sammutidhamme ārabbha pavattiyaṃ paññattārammaṇā. Diṭṭhivippayuttacittuppādāpi teyeva dhamme ārabbha kevalaṃ assādanābhinandanavasena pavattiyaṃ, paṭighasampayuttā ca dussanavippaṭisāravasena, vicikicchāsahagato aniṭṭhaṅgamanavasena, uddhaccasahagato vikkhipanavasena, avūpasamavasena ca pavattiyaṃ parittamahaggatapaññattārammaṇo, kusalato cattāro, kiriyato cattāroti aṭṭha ñāṇavippayuttacittuppādā sekkhaputhujjanakhīṇāsavānaṃ asakkaccadānapaccavekkhaṇadhammassavanādīsu parittadhamme ārabbha pavattikāle kāmāvacarārammaṇā, atipaguṇajjhānapaccavekkhaṇakāle <pageBreak edition="Myanmar" number="0.0134" /> mahaggatārammaṇā, kasiṇanimittādīsu parikammādikāle paññattārammaṇāti daṭṭhabbaṃ.</paragraph>
    <paragraph line="56" number="58"><bold>Arahattamaggaphalavajjitasabbārammaṇāni</bold> sekkhaputhujjanasantānesveva pavattanato. Sekkhāpi hi ṭhapetvā lokiyacittaṃ arahato maggaphalasaṅkhātaṃ pāṭipuggalikacittaṃ jānituṃ na sakkonti anadhigatattā, tathā puthujjanādayopi sotāpannādīnaṃ, sekkhānaṃ pana attano attano maggaphalapaccavekkhaṇesu <pageBreak edition="Vipassana Research Institut" number="0.0125" /> parasantānagatamaggaphalārammaṇāya abhiññāya parikammakāle, abhiññācitteneva maggaphalānaṃ paricchindanakāle ca attano attano samānānaṃ, heṭṭhimānañca maggaphaladhamme ārabbha kusalajavanānaṃ pavatti atthīti arahattamaggaphalasseva paṭikkhepo kato. Kāmāvacaramahaggatapaññattinibbānāni pana sekkhaputhujjanānaṃ sakkaccadānapaccavekkhaṇadhammassavanasaṅkhārasammasanakasiṇaparikammādīsu taṃtadārammaṇikābhiññānaṃ parikammakāle, gotrabhuvodānakāle, dibbacakkhādīhi rūpavijānanādikāle ca kusalajavanānaṃ gocarabhāvaṃ gacchanti.</paragraph>
    <paragraph line="57" number="59"><bold>Sabbathāpi sabbārammaṇānī</bold>ti kāmāvacaramahaggatasabbalokuttarapaññattivasena sabbathāpi sabbārammaṇāni, na pana akusalādayo viya sappadesasabbārammaṇānītyattho. Kiriyajavanānañhi sabbaññutaññāṇādivasappavattiyaṃ, voṭṭhabbanassa ca taṃtaṃpurecārikavasappavattiyaṃ na ca kiñci agocaraṃ nāma atthi.</paragraph>
    <paragraph line="58" number="60"> Paṭhamatatiyāruppārammaṇattā <bold>āruppesu dutiyacatutthāni mahaggatārammaṇāni</bold>.</paragraph>
    <paragraph line="59" number="61"><bold>Sesāni…pe… paññattārammaṇānī</bold>ti pannarasa rūpāvacarāni, paṭhamatatiyāruppāni cāti ekavīsati kasiṇādipaññattīsu pavattanato paññattārammaṇāni.</paragraph>
    <paragraph line="60" number="63"> Tevīsatikāmāvacaravipākapañcadvārāvajjanahasanavasena <pageBreak edition="Myanmar" number="0.0135" /> pañcavīsati cittāni <bold>paritthamhi</bold> kāmāvacarārammaṇe yeva bhavanti. Kāmāvacarañhi mahaggatādayo upādāya mandānubhāvatāya parisamantato attaṃ khaṇḍitaṃ viyāti <bold>parittaṃ</bold>. ‘‘Cha cittāni mahaggateyevā’’tyādinā sabbattha sāvadhāraṇayojanā daṭṭhabbā.</paragraph>
    <centered line="61">Ālambaṇasaṅgahavaṇṇanā niṭṭhitā.</centered>
    <subhead line="62">Vatthusaṅgahavaṇṇanā</subhead>
    <paragraph line="63" number="64"> Vatthuvibhāgato <pageBreak edition="Vipassana Research Institut" number="0.0126" />, tabbatthukacittaparicchedavasena ca saṅgaho <bold>vatthusaṅgaho</bold>. Vasanti etesu cittacetasikā tannissayattāti <bold>vatthūni</bold>.</paragraph>
    <paragraph line="64" number="65"><bold>Tāni kāmaloke sabbānipi labbhanti</bold> paripuṇṇindriyassa tattheva upalabbhanato. <bold>Pi</bold>-saddena pana andhabadhirādivasena kesañci asambhavaṃ dīpeti.</paragraph>
    <paragraph line="65" number="66"><bold>Ghānādittayaṃ natthi</bold> brahmānaṃ kāmavirāgabhāvanāvasena gandharasaphoṭṭhabbesu virattatāya tabbisayappasādesupi virāgasabhāvato. Buddhadassanadhammassavanādiatthaṃ pana cakkhusotesu avirattabhāvato cakkhādidvayaṃ tattha upalabbhati.</paragraph>
    <paragraph line="66" number="67"><bold>Arūpaloke sabbānipi</bold> cha vatthūni na <bold>saṃvijjanti</bold> arūpīnaṃ rūpavirāgabhāvanābalena tattha sabbena sabbaṃ rūpappavattiyā abhāvato.</paragraph>
    <paragraph line="67" number="68"> Pañcaviññāṇāneva nissattanijjīvaṭṭhena dhātuyoti <bold>pañcaviññāṇadhātuyo</bold>.</paragraph>
    <paragraph line="68" number="69"> Mananamattā dhātu <bold>manodhātu</bold>.</paragraph>
    <paragraph line="69" number="70"> Manoyeva <pageBreak edition="Myanmar" number="0.0136" /> visiṭṭhavijānanakiccayogato viññāṇaṃ nissattanijjīvaṭṭhena dhātu cāti <bold>manoviññāṇadhātu</bold>. Manaso viññāṇadhātūti vā <bold>manoviññāṇadhātu</bold>. Sā hi manatoyeva anantarapaccayato sambhūyamanasoyeva anantarapaccayabhūtāti manaso sambandhinī hoti. Santīraṇattayassa, aṭṭhamahāvipākānaṃ, paṭighadvayassa, paṭhamamaggassa, hasituppādassa, pannarasarūpāvacarānañca vasena pavattā yathāvuttamanodhātupañcaviññāṇadhātūhi avasesā manoviññāṇadhātu saṅkhātā ca tiṃsa dhammā na kevalaṃ manodhātuyeva, tathā hadayaṃ nissāyeva pavattantīti sambandho.</paragraph>
    <paragraph line="70">Santīraṇamahāvipākāni hi ekādasa dvārābhāvato, kiccābhāvato ca āruppe na uppajjanti <pageBreak edition="Vipassana Research Institut" number="0.0127" />. Paṭighassa anīvaraṇāvatthassa abhāvato taṃsahagataṃ cittadvayaṃ rūpalokepi natthi, pageva āruppe. Paṭhamamaggopi paratoghosapaccayābhāve sāvakānaṃ anuppajjanato, buddhapaccekabuddhānañca manussalokato aññattha anibbattanato, hasanacittañca kāyābhāvato, rūpāvacarāni arūpīnaṃ rūpavirāgabhāvanāvasena tadārammaṇesu jhānesupi virattabhāvato arūpabhave na uppajjantīti sabbānipi etāni tettiṃsa cittāni hadayaṃ nissāyeva pavattanti.</paragraph>
    <paragraph line="71" number="71"> Pañcarūpāvacarakusalato avasesāni dvādasa lokiyakusalāni, paṭighadvayato avasesāni dasa akusalāni, pañcadvārāvajjanahasanarūpāvacarakiriyehi avasesāni terasa kiriyacittāni, paṭhamamaggato avasesāni satta anuttarāni cāti imesaṃ vasena dvecattālīsavidhā manoviññāṇadhātusaṅkhātā dhammā pañcavokārabhavavasena <bold>hadayaṃ nissāya vā,</bold> catuvokārabhavavasena <bold>anissāyavā</bold> pavattanti.</paragraph>
    <paragraph line="72" number="73"><bold>Kāme</bold><pageBreak edition="Myanmar" number="0.0137" /> bhave chavatthuṃ nissitā satta viññāṇadhātuyo, <bold>rūpe</bold> bhave tivatthuṃ nissitā ghānaviññāṇādittayavajjitā catubbidhā viññāṇadhātuyo, <bold>āruppe</bold> bhave anissitā ekā manoviññāṇadhātu matāti yojanā.</paragraph>
    <paragraph line="73" number="74"> Kāmāvacaravipākapañcadvārāvajjanapaṭighadvayahasanavasena sattavīsati kāmāvacarāni, pannarasa rūpāvacarāni, paṭhamamaggoti <bold>tecattālīsa</bold> nissāyeva jāyare, tatoyeva avasesā āruppavipākavajjitā <bold>dvecattālīsa</bold> nissāya ca anissāya ca jāyare, <bold>pākāruppā</bold> cattāro anissitāyevāti sambandho.</paragraph>
    <centered line="74">Vatthusaṅgahavaṇṇanā niṭṭhitā.</centered>
    <centered line="75">Iti abhidhammatthavibhāviniyā nāma abhidhammatthasaṅgahavaṇṇanāya</centered>
    <centered line="76">Pakiṇṇakaparicchedavaṇṇanā niṭṭhitā.</centered>
  </content>
</document>