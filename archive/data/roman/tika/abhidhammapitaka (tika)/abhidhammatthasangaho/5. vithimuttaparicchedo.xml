<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh07t.nrf4.xml</normativeSource>
    <archivePath>roman/tika/abhidhammapitaka (tika)/abhidhammatthasangaho/5. vithimuttaparicchedo.xml</archivePath>
    <baseFileName>5. vithimuttaparicchedo</baseFileName>
    <titlePath>5. Vīthimuttaparicchedo - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">5. Vīthimuttaparicchedo</chapter>
    <paragraph line="2" number="1"> Vīthicittavasenevaṃ, pavattiyamudīrito.</paragraph>
    <gathalast line="3">Pavattisaṅgaho nāma, sandhiyaṃ dāni vuccati.</gathalast>
    <paragraph line="4" number="2"> Catasso bhūmiyo, catubbidhā paṭisandhi, cattāri kammāni, catudhā maraṇuppatti ceti vīthimuttasaṅgahe cattāri catukkāni veditabbāni.</paragraph>
    <subhead line="5">Bhūmicatukkaṃ</subhead>
    <paragraph line="6" number="3"> Tattha <pageBreak edition="Vipassana Research Institut" number="0.0032" /> apāyabhūmi kāmasugatibhūmi rūpāvacarabhūmi arūpāvacarabhūmi ceti catasso bhūmiyo nāma.</paragraph>
    <paragraph line="7" number="4"> Tāsu nirayo tiracchānayoni pettivisayo asurakāyo ceti <bold>apāyabhūmi catubbidhā</bold> hoti.</paragraph>
    <paragraph line="8" number="5"> Manussā <pageBreak edition="Myanmar" number="0.0030" /> cātumahārājikā tāvatiṃsā yāmā tusitā nimmānarati paranimmitavasavattī ceti <bold>kāmasugatibhūmi sattavidhā</bold> hoti.</paragraph>
    <paragraph line="9" number="6"> Sā panāyamekādasavidhāpi kāmāvacarabhūmicceva saṅkhaṃ gacchati.</paragraph>
    <paragraph line="10" number="7"> Brahmapārisajjā brahmapurohitā mahābrahmā ceti paṭhamajjhānabhūmi.</paragraph>
    <paragraph line="11" number="8"> Parittābhā appamāṇābhā ābhassarā ceti dutiyajjhānabhūmi.</paragraph>
    <paragraph line="12" number="9"> Parittasubhā appamāṇasubhā subhakiṇhā ceti tatiyajjhānabhūmi.</paragraph>
    <paragraph line="13" number="10"> Vehapphalā asaññasattā suddhāvāsā ceti catutthajjhānabhūmīti <bold>rūpāvacarabhūmi soḷasavidhā</bold> hoti.</paragraph>
    <paragraph line="14" number="11"> Avihā atappā sudassā sudassī akaniṭṭhā ceti <bold>suddhāvāsabhūmi pañcavidhā</bold> hoti.</paragraph>
    <paragraph line="15" number="12"> Ākāsānañcāyatanabhūmi viññāṇañcāyatanabhūmi ākiñcaññāyatanabhūmi nevasaññānāsaññāyatanabhūmi ceti <bold>arūpabhūmi catubbidhā</bold> hoti.</paragraph>
    <paragraph line="16" number="13"> Puthujjanā <pageBreak edition="Vipassana Research Institut" number="0.0033" /> na labbhanti, suddhāvāsesu sabbathā.</paragraph>
    <gathalast line="17">Sotāpannā ca sakadāgāmino cāpi puggalā.</gathalast>
    <paragraph line="18" number="14"> Ariyā nopalabbhanti, asaññāpāyabhūmisu.</paragraph>
    <gathalast line="19">Sesaṭṭhānesu labbhanti, ariyānariyāpi ca.</gathalast>
    <centered line="20">Idamettha bhūmicatukkaṃ.</centered>
    <subhead line="21">Paṭisandhicatukkaṃ</subhead>
    <paragraph line="22" number="15"> Apāyapaṭisandhi <pageBreak edition="Myanmar" number="0.0031" /> kāmasugatipaṭisandhi rūpāvacarapaṭisandhi arūpāvacarapaṭisandhi ceti <bold>catubbidhā paṭisandhi</bold> nāma.</paragraph>
    <paragraph line="23" number="16"> Tattha akusalavipākopekkhāsahagatasantīraṇaṃ apāyabhūmiyaṃ okkantikkhaṇe paṭisandhi hutvā tato paraṃ bhavaṅgaṃ pariyosāne cavanaṃ hutvā vocchijjati, <bold>ayamekāpāyapaṭisandhi</bold> nāma.</paragraph>
    <paragraph line="24" number="17"> Kusalavipākopekkhāsahagatasantīraṇaṃ pana kāmasugatiyaṃ manussānañceva jaccandhādīnaṃ bhummassitānañca vinipātikāsurānaṃ paṭisandhibhavaṅgacutivasena pavattati.</paragraph>
    <paragraph line="25" number="18"> Mahāvipākāni pana aṭṭha sabbatthāpi kāmasugatiyaṃ paṭisandhibhavaṅgacutivasena pavattanti.</paragraph>
    <paragraph line="26" number="19"> Imā nava kāmasugatipaṭisandhiyo nāma.</paragraph>
    <paragraph line="27" number="20"> Sā panāyaṃ dasavidhāpi kāmāvacarapaṭisandhicceva saṅkhaṃ gacchati.</paragraph>
    <paragraph line="28" number="21"> Tesu <pageBreak edition="Vipassana Research Institut" number="0.0034" /> catunnaṃ apāyānaṃ manussānaṃ vinipātikāsurānañca āyuppamāṇagaṇanāya niyamo natthi.</paragraph>
    <paragraph line="29" number="22"> Cātumahārājikānaṃ pana devānaṃ dibbāni pañcavassasatāni āyuppamāṇaṃ, manussagaṇanāya navutivassasatasahassappamāṇaṃ hoti, tato catugguṇaṃ tāvatiṃsānaṃ, tato catugguṇaṃ yāmānaṃ, tato catugguṇaṃ tusitānaṃ, tato catugguṇaṃ nimmānaratīnaṃ, tato catugguṇaṃ paranimmitavasavattīnaṃ.</paragraph>
    <paragraph line="30" number="23"> Navasatañcekavīsa-vassānaṃ koṭiyo tathā.</paragraph>
    <gathalast line="31">Vassasatasahassāni, saṭṭhi ca vasavattisu.</gathalast>
    <paragraph line="32" number="24"> Paṭhamajjhānavipākaṃ <pageBreak edition="Myanmar" number="0.0032" /> paṭhamajjhānabhūmiyaṃ paṭisandhibhavaṅgacutivasena pavattati.</paragraph>
    <paragraph line="33" number="25"> Tathā dutiyajjhānavipākaṃ tatiyajjhānavipākañca dutiyajjhānabhūmiyaṃ.</paragraph>
    <paragraph line="34" number="26"> Catutthajjhānavipākaṃ tatiyajjhānabhūmiyaṃ.</paragraph>
    <paragraph line="35" number="27"> Pañcamajjhānavipākaṃ catutthajjhānabhūmiyaṃ.</paragraph>
    <paragraph line="36" number="28"> Asaññasattānaṃ pana rūpameva paṭisandhi hoti. Tathā tato paraṃ pavattiyaṃ cavanakāle ca rūpameva pavattitvā nirujjhati, imā <bold>cha rūpāvacarapaṭisandhiyo</bold> nāma.</paragraph>
    <paragraph line="37" number="29"> Tesu brahmapārisajjānaṃ devānaṃ kappassa tatiyo bhāgo āyuppamāṇaṃ.</paragraph>
    <paragraph line="38" number="30"> Brahmapurohitānaṃ upaḍḍhakappo.</paragraph>
    <paragraph line="39" number="31"> Mahābrahmānaṃ eko kappo.</paragraph>
    <paragraph line="40" number="32"> Parittābhānaṃ dve kappāni.</paragraph>
    <paragraph line="41" number="33"> Appamāṇābhānaṃ cattārikappāni.</paragraph>
    <paragraph line="42" number="34"> Ābhassarānaṃ <pageBreak edition="Vipassana Research Institut" number="0.0035" /> aṭṭha kappāni.</paragraph>
    <paragraph line="43" number="35"> Parittasubhānaṃ soḷasa kappāni.</paragraph>
    <paragraph line="44" number="36"> Appamāṇasubhānaṃ dvattiṃsa kappāni.</paragraph>
    <paragraph line="45" number="37"> Subhakiṇhānaṃ catusaṭṭhi kappāni.</paragraph>
    <paragraph line="46" number="38"> Vehapphalānaṃ asaññasattānañca pañcakappasatāni.</paragraph>
    <paragraph line="47" number="39"> Avihānaṃ kappasahassāni.</paragraph>
    <paragraph line="48" number="40"> Atappānaṃ dve kappasahassāni.</paragraph>
    <paragraph line="49" number="41"> Sudassānaṃ cattāri kappasahassāni.</paragraph>
    <paragraph line="50" number="42"> Sudassīnaṃ aṭṭha kappasahassāni.</paragraph>
    <paragraph line="51" number="43"> Akaniṭṭhānaṃ <pageBreak edition="Myanmar" number="0.0033" /> soḷasa kappasahassāni.</paragraph>
    <paragraph line="52" number="44"> Paṭhamāruppādivipākāni paṭhamāruppādibhūmīsu yathākkamaṃ paṭisandhibhavaṅgacutivasena pavattanti. Imā <bold>catasso arūpapaṭisandhiyo</bold> nāma.</paragraph>
    <paragraph line="53" number="45"> Tesu pana ākāsānañcāyatanūpagānaṃ devānaṃ vīsatikappasahassāni āyuppamāṇaṃ.</paragraph>
    <paragraph line="54" number="46"> Viññāṇañcāyatanūpagānaṃ devānaṃ cattālīsakappasahassāni.</paragraph>
    <paragraph line="55" number="47"> Ākiñcaññāyatanūpagānaṃ devānaṃ saṭṭhikappasahassāni.</paragraph>
    <paragraph line="56" number="48"> Nevasaññānāsaññāyatanūpagānaṃ devānaṃ caturāsītikappasahassāni.</paragraph>
    <paragraph line="57" number="49"> Paṭisandhi bhavaṅgañca, tathā cavanamānasaṃ.</paragraph>
    <gathalast line="58">Ekameva tathevekavisayañcekajātiyaṃ.</gathalast>
    <centered line="59">Idamettha paṭisandhicatukkaṃ.</centered>
    <subhead line="60">Kammacatukkaṃ</subhead>
    <paragraph line="61" number="50"> Janakaṃ <pageBreak edition="Vipassana Research Institut" number="0.0036" /> upatthambhakaṃ upapīḷakaṃ upaghātakañceti <bold>kiccavasena</bold>.</paragraph>
    <paragraph line="62" number="51"> Garukaṃ āsannaṃ āciṇṇaṃ kaṭattākammañceti <bold>pākadānapariyāyena</bold>.</paragraph>
    <paragraph line="63" number="52"> Diṭṭhadhammavedanīyaṃ upapajjavedanīyaṃ aparāpariyavedanīyaṃ ahosikammañceti <bold>pākakālavasena</bold> cattāri kammāni nāma.</paragraph>
    <paragraph line="64" number="53"> Tathā akusalaṃ kāmāvacarakusalaṃ rūpāvacarakusalaṃ arūpāvacarakusalañceti <bold>pākaṭhānavasena</bold>.</paragraph>
    <paragraph line="65" number="54"> Tattha <pageBreak edition="Myanmar" number="0.0034" /> akusalaṃ kāyakammaṃ vacīkammaṃ manokammañceti kammadvāravasena tividhaṃ hoti.</paragraph>
    <paragraph line="66" number="55"> Kathaṃ? Pāṇātipāto adinnādānaṃ kāmesumicchācāro ceti kāyaviññattisaṅkhāte kāyadvāre bāhullavuttito <bold>kāyakammaṃ</bold> nāma.</paragraph>
    <paragraph line="67" number="56"> Musāvādo pisuṇavācā pharusavācā samphappalāpo ceti vacīviññattisaṅkhāte vacīdvāre bāhullavuttito <bold>vacīkammaṃ</bold> nāma.</paragraph>
    <paragraph line="68" number="57"> Abhijjhā byāpādo micchādiṭṭhi ceti aññatrāpi viññattiyā manasmiṃyeva bāhullavuttito <bold>manokammaṃ</bold> nāma.</paragraph>
    <paragraph line="69" number="58"> Tesu pāṇātipāto pharusavācā byāpādo ca dosamūlena jāyanti.</paragraph>
    <paragraph line="70" number="59"> Kāmesumicchācāro abhijjhā micchādiṭṭhi ca lobhamūlena.</paragraph>
    <paragraph line="71" number="60"> Sesāni <pageBreak edition="Vipassana Research Institut" number="0.0037" /> cattāripi dvīhi mūlehi sambhavanti.</paragraph>
    <paragraph line="72" number="61"> Cittuppādavasena panetaṃ akusalaṃ sabbathāpi dvādasavidhaṃ hoti.</paragraph>
    <paragraph line="73" number="62"> Kāmāvacarakusalampi kāyadvāre pavattaṃ kāyakammaṃ, vacīdvāre pavattaṃ vacīkammaṃ, manodvāre pavattaṃ manokammañceti kammadvāravasena tividhaṃ hoti.</paragraph>
    <paragraph line="74" number="63"> Tathā dānasīlabhāvanāvasena.</paragraph>
    <paragraph line="75" number="64"> Cittuppādavasena panetaṃ aṭṭhavidhaṃ hoti.</paragraph>
    <paragraph line="76" number="65"> Dānasīlabhāvanāpacāyanaveyyāvaccapattidānapattānumodanadhammassavanadhammadesanā diṭṭhijukammavasena dasavidhaṃ hoti.</paragraph>
    <paragraph line="77" number="66"> Taṃ <pageBreak edition="Myanmar" number="0.0035" /> panetaṃ vīsatividhampi kāmāvacarakammamicceva saṅkhaṃ gacchati.</paragraph>
    <paragraph line="78" number="67"> Rūpāvacarakusalaṃ pana manokammameva, tañca bhāvanāmayaṃ appanāppattaṃ, jhānaṅgabhedena pañcavidhaṃ hoti.</paragraph>
    <paragraph line="79" number="68"> Tathā arūpāvacarakusalañca manokammaṃ, tampi bhāvanāmayaṃ appanāppattaṃ. Ārammaṇabhedena catubbidhaṃ hoti.</paragraph>
    <paragraph line="80" number="69"> Etthākusalakammamuddhaccarahitaṃ apāyabhūmiyaṃ paṭisandhiṃ janeti, pavattiyaṃ pana sabbampi dvādasavidhaṃ sattākusalapākāni sabbatthāpi kāmaloke rūpaloke ca yathārahaṃ vipaccati.</paragraph>
    <paragraph line="81" number="70"> Kāmāvacarakusalampi kāmasugatiyameva paṭisandhiṃ janeti, tathā pavattiyañca mahāvipākāni <pageBreak edition="Vipassana Research Institut" number="0.0038" />, ahetukavipākāni pana aṭṭhapi sabbatthāpi kāmaloke rūpaloke ca yathārahaṃ vipaccati.</paragraph>
    <paragraph line="82" number="71"> Tatthāpi tihetukamukkaṭṭhaṃ kusalaṃ tihetukaṃ paṭisandhiṃ datvā pavatte soḷasa vipākāni vipaccati.</paragraph>
    <paragraph line="83" number="72"> Tihetukamomakaṃ dvihetukamukkaṭṭhañca kusalaṃ dvihetukaṃ paṭisandhiṃ datvā pavatte tihetukarahitāni dvādasa vipākāni vipaccati.</paragraph>
    <paragraph line="84" number="73"> Dvihetukamomakaṃ pana kusalaṃ ahetukameva paṭisandhiṃ deti, pavatte ca ahetukavipākāneva vipaccati.</paragraph>
    <paragraph line="85" number="74"> Asaṅkhāraṃ sasaṅkhāra-vipākāni na paccati.</paragraph>
    <gathalast line="86">Sasaṅkhāramasaṅkhāra-vipākānīti kecana.</gathalast>
    <gatha1 line="87">Tesaṃ dvādasa pākāni, dasāṭṭha ca yathākkamaṃ;</gatha1>
    <gathalast line="88">Yathāvuttānusārena yathāsambhavamuddise.</gathalast>
    <paragraph line="89" number="75"> Rūpāvacarakusalaṃ <pageBreak edition="Myanmar" number="0.0036" /> pana paṭhamajjhānaṃ parittaṃ bhāvetvā brahmapārisajjesu uppajjati.</paragraph>
    <paragraph line="90" number="76"> Tadeva majjhimaṃ bhāvetvā brahmapurohitesu.</paragraph>
    <paragraph line="91" number="77"> Paṇītaṃ bhāvetvā mahābrahmesu.</paragraph>
    <paragraph line="92" number="78"> Tathā dutiyajjhānaṃ tatiyajjhānañca parittaṃ bhāvetvā parittābhesu.</paragraph>
    <paragraph line="93" number="79"> Majjhimaṃ bhāvetvā appamāṇābhesu.</paragraph>
    <paragraph line="94" number="80"> Paṇītaṃ bhāvetvā ābhassaresu.</paragraph>
    <paragraph line="95" number="81"> Catutthajjhānaṃ parittaṃ bhāvetvā parittasubhesu.</paragraph>
    <paragraph line="96" number="82"> Majjhimaṃ <pageBreak edition="Vipassana Research Institut" number="0.0039" /> bhāvetvā appamāṇasubhesu.</paragraph>
    <paragraph line="97" number="83"> Paṇītaṃ bhāvetvā subhakiṇhesu.</paragraph>
    <paragraph line="98" number="84"> Pañcamajjhānaṃ bhāvetvā vehapphalesu.</paragraph>
    <paragraph line="99" number="85"> Tadeva saññāvirāgaṃ bhāvetvā asaññasattesu.</paragraph>
    <paragraph line="100" number="86"> Anāgāmino pana suddhāvāsesu uppajjanti.</paragraph>
    <paragraph line="101" number="87"> Arūpāvacarakusalañca yathākkamaṃ bhāvetvā āruppesu uppajjantīti.</paragraph>
    <paragraph line="102" number="88"> Itthaṃ mahaggataṃ puññaṃ, yathābhūmivavatthitaṃ.</paragraph>
    <gathalast line="103">Janeti sadisaṃ pākaṃ, paṭisandhipavattiyaṃ.</gathalast>
    <centered line="104">Idamettha kammacatukkaṃ.</centered>
    <subhead line="105">Cutipaṭisandhikkamo</subhead>
    <paragraph line="106" number="89"> Āyukkhayena kammakkhayena ubhayakkhayena upacchedakakammunā ceti <bold>catudhā maraṇuppatti</bold> nāma.</paragraph>
    <paragraph line="107" number="90"> Tathā <pageBreak edition="Myanmar" number="0.0037" /> ca marantānaṃ pana maraṇakāle yathārahaṃ abhimukhībhūtaṃ bhavantare paṭisandhijanakaṃ kammaṃ vā, taṃkammakaraṇakāle rūpādikamupaladdhapubbamupakaraṇabhūtañca kammanimittaṃ vā, anantaramuppajjamānabhave upalabhitabbamupabhogabhūtañca gatinimittaṃ vā kammabalena channaṃ dvārānaṃ aññatarasmiṃ paccupaṭṭhāti, tato paraṃ tameva tathopaṭṭhitaṃ ārammaṇaṃ ārabbha vipaccamānakakammānurūpaṃ parisuddhaṃ upakkiliṭṭhaṃ vā upalabhitabbabhavānurūpaṃ tatthoṇataṃva cittasantānaṃ abhiṇhaṃ pavattati bāhullena, tameva vā pana janakabhūtaṃ kammaṃ abhinavakaraṇavasena dvārappattaṃ hoti.</paragraph>
    <paragraph line="108" number="91"> Paccāsannamaraṇassa <pageBreak edition="Vipassana Research Institut" number="0.0040" /> tassa vīthicittāvasāne bhavaṅgakkhaye vā cavanavasena paccuppannabhavapariyosānabhūtaṃ cuticittaṃ uppajjitvā nirujjhati, tasmiṃ niruddhāvasāne tassānantarameva tathāgahitaṃ ārammaṇaṃ ārabbha savatthukaṃ avatthukameva vā yathārahaṃ avijjānusayaparikkhittena taṇhānusayamūlakena saṅkhārena janiyamānaṃ sampayuttehi pariggayhamānaṃ sahajātānamadhiṭṭhānabhāvena pubbaṅgamabhūtaṃ bhavantarapaṭisandhānavasena paṭisandhisaṅkhātaṃ mānasaṃ uppajjamānameva patiṭṭhāti bhavantare.</paragraph>
    <paragraph line="109" number="92"> Maraṇāsannavīthiyaṃ panettha mandappavattāni pañceva javanāni pāṭikaṅkhitabbāni, tasmā yadi paccuppannārammaṇesu āpāthagatesu dharantesveva maraṇaṃ hoti, tadā paṭisandhibhavaṅgānampi paccuppannārammaṇatā labbhatīti katvā kāmāvacarapaṭisandhiyā chadvāraggahitaṃ kammanimittaṃ gatinimittañca paccuppannamatītārammaṇaṃ upalabbhati, kammaṃ pana atītameva, tañca manodvāraggahitaṃ, tāni pana sabbānipi parittadhammabhūtānevārammaṇāni.</paragraph>
    <paragraph line="110" number="93"> Rūpāvacarapaṭisandhiyā pana paññattibhūtaṃ kammanimittamevārammaṇaṃ hoti.</paragraph>
    <paragraph line="111" number="94"> Tathā <pageBreak edition="Myanmar" number="0.0038" /> arūpapaṭisandhiyā ca mahaggatabhūtaṃ paññattibhūtañca kammanimittameva yathārahamārammaṇaṃ hoti.</paragraph>
    <paragraph line="112" number="95"> Asaññasattānaṃ pana jīvitanavakameva paṭisandhibhāvena patiṭṭhāti, tasmā te rūpapaṭisandhikā nāma.</paragraph>
    <paragraph line="113" number="96"> Arūpā arūpapaṭisandhikā.</paragraph>
    <paragraph line="114" number="97"> Sesā rūpārūpapaṭisandhikā.</paragraph>
    <paragraph line="115" number="98"> Āruppacutiyā honti, heṭṭhimāruppavajjitā.</paragraph>
    <gathalast line="116">Paramāruppasandhī ca, tathā kāmatihetukā.</gathalast>
    <gatha1 line="117">Rūpāvacaracutiyā <pageBreak edition="Vipassana Research Institut" number="0.0041" />, aheturahitā siyuṃ;</gatha1>
    <gathalast line="118">Sabbā kāmatihetumhā, kāmesveva panetarā.</gathalast>
    <centered line="119">Ayamettha cutipaṭisandhikkamo.</centered>
    <paragraph line="120" number="99"> Iccevaṃ gahitapaṭisandhikānaṃ pana paṭisandhinirodhānantarato pabhuti tamevārammaṇamārabbha tadeva cittaṃ yāva cuticittuppādā asati vīthicittuppāde bhavassa aṅgabhāvena bhavaṅgasantatisaṅkhātaṃ mānasaṃ abbocchinnaṃ nadīsoto viya pavattati.</paragraph>
    <paragraph line="121" number="100"> Pariyosāne ca cavanavasena cuticittaṃ hutvā nirujjhati.</paragraph>
    <paragraph line="122" number="101"> Tato parañca paṭisandhādayo rathacakkamiva yathākkamaṃ eva parivattantā pavattanti.</paragraph>
    <paragraph line="123" number="102"> Paṭisandhibhavaṅgavīthiyo, cuticeha tathā bhavantare.</paragraph>
    <gathalast line="124">Puna sandhi bhavaṅgamiccayaṃ, parivattati cittasantati.</gathalast>
    <gatha1 line="125">Paṭisaṅkhāyapanetamaddhuvaṃ <pageBreak edition="Myanmar" number="0.0039" />, adhigantvā padamaccutaṃ budhā;</gatha1>
    <gathalast line="126">Susamucchinnasinehabandhanā, samamessanti cirāya subbatā.</gathalast>
    <centered line="127">Iti abhidhammatthasaṅgahe vīthimuttasaṅgahavibhāgo nāma</centered>
    <centered line="128">Pañcamo paricchedo.</centered>
  </content>
</document>