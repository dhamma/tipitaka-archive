<?xml version="1.0"?>
<document>
<metadata>
<normativeSource>http://tipitaka.org/romn/cscd/abh07t.nrf2.xml</normativeSource>
<archivePath>roman/tika/abhidhammapitaka (tika)/abhidhammatthasangaho/3. pakinnakaparicchedo.xml</archivePath>
<titlePath>3. Pakiṇṇakaparicchedo - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">3. Pakiṇṇakaparicchedo</chapter>
<paragraph line="2" number="1"> Sampayuttā yathāyogaṃ, tepaññāsa sabhāvato.</paragraph>
<gathalast line="3">Cittacetasikā dhammā, tesaṃ dāni yathārahaṃ.</gathalast>
<paragraph line="4" number="2"> Vedanāhetuto kiccadvārālambaṇavatthuto.</paragraph>
<gathalast line="5">Cittuppādavaseneva, saṅgaho nāma nīyate.</gathalast>
<subhead line="6">Vedanāsaṅgaho</subhead>
<paragraph line="7" number="3"> Tattha <bold>vedanāsaṅgahe</bold> tāva tividhā vedanā sukhaṃ dukkhaṃ adukkhamasukhā ceti, sukhaṃ dukkhaṃ somanassaṃ domanassaṃ upekkhāti ca bhedena pana pañcadhā hoti.</paragraph>
<paragraph line="8" number="4"> Tattha sukhasahagataṃ kusalavipākaṃ kāyaviññāṇamekameva, tathā dukkhasahagataṃ akusalavipākaṃ.</paragraph>
<paragraph line="9" number="5"> Somanassasahagatacittāni <pageBreak edition="M" number="0.0016" /> pana lobhamūlāni cattāri, dvādasa kāmāvacarasobhanāni, sukhasantīraṇahasanāni ca dveti aṭṭhārasa kāmāvacarasomanassasahagatacittāni ceva paṭhamadutiyatatiyacatutthajjhānasaṅkhātāni <pageBreak edition="V" number="0.0017" /> catucattālīsa mahaggatalokuttaracittāni ceti dvāsaṭṭhividhāni bhavanti.</paragraph>
<paragraph line="10" number="6"> Domanassasahagatacittāni pana dve paṭighasampayuttacittāneva.</paragraph>
<paragraph line="11" number="7"> Sesāni sabbānipi pañcapaññāsa upekkhāsahagatacittānevāti.</paragraph>
<paragraph line="12" number="8"> Sukhaṃ dukkhamupekkhāti, tividhā tattha vedanā.</paragraph>
<gathalast line="13">Somanassaṃ domanassamitibhedena pañcadhā.</gathalast>
<paragraph line="14" number="9"> Sukhamekattha dukkhañca, domanassaṃ dvaye ṭhitaṃ.</paragraph>
<gathalast line="15">Dvāsaṭṭhīsu somanassaṃ, pañcapaññāsaketarā.</gathalast>
<subhead line="16">Hetusaṅgaho</subhead>
<paragraph line="17" number="10"><bold>Hetusaṅgahe</bold> hetū nāma lobho doso moho alobho adoso amoho cāti chabbidhā bhavanti.</paragraph>
<paragraph line="18" number="11"> Tattha pañcadvārāvajjanadvipañcaviññāṇasampaṭicchanasantīraṇavoṭṭhabbanahasanavasena ahetukacittāni nāma.</paragraph>
<paragraph line="19" number="12"> Sesāni sabbānipi ekasattati cittāni sahetukāneva.</paragraph>
<paragraph line="20" number="13"> Tatthāpi dve momūhacittāni ekahetukāni.</paragraph>
<paragraph line="21" number="14"> Sesāni dasa akusalacittāni ceva ñāṇavippayuttāni dvādasa kāmāvacarasobhanāni ceti dvāvīsati dvihetukacittāni.</paragraph>
<paragraph line="22" number="15"> Dvādasa <pageBreak edition="M" number="0.0017" /><pageBreak edition="V" number="0.0018" /> ñāṇasampayuttakāmāvacarasobhanāni ceva pañcatiṃsa mahaggatalokuttaracittāni ceti sattacattālīsa tihetukacittānīti.</paragraph>
<paragraph line="23" number="16"> Lobho doso ca moho ca,</paragraph>
<gatha2 line="24">Hetū akusalā tayo;</gatha2>
<gatha3 line="25">Alobhādosāmoho ca,</gatha3>
<gathalast line="26">Kusalābyākatā tathā.</gathalast>
<paragraph line="27" number="17"> Ahetukāṭṭhārasekahetukā dve dvāvīsati.</paragraph>
<gathalast line="28">Dvihetukā matā sattacattālīsatihetukā.</gathalast>
<subhead line="29">Kiccasaṅgaho</subhead>
<paragraph line="30" number="18"><bold>Kiccasaṅgahe</bold> kiccāni nāma paṭisandhibhavaṅgāvajjanadassanasavanaghāyanasāyanaphusanasampaṭicchanasantīraṇavoṭṭhabbanajavanatadārammaṇacutivasena cuddasavidhāni bhavanti.</paragraph>
<paragraph line="31" number="19"> Paṭisandhibhavaṅgāvajjanapañcaviññāṇaṭhānādivasena pana tesaṃ dasadhā ṭhānabhedo veditabbo.</paragraph>
<paragraph line="32" number="20"> Tattha dve upekkhāsahagatasantīraṇāni ceva aṭṭha mahāvipākāni ca nava rūpārūpavipākāni ceti ekūnavīsati cittāni paṭisandhibhavaṅgacutikiccāni nāma.</paragraph>
<paragraph line="33" number="21"> Āvajjanakiccāni pana dve.</paragraph>
<paragraph line="34" number="22"> Tathā dassanasavanaghāyanasāyanaphusanasampaṭicchanakiccāni ca.</paragraph>
<paragraph line="35" number="23"> Tīṇi santīraṇakiccāni.</paragraph>
<paragraph line="36" number="24"> Manodvārāvajjanameva <pageBreak edition="V" number="0.0019" /> pañcadvāre voṭṭhabbanakiccaṃ sādheti.</paragraph>
<paragraph line="37" number="25"> Āvajjanadvayavajjitāni kusalākusalaphalakiriyacittāni pañcapaññāsa javanakiccāni.</paragraph>
<paragraph line="38" number="26"> Aṭṭha <pageBreak edition="M" number="0.0018" /> mahāvipākāni ceva santīraṇattayañceti ekādasa tadārammaṇakiccāni.</paragraph>
<paragraph line="39" number="27"> Tesu pana dve upekkhāsahagatasantīraṇacittāni paṭisandhibhavaṅgacutitadārammaṇasantīraṇavasena pañcakiccāni nāma.</paragraph>
<paragraph line="40" number="28"> Mahāvipākāni aṭṭha paṭisandhibhavaṅgacutitadārammaṇavasena catukiccāni nāma.</paragraph>
<paragraph line="41" number="29"> Mahaggatavipākāni nava paṭisandhibhavaṅgacutivasena tikiccāni nāma.</paragraph>
<paragraph line="42" number="30"> Somanassasantīraṇaṃ santīraṇatadārammaṇavasena dukiccaṃ.</paragraph>
<paragraph line="43" number="31"> Tathā voṭṭhabbanaṃ voṭṭhabbanāvajjanavasena.</paragraph>
<paragraph line="44" number="32"> Sesāni pana sabbānipi javanamanodhātuttikadvipañcaviññāṇāni yathāsambhavamekakiccānīti.</paragraph>
<paragraph line="45" number="33"> Paṭisandhādayo nāma, kiccabhedena cuddasa.</paragraph>
<gathalast line="46">Dasadhā ṭhānabhedena, cittuppādā pakāsitā.</gathalast>
<paragraph line="47" number="34"> Aṭṭhasaṭṭhi tathā dve ca, navāṭṭha dve yathākkamaṃ.</paragraph>
<gathalast line="48">Ekadviticatupañcakiccaṭhānāni niddise.</gathalast>
<subhead line="49">Dvārasaṅgaho</subhead>
<paragraph line="50" number="35"><bold>Dvārasaṅgahe</bold><pageBreak edition="V" number="0.0020" /> dvārāni nāma cakkhudvāraṃ sotadvāraṃ ghānadvāraṃ jivhādvāraṃ kāyadvāraṃ manodvārañceti chabbidhāni bhavanti.</paragraph>
<paragraph line="51" number="36"> Tattha cakkhumeva cakkhudvāraṃ.</paragraph>
<paragraph line="52" number="37"> Tathā sotādayo sotadvārādīni.</paragraph>
<paragraph line="53" number="38"> Manodvāraṃ <pageBreak edition="M" number="0.0019" /> pana bhavaṅganti pavuccati.</paragraph>
<paragraph line="54" number="39"> Tattha pañcadvārāvajjanacakkhuviññāṇasampaṭicchanasantīraṇavoṭṭhabbanakāmāvacarajavanatadārammaṇavasena chacattālīsa cittāni cakkhudvāre yathārahaṃ uppajjanti, tathā pañcadvārāvajjanasotaviññāṇādivasena sotadvārādīsupi chacattālīseva bhavantīti sabbathāpi pañcadvāre catupaññāsa cittāni kāmāvacarāneva.</paragraph>
<paragraph line="55" number="40"> Manodvāre pana manodvārāvajjanapañcapaññāsajavanatadārammaṇavasena sattasaṭṭhi cittāni bhavanti.</paragraph>
<paragraph line="56" number="41"> Ekūnavīsati paṭisandhibhavaṅgacutivasena dvāravimuttāni.</paragraph>
<paragraph line="57" number="42"> Tesu pana pañcaviññāṇāni ceva mahaggatalokuttarajavanāni ceti chattiṃsa yathārahamekadvārikacittāni nāma.</paragraph>
<paragraph line="58" number="43"> Manodhātuttikaṃ pana pañcadvārikaṃ.</paragraph>
<paragraph line="59" number="44"> Sukhasantīraṇavoṭṭhabbanakāmāvacarajavanāni chadvārikacittāni.</paragraph>
<paragraph line="60" number="45"> Upekkhāsahagatasantīraṇamahāvipākāni <pageBreak edition="V" number="0.0021" /> chadvārikāni ceva dvāravimuttāni ca.</paragraph>
<paragraph line="61" number="46"> Mahaggatavipākāni dvāravimuttānevāti.</paragraph>
<paragraph line="62" number="47"> Ekadvārikacittāni, pañcachadvārikāni ca.</paragraph>
<gathalast line="63">Chadvārikavimuttāni, vimuttāni ca sabbathā.</gathalast>
<gatha1 line="64">Chattiṃsati tathā tīṇi, ekatiṃsa yathākkamaṃ;</gatha1>
<gathalast line="65">Dasadhā navadhā ceti, pañcadhā paridīpaye.</gathalast>
<subhead line="66">Ālambaṇasaṅgaho</subhead>
<paragraph line="67" number="48"><bold>Ālambaṇasaṅgahe</bold><pageBreak edition="M" number="0.0020" /> ārammaṇāni nāma rūpārammaṇaṃ saddārammaṇaṃ gandhārammaṇaṃ rasārammaṇaṃ phoṭṭhabbārammaṇaṃ dhammārammaṇañceti chabbidhāni bhavanti.</paragraph>
<paragraph line="68" number="49"> Tattha rūpameva rūpārammaṇaṃ, tathā saddādayo saddārammaṇādīni.</paragraph>
<paragraph line="69" number="50"> Dhammārammaṇaṃ pana pasādasukhumarūpacittacetasikanibbānapaññattivasena chadhā saṅgayhati.</paragraph>
<paragraph line="70" number="51"> Tattha cakkhudvārikacittānaṃ sabbesampi rūpameva ārammaṇaṃ, tañca paccuppannaṃ. Tathā sotadvārikacittādīnampi saddādīni, tāni ca paccuppannāniyeva.</paragraph>
<paragraph line="71" number="52"> Manodvārikacittānaṃ pana chabbidhampi paccuppannamatītaṃ anāgataṃ kālavimuttañca yathārahamārammaṇaṃ hoti.</paragraph>
<paragraph line="72" number="53"> Dvāravimuttānañca paṭisandhibhavaṅgacutisaṅkhātānaṃ chabbidhampi yathāsambhavaṃ yebhuyyena bhavantare <pageBreak edition="V" number="0.0022" /> chadvāraggahitaṃ paccuppannamatītaṃ paññattibhūtaṃ vā kammakammanimittagatinimittasammataṃ ārammaṇaṃ hoti.</paragraph>
<paragraph line="73" number="54"> Tesu cakkhuviññāṇādīni yathākkamaṃ rūpādiekekārammaṇāneva.</paragraph>
<paragraph line="74" number="55"> Manodhātuttikaṃ pana rūpādipañcārammaṇaṃ.</paragraph>
<paragraph line="75" number="56"> Sesāni kāmāvacaravipākāni hasanacittañceti sabbathāpi kāmāvacarārammaṇāneva.</paragraph>
<paragraph line="76" number="57"> Akusalāni ceva ñāṇavippayuttakāmāvacarajavanāni ceti lokuttaravajjitasabbārammaṇāni.</paragraph>
<paragraph line="77" number="58"> Ñāṇasampayuttakāmāvacarakusalāni <pageBreak edition="M" number="0.0021" /> ceva pañcamajjhānasaṅkhātaṃ abhiññākusalañceti arahattamaggaphalavajjitasabbārammaṇāni.</paragraph>
<paragraph line="78" number="59"> Ñāṇasampayuttakāmāvacarakiriyāni ceva kiriyābhiññāvoṭṭhabbanañceti sabbathāpi sabbārammaṇāni.</paragraph>
<paragraph line="79" number="60"> Āruppesu dutiyacatutthāni mahaggatārammaṇāni.</paragraph>
<paragraph line="80" number="61"> Sesāni mahaggatacittāni sabbānipi paññattārammaṇāni.</paragraph>
<paragraph line="81" number="62"> Lokuttaracittāni nibbānārammaṇānīti.</paragraph>
<paragraph line="82" number="63"> Pañcavīsa parittamhi, cha cittāni mahaggate.</paragraph>
<gathalast line="83">Ekavīsati vohāre, aṭṭha nibbānagocare.</gathalast>
<gatha1 line="84">Vīsānuttaramuttamhi <pageBreak edition="V" number="0.0023" />, aggamaggaphalujjhite;</gatha1>
<gathalast line="85">Pañca sabbattha chacceti, sattadhā tattha saṅgaho.</gathalast>
<subhead line="86">Vatthusaṅgaho</subhead>
<paragraph line="87" number="64"><bold>Vatthusaṅgahe</bold> vatthūni nāma cakkhusotaghānajivhākāyahadayavatthu ceti chabbidhāni bhavanti.</paragraph>
<paragraph line="88" number="65"> Tāni kāmaloke sabbānipi labbhanti.</paragraph>
<paragraph line="89" number="66"> Rūpaloke pana ghānādittayaṃ natthi.</paragraph>
<paragraph line="90" number="67"> Arūpaloke pana sabbānipi na saṃvijjanti.</paragraph>
<paragraph line="91" number="68"> Tattha pañcaviññāṇadhātuyo yathākkamaṃ ekantena pañca pasādavatthūni nissāyeva pavattanti.</paragraph>
<paragraph line="92" number="69"> Pañcadvārāvajjanasampaṭicchanasaṅkhātā pana manodhātu ca hadayaṃ nissitāyeva pavattanti.</paragraph>
<paragraph line="93" number="70"> Avasesā <pageBreak edition="M" number="0.0022" /> pana manoviññāṇadhātusaṅkhātā ca santīraṇamahāvipākapaṭighadvayapaṭhamamaggahasanarūpāvacaravasena hadayaṃ nissāyeva pavattanti.</paragraph>
<paragraph line="94" number="71"> Avasesā kusalākusalakiriyānuttaravasena pana nissāya vā anissāya vā.</paragraph>
<paragraph line="95" number="72"> Āruppavipākavasena hadayaṃ anissāyevāti.</paragraph>
<paragraph line="96" number="73"> Chavatthuṃ <pageBreak edition="V" number="0.0024" /> nissitā kāme, satta rūpe catubbidhā.</paragraph>
<gathalast line="97">Tivatthuṃ nissitāruppe, dhātvekā nissitā matā.</gathalast>
<paragraph line="98" number="74"> Tecattālīsa nissāya, dvecattālīsa jāyare.</paragraph>
<gathalast line="99">Nissāya ca anissāya, pākāruppā anissitā.</gathalast>
<centered line="100">Iti abhidhammatthasaṅgahe pakiṇṇakasaṅgahavibhāgo nāma</centered>
<centered line="101">Tatiyo paricchedo.</centered>
</body>
</document>