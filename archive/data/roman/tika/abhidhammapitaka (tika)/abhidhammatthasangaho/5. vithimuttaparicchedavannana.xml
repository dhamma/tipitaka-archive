<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh07t.nrf13.xml</normativeSource>
    <archivePath>roman/tika/abhidhammapitaka (tika)/abhidhammatthasangaho/5. vithimuttaparicchedavannana.xml</archivePath>
    <baseFileName>5. vithimuttaparicchedavannana</baseFileName>
    <titlePath>5. Vīthimuttaparicchedavaṇṇanā - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">5. Vīthimuttaparicchedavaṇṇanā</chapter>
    <paragraph line="2" number="1"> Ettāvatā vīthisaṅgahaṃ dassetvā idāni vīthimuttasaṅgahaṃ dassetumārabhanto āha <bold>‘‘vīthicittavaseneva’’</bold>ntyādi. <bold>Evaṃ</bold> yathāvuttanayena vīthicittavasena pavattiyaṃ paṭisandhito aparabhāge cutipariyosānaṃ pavattisaṅgaho nāma saṅgaho udīrito, idāni tadanantaraṃ <bold>sandhiyaṃ</bold> paṭisandhikāle, tadāsannatāya taṃgahaṇeneva gahitacutikāle ca pavattisaṅgaho vuccatīti yojanā.</paragraph>
    <subhead line="3">Bhūmicatukkavaṇṇanā</subhead>
    <paragraph line="4" number="3"> Puññasammatā <pageBreak edition="Vipassana Research Institut" number="0.0148" /> ayā yebhuyyena apagatoti apāyo, soyeva bhūmi bhavanti ettha sattāti <bold>apāyabhūmi</bold>. Anekavidhasampattiadhiṭṭhānatāya sobhanā gantabbato upapajjitabbato gatīti sugati, kāmataṇhāsahacaritā sugati kāmasugati, sāyeva bhūmīti <bold>kāmasugatibhūmi</bold>. Evaṃ sesesupi.</paragraph>
    <paragraph line="5" number="4"> Ayato sukhato niggatoti <bold>nirayo</bold>. Tiro añcitāti tiracchānā, tesaṃ yoni <bold>tiracchānayoni</bold>. Yavanti tāya sattā amissitāpi samānajātitāya missitā viya hontīti <bold>yoni</bold>. Sā pana atthato khandhānaṃ pavattiviseso. Pakaṭṭhena sukhato itā gatāti petā, nijjhāmataṇhikādibhedānaṃ petānaṃ visayo <bold>pettivisayo</bold><pageBreak edition="Myanmar" number="0.0162" />. Ettha pana tiracchānayonipettivisayaggahaṇena khandhānaṃyeva gahaṇaṃ tesaṃ tādisassa paricchinnokāsassa abhāvato. Yattha vā te araññapabbatapādādike nibaddhavāsaṃ vasanti, tādisassa ṭhānassa vasena okāsopi gahetabbo. Na suranti issariyakīḷādīhi na dibbantīti <bold>asurā,</bold> petāsurā. Itare pana na surā surappaṭipakkhāti asurā, idha ca petāsurānameva gahaṇaṃ itaresaṃ tāvatiṃsesu gahaṇassa icchitattā. Tathā hi vuttaṃ ācariyena –</paragraph>
    <gathalast line="6">‘‘Tāvatiṃsesu devesu, vepacittāsurā gatā’’ti; (Nāma. pari. 438);</gathalast>
    <paragraph line="7" number="5"> Satisūrabhāvabrahmacariyayogyatādiguṇehi ukkaṭṭhamanatāya mano ussannaṃ etesanti <bold>manussā</bold>. Tathā hi paramasatinepakkādippattā buddhādayopi manussabhūtāyeva. Jambudīpavāsino cettha nippariyāyato manussā. Tehi pana samānarūpāditāya saddhiṃ parittadīpavāsīhi itaramahādīpavāsinopi ‘‘manussā’’ti vuccanti. Lokiyā pana ‘‘manuno ādikhattiyassa apaccaṃ puttāti manussā’’ti vadanti. Manussānaṃ nivāsabhūtā bhūmi idha <bold>manussā</bold>. Evaṃ sesesupi.</paragraph>
    <paragraph line="8">Catūsu mahārājesu bhatti etesaṃ, catunnaṃ vā mahārājānaṃ nivāsaṭṭhānabhūte cātumahārāje bhavāti <bold>cātumahārājikā</bold>. Māghena māṇavena saddhiṃ tettiṃsa sahapuññakārino ettha nibbattāti taṃsahacaritaṭṭhānaṃ tettiṃsaṃ, tadeva tāvatiṃsaṃ, taṃnivāso etesanti <bold>tāvatiṃsā</bold>ti vadanti. Yasmā pana <pageBreak edition="Vipassana Research Institut" number="0.0149" /> ‘‘sahassaṃ cātumahārājikānaṃ sahassaṃ tāvatiṃsāna’’nti (a. ni. 3.81) vacanato sesacakkavāḷesupi chakāmāvacaradevalokā atthi, tasmā nāmamattameva etaṃ tassa devalokassāti gahetabbaṃ. Dukkhato yātā apayātāti <pageBreak edition="Myanmar" number="0.0163" /><bold>yāmā</bold>. Attano sirisampattiyā tusaṃ pītiṃ itā gatāti <bold>tusitā</bold>. Nimmāne rati etesanti <bold>nimmānaratino</bold>. Paranimmitesu bhogesu attano vasaṃ vattentīti <bold>paranimmitavasavattino</bold>.</paragraph>
    <paragraph line="9" number="7"> Mahābrahmānaṃ paricārikattā tesaṃ parisati bhavāti <bold>brahmapārisajjā</bold>. Tesaṃ purohitaṭṭhāne ṭhitattā <bold>brahmapurohitā</bold>. Tehi tehi jhānādīhi guṇavisesehi brūhitā parivuddhāti brahmāno, vaṇṇavantatāya ceva dīghāyukatādīhi ca brahmapārisajjādīhi mahantā brahmānoti <bold>mahābrahmāno</bold>. Tayopete paṇītaratanapabhāvabhāsitasamānatalavāsino.</paragraph>
    <paragraph line="10" number="8"> Uparimehi parittā ābhā etesanti <bold>parittābhā</bold>. Appamāṇā ābhā etesanti <bold>appamāṇābhā</bold>. Valāhakato vijju viya ito cito ca ābhā sarati nissarati etesaṃ sappītikajjhānanibbattakkhandhasantānattāti <bold>ābhassarā</bold>. Daṇḍadīpikāya vā acci viya etesaṃ sarīrato ābhā chijjitvā chijjitvā patantī viya sarati nissaratīti <bold>ābhassarā</bold>. Yathāvuttāya vā pabhāya ābhāsanasīlāti <bold>ābhassarā</bold>. Etepi tayo paṇītaratanapabhāvabhāsitekatalavāsino.</paragraph>
    <paragraph line="11" number="9"> Subhāti ekagghanā acalā sarīrābhā vuccati, sā uparibrahmehi parittā etesanti <bold>parittasubhā</bold>. Appamāṇā subhā etesanti <bold>appamāṇasubhā</bold>. Pabhāsamudayasaṅkhātehi subhehi kiṇṇā ākiṇṇāti <bold>subhakiṇhā</bold>. ‘‘Subhākiṇṇā’’ti ca vattabbe ā-saddassa rassattaṃ, antimaṇa-kārassa ca ha-kāraṃ katvā ‘‘subhakiṇhā’’ti vuttaṃ. Etepi paṇītaratanapabhāvabhāsitekatalavāsino.</paragraph>
    <paragraph line="12" number="10"> Jhānappabhāvanibbattaṃ <pageBreak edition="Myanmar" number="0.0164" /> vipulaṃ phalametesanti <bold>vehapphalā</bold>. Saññāvirāgabhāvanānibbattarūpasantatimattattā natthi saññā, taṃmukhena vuttāvasesā arūpakkhandhā ca etesanti asaññā. Teyeva sattāti <bold>asaññasattā</bold>. Etepi paṇītaratanapabhāvabhāsitekatalavāsino. Suddhānaṃ <pageBreak edition="Vipassana Research Institut" number="0.0150" /> anāgāmiarahantānameva āvāsāti suddhāvāsā. Anunayapaṭighābhāvato vā suddho āvāso etesanti suddhāvāsā, tesaṃ nivāsabhūmipi <bold>suddhāvāsā</bold>.</paragraph>
    <paragraph line="13" number="11"> Imesu pana paṭhamatalavāsino appakena kālena attano ṭhānaṃ na vijahantīti <bold>avihā</bold>. Dutiyatalavāsino na kenaci tappantīti <bold>atappā</bold>. Tatiyatalavāsino paramasundararūpattā sukhena dissantīti <bold>sudassā</bold>. Catutthatalavāsino suparisuddhadassanattā sukhena passantīti <bold>sudassino</bold>. Pañcamatalavāsino pana ukkaṭṭhasampattikattā natthi etesaṃ kaniṭṭhabhāvoti <bold>akaniṭṭhā</bold>.</paragraph>
    <paragraph line="14" number="12"> Ākāsānañcāyatane pavattā paṭhamāruppavipākabhūtacatukkhandhā eva, tehi paricchinnaokāso vā <bold>ākāsānañcāyatanabhūmi</bold>. Evaṃ sesesupi.</paragraph>
    <paragraph line="15" number="13"> Puthujjanā, sotāpannā ca sakadāgāmino cāpi puggalā suddhāvāsesu sabbathā na labbhantīti sambandho. Puthujjanādīnañca paṭikkhepena anāgāmiarahantānameva tattha lābho vutto hoti.</paragraph>
    <paragraph line="16" number="14"><bold>Sesaṭṭhānesū</bold>ti suddhāvāsaapāyaasaññivajjitesu sesaṭṭhānesu ariyā, anariyāpi ca labbhanti.</paragraph>
    <centered line="17">Bhūmicatukkavaṇṇanā niṭṭhitā.</centered>
    <subhead line="18">Paṭisandhicatukkavaṇṇanā</subhead>
    <paragraph line="19" number="16"><bold>Okkantikkhaṇe</bold>ti <pageBreak edition="Myanmar" number="0.0165" /> paṭisandhikkhaṇe.</paragraph>
    <paragraph line="20" number="17"> Jātiyā andho <bold>jaccandho</bold>. Kiñcāpi jātikkhaṇe aṇḍajajalābujā sabbepi acakkhukāva <pageBreak edition="Vipassana Research Institut" number="0.0151" />. Tathāpi cakkhādiuppajjanārahakālepi cakkhuppattivibandhakakammappaṭibāhitasāmatthiyena dinnapaṭisandhinā, itarenapi vā kammena anuppādetabbacakkhuko satto <bold>jaccandho</bold> nāma. Apare pana ‘‘jaccandhoti pasūtiyaṃyeva andho, mātukucchiyaṃ andho hutvā nikkhantoti attho, tena duhetukatihetukānaṃ mātukucchiyaṃ cakkhussa avipajjanaṃ siddha’’nti vadanti. <bold>Jaccandhādīna</bold>nti ettha <bold>ādi</bold>ggahaṇena jaccabadhirajaccamūgajaccajaḷajaccummattakapaṇḍakaubhatobyañjanakanapuṃsakamammādīnaṃ saṅgaho. Apare pana ‘‘ekacce ahetukapaṭisandhikā avikalindriyā hutvā thokaṃ vicāraṇapakatikā honti, tādisānampi ādisaddena saṅgaho’’ti vadanti. Bhummadeve sitā nissitā taggatikattāti <bold>bhummassitā</bold>. Sukhasamussayato vinipātāti <bold>vinipātikā</bold>.</paragraph>
    <paragraph line="21" number="18"><bold>Sabbatthāpi kāmasugatiya</bold>nti devamanussavasena sattavidhāyapi kāmasugatiyaṃ.</paragraph>
    <paragraph line="22" number="21"><bold>Tesū</bold>ti yathāvuttapaṭisandhiyuttesu puggalesu, apāyādīsu vā. <bold>Āyuppamāṇagaṇanāya niyamo natthi</bold> kesañci cirāyukattā, kesañci ciratarāyukattā ca. Tathācāhu –</paragraph>
    <gatha1 line="23">‘‘Āpāyikamanussāyu-</gatha1>
    <gatha2 line="24">Paricchedo na vijjati;</gatha2>
    <gatha3 line="25">Tathā hi kālo mandhātā,</gatha3>
    <gathalast line="26">Yakkhā keci cirāyuno’’ti. –</gathalast>
    <paragraph line="27">Apāyesu <pageBreak edition="Myanmar" number="0.0166" /> hi kammameva pamāṇaṃ, tattha nibbattānaṃ yāva kammaṃ nakhīyati. Tāva cavanābhāvato, tathā bhummadevānaṃ. Tesupi hi nibbattā keci sattāhādikālaṃ tiṭṭhanti, keci kappamattampi, tathā manussānampi kadāci tesampi asaṅkhyeyyāyukattā kadāci dasavassāyukattā. ‘‘Yo ciraṃ jīvati, so vassasataṃ jīvati, appaṃ vā bhiyyo (dī. ni. 2.7; saṃ. ni. 1.145; a. ni. 7.74), dutiyaṃ vassasataṃ na pāpuṇātī’’ti idaṃ pana ajjatanakālike sandhāya vuttaṃ.</paragraph>
    <paragraph line="28" number="22"><bold>Dibbāni pañcavassasatānī</bold>ti manussānaṃ paññāsa vassāni ekadinaṃ, tadanurūpato māsasaṃvacchare <pageBreak edition="Vipassana Research Institut" number="0.0152" /> paricchinditvā dibbappamāṇāni pañcavassasatāni āyuppamāṇaṃ hoti. Vuttampi cetaṃ –</paragraph>
    <gatha1 line="29">‘‘Yāni paññāsa vassāni, manussānaṃ dino tahiṃ;</gatha1>
    <gatha1 line="30">Tiṃsarattidivo māso, māsā dvādasa saṃvaccharaṃ;</gatha1>
    <gathalast line="31">Tena saṃvaccharenāyu, dibbaṃ pañcasataṃ mata’’nti.</gathalast>
    <paragraph line="32"><bold>Manussagaṇanāyā</bold>ti manussānaṃ saṃvaccharagaṇanāya. <bold>Tato catugguṇa</bold>nti cātumahārājikānaṃ paññāsamānussakavassaparimitaṃ divasaṃ, dibbāni ca pañcavassasatāni diguṇaṃ katvā dibbavassasahassāni tāvatiṃsānaṃ sambhavatīti evaṃ divasasaṃvaccharadiguṇavasena catugguṇaṃ, taṃ pana dibbagaṇanāya vassasahassaṃ, manussagaṇanāya saṭṭhivassasatasahassādhikatikoṭippamāṇaṃ hoti. <bold>Tato catugguṇaṃ yāmāna</bold>nti tāvatiṃsānamāyuppamāṇato vuttanayena catugguṇaṃ, dibbagaṇanāya dvisahassaṃ, manussagaṇanāya cattālīsavassasatasahassādhikā cuddasa vassakoṭiyo honti. <bold>Tato catugguṇaṃ tusitāna</bold>nti dibbāni cattāri vassasahassāni, manussagaṇanāya saṭṭhivassasatasahassādhikā sattapaññāsa <pageBreak edition="Myanmar" number="0.0167" /> vassakoṭiyo. <bold>Tato catugguṇaṃ nimmānaratīna</bold>nti dibbāni aṭṭhavassasahassāni, manussagaṇanāya dve vassakoṭisatāni cattālīsavassasatasahassādhikā tiṃsa vassakoṭiyo ca. <bold>Tato catugguṇaṃ paranimmitavasavattīna</bold>nti dibbāni soḷasa vassasahassāni.</paragraph>
    <paragraph line="33" number="23"> Manussagaṇanaṃ pana sayameva dassento āha <bold>‘‘navasatañcā’’</bold>tyādi. Vassānaṃ sambandhi navasataṃ ekavīsa koṭiyo, tathā saṭṭhi ca vassasatasahassāni vasavattīsu āyuppamāṇanti sambandho.</paragraph>
    <paragraph line="34" number="25"><bold>Dutiyajjhānabhūmiya</bold>nti catukkanayavasena vuttaṃ. Tato paraṃ pavattiyaṃ, cavanakāle ca tathārūpameva bhavaṅgacutivasena pavattitvā nirujjhatīti yojanā.</paragraph>
    <paragraph line="35" number="29"><bold>Tesū</bold>ti tāhi gahitapaṭisandhikesu brahmesu. <bold>Kappassā</bold>ti asaṅkhyeyyakappassa. Na hi brahmapārisajjādīnaṃ tiṇṇaṃ mahākappavasena āyuparicchedo sambhavati ekakappepi tesaṃ avināsābhāvena <pageBreak edition="Vipassana Research Institut" number="0.0153" /> paripuṇṇakappe asambhavato. Tathā hesa (visuddhi. 2.409) loko sattavāresu agginā vinassati, aṭṭhame vāre udakena, puna sattavāresu agginā, aṭṭhame vāre udakenāti evaṃ aṭṭhasu aṭṭhakesu paripuṇṇesu pacchime vāre vātena vinassati. Tattha paṭhamajjhānatalaṃ upādāya agginā, dutiyatatiyajjhānatalaṃ upādāya udakena, catutthajjhānatalaṃ upādāya vātena vinassati. Vuttampi cetaṃ –</paragraph>
    <gatha1 line="36">‘‘Satta sattagginā vārā, aṭṭhame aṭṭhame dakā;</gatha1>
    <gathalast line="37">Catusaṭṭhi yadā puṇṇā, eko vāyuvaro siyā.</gathalast>
    <gatha1 line="38">‘‘Agginābhassarā <pageBreak edition="Myanmar" number="0.0168" /> heṭṭhā, āpena subhakiṇhato;</gatha1>
    <gathalast line="39">Vehapphalato vātena, evaṃ loko vinassatī’’ti. –</gathalast>
    <unindented line="40">Tasmā tiṇṇampi paṭhamajjhānatalānaṃ ekakappepi avināsābhāvato sakalakappe tesaṃ sambhavo natthīti asaṅkhyeyyakappavasena tesaṃ āyuparicchedo daṭṭhabbo. Dutiyajjhānāditalato paṭṭhāya pana paripuṇṇassa mahākappassa vasena, na asaṅkhyeyyakappavasena. <bold>Asaṅkhyeyyakappo</bold>ti ca yojanāyāmavitthārato setasāsaparāsito vassasatavassasataccayena ekekabījassa haraṇena sāsaparāsino parikkhayepi akkhayasabhāvassa mahākappassa catutthabhāgo. So pana sattharogadubbhikkhānaṃ aññatarasaṃvaṭṭena bahūsu vināsamupagatesu avasiṭṭhasattasantānappavattakusalakammānubhāvena dasavassato paṭṭhāya anukkamena asaṅkhyeyyāyukappamāṇesu sattesu puna asaddhammasamādānavasena kamena parihāyitvā dasavassāyukesu jātesu rogādīnaṃ aññatarasaṃvaṭṭena sattānaṃ vināsappattiyāva ‘‘ayameko antarakappo’’ti evaṃ paricchinnassa antarakappassa vasena catusaṭṭhiantarakappappamāṇo hoti, ‘‘vīsatiantarakappappamāṇo’’ti ca vadanti.</unindented>
    <paragraph line="41" number="45"> Ākāsānañcāyatanaṃ upagacchantīti <bold>ākāsānañcāyatanūpagā</bold>.</paragraph>
    <paragraph line="42" number="49"><bold>Ekamevā</bold>ti bhūmito, jātito, sampayuttadhammato, saṅkhārato ca samānameva. <bold>Ekajātiya</bold>nti ekasmiṃ bhave.</paragraph>
    <centered line="43">Paṭisandhicatukkavaṇṇanā niṭṭhitā.</centered>
    <subhead line="44">Kammacatukkavaṇṇanā</subhead>
    <paragraph line="45" number="50"> Idāni <pageBreak edition="Myanmar" number="0.0169" /><pageBreak edition="Vipassana Research Institut" number="0.0154" /> kammacatukkaṃ catūhākārehi dassetuṃ <bold>‘‘janaka’’</bold>ntyādi āraddhaṃ, janayatīti <bold>janakaṃ</bold>. Upatthambhetīti <bold>upatthambhakaṃ</bold>. Upagantvā pīḷetīti <bold>upapīḷakaṃ</bold>. Upagantvā ghātetīti <bold>upaghātakaṃ</bold>.</paragraph>
    <paragraph line="46">Tattha paṭisandhipavattīsu vipākakaṭattārūpānaṃ nibbattakā kusalākusalacetanā <bold>janakaṃ</bold> nāma. Sayaṃ vipākaṃ nibbattetuṃ asakkontampi kammantarassa cirataravipākanibbattane paccayabhūtaṃ, vipākasseva vā sukhadukkhabhūtassa vicchedapaccayānuppattiyā, upabrūhanapaccayuppattiyā ca janakasāmatthiyānurūpaṃ ciratarappavattipaccayabhūtaṃ kusalākusalakammaṃ <bold>upatthambhakaṃ</bold> nāma. Kammantarajanitavipākassa byādhidhātusamatādinimittavibādhanena ciratarappavattivinibandhakaṃ yaṃ kiñci kammaṃ <bold>upapīḷakaṃ</bold> nāma. Dubbalassa pana kammassa janakasāmatthiyaṃ upahacca vicchedakapaccayuppādanena tassa vipākaṃ paṭibāhitvā sayaṃ vipākanibbattakakammaṃ <bold>upaghātakaṃ</bold> nāma.</paragraph>
    <paragraph line="47">Janakopaghātakānañhi ayaṃ viseso – janakaṃ kammantarassa vipākaṃ anupacchinditvāva vipākaṃ janeti, upaghātakaṃ upacchedanapubbakanti idaṃ tāva aṭṭhakathāsu (visuddhi. 2.687; a. ni. aṭṭha. 2.3.34) sanniṭṭhānaṃ. Apare pana ācariyā ‘‘upapīḷakakammaṃ bahvābādhatādipaccayopasaṃhārena kammantarassa vipākaṃ antarantarā vibādhati. Upaghātakaṃ pana taṃ sabbaso upacchinditvā aññassa okāsaṃ deti, na pana sayaṃ vipākanibbattakaṃ. Evañhi janakato imassa viseso supākaṭo’’ti vadanti. <bold>Kiccavasenā</bold>ti jananaupatthambhanaupapīḷanaupacchedanakiccavasena.</paragraph>
    <paragraph line="48" number="51"><bold>Garuka</bold>nti mahāsāvajjaṃ, mahānubhāvañca aññena kammena paṭibāhituṃ asakkuṇeyyakammaṃ. <bold>Āsanna</bold>nti maraṇakāle anussaritaṃ, tadā katañca. <bold>Āciṇṇa</bold>nti abhiṇhaso kataṃ <pageBreak edition="Myanmar" number="0.0170" />, ekavāraṃ katvāpi vā abhiṇhaso samāsevitaṃ. <bold>Kaṭattākamma</bold>nti garukādibhāvaṃ asampattaṃ katamattatoyeva kammanti vattabbakammaṃ.</paragraph>
    <paragraph line="49">Tattha kusalaṃ vā hotu akusalaṃ vā, garukāgarukesu yaṃ garukaṃ akusalapakkhe mātughātakādikammaṃ <pageBreak edition="Vipassana Research Institut" number="0.0155" />, kusalapakkhe mahaggatakammaṃ vā, tadeva paṭhamaṃ vipaccati satipi āsannādikamme parittaṃ udakaṃ ottharitvā gacchanto mahogho viya. Tathā hi taṃ ‘‘garuka’’nti vuccati. Tasmiṃ asati dūrāsannesu yaṃ āsannaṃ maraṇakāle anussaritaṃ, tadeva paṭhamaṃ vipaccati, āsannakāle kate vattabbameva natthi. Tasmimpi asati āciṇṇānāciṇṇesu ca yaṃ āciṇṇaṃ susīlyaṃ vā, dussīlyaṃ vā, tadeva paṭhamaṃ vipaccati. Kaṭattākammaṃ pana laddhāsevanaṃ purimānaṃ abhāvena paṭisandhiṃ ākaḍḍhatīti garukaṃ sabbapaṭhamaṃ vipaccati. Garuke asati āsannaṃ, tasmimpi asati āciṇṇaṃ, tasmimpi asati kaṭattākammaṃ. Tenāha <bold>‘‘pākadānapariyāyenā’’</bold>ti, vipākadānānukkamenātyattho. <bold>Abhidhammāvatārā</bold>dīsu pana āsannato āciṇṇaṃ paṭhamaṃ vipaccantaṃ katvā vuttaṃ. Yathā pana gogaṇaparipuṇṇassa vajassa dvāre vivaṭe aparabhāge dammagavabalavagavesu santesupi yo vajadvārassa āsanno hoti, antamaso dubbalajaraggavopi, soyeva paṭhamataraṃ nikkhamati, evaṃ garukato aññesu kusalākusalesu santesupi maraṇakālassa āsannattā āsannameva paṭhamaṃ vipākaṃ detīti idha taṃ paṭhamaṃ vuttaṃ.</paragraph>
    <paragraph line="50" number="52"> Diṭṭhadhammo paccakkhabhūto paccuppanno attabhāvo, tattha veditabbaṃ vipākānubhavanavasenāti <bold>diṭṭhadhammavedanīyaṃ</bold>. Diṭṭhadhammato anantaraṃ upapajjitvā veditabbaṃ <bold>upapajjavedanīyaṃ</bold>. Apare apare diṭṭhadhammato aññasmiṃ yattha katthaci attabhāve veditabbaṃ kammaṃ <bold>aparāpariyavedanīyaṃ</bold>. Ahosi eva kammaṃ <pageBreak edition="Myanmar" number="0.0171" />, na tassa vipāko ahosi, atthi, bhavissati cāti evaṃ vattabbakammaṃ <bold>ahosikammaṃ</bold>.</paragraph>
    <paragraph line="51">Tattha paṭipakkhehi anabhibhūtatāya, paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā hutvā tasmiṃyeva attabhāve phaladāyinī paṭhamajavanacetanā <bold>diṭṭhadhammavedanīyaṃ</bold> nāma. Sā hi vuttappakārena balavajanasantāne guṇavisesayuttesu upakārānupakāravasappavattiyā, āsevanālābhena appavipākatāya ca itaradvayaṃ viya pavattasantānuparamāpekkhaṃ, okāsalābhāpekkhañca kammaṃ na hotīti idheva pupphamattaṃ viya pavattivipākamattaṃ ahetukaphalaṃ deti. Atthasādhikā pana sattamajavanacetanā sanniṭṭhāpakacetanābhūtā vuttanayena paṭiladdhavisesā anantarattabhāve vipākadāyinī <bold>upapajjavedanīyaṃ</bold> nāma. Sā ca paṭisandhiṃ datvāva pavattivipākaṃ deti. Paṭisandhiyā <pageBreak edition="Vipassana Research Institut" number="0.0156" /> pana adinnāya pavattivipākaṃ detīti natthi. Cuti anantarañhi upapajjavedanīyassa okāso. Paṭisandhiyā pana dinnāya jātisatepi pavattivipākaṃ detīti ācariyā. Yathāvuttakaāraṇavirahato diṭṭhadhammavedanīyādibhāvaṃ asampattā ādipariyosānacetanānaṃ majjhe pavattā pañca cetanā vipākadānasabhāvassa anupacchinnattā yadā kadāci okāsalābhe sati paṭisandhipavattīsu vipākaṃ abhinipphādentī <bold>aparāpariyavedaniyaṃ</bold> nāma. Sakasakakālātītaṃ pana purimakammadvayaṃ, tatiyampi ca saṃsārappavattiyā vocchinnāya <bold>ahosikammaṃ</bold> nāma.</paragraph>
    <paragraph line="52"><bold>Pākakālavasenā</bold>ti paccuppanne, tadanantare, yadā kadācīti evaṃ purimānaṃ tiṇṇaṃ yathāparicchinnakālavasena, itarassa taṃkālābhāvavasena ca. Ahosikammassa hi kālātikkamatova taṃ vohāro.</paragraph>
    <paragraph line="53" number="53"><bold>Pākaṭhānavasenā</bold>ti <pageBreak edition="Myanmar" number="0.0172" /> paṭisandhiyā vipaccanabhūmivasena.</paragraph>
    <paragraph line="54" number="54"> Idāni akusalādikammānaṃ kāyakammadvārādivasena pavattiṃ, taṃniddesamukhena ca tesaṃ pāṇātipātādivasena dasavidhādibhedañca dassetuṃ <bold>‘‘tattha akusala’’</bold>ntyādi āraddhaṃ. Kāyadvāre pavattaṃ kammaṃ <bold>kāyakammaṃ</bold>. Evaṃ <bold>vacīkammā</bold>dīni.</paragraph>
    <paragraph line="55" number="55"> Pāṇassa saṇikaṃ patituṃ adatvā atīva pātanaṃ <bold>pāṇātipāto</bold>. Kāyavācāhi adinnassa ādānaṃ <bold>adinnādānaṃ</bold>. Methunavītikkamasaṅkhātesu kāmesu micchā caraṇaṃ <bold>kāmesu micchācāro</bold>.</paragraph>
    <paragraph line="56">Tattha pāṇoti vohārato satto, paramatthato jīvitindriyaṃ. Tasmiṃ pāṇe pāṇasaññino jīvitindriyupacchedakappayogasamuṭṭhāpikā vadhakacetanā <bold>pāṇātipāto</bold>. Parabhaṇḍe tathāsaññino tadādāyakappayogasamuṭṭhāpikā theyyacetanā <bold>adinnādānaṃ</bold>. Asaddhammasevanavasena kāyadvārappavattā agantabbaṭṭhānavītikkamacetanā <bold>kāmesumicchācāro</bold> nāma. Surāpānampi ettheva saṅgayhatīti vadanti rasasaṅkhātesu kāmesu micchācārabhāvato. <bold>Kāyaviññattisaṅkhāte kāyadvāre</bold>ti kāyena adhippāyaviññāpanato, sayañca kāyena viññeyyattā kāyaviññattisaṅkhāte abhikkamādijanakacittajavāyodhātvādhikakalāpassa vikārabhūte santhambhanādīnaṃ sahakārīkāraṇabhūte copanakāyabhāvato, kammānaṃ pavattimukhabhāvato ca kāyadvārasaṅkhāte kammadvāre.</paragraph>
    <paragraph line="57">Kiñcāpi <pageBreak edition="Vipassana Research Institut" number="0.0157" /> hi taṃtaṃkammasahagatacittuppādeneva sā viññatti janīyati. Tathāpi tassā tathā pavattamānāya taṃsamuṭṭhāpakakammassa kāyakammādivohāro hotīti sā tasseva pavattimukhabhāvena vattuṃ labbhati. ‘‘Kāyadvāre vuttito’’ti <pageBreak edition="Myanmar" number="0.0173" /> ettakeyeva vutte ‘‘yadi evaṃ kammadvāravavatthānaṃ na siyā. Kāyadvāre hi pavattaṃ ‘kāyakamma’nti vuccati, kāyakammassa ca pavattimukhabhūtaṃ ‘kāyadvāra’nti. Pāṇātipātādikaṃ pana vācāya āṇāpentassa kāyakammaṃ vacīdvārepi pavattatīti dvārena kammavavatthānaṃ na siyā, tathā musāvādādiṃ kāyavikārena karontassa vacīkammaṃ kāyadvārepi pavattatīti kammena dvāravavatthānampi na siyā’’ti ayaṃ codanā paccupaṭṭheyyāti bāhullavuttiyā vavatthānaṃ dassetuṃ <bold>‘‘bāhullavuttito’’</bold>ti vuttaṃ. Kāyakammañhi kāyadvāreyeva bahulaṃ pavattati, appaṃ vacīdvāre, tasmā kāyadvāreyeva bahulaṃ pavattanato kāyakammabhāvo siddho vanacarakādīnaṃ vanacarakādibhāvo viya. Tathā kāyakammameva yebhuyyena kāyadvāre pavattati, na itarāni, tasmā kāyakammassa yebhuyyena ettheva pavattanato kāyakammadvārabhāvo siddho brāhmaṇagāmādīnaṃ brāhmaṇagāmādibhāvo viyāti natthi kammadvāravavatthāne koci vibandhoti ayametthādhippāyo.</paragraph>
    <paragraph line="58" number="56"> Musāti abhūtaṃ vatthu, taṃ tacchato vadanti etenāti <bold>musāvādo</bold>. Pisati sāmaggiṃ sañcuṇṇeti vikkhipati, piyabhāvaṃ suññaṃ karotīti vā <bold>pisuṇā</bold>. Attānampi parampi pharusaṃ karoti, kakaco viya kharasamphassāti vā <bold>pharusā</bold>. Saṃ sukhaṃ, hitañca phalati visarati vināsetīti samphaṃ, attano, paresañca anupakāraṃ yaṃ kiñci, taṃ palapati etenāti <bold>samphappalāpo</bold>.</paragraph>
    <paragraph line="59">Tattha abhūtaṃ vatthuṃ bhūtato paraṃ viññāpetukāmassa tathā viññāpanappayogasamuṭṭhāpikā cetanā <bold>musāvādo</bold>. So parassa atthabhedakarova kammapatho hoti, itaro <pageBreak edition="Myanmar" number="0.0174" /> kammameva. Paresaṃ bhedakāmatāya, attappiyakāmatāya vā parabhedakaravacīpayogasamuṭṭhāpikā saṃkiliṭṭhacetanā <bold>pisuṇavācā,</bold> sāpi dvīsu bhinnesuyeva kammapatho. Parassa mammacchedakaravacīpayogasamuṭṭhāpikā ekantapharusacetanā <bold>pharusavācā</bold>. Na hi cittasaṇhatāya sati pharusavācā nāma hoti. Sītāharaṇādianatthaviññāpanappayogasamuṭṭhāpikā saṃkiliṭṭhacetanā <bold>samphappalāpo,</bold> so pana parehi tasmiṃ anatthe gahiteyeva kammapatho. <bold>Vacīviññattisaṅkhāte vacīdvāre</bold>ti vācāya adhippāyaṃ viññāpeti, sayañca vācāya viññāyatīti vacīviññattisaṅkhāte vacībhedakarappayogasamuṭṭhāpakacittasamuṭṭhānapathavīdhātvādhikakalāpassa <pageBreak edition="Vipassana Research Institut" number="0.0158" /> vikārabhūte copanavācābhāvato, kammānaṃ pavattimukhabhāvato ca vacīdvārasaṅkhāte kammadvāre. <bold>Bāhullavuttito</bold>ti idaṃ vuttanayameva.</paragraph>
    <paragraph line="60" number="57"> Parasampattiṃ abhimukhaṃ jhāyati lobhavasena cintetīti <bold>abhijjhā</bold>. Byāpajjati hitasukhaṃ etenāti <bold>byāpādo</bold>. Micchā viparītato passatīti <bold>micchādiṭṭhi</bold>.</paragraph>
    <paragraph line="61">Tattha ‘‘aho vata idaṃ mama siyā’’ti evaṃ parabhaṇḍābhijjhāyanaṃ <bold>abhijjhā,</bold> sā parabhaṇḍassa attano nāmaneneva kammapatho hoti. ‘‘Aho vatāyaṃ satto vinasseyyā’’ti evaṃ manopadoso <bold>byāpādo</bold>. ‘‘Natthi dinna’’ntyādinā nayena viparītadassanaṃ <bold>micchādiṭṭhi</bold>. Ettha pana natthikaahetukaakiriyadiṭṭhīhiyeva kammapathabhedo. Imesaṃ pana aṅgādivavatthānavasena papañco tattha tattha (dī. ni. aṭṭha. 1.8; dha. sa. aṭṭha. 1 akusalakammapathakathā; pārā. aṭṭha. 2.172) āgatanayena daṭṭhabbo. <bold>Aññatrāpi viññattiyā</bold>ti kāyavacīviññattiṃ vināpi, taṃ asamuṭṭhāpetvāpītyattho. Viññattisamuṭṭhāpakacittasampayuttā cettha abhijjhādayo cetanāpakkhikāva honti.</paragraph>
    <paragraph line="62" number="58"><bold>Dosamūlena</bold><pageBreak edition="Myanmar" number="0.0175" /><bold>jāyantī</bold>ti sahajātādipaccayena dosasaṅkhātamūlena, dosamūlakacittena vā jāyanti, na lobhamūlādīhi. Hasamānāpi hi rājāno dosacitteneva pāṇavadhaṃ āṇāpenti, tathā pharusavācābyāpādesupi yathārahaṃ daṭṭhabbaṃ. Micchādassanassa abhinivisitabbavatthūsu lobhapubbaṅgamameva abhinivisanato āha <bold>‘‘micchādiṭṭhi ca lobhamūlenā’’</bold>ti. <bold>Sesāni cattāripi dvīhi mūlehi sambhavantī</bold>ti yo tāva abhimataṃ vatthuṃ, anabhimataṃ vā attabandhuparittāṇādippayojanaṃ sandhāya harati, tassa adinnādānaṃ lobhamūlena hoti. Veraniyyātanatthaṃ harantassa dosamūlena. Nītipāṭhakappamāṇato duṭṭhaniggahaṇatthaṃ parasantakaṃ harantānaṃ rājūnaṃ, brāhmaṇānañca ‘‘sabbamidaṃ brāhmaṇānaṃ rājūhi dinnaṃ, tesaṃ pana sabbadubbalabhāvena aññe paribhuñjanti, attasantakameva brāhmaṇā paribhuñjantī’’tyādīni vatvā sakasaññāya evaṃ yaṃ kiñci harantānaṃ, kammaphalasambandhāpavādīnañca mohamūlena. Evaṃ musāvādādīsupi yathārahaṃ yojetabbaṃ.</paragraph>
    <paragraph line="63" number="63"> Chasu ārammaṇesu tividhakammavasena uppajjamānampetaṃ tividhaniyamena uppajjatīti āha <bold>‘‘tathā dānasīlabhāvanāvasenā’’</bold>ti. Dasadhā niddisiyamānānaṃ hi dvinnaṃ, puna dvinnaṃ, tiṇṇañca <pageBreak edition="Vipassana Research Institut" number="0.0159" /> yathākkamaṃ dānādīsu tīsveva saṅgaho. Kāraṇaṃ panettha parato vakkhāma. Chaḷārammaṇesu pana tividhakammadvāresu ca nesaṃ pavattiyojanā <bold>aṭṭhakathā</bold>dīsu (dha. sa. aṭṭha. 156-159) āgatanayena gahetabbā.</paragraph>
    <paragraph line="64" number="65"> Dīyati etenāti <bold>dānaṃ,</bold> pariccāgacetanā. Evaṃ sesesupi. Sīlatīti <bold>sīlaṃ,</bold> kāyavacīkammāni samādahati, sammā ṭhapetītyattho, sīlayati vā upadhāretīti <bold>sīlaṃ</bold><pageBreak edition="Myanmar" number="0.0176" />, upadhāraṇaṃ panettha kusalānaṃ adhiṭṭhānabhāvo. Tathā hi vuttaṃ ‘‘sīle patiṭṭhāyā’’tyādi (saṃ. ni. 1.23, 192). Bhāveti kusale dhamme āsevati vaḍḍheti etāyāti <bold>bhāvanā</bold>. Apacāyati pūjāvasena sāmīciṃ karoti etenāti <bold>apacāyanaṃ</bold>. Taṃtaṃkiccakaraṇe byāvaṭassa bhāvo <bold>veyyāvaccaṃ</bold>. Attano santāne nibbattā patti dīyati etenāti <bold>pattidānaṃ</bold>. Pattiṃ anumodati etāyāti <bold>pattānumodanā</bold>. Dhammaṃ suṇanti etenāti <bold>dhammassavanaṃ</bold>. Dhammaṃ desenti etāyāti <bold>dhammadesanā</bold>. Diṭṭhiyā ujukaraṇaṃ <bold>diṭṭhijukammaṃ</bold>.</paragraph>
    <paragraph line="65">Tattha sānusayasantānavato paresaṃ pūjānuggahakāmatāya attano vijjamānavatthupariccajanavasappavattacetanā <bold>dānaṃ</bold> nāma, dānavatthupariyesanavasena, dinnassa somanassacittena anussaraṇavasena ca pavattā pubbapacchābhāgacetanā ettheva samodhānaṃ gacchanti. Evaṃ sesesupi yathārahaṃ daṭṭhabbaṃ. Niccasīlādivasena pañca, aṭṭha, dasa vā sīlāni samādiyantassa, paripūrentassa, asamādiyitvāpi sampattakāyavacīduccaritato viramantassa, pabbajantassa, upasampadamāḷake saṃvaraṃ samādiyantassa, catupārisuddhisīlaṃ paripūrentassa ca pavattacetanā <bold>sīlaṃ</bold> nāma. Cattālīsāya kammaṭṭhānesu, khandhādīsu ca bhūmīsu parikammasammasanavasappavattā appanaṃ appattā gotrabhupariyosānacetanā <bold>bhāvanā</bold> nāma, niravajjavijjādipariyāpuṇanacetanāpi ettheva samodhānaṃ gacchati.</paragraph>
    <paragraph line="66">Vayasā, guṇehi ca jeṭṭhānaṃ cīvarādīsu paccāsārahitena asaṃkiliṭṭhajjhāsayena paccuṭṭhānaāsanābhinīhārādividhinā bahumānakaraṇacetanā <bold>apacāyanaṃ</bold> nāma. Tesameva, gilānānañca yathāvuttajjhāsayena taṃtaṃkiccakaraṇacetanā <bold>veyyāvaccaṃ</bold> nāma. Attano santāne nibbattassa puññassa parehi <pageBreak edition="Myanmar" number="0.0177" /> sādhāraṇabhāvaṃ paccāsīsanacetanā <bold>pattidānaṃ</bold> nāma. Parehi dinnassa, adinnassapi vā puññassa maccheramalavinissaṭena cittena abbhānumodanacetanā <bold>pattānumodanā</bold> nāma <pageBreak edition="Vipassana Research Institut" number="0.0160" />. Evamimaṃ dhammaṃ sutvā tattha vuttanayena paṭipajjanto ‘‘lokiyalokuttaraguṇavisesassa bhāgī bhavissāmi, bahussuto vā hutvā paresaṃ dhammadesanādīhi anuggaṇhissāmī’’ti evaṃ attano, paresaṃ vā hitapharaṇavasappavattena asaṃkiliṭṭhajjhāsayena hitūpadesasavanacetanā <bold>dhammassavanaṃ</bold> nāma, niravajjavijjādisavanacetanāpi ettheva saṅgayhati. Lābhasakkārādinirapekkhatāya yoniso manasi karoto hitūpadesacetanā <bold>dhammadesanā</bold> nāma, niravajjavijjādiupadisanacetanāpi ettheva saṅgahaṃ gacchati. ‘‘Atthi dinna’’ntyādinayappavattasammādassanavasena diṭṭhiyā ujukaraṇaṃ <bold>diṭṭhijukammaṃ</bold> nāma.</paragraph>
    <paragraph line="67">Yadi evaṃ ñāṇavippayuttacittuppādassa diṭṭhijukammapuññakiriyabhāvo na labbhatīti? No na labbhati purimapacchimacetanānampi taṃtaṃpuññakiriyāsveva saṅgaṇhanato. Kiñcāpi hi ujukaraṇavelāyaṃ ñāṇasampayuttameva cittaṃ hoti, purimapacchābhāge pana ñāṇavippayuttampi sambhavatīti tassapi diṭṭhijukammabhāvo upapajjatīti alamatippapañcena.</paragraph>
    <paragraph line="68">Imesu pana dasasu pattidānānumodanā dāne saṅgahaṃ gacchanti taṃsabhāvattā. Dānampi hi issāmaccherānaṃ paṭipakkhaṃ, etepi. Tasmā samānappaṭipakkhatāya ekalakkhaṇattā te dānamayapuññakiriyavatthumhi saṅgayhanti. Apacāyanaveyyāvaccāsīlamayapuññeva saṅgayhanti cārittasīlabhāvato. Desanāsavanadiṭṭhijukā pana kusaladhammāsevanabhāvato bhāvanāmaye saṅgahaṃ gacchantīti (dī. ni. ṭī. 3.305) ācariya<bold>dhammapālattherena</bold> vuttaṃ. Apare pana ‘‘desento, suṇanto ca desanānusārena ñāṇaṃ <pageBreak edition="Myanmar" number="0.0178" /> pesetvā lakkhaṇāni paṭivijjha paṭivijjha deseti, suṇāti ca, tāni ca desanāsavanāni paṭivedhamevāharantīti desanāsavanābhāvanāmaye saṅgahaṃ gacchantī’’ti vadanti. Dhammadānasabhāvato desanā dānamaye saṅgahaṃ gacchatītipi sakkā vattuṃ. Tathā hi vuttaṃ ‘‘sabbadānaṃ dhammadānaṃ jinātī’’ti (dha. pa. 354). Tathā diṭṭhijukammaṃ sabbatthāpi sabbesaṃ niyamanalakkhaṇattā. Dānādīsu hi yaṃ kiñci ‘‘atthi dinna’’ntyādinayappavattāya sammādiṭṭhiyā visodhitaṃ mahapphalaṃ hoti mahānisaṃsaṃ, evañca katvā <bold>dīghanikāyaṭṭhakathāyaṃ</bold> (dī. ni. aṭṭha. 3.305; dha. sa. aṭṭha. 156-159 puññākiriyavatthādikathā) ‘‘diṭṭhijukammaṃ sabbesaṃ niyamalakkhaṇa’’nti vuttaṃ. Evaṃ dānasīlabhāvanāvasena tīsu itaresaṃ saṅgaṇhanato saṅkhepato tividhameva puññakiriyavatthu hotīti daṭṭhabbaṃ, tathā ceva ācariyena heṭṭhā dassitaṃ.</paragraph>
    <paragraph line="69" number="67"><bold>Manokammameva</bold><pageBreak edition="Vipassana Research Institut" number="0.0161" /> viññattisamuṭṭhāpakattābhāvena kāyadvārādīsu appavattanato. <bold>Tañca</bold> rūpāvacarakusalaṃ <bold>bhāvanāmayaṃ</bold> dānādivasena appavattanato. <bold>Appanāppattaṃ</bold> pubbabhāgappavattānaṃ kāmāvacarabhāvato. <bold>Jhānaṅgabhedenā</bold>ti paṭipadādibhedato anekavidhattepi aṅgātikkamavasena nibbattajjhānaṅgabhedato pañcavidhaṃ hoti.</paragraph>
    <paragraph line="70" number="68"><bold>Ārammaṇabhedenā</bold>ti kasiṇugghāṭimākāsaṃ, ākāsavisayaṃ mano, tadabhāvo, tadālambaṃ viññāṇanti catubbidhanti imesaṃ catunnaṃ ārammaṇānaṃ bhedena.</paragraph>
    <paragraph line="71" number="69"><bold>Etthā</bold>ti imesu pākaṭṭhānavasena catubbidhesu kammesu. <bold>Uddhaccarahita</bold>nti uddhaccasahagatacetanārahitaṃ ekādasavidhaṃ akusalakammaṃ. Kiṃ panettha kāraṇaṃ adhimokkhavirahena sabbadubbalampi vicikicchāsahagataṃ paṭisandhiṃ ākaḍḍhati, adhimokkhasampayogena tato balavantampi uddhaccasahagataṃ nākaḍḍhatīti <pageBreak edition="Myanmar" number="0.0179" />? Paṭisandhidānasabhāvābhāvato. Balavaṃ ākaḍḍhati, dubbalaṃ nākaḍḍhatīti hi ayaṃ vicāraṇā paṭisandhidānasabhāvesuyeva. Yassa pana paṭisandhidānasabhāvoyeva natthi, na tassa balavabhāvo paṭisandhiākaḍḍhane kāraṇaṃ.</paragraph>
    <paragraph line="72">Kathaṃ panetaṃ viññātabbaṃ uddhaccasahagatassa paṭisandhidānasabhāvo natthīti? Dassanenapahātabbesu anāgatattā. Tividhā hi akusalā dassanena pahātabbā, bhāvanāya pahātabbā, siyā dassanena pahātabbā, siyā bhāvanāya pahātabbāti. Tattha diṭṭhisahagatavicikicchāsahagatacittuppādā dassanena pahātabbā nāma paṭhamaṃ nibbānadassanavasena ‘‘dassana’’nti laddhanāmena sotāpattimaggena pahātabbattā. Uddhaccasahagatacittuppādo bhāvanāya pahātabbo nāma aggamaggena pahātabbattā. Uparimaggattayañhi paṭhamamaggena diṭṭhanibbāne bhāvanāvasena pavattanato ‘‘bhāvanā’’ti vuccati. Diṭṭhivippayuttadomanassasahagatacittuppādā pana siyā dassanena pahātabbā, siyā bhāvanāya pahātabbā tesaṃ apāyanibbattakāvatthāya paṭhamamaggena, sesabahalābahalāvatthāya uparimaggehi pahīyamānattā. Tattha siyā dassanena pahātabbampi dassanena pahātabbasāmaññena idha ‘‘dassanena pahātabba’’nti voharanti.</paragraph>
    <paragraph line="73">Yadi ca uddhaccasahagataṃ paṭisandhiṃ dadeyya, tadā akusalapaṭisandhiyā sugatiyaṃ asambhavato apāyesveva dadeyya. Apāyagamanīyañca avassaṃ dassanena pahātabbaṃ siyā. Itarathā <pageBreak edition="Vipassana Research Institut" number="0.0162" /> apāyagamanīyassa appahīnattā sekkhānaṃ apāyuppatti āpajjati, na ca panetaṃ yuttaṃ ‘‘catūhapāyehi ca vippamutto (khu. pā. 6.11; su. ni. 234), avinipātadhammo’’ti (pārā. 21; saṃ. ni. 5.998) ādivacanehi saha virujjhanato. Sati ca panetassa dassanena pahātabbabhāve ‘‘siyā dassanena pahātabbā’’ti imassa vibhaṅge vattabbaṃ siyā, na ca panetaṃ vuttanti <pageBreak edition="Myanmar" number="0.0180" />. Atha siyā ‘‘apāyagāminiyo rāgo doso moho tadekaṭṭhā ca kilesā’’ti evaṃ dassanena pahātabbesu vuttattā uddhaccasahagatacetanāya tattha saṅgaho sakkā vattunti. Taṃ na, tassa ekantato bhāvanāya pahātabbabhāvena vuttattā. Vuttañhetaṃ – ‘‘katame dhammā bhāvanāya pahātabbā? Uddhaccasahagato cittuppādo’’ti (dha. sa. 1406), tasmā dassanena pahātabbesu avacanaṃ imassa paṭisandhidānābhāvaṃ sādheti. Nanu ca <bold>paṭisambhidāvibhaṅge</bold> –</paragraph>
    <indent line="74">‘‘Yasmiṃ samaye akusalaṃ cittaṃ uppannaṃ hoti upekkhāsahagataṃ uddhaccasampayuttaṃ rūpārammaṇaṃ vā…pe… dhammārammaṇaṃ vā, yaṃ yaṃ vā panārabbha tasmiṃ samaye phasso hoti…pe… avikkhepo hoti, ime dhammā akusalā. Imesu dhammesu ñāṇaṃ dhammapaṭisambhidā, tesaṃ vipāke ñāṇaṃ atthapaṭisambhidā’’ti (vibha. 730-731) –</indent>
    <unindented line="75">Evaṃ uddhaccasahagatacittuppādaṃ uddharitvā tassa vipākopi uddhaṭoti kathamassa paṭisandhidānābhāvo sampaṭicchitabboti? Nāyaṃ paṭisandhidānaṃ sandhāya uddhaṭo. Atha kho pavattivipākaṃ sandhāya. <bold>Paṭṭhāne</bold> pana –</unindented>
    <indent line="76">‘‘Sahajātā dassanena pahātabbā cetanā cittasamuṭṭhānānaṃ rūpānaṃ kammapaccayena paccayo, nānākkhaṇikā dassanena pahātabbā cetanā vipākānaṃ khandhānaṃ, kaṭattā ca rūpānaṃ kammapaccayena paccayo’’ti (paṭṭhā. 2.8.89) –</indent>
    <unindented line="77">Dassanena pahātabbacetanāya eva sahajātanānākkhaṇikakammapaccayabhāvaṃ uddharitvā ‘‘sahajātā bhāvanāya pahātabbā cetanā cittasamuṭṭhānānaṃ rūpānaṃ kammapaccayena paccayo’’ti <pageBreak edition="Myanmar" number="0.0181" /> (paṭṭhā. 2.8.89) bhāvanāya pahātabbacetanāya sahajātakammapaccayabhāvova uddhaṭo, na pana nānākkhaṇikakammapaccayabhāvo, na ca nānākkhaṇikakammapaccayaṃ vinā paṭisandhiākaḍḍhanaṃ atthi <pageBreak edition="Vipassana Research Institut" number="0.0163" />, tasmā natthi tassa sabbathāpi paṭisandhidānanti. Yaṃ paneke vadanti ‘‘uddhaccacetanā ubhayavipākampi na deti paṭṭhāne nānākkhaṇikakammapaccayabhāvassa anuddhaṭattā’’ti, taṃ tesaṃ matimattaṃ <bold>paṭisambhidāvibhaṅge</bold> uddhaccasahagatānampi pavattivipākassa uddhaṭattā, <bold>paṭṭhāne</bold> ca paṭisandhivipākabhāvameva sandhāya nānākkhaṇikakammapaccayabhāvassa anuddhaṭattā. Yadi hi pavattivipākaṃ sandhāya nānākkhaṇikakammapaccayabhāvo vucceyya, tadā paṭisandhivipākampissa maññeyyunti labbhamānassapi pavattivipākassa vasena nānākkhaṇikakammapaccayabhāvo na vutto, tasmā na sakkā tassa pavattivipākaṃ nivāretuṃ. Tenāha <bold>‘‘pavattiyaṃ panā’’</bold>tyādi. <bold>Ācariyabuddhamittā</bold>dayo pana atthi uddhaccasahagataṃ bhāvanāya pahātabbampi. Atthi na bhāvanāya pahātabbampi, tesu bhāvanāya pahātabbaṃ sekkhasantānappavattaṃ, itaraṃ puthujjanasantānappavattaṃ, phaladānañca puthujjanasantānappavattasseva na itarassāti evaṃ uddhaccasahagataṃ dvidhā vibhajitvā ekassa ubhayavipākadānaṃ, ekassa sabbathāpi vipākābhāvaṃ vaṇṇenti. Yo panettha tesaṃ vinicchayo, yañca tassa nirākaraṇaṃ, yañca sabbathāpi vipākābhāvavādīnaṃ matapaṭikkhepanaṃ idha avuttaṃ, taṃ sabbaṃ <bold>paramatthamañjūsādīsu,</bold> visesato ca abhidhammatthavikāsiniyā nāma <bold>abhidhammāvatārasaṃvaṇṇanāyaṃ</bold> vuttanayena veditabbaṃ.</unindented>
    <paragraph line="78"><bold>Sabbatthāpi kāmaloke</bold>ti sugatiduggativasena sabbasmimpi kāmaloke. <bold>Yathāraha</bold>nti dvārārammaṇānurūpaṃ. Apāyesupi yaṃ nāgasupaṇṇādīnaṃ mahāsampattivisayaṃ vipākaviññāṇaṃ, yañca nirayavāsīnaṃ mahāmoggallānattheradassanādīsu uppajjati vipākaviññāṇaṃ <pageBreak edition="Myanmar" number="0.0182" />, taṃ kusalakammasseva phalaṃ. Na hi akusalassa iṭṭhavipāko sambhavati. Vuttañhetaṃ ‘‘aṭṭhānametaṃ, bhikkhave, anavakāso, yaṃ akusalassa kammassa iṭṭho kanto vipāko saṃvijjatī’’ti (ma. ni. 3.131; a. ni. 1.284-286; vibha. 809), tasmā kusalakammaṃ apāyesupi ahetukavipākāni janeti. Aññabhūmikassa ca kammassa aññabhūmikavipākābhāvato kāmavirāgabhāvanāya kāmataṇhāvisayaviññāṇuppādanāyogato ekantasadisavipākattā ca mahaggatānuttarakusalānaṃ rūpāvacarakammena ahetukavipākuppattiyā abhāvato rūpalokepi yathārahaṃ rūpādivisayāni tāni abhinipphādetīti vuttaṃ ‘‘sabbatthāpi kāmaloke’’tyādi.</paragraph>
    <paragraph line="79" number="71"> Evaṃ pana vipaccantaṃ kammaṃ soḷasakadvādasakaaṭṭhakavasena tidhā vipaccatīti dassetuṃ <bold>‘‘tatthāpi’’</bold>tyādi vuttaṃ. <bold>Tatthāpī</bold>ti evaṃ vipaccamānepi kusalakamme. <bold>Ukkaṭṭha</bold>nti kusalaparivāralābhato <pageBreak edition="Vipassana Research Institut" number="0.0164" />, pacchā āsevanappavattiyā vā visiṭṭhaṃ. Yañhi kammaṃ attano pavattikāle purimapacchābhāgappavattehi kusalakammehi parivāritaṃ, pacchā vā āsevanalābhena samudāciṇṇaṃ. Taṃ <bold>ukkaṭṭhaṃ</bold>. Yaṃ pana karaṇakāle akusalakammehi parivāritaṃ, pacchā vā ‘‘dukkaṭametaṃ mayā’’ti vippaṭisāruppādanena paribhāvitaṃ, taṃ <bold>omaka</bold>nti daṭṭhabbaṃ.</paragraph>
    <paragraph line="80"><bold>Paṭisandhi</bold>nti ekameva paṭisandhiṃ. Na hi ekena kammena anekāsu jātīsu paṭisandhi hoti, pavattivipāko pana jātisatepi jātisahassepi hoti. Yathāha ‘‘tiracchānagate dānaṃ datvā sataguṇā dakkhiṇā pāṭikaṅkhitabbā’’ti (ma. ni. 3.379). Yasmā panettha ñāṇaṃ jaccandhādivipattinimittassa mohassa, sabbākusalasseva vā paṭipakkhaṃ, tasmā taṃsampayuttaṃ kammaṃ jaccandhādivipattipaccayaṃ na hotīti tihetukaṃ atidubbalampi samānaṃ <pageBreak edition="Myanmar" number="0.0183" /> duhetukapaṭisandhimeva ākaḍḍhati, nāhetukaṃ. Duhetukañca kammaṃ ñāṇasampayogābhāvato ñāṇaphaluppādane asamatthaṃ, yathā taṃ alobhasampayogābhāvato alobhaphaluppādane asamatthaṃ akusalakammanti taṃ atiukkaṭṭhampi samānaṃ duhetukameva paṭisandhiṃ ākaḍḍhati, na tihetukanti vuttaṃ <bold>‘‘tihetukamomakaṃ duhetukamukkaṭṭhañcā’’</bold>tyādi.</paragraph>
    <paragraph line="81">Ettha siyā – yathā <bold>paṭisambhidāmagge</bold> ‘‘gatisampattiyā ñāṇasampayutte aṭṭhannaṃ hetūnaṃ paccayā upapatti hotī’’ti (paṭi. ma. 1.231) kusalassa kammassa javanakkhaṇe tiṇṇaṃ, nikantikkhaṇe dvinnaṃ, paṭisandhikkhaṇe tiṇṇañca hetūnaṃ vasena aṭṭhannaṃ hetūnaṃ paccayā ñāṇasampayuttūpapatti, tathā ‘‘gatisampattiyā ñāṇavippayutte channaṃ hetūnaṃ paccayā upapatti hotī’’ti (paṭi. ma. 1.233) javanakkhaṇe dvinnaṃ, nikantikkhaṇe dvinnaṃ, paṭisandhikkhaṇe dvinnañca hetūnaṃ vasena channaṃ hetūnaṃ paccayā ñāṇavippayuttūpapatti vuttā, evaṃ ‘‘gatisampattiyā ñāṇavippayutte sattannaṃ hetūnaṃ paccayā upapatti hotī’’ti tihetukakammena duhetukapaṭisandhiyā avuttattā natthi tihetukassa duhetukapaṭisandhiākaḍḍhananti? Nayidamevaṃ duhetukomakakammena ahetukapaṭisandhiyā viya tihetukomakakammena sāmatthiyānurūpato duhetukapaṭisandhiyāva dātabbattā, kammasarikkhakavipākadassatthaṃ pana <bold>mahātherena</bold> sāvaseso pāṭho kato. Itarathā ‘‘catunnaṃ hetūnaṃ paccayā’’ti vacanābhāvato duhetukakammena ahetukūpapattiyāpiabhāvo āpajjati, tasmā yathā sugatiyaṃ jaccandhabadhirādivipattiyā ahetukūpapattiṃ vajjetvā gatisampattiyā sahetukūpapattidassanatthaṃ duhetukūpapatti eva uddhaṭā, na ahetukūpapatti, evaṃ kammasarikkhakavipākadassanatthaṃ <pageBreak edition="Vipassana Research Institut" number="0.0165" /> tihetukakammena <pageBreak edition="Myanmar" number="0.0184" /> tihetukūpapatti eva uddhaṭā, na duhetukūpapatti, na pana alabbhanatoti daṭṭhabbaṃ.</paragraph>
    <paragraph line="82" number="74"> Evaṃ ekāya cetanāya soḷasa vipākāni ettheva dvādasakamaggo ahetukaṭṭhakampīti pavattassa <bold>tipiṭakacūḷanāgatthera</bold>vādassa vasena vipākappavattiṃ dassetvā idāni ekāya cetanāya dvādasa vipākāni ettheva dasakamaggo ahetukaṭṭhakampīti āgatassa <bold>moravāpīvāsīmahādhammarakkhitatthera</bold>vādassapi vasena dassetuṃ <bold>asaṅkhāraṃ sasaṅkhāravipākānī’’</bold>tyādi vuttaṃ. Yathā mukhe calite ādāsatale mukhanimittaṃ calati, evaṃ asaṅkhārakusalassa asaṅkhāravipākova hoti, na sasaṅkhāroti evaṃ āgamanatova saṅkhārabhedoti ayametthādhippāyo. Yasmā pana vipākassa saṅkhārabhedo paccayavasena icchito, na kammavasena, tasmā esa kecivādo kato.</paragraph>
    <paragraph line="83"><bold>Tesa</bold>nti tesaṃ evaṃvādīnaṃ. <bold>Yathākkama</bold>nti tihetukukkaṭṭhādīnaṃ anukkamena. <bold>Dvādasa vipākānī</bold>ti tihetukukkaṭṭhaasaṅkhārikasasaṅkhārikakammassa vasena yathākkamaṃ sasaṅkhārikacatukkavajjitāni, asaṅkhārikacatukkavajjitāni ca <bold>dvādasa vipākāni,</bold> tathā tihetukomakassa, duhetukukkaṭṭhassa ca kammassa vasena duhetukasasaṅkhāradvayavajjitāni, duhetukāsaṅkhāradvayavajjitāni ca <bold>dasa vipākāni,</bold> duhetukomakassa vasena duhetukadvayavajjitāni ca <bold>aṭṭha vipākāni</bold> yathāvuttassa ‘‘tihetukamukkaṭṭha’’ntyādinā vuttanayassa <bold>anusārena</bold> anussaraṇena <bold>yathāsambhavaṃ</bold> tassa tassa sambhavānurūpato uddise.</paragraph>
    <paragraph line="84" number="75"> Parito attaṃ khaṇḍitaṃ viya appānubhāvanti <bold>parittaṃ</bold>. Pakaṭṭhabhāvaṃ nītanti <bold>paṇītaṃ,</bold> ubhinnaṃ majjhe bhavaṃ <bold>majjhimaṃ</bold>. Tattha ‘‘paṭiladdhamattaṃ <pageBreak edition="Myanmar" number="0.0185" /> anāsevitaṃ paritta’’nti avisesatova <bold>aṭṭhakathāyaṃ</bold> vuttaṃ, tathā ‘‘nātisubhāvitaṃ aparipuṇṇavasībhāvaṃ majjhimaṃ. Ativiya subhāvitaṃ pana sabbaso paripuṇṇavasībhāvaṃ paṇīta’’nti. <bold>Ācariyena</bold> panettha parittampi īsakaṃ laddhāsevanamevādhippetanti dissati. Tathā hānena <bold>nāmarūpaparicchede</bold> –</paragraph>
    <gatha1 line="85">‘‘Samānāsevane <pageBreak edition="Vipassana Research Institut" number="0.0166" /> laddhe, vijjamāne mahabbale;</gatha1>
    <gathalast line="86">Aladdhā tādisaṃ hetuṃ, abhiññā na vipaccatī’’ti. (nāma. pari. 474);</gathalast>
    <unindented line="87">Samānabhūmikatova āsevanalābhena balavabhāvato mahaggatadhammānaṃ vipākadānaṃ vatvā tadabhāvato abhiññāya avipaccanaṃ vuttaṃ. Hīnehi chandacittavīriyavīmaṃsāhi nibbattitaṃ vā <bold>parittaṃ</bold>. Majjhimehi chandādīhi <bold>majjhimaṃ</bold>. Paṇītehi <bold>paṇīta</bold>nti alamatippapañcena.</unindented>
    <paragraph line="88" number="84"><bold>Pañcamajjhānaṃ bhāvetvā</bold>ti abhiññābhāvaṃ asampattaṃ pañcamajjhānaṃ tividhampi bhāvetvā. Abhiññābhāvappattassa pana avipākabhāvo ‘‘aladdhā tādisa’’ntyādinā (nāma. pari. 474) <bold>ācariyena</bold> sādhito. <bold>Mūlaṭīkākārā</bold>dayo pana aññathāpi taṃ sādhenti. Taṃ pana saṅkhepato, tattha tattha vitthārato ca <bold>abhidhammatthavikāsiniyaṃ</bold> vuttanayena daṭṭhabbaṃ. <bold>Saññāvirāgaṃ bhāvetvā</bold>ti ‘‘saññā rogo, saññā gaṇḍo’’tyādinā, ‘‘dhī cittaṃ dhibbataṃ citta’’ntyādinā vā nayena arūpappavattiyā ādīnavadassanena tadabhāve ca paṇītabhāvasanniṭṭhānena vāyokasiṇe kesañci matena paricchinnākāsakasiṇe vā bhāvanābalena tena paṭilabhitabbabhāve arūpassa anibbattisabhāvāpādanavasena arūpavirāgabhāvanaṃ bhāvetvā aññasattesu uppajjanti kammakiriyavādino titthiyā evātyadhippāyo <pageBreak edition="Myanmar" number="0.0186" />. Te pana yena iriyāpathena idha maranti. Teneva tattha nibbattantīti daṭṭhabbaṃ.</paragraph>
    <paragraph line="89" number="86"><bold>Anāgāmino pana suddhāvāsesu uppajjantī</bold>ti anāgāminoyeva ariyā puthujjanādikāle, pacchāpi vā pañcamajjhānaṃ tividhampi bhāvetvā saddhādiindriyavemattatānukkamena pañcasu suddhāvāsesu uppajjanti.</paragraph>
    <paragraph line="90" number="87"> Yathākkamaṃ bhāvetvā yathākkamaṃ āruppesu uppajjantīti yojanā <bold>yathākkama</bold>nti ca paṭhamāruppādianukkamena. Sabbampi cetaṃ tassa tasseva jhānassa āveṇikabhūmivasena vuttaṃ. Nikantiyā pana sati puthujjanādayo yathāladdhajjhānassa bhūmibhūtesu suddhāvāsavajjitesu yattha katthaci nibbattanti, tathā kāmabhavepi kāmāvacarakammabalena. ‘Ijjhati, bhikkhave, sīlavato cetopaṇidhi visuddhattā’ti (a. ni. 8.35) hi vuttaṃ. Anāgāmino pana kāmarāgassa sabbaso <pageBreak edition="Vipassana Research Institut" number="0.0167" /> pahīnattā kāmabhavesu nikantiṃ na uppādentīti kāmalokavajjite yathāladdhajjhānabhūmibhūte yattha katthaci nibbattanti. Suddhāvāsesu hi anāgāminoyeva nibbattantīti niyamo atthi. Te pana aññattha na nibbattantīti niyamo natthi. Evañca katvā vuttaṃ <bold>ācariyena</bold> –</paragraph>
    <gatha1 line="91">‘‘Suddhāvāsesvanāgāmi-puggalāvopapajjare;</gatha1>
    <gathalast line="92">Kāmadhātumhi jāyanti, anāgāmivivajjitā’’ti. (parama. vi. 205);</gathalast>
    <paragraph line="93">Sukkhavipassakāpi panete maraṇakāle ekanteneva samāpattiṃ nibbattenti samādhimhi paripūrakārībhāvatoti daṭṭhabbaṃ. ‘‘Itthiyopi pana ariyā vā anariyā vā aṭṭhasamāpattilābhiniyo brahmapārisajjesuyeva nibbattantī’’ti <bold>aṭṭhakathāyaṃ</bold> (vibha. aṭṭha. 809; a. ni. aṭṭha. 1.1.279 ādayo; ma. ni. aṭṭha. 3.130) vuttaṃ. Apicettha vehapphalaakaniṭṭhacatutthāruppabhavānaṃ seṭṭhabhavabhāvato <pageBreak edition="Myanmar" number="0.0187" /> tattha nibbattā ariyā aññattha nuppajjanti, tathā avasesesu uparūpari brahmalokesu nibbattā heṭṭhimaheṭṭhimesu. Vuttañhetaṃ <bold>ācariyena</bold> –</paragraph>
    <gatha1 line="94">‘‘Vehapphale akaniṭṭhe, bhavagge ca patiṭṭhitā;</gatha1>
    <gatha1 line="95">Na punāññattha jāyanti, sabbe ariyapuggalā;</gatha1>
    <gathalast line="96">Brahmalokagatā heṭṭhā, ariyā nopapajjare’’ti. (nāma. pari. 452-453);</gathalast>
    <centered line="97">Kammacatukkavaṇṇanā niṭṭhitā.</centered>
    <subhead line="98">Cutipaṭisandhikkamavaṇṇanā</subhead>
    <paragraph line="99" number="89"><bold>‘‘Āyukkhayenā’’</bold>tyādīsu satipi kammānubhāve taṃtaṃgatīsu yathāparicchinnassa āyuno parikkhayena maraṇaṃ <bold>āyukkhayamaraṇaṃ</bold>. Satipi tattha tattha paricchinnāyusese gatikālādipaccayasāmaggiyañca <pageBreak edition="Vipassana Research Institut" number="0.0168" /> taṃtaṃbhavasādhakassa kammuno pariniṭṭhitavipākattā maraṇaṃ <bold>kammakkhayamaraṇaṃ</bold>. Āyukammānaṃ samakameva parikkhīṇattā maraṇaṃ <bold>ubhayakkhayamaraṇaṃ</bold>. Satipi tasmiṃ duvime purimabhavasiddhassa kassaci upacchedakakammuno balena satthaharaṇādīhi upakkamehi upacchijjamānasantānānaṃ, guṇamahantesu vā katena kenaci upakkamena āyūhitaupacchedakakammunā paṭibāhitasāmatthiyassa kammassa taṃtaṃattabhāvappavattane asamatthabhāvato dusimārakalāburājādīnaṃ viya taṅkhaṇeyeva ṭhānācāvanavasena pavattamaraṇaṃ <bold>upacchedakamaraṇaṃ</bold> nāma. Idaṃ pana nerayikānaṃ uttarakuruvāsīnaṃ kesañci devānañca na hoti. Tenāhu –</paragraph>
    <gathalast line="100">‘‘Upakkamena vā kesañcupacchedakakammunā’’ti. (sa. sa. 62);</gathalast>
    <paragraph line="101">Maraṇassa uppatti pavatti <bold>maraṇuppatti</bold>.</paragraph>
    <paragraph line="102" number="90"><bold>Maraṇakāle</bold>ti <pageBreak edition="Myanmar" number="0.0188" /> maraṇāsannakāle. <bold>Yathāraha</bold>nti taṃtaṃgatīsu uppajjanakasattānurūpaṃ, katthaci pana anuppajjamānassa khīṇāsavassa yathopaṭṭhitaṃ nāmarūpadhammādikameva cutipariyosānānaṃ gocarabhāvaṃ gacchati, na kammakammanimittādayo. <bold>Upaladdhapubba</bold>nti cetiyadassanādivasena pubbe <bold>upaladdhaṃ. Upakaraṇabhūta</bold>nti pupphādivasena upakaraṇabhūtaṃ. <bold>Upalabhitabba</bold>nti anubhavitabbaṃ. <bold>Upabhogabhūta</bold>nti accharāvimānakapparukkhanirayaggiādikaṃ upabhuñjitabbaṃ. Accharāvimānakapparukkhamātukucchiādigataṃ hi rūpāyatanaṃ sugatinimittaṃ. Nirayagginirayapālādigataṃ duggatinimittaṃ. Gatiyā nimittaṃ <bold>gatinimittaṃ</bold>.</paragraph>
    <paragraph line="103"><bold>Kammabalenā</bold>ti paṭisandhinibbattakassa kusalākusalakammassa ānubhāvena. <bold>Channaṃ dvārāna</bold>nti vakkhamānanayena yathāsambhavaṃ channaṃ upapattidvārānaṃ, yadi kusalakammaṃ vipaccati, tadā parisuddhaṃ kusalacittaṃ pavattati, atha akusalakammaṃ, tadā upakkiliṭṭhaṃ akusalacittanti āha <bold>‘‘vipaccamānaka…pe… kiliṭṭhaṃ vā’’</bold>ti. Tenāha bhagavā ‘‘nimittassādagadhitaṃ vā, bhikkhave, viññāṇaṃ tiṭṭhamānaṃ tiṭṭhati, anubyañjanassādagadhitaṃ vā, tasmiṃ ce samaye kālaṃ karoti, ṭhānametaṃ vijjati, yaṃ dvinnaṃ gatīnaṃ aññataraṃ gatiṃ upapajjeyya nirayaṃ vā tiracchānayoniṃ vā’’ti (saṃ. ni. 4.235). <bold>Tatthoṇataṃ vā</bold>ti tasmiṃ upapajjitabbabhave oṇataṃ viya, tatthoṇataṃ evāti vā padacchedo. <bold>‘‘Bāhullenā’’</bold>ti ettha adhippāyo ‘‘yebhuyyena bhavantare’’ti ettha <pageBreak edition="Vipassana Research Institut" number="0.0169" /> vuttanayena daṭṭhabbo. Atha vā ‘‘yathāraha’’nti imināva so sakkā saṅgahetunti <bold>‘‘bāhullenā’’</bold>ti iminā sahasā occhijjamānajīvitānaṃ saṇikaṃ marantānaṃ viya na abhikkhaṇamevāti dīpitanti viññāyati. <bold>Abhinavakaraṇavasenā</bold>ti taṅkhaṇe kariyamānaṃ viya attānaṃ abhinavakaraṇavasena.</paragraph>
    <paragraph line="104" number="91"><bold>Paccāsannamaraṇassā</bold>ti <pageBreak edition="Myanmar" number="0.0189" /> ekavīthippamāṇāyukavasena, tato vā kiñci adhikāyukavasena samāsannamaraṇassa. <bold>Vīthicittāvasāne</bold>ti tadārammaṇapariyosānānaṃ, javanapariyosānānaṃ vā vīthicittānaṃ avasāne. Tattha ‘‘kāmabhavato cavitvā tattheva uppajjamānānaṃ tadārammaṇapariyosānāni, sesānaṃ javanapariyosānānī’’ti <bold>dhammānusāraṇiyaṃ</bold> vuttaṃ. <bold>Bhavaṅgakkhayevā</bold>ti yadi ekajavanavīthito adhikatarāyuseso siyā, tadā bhavaṅgāvasāne vā uppajjitvā nirujjhati. Atha ekacittakkhaṇāyuseso siyā, tadā vīthicittāvasāne, tañca atītakammādivisayameva. <bold>‘‘Tassānantaramevā’’</bold>ti iminā antarābhavavādimataṃ paṭikkhipati.</paragraph>
    <paragraph line="105"><bold>Yathāraha</bold>nti kammakaraṇakālassa, vipākadānakālassa ca anurūpavasena. Atha vā vipaccamānakakammānurūpaṃ anusayavasena, javanasahajātavasena vā pavattianurūpatotyattho. Nanu ca ‘‘avijjānusayaparikkhittenā’’tyādi vuttaṃ. Javanasahajātānañca kathaṃ anusayabhāvoti? Nāyaṃ doso anusayasadisatāya tāsampi anusayavohārabhāvato. Itarathā akusalakammasahajātānaṃ bhavataṇhāsahajātānaṃ vā cutiāsannajavanasahajātānañca saṅgaho na siyā. Avijjāva appahīnaṭṭhena anusayanato pavattanato anusayo, tena parikkhittena parivāritena. Taṇhānusayova mūlaṃ padhānaṃ sahakārīkāraṇabhūtaṃ imassāti <bold>taṇhānusayamūlako. Saṅkhārenā</bold>ti kusalākusalakammena kammasahajātaphassādidhammasamudāyena cutiāsannajavanasahajātena vā, tena janiyamānaṃ. Avijjāya hi paṭicchannādīnavavisaye taṇhā nāmeti, khipanakasaṅkhārasammatā yathāvuttasaṅkhārā khipanti, yathāhu –</paragraph>
    <gatha1 line="106">‘‘Avijjātaṇhāsaṅkhāra-sahajehi apāyinaṃ;</gatha1>
    <gathalast line="107">Visayādīnavacchādinamanakkhipakehi tu.</gathalast>
    <gatha1 line="108">‘‘Appahīnehi <pageBreak edition="Myanmar" number="0.0190" /><pageBreak edition="Vipassana Research Institut" number="0.0170" /> sesānaṃ, chādanaṃ namanampi ca;</gatha1>
    <gathalast line="109">Khipakā pana saṅkhārā, kusalāva bhavantihā’’ti. (sa. sa. 164-165);</gathalast>
    <paragraph line="110"><bold>Sampayuttehi pariggayhamāna</bold>nti attanā sampayuttehi phassādīhi dhammehi sampayuttapaccayādinā parivāretvā gayhamānaṃ, <bold>sahajātānamadhiṭṭhānabhāvena pubbaṅgamabhūta</bold>nti attanā sahajātānaṃ patiṭṭhānabhāvena padhānabhūtaṃ. ‘‘Manopubbaṅgamā dhammā’’ti (dha. pa. 1-2) hi vuttaṃ. <bold>Bhavantarapaṭisandhānavasenā</bold>ti purimabhavantarassa, pacchimabhavantarassa ca aññamaññaṃ ekābaddhaṃ viya paṭisandahanavasena uppajjamānameva patiṭṭhāti, na ito gantvātyadhippāyo. Na hi purimabhavapariyāpanno koci dhammo bhavantaraṃ saṅkamati, nāpi purimabhavapariyāpannahetūhi vinā uppajjati paṭighosapadīpamuddā viyāti alamatippapañcena.</paragraph>
    <paragraph line="111" number="92"> Mandaṃ hutvā pavattāni <bold>mandappavattāni</bold>. Paccuppannārammaṇesu āpāthagatesu manodvāre gatinimittavasena, pañcadvāre kammanimittavasenātyadhippāyo. <bold>Paṭisandhibhavaṅgānampi paccuppannārammaṇatā labbhatī</bold>ti manodvāre tāva paṭisandhiyā catunnaṃ bhavaṅgānañca, pañcadvāre pana paṭisandhiyāva paccuppannārammaṇabhāvo labbhati. Tathā hi kassaci manodvāre āpāthamāgataṃ paccuppannaṃ gatinimittaṃ ārabbha uppannāya tadārammaṇapariyosānāya cittavīthiyā anantaraṃ cuticitte uppanne tadanantaraṃ pañcacittakkhaṇāyuke ārammaṇe pavattāya paṭisandhiyā catunnaṃ bhavaṅgānaṃ, pañcadvāre ca ñātakādīhi upaṭṭhāpitesu deyyadhammesu vaṇṇādike ārabbha yathārahaṃ pavattāya cittavīthiyā cuticittassa ca anantaraṃ ekacittakkhaṇāyuke ārammaṇe pavattāya paṭisandhiyā paccuppannārammaṇe pavatti upalabbhatīti ayamettha saṅkhepo, vitthāro <pageBreak edition="Myanmar" number="0.0191" /> pana <bold>visuddhimagge</bold>(visuddhi. 2.620 ādayo)<bold> vibhaṅgaṭṭhakathāyaṃ</bold> (vibha. aṭṭha. 227) vā saṅkhārapaccayāviññāṇapadavaṇṇanāyaṃ vuttanayena daṭṭhabbo. <bold>Chadvāraggahita</bold>nti kammanimittaṃ chadvāraggahitaṃ, gatinimittaṃ chaṭṭhadvāraggahitanti yathāsambhavaṃ yojetabbaṃ. Apare pana avisesato vaṇṇenti. <bold>Saccasaṅkhepe</bold>pi tenevādhippāyena idaṃ vuttaṃ –</paragraph>
    <gathalast line="112">‘‘Pañcadvāre siyā sandhi, vinā kammaṃ dvigocare’’ti; (Sa. sa. 173);</gathalast>
    <paragraph line="113"><bold>Aṭṭhakathāyaṃ</bold> (visuddhi. 2.624-625; vibha. aṭṭha. 227) <pageBreak edition="Vipassana Research Institut" number="0.0171" /> pana ‘‘gatinimittaṃ manodvāre āpāthamāgacchatī’’ti vuttattā, tadārammaṇāya ca pañcadvārikapaṭisandhiyā adassitattā, <bold>mūlaṭīkā</bold>dīsu ca ‘‘kammabalena upaṭṭhāpitaṃ vaṇṇāyatanaṃ supinaṃ passantassa viya dibbacakkhussa viya ca manodvāreyeva gocarabhāvaṃ gacchatī’’ti (visuddhi. mahā. 2.623) niyametvā vuttattā tesaṃ vacanaṃ na sampaṭicchanti ācariyā. ‘‘Paccuppannañcā’’ti ettha gatinimittaṃ tāva paccuppannārammaṇaṃ yujjati, kammanimittaṃ pana paṭisandhijanakakammasseva nimittabhūtaṃ adhippetanti kathaṃ tassa cutiāsannajavanehi gahitassa paccuppannabhāvo sambhavati. Na hi tadeva ārammaṇupaṭṭhāpakaṃ, tadeva paṭisandhijanakaṃ bhaveyya upacitabhāvābhāvato anassāditattā ca. ‘‘Katattā upacitattā’’ti (dha. sa. 431) hi vacanato punappunaṃ laddhāsevanameva kammaṃ paṭisandhiṃ ākaḍḍhati. <bold>Paṭisambhidāmagge</bold> (paṭi. ma. 1.232) ca nikantikkhaṇe dvinnaṃ hetūnaṃ paccayāpi sahetukapaṭisandhiyā vuttattākatūpacitampi kammaṃ taṇhāya assāditameva vipākaṃ abhinipphādeti, tadā ca paṭisandhiyā samānavīthiyaṃ viya pavattamānāni cutiāsannajavanāni kathaṃ punappunaṃ laddhāsevanāni siyuṃ, kathañca tāni tadā kaṇhāya parāmaṭṭhāni. Apica paccuppannaṃ kammanimittaṃ cutiāsannappavattānaṃ pañcadvārikajavanānaṃ ārammaṇaṃ hoti. ‘‘Pañcadvārikakammañca paṭisandhinimittakaṃ na <pageBreak edition="Myanmar" number="0.0192" /> hoti paridubbalabhāvato’’ti <bold>aṭṭhakathāyaṃ</bold> (visuddhi. 2.620; vibha. aṭṭha. 227) vuttanti saccametaṃ. Ñātakādīhi upaṭṭhāpitesu pana pupphādīsu sannihitesveva maraṇasambhavato tattha vaṇṇādikaṃ ārabbha cutiāsannavīthito purimabhāgappavattānaṃ paṭisandhijananasamatthānaṃ manodvārikajavanānaṃ ārammaṇabhūtena saha samānattā tadekasantatipatitaṃ cutiāsannajavanaggahitampi paccuppannaṃ vaṇṇādikaṃ kammanimittabhāvena vuttaṃ. Evañca katvā vuttaṃ <bold>ānandācariyena</bold> ‘‘pañcadvāre ca āpāthamāgacchantaṃ paccuppannaṃ kammanimittaṃ āsannakatakammārammaṇasantatiyaṃ uppannaṃ, taṃsadisañca daṭṭhabba’’nti (vibha. mūlaṭī. 227; visuddhi. mahā. 2.623).</paragraph>
    <paragraph line="114" number="94"><bold>Yathāraha</bold>nti dutiyacatutthapaṭhamatatiyānaṃ paṭisandhīnaṃ anurūpato.</paragraph>
    <paragraph line="115" number="98"> Āruppacutiyā paraṃ heṭṭhimāruppavajjitā āruppapaṭisandhiyo honti uparūpariarūpīnaṃ heṭṭhimaheṭṭhimakammassa anāyūhanato, upacārajjhānassa pana balavabhāvato tassa vipākabhūtā kāmatihetukā paṭisandhiyo honti. Rūpāvacaracutiyā paraṃ ahetukarahitā upacārajjhānānubhāveneva <pageBreak edition="Vipassana Research Institut" number="0.0172" /> duhetukatihetukapaṭisandhiyo siyuṃ, kāmatihetumhā cutito paraṃ sabbā eva kāmarūpārūpabhavapariyāpannā yathārahaṃ ahetukādipaṭisandhiyo siyuṃ. Itaro duhetukāhetukacutito paraṃ kāmesveva bhavesu tihetukādipaṭisandhiyo siyuṃ.</paragraph>
    <centered line="116">Cutipaṭisandhikkamavaṇṇanā niṭṭhitā.</centered>
    <paragraph line="117" number="99"> Paṭisandhiyā <pageBreak edition="Myanmar" number="0.0193" /> nirodhassa anantarato <bold>paṭisandhinirodhānantarato. Tadeva citta</bold>nti taṃsadisatāya tabbohārappavattattā tadeva cittaṃ yathā ‘‘tāniyeva osadhānī’’ti. <bold>Asati vīthicittuppāde</bold>ti antarantarā vīthicittānaṃ uppāde asati, cuticittaṃ hutvā nirujjhati tadeva cittanti sambandho.</paragraph>
    <paragraph line="118" number="101"><bold>Parivattantā pavattanti</bold> yāva vaṭṭamūlasamucchedātyadhippāyo.</paragraph>
    <paragraph line="119" number="102"> Yathā <bold>iha</bold> bhavepaṭisandhi ceva bhavaṅgañca vīthiyo ca cuti ca, tathā puna bhavantare paṭisandhibhavaṅganti evamādikā ayaṃ cittasantati parivattatīti yojanā. Keci pana imasmiṃ paricchede vīthimuttasaṅgahasseva dassitattā paṭisandhibhavaṅgacutīnameva idha gahaṇaṃ yuttantyādhippāyena ‘‘paṭisandhibhavaṅgavīthiyo’’ti imassa paṭisandhibhavaṅgappavāhāti atthaṃ vadanti, taṃ tesaṃ matimattaṃ pavattisaṅgahadassanāvasāne tattha saṅgahitānaṃ sabbesameva nigamanassa adhippetattā. Evañhi sati ‘‘paṭisaṅkhāya panetamaddhuva’’nti ettha sabbesameva eta-saddena parāmasanaṃ suṭṭhu upapannaṃ hoti. <bold>Etaṃ</bold> yathāvuttaṃ vaṭṭapavattaṃ <bold>addhuvaṃ</bold> aniccaṃ palokadhammaṃ <bold>paṭisaṅkhāya</bold> paccavekkhitvā <bold>budhā</bold> paṇḍitā <bold>cirāya</bold> cirakālaṃ subbatā hutvā <bold>accutaṃ</bold> dhuvaṃ acavanadhammaṃ <bold>padaṃ</bold> nibbānaṃ <bold>adhigantvā</bold> maggaphalañāṇena sacchikatvā tatoyeva suṭṭhu samucchinnasinehabandhanā <bold>samaṃ</bold> nirupadhisesanibbānadhātuṃ <bold>essanti</bold> pāpuṇissanti.</paragraph>
    <centered line="120">Iti abhidhammatthavibhāviniyā nāma abhidhammatthasaṅgahavaṇṇanāya</centered>
    <centered line="121">Vīthimuttaparicchedavaṇṇanā niṭṭhitā.</centered>
  </content>
</document>