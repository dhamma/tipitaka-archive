<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh07t.nrf7.xml</normativeSource>
    <archivePath>roman/tika/abhidhammapitaka (tika)/abhidhammatthasangaho/8. paccayaparicchedo.xml</archivePath>
    <baseFileName>8. paccayaparicchedo</baseFileName>
    <titlePath>8. Paccayaparicchedo - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">8. Paccayaparicchedo</chapter>
    <paragraph line="2" number="1"> Yesaṃ saṅkhatadhammānaṃ, ye dhammā paccayā yathā.</paragraph>
    <gathalast line="3">Taṃ vibhāgamihedāni, pavakkhāmi yathārahaṃ.</gathalast>
    <paragraph line="4" number="2"> Paṭiccasamuppādanayo paṭṭhānanayo ceti paccayasaṅgaho duvidho veditabbo.</paragraph>
    <paragraph line="5" number="3"> Tattha tabbhāvabhāvībhāvākāramattopalakkhito paṭiccasamuppādanayo, paṭṭhānanayo pana āhaccapaccayaṭṭhitimārabbha pavuccati, ubhayaṃ pana vomissetvā papañcenti ācariyā.</paragraph>
    <subhead line="6">Paṭiccasamuppādanayo</subhead>
    <paragraph line="7" number="4"> Tattha avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo <pageBreak edition="Myanmar" number="0.0053" />, bhavapaccayā jāti, jātipaccayā <pageBreak edition="Vipassana Research Institut" number="0.0056" /> jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hotīti ayamettha <bold>paṭiccasamuppādanayo</bold>.</paragraph>
    <paragraph line="8" number="5"> Tattha tayo addhā dvādasaṅgāni vīsatākārā tisandhi catusaṅkhepā tīṇi vaṭṭāni dve mūlāni ca veditabbāni.</paragraph>
    <paragraph line="9" number="6"> Kathaṃ? Avijjāsaṅkhārā atīto addhā, jātijarāmaraṇaṃ anāgato addhā, majjhe aṭṭha paccuppanno addhāti tayo addhā.</paragraph>
    <paragraph line="10" number="7"> Avijjā saṅkhārā viññāṇaṃ nāmarūpaṃ saḷāyatanaṃ phasso vedanā taṇhā upādānaṃ bhavo jāti jarāmaraṇanti dvādasaṅgāni.</paragraph>
    <paragraph line="11" number="8"> Sokādivacanaṃ panettha nissandaphalanidassanaṃ.</paragraph>
    <paragraph line="12" number="9"> Avijjāsaṅkhāraggahaṇena panettha taṇhupādānabhavāpi gahitā bhavanti, tathā taṇhupādānabhavaggahaṇena ca avijjāsaṅkhārā, jātijarāmaraṇaggahaṇena ca viññāṇādiphalapañcakameva gahitanti katvā –</paragraph>
    <paragraph line="13" number="10"> Atīte hetavo pañca, idāni phalapañcakaṃ.</paragraph>
    <gatha2 line="14">Idāni hetavo pañca, āyatiṃ phalapañcakanti;</gatha2>
    <gathalast line="15">Vīsatākārā tisandhi, catusaṅkhepā ca bhavanti.</gathalast>
    <paragraph line="16" number="11"> Avijjātaṇhupādānā ca kilesavaṭṭaṃ, kammabhavasaṅkhāto bhavekadeso saṅkhārā ca kammavaṭṭaṃ, upapattibhavasaṅkhāto bhavekadeso avasesā ca vipākavaṭṭanti tīṇi vaṭṭāni.</paragraph>
    <paragraph line="17" number="12"> Avijjātaṇhāvasena dve mūlāni ca veditabbāni.</paragraph>
    <paragraph line="18" number="13"> Tesameva <pageBreak edition="Myanmar" number="0.0054" /><pageBreak edition="Vipassana Research Institut" number="0.0057" /> ca mūlānaṃ, nirodhena nirujjhati.</paragraph>
    <gatha2 line="19">Jarāmaraṇamucchāya, pīḷitānamabhiṇhaso;</gatha2>
    <gathalast line="20">Āsavānaṃ samuppādā, avijjā ca pavattati.</gathalast>
    <gatha1 line="21">Vaṭṭamābandhamiccevaṃ, tebhūmakamanādikaṃ;</gatha1>
    <gathalast line="22">Paṭiccasamuppādoti, paṭṭhapesi mahāmuni.</gathalast>
    <subhead line="23">Paṭṭhānanayo</subhead>
    <paragraph line="24" number="14"> Hetupaccayo ārammaṇapaccayo adhipatipaccayo anantarapaccayo samanantarapaccayo sahajātapaccayo aññamaññapaccayo nissayapaccayo upanissayapaccayo purejātapaccayo pacchājātapaccayo āsevanapaccayo kammapaccayo vipākapaccayo āhārapaccayo indriyapaccayo jhānapaccayo maggapaccayo sampayuttapaccayo vippayuttapaccayo atthipaccayo natthipaccayo vigatapaccayo avigatapaccayoti ayamettha <bold>paṭṭhānanayo</bold>.</paragraph>
    <paragraph line="25" number="15"> Chadhā nāmaṃ tu nāmassa, pañcadhā nāmarūpinaṃ.</paragraph>
    <gathalast line="26">Ekadhā puna rūpassa, rūpaṃ nāmassa cekadhā.</gathalast>
    <gatha1 line="27">Paññattināmarūpāni, nāmassa duvidhā dvayaṃ;</gatha1>
    <gathalast line="28">Dvayassa navadhā ceti, chabbidhā paccayā kathaṃ.</gathalast>
    <paragraph line="29" number="16"> Anantaraniruddhā cittacetasikā dhammā paṭuppannānaṃ cittacetasikānaṃ dhammānaṃ anantarasamanantaranatthivigatavasena, purimāni javanāni pacchimānaṃ javanānaṃ āsevanavasena, sahajātā cittacetasikā dhammā aññamaññaṃ sampayuttavaseneti ca <bold>chadhā nāmaṃ nāmassa</bold> paccayo hoti.</paragraph>
    <paragraph line="30" number="17"> Hetujhānaṅgamaggaṅgāni sahajātānaṃ nāmarūpānaṃ hetādivasena, sahajātā cetanā sahajātānaṃ nāmarūpānaṃ, nānākkhaṇikā cetanā kammābhinibbattānaṃ nāmarūpānaṃ kammavasena, vipākakkhandhā <pageBreak edition="Vipassana Research Institut" number="0.0058" /> aññamaññaṃ sahajātānaṃ rūpānaṃ vipākavaseneti <pageBreak edition="Myanmar" number="0.0055" /> ca <bold>pañcadhā nāmaṃ nāmarūpānaṃ</bold> paccayo hoti.</paragraph>
    <paragraph line="31" number="18"> Pacchājātā cittacetasikā dhammā purejātassa imassa kāyassa pacchājātavaseneti <bold>ekadhāva nāmaṃ rūpassa</bold> paccayo hoti.</paragraph>
    <paragraph line="32" number="19"> Cha vatthūni pavattiyaṃ sattannaṃ viññāṇadhātūnaṃ pañcārammaṇāni ca pañcaviññāṇavīthiyā purejātavaseneti <bold>ekadhāva rūpaṃ nāmassa</bold> paccayo hoti.</paragraph>
    <paragraph line="33" number="20"> Ārammaṇavasena upanissayavaseneti ca <bold>duvidhā paññattināmarūpāni nāmasseva</bold> paccayā honti.</paragraph>
    <paragraph line="34" number="21"> Tattha rūpādivasena chabbidhaṃ hoti ārammaṇaṃ.</paragraph>
    <paragraph line="35" number="22"> Upanissayo pana tividho hoti – ārammaṇūpanissayo anantarūpanissayo pakatūpanissayo ceti.</paragraph>
    <paragraph line="36" number="23"> Tattha ārammaṇameva garukataṃ ārammaṇūpanissayo.</paragraph>
    <paragraph line="37" number="24"> Anantaraniruddhā cittacetasikā dhammā anantarūpanissayo.</paragraph>
    <paragraph line="38" number="25"> Rāgādayo pana dhammā saddhādayo ca sukhaṃ dukkhaṃ puggalo bhojanaṃ utusenāsanañca yathārahaṃ ajjhattañca bahiddhā ca kusalādidhammānaṃ, kammaṃ vipākānanti ca bahudhā hoti pakatūpanissayo.</paragraph>
    <paragraph line="39" number="26"> Adhipatisahajātaaññamaññanissayaāhāraindriyavippayuttaatthiavigatavaseneti yathārahaṃ <bold>navadhā nāmarūpāni nāmarūpānaṃ</bold> paccayā bhavanti.</paragraph>
    <paragraph line="40" number="27"> Tattha <pageBreak edition="Vipassana Research Institut" number="0.0059" /> garukatamārammaṇaṃ ārammaṇādhipativasena nāmānaṃ, sahajātādhipati catubbidhopi sahajātavasena sahajātānaṃ nāmarūpānanti ca duvidho hoti adhipatipaccayo.</paragraph>
    <paragraph line="41" number="28"> Cittacetasikā dhammā <pageBreak edition="Myanmar" number="0.0056" /> aññamaññaṃ sahajātarūpānañca, mahābhūtā aññamaññaṃ upādārūpānañca, paṭisandhikkhaṇe vatthuvipākā aññamaññanti ca tividho hoti sahajātapaccayo.</paragraph>
    <paragraph line="42" number="29"> Cittacetasikā dhammā aññamaññaṃ, mahābhūtā aññamaññaṃ, paṭisandhikkhaṇe vatthuvipākā aññamaññanti ca tividho hoti aññamaññapaccayo.</paragraph>
    <paragraph line="43" number="30"> Cittacetasikā dhammā aññamaññaṃ sahajātarūpānañca, mahābhūtā aññamaññaṃ upādārūpānañca, cha vatthūni sattannaṃ viññāṇadhātūnanti ca tividho hoti nissayapaccayo.</paragraph>
    <paragraph line="44" number="31"> Kabaḷīkāro āhāro imassa kāyassa, arūpino āhārā sahajātānaṃ nāmarūpānanti ca duvidho hoti āhārapaccayo.</paragraph>
    <paragraph line="45" number="32"> Pañca pasādā pañcannaṃ viññāṇānaṃ, rūpajīvitindriyaṃ upādinnarūpānaṃ, arūpino indriyā sahajātānaṃ nāmarūpānanti ca tividho hoti indriyapaccayo.</paragraph>
    <paragraph line="46" number="33"> Okkantikkhaṇe vatthu vipākānaṃ, cittacetasikā dhammā sahajātarūpānaṃ sahajātavasena, pacchājātā cittacetasikā dhammā purejātassa imassa kāyassa pacchājātavasena cha vatthūni pavattiyaṃ sattannaṃ viññāṇadhātūnaṃ purejātavaseneti ca tividho hoti vippayuttapaccayo.</paragraph>
    <paragraph line="47" number="34"> Sahajātaṃ purejātaṃ, pacchājātañca sabbathā.</paragraph>
    <gathalast line="48">Kabaḷīkāro āhāro, rūpajīvitamiccayanti. –</gathalast>
    <unindented line="49">Pañcavidho hoti atthipaccayo avigatapaccayo ca.</unindented>
    <paragraph line="50" number="35"> Ārammaṇūpanissayakammatthipaccayesu <pageBreak edition="Vipassana Research Institut" number="0.0060" /> ca sabbepi paccayā samodhānaṃ gacchanti.</paragraph>
    <paragraph line="51" number="36"> Sahajātarūpanti <pageBreak edition="Myanmar" number="0.0057" /> panettha sabbatthāpi pavatte cittasamuṭṭhānānaṃ, paṭisandhiyaṃ kaṭattārūpānañca vasena duvidhaṃ hotīti veditabbaṃ.</paragraph>
    <paragraph line="52" number="37"> Iti tekālikā dhammā, kālamuttā ca sambhavā.</paragraph>
    <gatha2 line="53">Ajjhattañca bahiddhā ca, saṅkhatāsaṅkhatā tathā;</gatha2>
    <gatha3 line="54">Paññattināmarūpānaṃ, vasena tividhā ṭhitā;</gatha3>
    <gathalast line="55">Paccayā nāma paṭṭhāne, catuvīsati sabbathā.</gathalast>
    <paragraph line="56" number="38"> Tattha rūpadhammā rūpakkhandhova, cittacetasikasaṅkhātā cattāro arūpino khandhā, nibbānañceti pañcavidhampi arūpanti ca nāmanti ca pavuccati.</paragraph>
    <subhead line="57">Paññattibhedo</subhead>
    <paragraph line="58" number="39"> Tato avasesā paññatti pana paññāpiyattā paññatti, paññāpanato paññattīti ca duvidhā hoti.</paragraph>
    <paragraph line="59" number="40"> Kathaṃ? Taṃtaṃbhūtavipariṇāmākāramupādāya tathā tathā paññattā bhūmipabbatādikā, sambhārasannivesākāramupādāya geharathasakaṭādikā, khandhapañcakamupādāya purisapuggalādikā, candāvaṭṭanādikamupādāya disākālādikā, asamphuṭṭhākāramupādāya kūpaguhādikā, taṃtaṃbhūtanimittaṃ bhāvanāvisesañca upādāya kasiṇanimittādikā ceti evamādippabhedā pana paramatthato avijjamānāpi atthacchāyākārena cittuppādānamārammaṇabhūtā taṃ taṃ upādāya upanidhāya kāraṇaṃ katvā tathā tathā parikappiyamānā saṅkhāyati samaññāyati voharīyati paññāpīyatīti paññattīti pavuccati. Ayaṃ paññatti paññāpiyattā paññatti nāma.</paragraph>
    <paragraph line="60" number="41"> Paññāpanato paññatti pana nāmanāmakammādināmena paridīpitā, sā vijjamānapaññatti avijjamānapaññatti, vijjamānena <pageBreak edition="Myanmar" number="0.0058" /> avijjamānapaññatti, avijjamānena vijjamānapaññatti <pageBreak edition="Vipassana Research Institut" number="0.0061" />, vijjamānena vijjamānapaññatti, avijjamānena avijjamānapaññatti ceti chabbidhā hoti.</paragraph>
    <paragraph line="61" number="42"> Tattha yadā pana paramatthato vijjamānaṃ rūpavedanādiṃ etāya paññāpenti, tadāyaṃ vijjamānapaññatti. Yadā pana paramatthato avijjamānaṃ bhūmipabbatādiṃ etāya paññāpenti, tadāyaṃ avijjamānapaññattīti pavuccati. Ubhinnaṃ pana vomissakavasena sesā yathākkamaṃ chaḷabhiñño, itthisaddo, cakkhuviññāṇaṃ, rājaputtoti ca veditabbā.</paragraph>
    <paragraph line="62" number="43"> Vacīghosānusārena, sotaviññāṇavīthiyā.</paragraph>
    <gathalast line="63">Pavatthānantaruppanna-manodvārassa gocarā.</gathalast>
    <gatha1 line="64">Atthā yassānusārena, viññāyanti tato paraṃ;</gatha1>
    <gathalast line="65">Sāyaṃ paññatti viññeyyā, lokasaṅketanimmitā.</gathalast>
    <centered line="66">Iti abhidhammatthasaṅgahe paccayasaṅgahavibhāgo nāma</centered>
    <centered line="67">Aṭṭhamo paricchedo.</centered>
  </content>
</document>