<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh07t.nrf10.xml</normativeSource>
    <archivePath>roman/tika/abhidhammapitaka (tika)/abhidhammatthasangaho/2. cetasikaparicchedavannana.xml</archivePath>
    <baseFileName>2. cetasikaparicchedavannana</baseFileName>
    <titlePath>2. Cetasikaparicchedavaṇṇanā - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">2. Cetasikaparicchedavaṇṇanā</chapter>
    <subhead line="2">Sampayogalakkhaṇavaṇṇanā</subhead>
    <paragraph line="3" number="1"> Evaṃ <pageBreak edition="Myanmar" number="0.0104" /><pageBreak edition="Vipassana Research Institut" number="0.0100" /> tāva cittaṃ bhūmijātisampayogasaṅkhārajhānārammaṇamaggabhedena yathārahaṃ vibhajitvā idāni cetasikavibhāgassa anuppattattā paṭhamaṃ tāva catubbidhasampayogalakkhaṇasandassanavasena cetasikalakkhaṇaṃ ṭhapetvā, tadanantaraṃ aññasamānaakusalasobhanavasena tīhi rāsīhi cetasikadhamme uddisitvā, tesaṃ soḷasahākārehi sampayogaṃ, tettiṃsavidhena saṅgahañca dassetuṃ <bold>‘‘ekuppādanirodhā cā’’</bold>tyādi āraddhaṃ. Cittena saha ekato uppādo ca nirodho ca yesaṃ te <bold>ekuppādanirodhā</bold>. Ekaṃ ālambaṇañca vatthu ca yesaṃ te <bold>ekālambaṇavatthukā</bold>. Evaṃ catūhi lakkhaṇehi <bold>cetoyuttā</bold> cittena sampayuttā dvipaññāsa lakkhaṇā dhāraṇato <bold>dhammā</bold> niyatayogino, aniyatayogino ca cetasikā matā.</paragraph>
    <paragraph line="4">Tattha yadi ekuppādamatteneva cetoyuttāti adhippetā, tadā cittena saha uppajjamānānaṃ rūpadhammānampi cetoyuttatā āpajjeyyāti ekanirodhaggahaṇaṃ. Evampi cittānuparivattino viññattidvayassa pasaṅgo nasakkā nivāretuṃ, tathā ‘‘ekato uppādo vā nirodho vā etesanti ekuppādanirodhā’’ti parikappentassa puretaramuppajjitvā cittassa bhaṅgakkhaṇe nirujjhamānānampi rūpadhammānanti ekālambaṇaggahaṇaṃ. Ye evaṃ tividhalakkhaṇā, te niyamato ekavatthuyevātidassanatthaṃ ekavatthukaggahaṇanti alamatippapañcena.</paragraph>
    <centered line="5">Sampayogalakkhaṇavaṇṇanā niṭṭhitā.</centered>
    <subhead line="6">Aññasamānacetasikavaṇṇanā</subhead>
    <paragraph line="7" number="2"><bold>Katha</bold>nti <pageBreak edition="Myanmar" number="0.0105" /> sarūpasampayogākārānaṃ kathetukamyatāpucchā. Phusatīti <bold>phasso</bold> (dha. sa. aṭṭha. 1 dhammudesavāraphassapañcamakarāsivaṇṇanā), svāyaṃ <pageBreak edition="Vipassana Research Institut" number="0.0101" /> phusanalakkhaṇo. Ayañhi arūpadhammopi samāno ārammaṇe phusanākāreneva pavattati, sā cassa phusanākārappavatti ambilakhādakādīnaṃ passantassa parassa kheḷuppādādi viya daṭṭhabbā. Vedayati ārammaṇarasaṃ anubhavatīti <bold>vedanā,</bold> sā vedayitalakkhaṇā. Ārammaṇarasānubhavanañhi patvā sesasampayuttadhammā ekadesamatteneva rasaṃ anubhavanti, ekaṃsato pana issaravatāya vedanāva anubhavati. Tathā hesā ‘‘subhojanarasānubhavanakarājā viyā’’ti vuttā. Sukhādivasena panassā bhedaṃ sayameva vakkhati. Nīlādibhedaṃ ārammaṇaṃ sañjānāti saññaṃ katvā jānātīti <bold>saññā,</bold> sā sañjānanalakkhaṇā. Sā hi uppajjamānā dāruādīsu vaḍḍhakiādīnaṃ saññāṇakaraṇaṃ viya pacchā sañjānanassa kāraṇabhūtaṃ ākāraṃ gahetvā uppajjati. Nimittakārikāya tāvetaṃ yujjati, nimittena sañjānantiyā pana kathanti? Sāpi puna aparāya saññāya sañjānanassa nimittaṃ ākāraṃ gahetvā uppajjatīti na ettha koci asambhavo.</paragraph>
    <paragraph line="8">Ceteti attanā sampayuttadhamme ārammaṇe abhisandahati, saṅkhatābhisaṅkharaṇe vā byāpāramāpajjatīti <bold>cetanā</bold>. Tathā hi ayameva abhisaṅkharaṇe padhānattā vibhaṅge suttantabhājaniye saṅkhārakkhandhaṃ vibhajantena ‘‘saṅkhatamabhisaṅkharontīti saṅkhārā’’ti (saṃ. ni. 3.79) vatvā ‘‘cakkhusamphassajā cetanā’’tyādinā (vibha. 21) niddiṭṭhā. Sā cetayitalakkhaṇā, jeṭṭhasissamahāvaḍḍhakiādayo viya sakiccaparakiccasādhikāti daṭṭhabbaṃ. <bold>Ekaggatāvitakkavicārapītīnaṃ</bold> sarūpavibhāvanaṃ heṭṭhā āgatameva.</paragraph>
    <paragraph line="9">Jīvanti <pageBreak edition="Myanmar" number="0.0106" /> tena sampayuttadhammāti jīvitaṃ, tadeva sahajātānupālane ādhipaccayogena indriyanti <bold>jīvitindriyaṃ,</bold> taṃ anupālanalakkhaṇaṃ uppalādianupālakaṃ udakaṃ viya. Karaṇaṃ kāro, manasmiṃ kāro <bold>manasikāro,</bold> so cetaso ārammaṇe samannāhāralakkhaṇo. Vitakko hi sahajātadhammānaṃ ārammaṇe abhiniropanasabhāvattā te tattha pakkhipanto viya hoti, cetanā attanā ārammaṇaggahaṇena yathāruḷhe dhammepi tattha tattha niyojentī balanāyako viya hoti, manasikāro te ārammaṇābhimukhaṃ payojanato ājānīyānaṃ payojanakasārathi viyāti ayametesaṃ viseso. Dhammānañhi taṃ taṃ yāthāvasarasalakkhaṇaṃ sabhāvato paṭivijjhitvā bhagavatā te te dhammā vibhattāti bhagavati saddhāya ‘‘evaṃ visesā ime dhammā’’ti okappetvā uggahaṇaparipucchādivasena tesaṃ sabhāvasamadhigamāya yogo karaṇīyo, na pana tattha tattha vippaṭipajjantehi <pageBreak edition="Vipassana Research Institut" number="0.0102" /> sammoho āpajjitabboti ayamettha ācariyānaṃ anusāsanī. Sabbesampi ekūnanavuticittānaṃ sādhāraṇā niyamato tesu uppajjanatoti <bold>sabbacittasādhāraṇā</bold> nāma.</paragraph>
    <paragraph line="10" number="3"> Adhimuccanaṃ <bold>adhimokkho,</bold> so sanniṭṭhānalakkhaṇo, ārammaṇe niccalabhāvena indakhīlo viya daṭṭhabbo. Vīrānaṃ bhāvo, kammaṃ, vidhinā īrayitabbaṃ pavattetabbanti vā <bold>vīriyaṃ,</bold> ussāho, so sahajātānaṃ upatthambhanalakkhaṇo. Vīriyavasena hi tesaṃ olīnavuttitā na hoti. Evañca katvā imassa vitakkādīhi viseso supākaṭo hoti. Chandanaṃ <bold>chando,</bold> ārammaṇena atthikatā, so kattukāmatālakkhaṇo. Tathā hesa ‘‘ārammaṇaggahaṇe cetaso hatthappasāraṇaṃ viyā’’ti (dha. sa. aṭṭha. 1 yevāpanakavaṇṇanā) vuccati. Dānavatthuvissajjanavasena <pageBreak edition="Myanmar" number="0.0107" /> pavattakālepi cesa vissajjitabbena tena atthikova khipitabbausūnaṃ gahaṇe atthiko issāso viya. Sobhanesu taditaresu ca pakārena kiṇṇā vippakiṇṇāti <bold>pakiṇṇakā</bold>.</paragraph>
    <paragraph line="11" number="4"> Sobhanāpekkhāya itare, itarāpekkhāya sobhanā ca aññe nāma, tesaṃ samānā na uddhaccasaddhādayo viya akusalādisabhāvāyevāti <bold>aññasamānā</bold>.</paragraph>
    <centered line="12">Aññasamānacetasikavaṇṇanā niṭṭhitā.</centered>
    <subhead line="13">Akusalacetasikavaṇṇanā</subhead>
    <paragraph line="14" number="5"> Evaṃ tāva sabbacittasādhāraṇavasena, pakiṇṇakavasena ca sobhanetarasabhāve terasa dhamme uddisitvā idāni heṭṭhā cittavibhāge niddiṭṭhānukkamena akusaladhammapariyāpanne paṭhamaṃ, tato sobhanadhammapariyāpanne ca dassetuṃ <bold>‘‘moho’’</bold>tyādi vuttaṃ. Ahetukā pana āveṇikadhammā natthīti na te visuṃ vuttā. Ārammaṇe muyhatīti <bold>moho,</bold> aññāṇaṃ, so ārammaṇasabhāvacchādanalakkhaṇo. Ārammaṇaggahaṇavasappavattopi hesa tassa yathāsabhāvappaṭicchādanākaāreneva pavattati. Na hirīyati na lajjatīti ahiriko, puggalo, dhammasamūho vā. Ahirikassa bhāvo ahirikkaṃ, tadeva <bold>ahirikaṃ</bold>. Na ottappatīti <bold>anottappaṃ</bold>. Tattha gūthato gāmasūkaro <pageBreak edition="Vipassana Research Institut" number="0.0103" /> viya kāyaduccaritādito ajigucchanalakkhaṇaṃ ahirikaṃ, aggito salabho viya tato anuttāsalakkhaṇaṃ anottappaṃ. Tenāhu porāṇā –</paragraph>
    <gatha1 line="15">‘‘Jigucchati nāhiriko, pāpā gūthāva sūkaro;</gatha1>
    <gathalast line="16">Na bhāyati anottappī, salabho viya pāvakā’’ti.</gathalast>
    <paragraph line="17">Uddhatassa <pageBreak edition="Myanmar" number="0.0108" /> bhāvo <bold>uddhaccaṃ,</bold> taṃ cittassa avūpasamalakkhaṇaṃ pāsāṇābhighātasamuddhatabhasmaṃ viya. Lubbhatīti <bold>lobho,</bold> so ārammaṇe abhisaṅgalakkhaṇo makkaṭālepo viya. Cittassa ālambitukāmatāmattaṃ chando, lobho tattha abhigijjhananti ayametesaṃ viseso. ‘‘Idameva saccaṃ, moghamañña’’nti micchābhinivesalakkhaṇā diṭṭhi. Ñāṇañhi ārammaṇaṃ yathāsabhāvato jānāti, diṭṭhi yathāsabhāvaṃ vijahitvā ayāthāvato gaṇhātīti ayametesaṃ viseso. ‘‘Seyyohamasmī’’tyādinā maññatīti <bold>māno,</bold> so uṇṇatilakkhaṇo. Tathā hesa ‘‘ketukamyatāpaccupaṭṭhāno’’ti (dha. sa. aṭṭha. 400) vutto. Dussatīti <bold>doso,</bold> so caṇḍikkalakkhaṇo pahaṭāsīviso viya, issatīti <bold>issā,</bold> sā parasampattiusūyanalakkhaṇā. Maccharassa bhāvo <bold>macchariyaṃ,</bold> ‘‘mā idaṃ acchariyaṃ aññesaṃ hotu, mayhameva hotū’’ti pavattaṃ vā <bold>macchariyaṃ,</bold> taṃ attasampattinigūhanalakkhaṇaṃ. Kucchitaṃ katanti kukataṃ. Katākataduccaritasucaritaṃ. Akatampi hi kukata’’nti voharanti ‘‘yaṃ mayā akataṃ. Taṃ kukata’’nti. Idha pana katākataṃ ārabbha uppanno vippaṭisāracittuppādo kukataṃ, tassa bhāvo <bold>kukkuccaṃ,</bold> taṃ katākataduccaritasucaritānusocanalakkhaṇaṃ. Thinanaṃ <bold>thinaṃ,</bold> anussāhanāvasaṃsīdanavasena saṃhatabhāvo. Middhanaṃ <bold>middhaṃ,</bold> vigatasāmatthiyatā, asattivighāto vā, tattha thinaṃ cittassa akammaññatālakkhaṇaṃ, middhaṃ vedanādikkhandhattayassāti ayametesaṃ viseso. Tathā hi <bold>pāḷiyaṃ</bold> (dha. sa. 1162-1163) ‘‘tattha katamaṃ thinaṃ? Yā cittassa akallatā akammaññatā. Tattha katamaṃ middhaṃ? Yā kāyassa akallatā akammaññatā’’tyādinā imesaṃ niddeso pavatto. Nanu ca ‘‘kāyassā’’ti vacanato rūpakāyassapi akammaññatā middhanti tassa rūpabhāvopi āpajjatīti? Nāpajjati, tattha tattha ācariyehi ānītakāraṇavasenevassa <pageBreak edition="Myanmar" number="0.0109" /> paṭikkhittattā. Tathā hi middhavādimatappaṭikkhepanatthaṃ tesaṃ vādanikkhepapubbakaṃ aṭṭhakathādīsu bahudhā vitthārenti ācariyā. Ayaṃ panettha saṅgaho –</paragraph>
    <gatha1 line="18">‘‘Keci <pageBreak edition="Vipassana Research Institut" number="0.0104" /> middhampi rūpanti, vadantetaṃ na yujjati;</gatha1>
    <gathalast line="19">Pahātabbesu vuttattā, kāmacchandādayo viya.</gathalast>
    <gatha1 line="20">‘‘Pahātabbesu akkhāta-metaṃ nīvaraṇesu hi;</gatha1>
    <gathalast line="21">Rūpantu na pahātabba-makkhātaṃ dassanādinā.</gathalast>
    <gatha1 line="22">‘‘‘Na tumhaṃ bhikkhave rūpaṃ, pajahethā’ti pāṭhato;</gatha1>
    <gathalast line="23">Paheyyabhāvalesopi, yattha rūpassa dissati.</gathalast>
    <gatha1 line="24">‘‘Tattha tabbisayacchanda-rāgahāni pakāsitā;</gatha1>
    <gathalast line="25">Vuttañhi tattha yo chanda-rāgakkhepotiādikaṃ.</gathalast>
    <gatha1 line="26">‘‘Rūpārūpesu middhesu, arūpaṃ tattha desitaṃ;</gatha1>
    <gathalast line="27">Iti ce natthi taṃ tattha, avisesena pāṭhato.</gathalast>
    <gatha1 line="28">‘‘Sakkā hi anumātuṃ yaṃ, middhaṃ rūpanti cintitaṃ;</gatha1>
    <gathalast line="29">Tampi nīvaraṇaṃ middha-bhāvato itaraṃ viya.</gathalast>
    <gatha1 line="30">‘‘Sampayogābhidhānā ca, na taṃ rūpanti nicchayo;</gatha1>
    <gathalast line="31">Arūpīnañhi khandhānaṃ, sampayogo pavuccati.</gathalast>
    <gatha1 line="32">‘‘Tathāruppe samuppatti, pāṭhato natthi rūpatā;</gatha1>
    <gathalast line="33">Niddā khīṇāsavānantu, kāyagelaññato siyā’’ti.</gathalast>
    <centered line="34">Akusalacetasikavaṇṇanā niṭṭhitā.</centered>
    <subhead line="35">Sobhanacetasikavaṇṇanā</subhead>
    <paragraph line="36" number="6"> Saddahatīti <pageBreak edition="Vipassana Research Institut" number="0.0105" /><bold>saddhā,</bold> buddhādīsu pasādo, sā sampayuttadhammānaṃ pasādanalakkhaṇā udakappasādakamaṇi viya. Saraṇaṃ <pageBreak edition="Myanmar" number="0.0110" /><bold>sati,</bold> asammoso, sā sampayuttadhammānaṃ sāraṇalakkhaṇā. Hirīyati kāyaduccaritādīhi jigucchatīti <bold>hirī,</bold> sā pāpato jigucchanalakkhaṇā. Ottappatīti <bold>ottappaṃ,</bold> taṃ pāpato uttāsalakkhaṇaṃ. Attagāravavasena pāpato jigucchanato kulavadhū viya hirī, paragāravavasena pāpato uttāsanato vesiyā viya ottappaṃ. Lobhappaṭipakkho <bold>alobho,</bold> so ārammaṇe cittassa alaggatālakkhaṇo muttabhikkhu viya. Dosappaṭipakkho <bold>adoso,</bold> so acaṇḍikkalakkhaṇo anukūlamitto viya. Tesu dhammesu majjhattatā <bold>tatramajjhattatā,</bold> sā cittacetasikānaṃ ajjhupekkhanalakkhaṇā samappavattānaṃ assānaṃ ajjhupekkhako sārathi viya.</paragraph>
    <paragraph line="37">Kāyassa passambhanaṃ <bold>kāyappassaddhi</bold>. Cittassa passambhanaṃ <bold>cittappassaddhi</bold>. Ubhopi cetā kāyacittadarathavūpasamalakkhaṇā. Kāyassa lahubhāvo <bold>kāyalahutā</bold>. Tathā <bold>cittalahutā</bold>. Tā kāyacittagarubhāvavūpasamalakkhaṇā. Kāyassa mudubhāvo <bold>kāyamudutā</bold>. Tathā <bold>cittamudutā</bold>. Tā kāyacittathaddhabhāvavūpasamalakkhaṇā. Kammani sādhu kammaññaṃ, tassa bhāvo kammaññatā, kāyassa kammaññatā <bold>kāyakammaññatā</bold>. Tathā <bold>cittakammaññatā</bold>. Tā kāyacittaakammaññabhāvavūpasamalakkhaṇā. Paguṇassa bhāvo pāguññaṃ, tadeva pāguññatā, kāyassa pāguññatā <bold>kāyapāguññatā</bold>. Tathā <bold>cittapāguññatā</bold>. Tā kāyacittānaṃ gelaññavūpasamalakkhaṇā. Kāyassa ujukabhāvo <bold>kāyujukatā</bold>. Tathā <bold>cittujukatā</bold>. Tā kāyacittānaṃ ajjavalakkhaṇā. Yathākkamaṃ panetā kāyacittānaṃ sārambhādikaradhātukkhobhapaṭipakkhapaccayasamuṭṭhānā, <bold>kāyo</bold>ti cettha vedanādikkhandhattayassa gahaṇaṃ. Yasmā cete dve dve dhammāva ekato hutvā yathāsakaṃ paṭipakkhadhamme hananti, tasmā idheva <pageBreak edition="Myanmar" number="0.0111" /> duvidhatā vuttā, na samādhiādīsu. Apica cittappassaddhiādīhi cittasseva passaddhādibhāvo hoti, kāyappassaddhiādīhi pana rūpakāyassapi taṃsamuṭṭhānapaṇītarūpapharaṇavasenāti tadatthasandassanatthañcettha duvidhatā vuttā. Sobhanānaṃ sabbesampi sādhāraṇā niyamena tesu uppajjanatoti <bold>sobhanasādhāraṇā</bold>.</paragraph>
    <paragraph line="38" number="7"> Sammā vadanti etāyāti <bold>sammāvācā,</bold> vacīduccaritavirati. Sā catubbidhā musāvādā <pageBreak edition="Vipassana Research Institut" number="0.0106" /> veramaṇi, pisuṇavācā veramaṇi, pharusavācā veramaṇi, samphappalāpā veramaṇīti. Kammameva kammanto suttantavanantādayo viya. Sammā pavatto kammanto <bold>sammākammanto,</bold> kāyaduccaritavirati. Sā tividhā pāṇātipātā veramaṇi, adinnādānā veramaṇi, kāmesumicchācārā veramaṇīti. Sammā ājīvanti etenāti <bold>sammāājīvo,</bold> micchājīvavirati. So pana ājīvahetukakāyavacīduccaritato viramaṇavasena sattavidho, kuhanalapanādimicchājīvaviramaṇavasena bahuvidho vā. Tividhāpi panetā paccekaṃ sampattasamādānasamucchedavirativasena tividhā <bold>viratiyo nāma</bold> yathāvuttaduccaritehi viramaṇato.</paragraph>
    <paragraph line="39" number="8"> Karoti paradukkhe sati sādhūnaṃ hadayakhedaṃ janeti, kirati vā vikkhipati paradukkhaṃ, kiṇāti vā taṃ hiṃsati, kiriyati vā dukkhitesu pasāriyatīti <bold>karuṇā,</bold> sā paradukkhāpanayanakāmatālakkhaṇā. Tāya hi paradukkhaṃ apanīyatu vā, mā vā, tadākāreneva sā pavattati. Modanti etāyāti <bold>muditā,</bold> sā parasampattianumodanalakkhaṇā, appamāṇasattārammaṇattā appamāṇā, tā eva <bold>appamaññā</bold>. Nanu ca ‘‘catasso appamaññā’’ti vakkhati, kasmā panettha dveyeva vuttāti? Adosatatramajjhattatāhi mettupekkhānaṃ gahitattā. Adosoyeva hi sattesu hitajjhāsayavasappavatto <pageBreak edition="Myanmar" number="0.0112" /><bold>mettā</bold> nāma. Tatramajjhattatāyeva tesu paṭighānunayavūpasamappavattā <bold>upekkhā</bold> nāma. Tenāhu porāṇā –</paragraph>
    <gatha1 line="40">‘‘Abyāpādena mettā hi, tatramajjhattatāya ca;</gatha1>
    <gathalast line="41">Upekkhā gahitā yasmā, tasmā na gahitā ubho’’ti. (abhidha. 70);</gathalast>
    <paragraph line="42">Pakārena jānāti aniccādivasena avabujjhatīti paññā, sā eva yathāsabhāvāvabodhane ādhipaccayogato indriyanti <bold>paññindriyaṃ</bold>. Atha saññāviññāṇapaññānaṃ kiṃ nānākaraṇanti? Saññā tāva nīlādivasena sañjānanamattaṃ karoti, lakkhaṇappaṭivedhaṃ kātuṃ na sakkoti. Viññāṇaṃ lakkhaṇappaṭivedhampi sādheti, ussakkitvā pana maggaṃ pāpetuṃ na sakkoti. Paññā pana tividhampi karoti, bālagāmikaheraññikānaṃ kahāpaṇāvabodhanamettha nidassananti. Ñāṇavippayuttasaññāya cettha ākāraggahaṇavasena uppajjanakāle viññāṇaṃ abbohārikaṃ, sesakāle balavaṃ. Ñāṇasampayuttā pana ubhopi tadanugatikā honti. Sabbathāpi pañcavīsatīti sambandho.</paragraph>
    <paragraph line="43" number="9"><bold>‘‘Terasaññasamānā’’</bold>tyādi <pageBreak edition="Vipassana Research Institut" number="0.0107" /> tīhi rāsīhi vuttānaṃ saṅgaho.</paragraph>
    <centered line="44">Sobhanacetasikavaṇṇanā niṭṭhitā.</centered>
    <subhead line="45">Sampayoganayavaṇṇanā</subhead>
    <paragraph line="46" number="10"> Cittena saha aviyuttā <bold>cittāviyuttā,</bold> cetasikāti vuttaṃ hoti. Uppajjatīti uppādo, cittameva uppādo <bold>cittuppādo</bold><pageBreak edition="Myanmar" number="0.0113" />. Aññattha pana sasampayuttaṃ cittaṃ cittuppādoti vuccati ‘‘uppajjati cittaṃ etenāti uppādo, dhammasamūho, cittañca taṃ uppādo cāti cittuppādo’’ti katvā. Samāhāradvandepi hi pulliṅgaṃ katthaci saddavidū icchanti. Tesaṃ cittāviyuttānaṃ cittuppādesu paccekaṃ sampayogo ito paraṃ yathāyogaṃ pavuccatīti sambandho.</paragraph>
    <subhead line="47">Aññasamānacetasikasampayoganayavaṇṇanā</subhead>
    <paragraph line="48" number="13"> Sabhāvena avitakkattā dvipañcaviññāṇāni vajjitāni etehi, tehi vā etāni vajjitānīti <bold>dvipañcaviññāṇavajjitāni,</bold> catucattālīsa kāmāvacaracittāni. Tesu ceva ekādasasu paṭhamajjhānacittesu ca vitakko jāyati sesānaṃ bhāvanābalena avitakkattāti adhippāyo.</paragraph>
    <paragraph line="49" number="14"><bold>Tesu ceva</bold> pañcapaññāsasavitakkacittesu, ekādasasu dutiyajjhānacittesu cāti chasaṭṭhicittesu vicāro jāyati.</paragraph>
    <paragraph line="50" number="15"> Dvipañcaviññāṇehi, vicikicchāsahagatena cāti ekādasahi vajjitesu aṭṭhasattaticittesu adhimokkho jāyati.</paragraph>
    <paragraph line="51" number="16"> Pañcadvārāvajjanena, dvipañcaviññāṇehi, sampaṭicchanadvayena, santīraṇattayena cāti soḷasahi vajjitesu tesattatiyā cittesu vīriyaṃ jāyati.</paragraph>
    <paragraph line="52" number="17"> Domanassasahagatehidvīhi <pageBreak edition="Vipassana Research Institut" number="0.0108" />, upekkhāsahagatehi pañcapaññāsacittehi, kāyaviññāṇadvayena, ekādasahi catutthajjhānehi cāti sattaticittehi vajjitesu ekapaññāsacittesu pīti jāyati.</paragraph>
    <paragraph line="53" number="18"> Ahetukehi <pageBreak edition="Myanmar" number="0.0114" /> aṭṭhārasahi, momūhehi dvīhi cāti vīsatiyā cittehi vajjitesu ekūnasattaticittesu chando jāyati.</paragraph>
    <paragraph line="54" number="19"><bold>Te panā</bold>ti pakiṇṇakavivajjitā taṃsahagatā ca. <bold>Yathākkama</bold>nti vitakkādichapakiṇṇakavajjitataṃsahitakamānurūpato. <bold>‘‘Chasaṭṭhi pañcapaññāsā’’</bold>tyādi ekavīsasatagaṇanavasena, ekūnanavutigaṇanavasena ca yathārahaṃ yojetabbaṃ.</paragraph>
    <centered line="55">Aññasamānacetasikasampayoganayavaṇṇanā niṭṭhitā.</centered>
    <subhead line="56">Akusalacetasikasampayoganayavaṇṇanā</subhead>
    <paragraph line="57" number="20"> ‘‘Sabbākusalasādhāraṇā’’ti vatvā tadeva samatthetuṃ <bold>‘‘sabbesupī’’</bold>tyādi vuttaṃ. Yo hi koci pāṇātipātādīsu paṭipajjati, so sabbopi mohena tattha anādīnavadassāvī ahirikena tato ajigucchanto, anottappena anottappanto, uddhaccena avūpasanto ca hoti, tasmā te sabbākusalesu upalabbhanti.</paragraph>
    <paragraph line="58" number="21"><bold>Lobhasahagatacittesvevā</bold>ti <bold>eva</bold>-kāro adhikāratthāyapi hotīti ‘‘diṭṭhisahagatacittesū’’tiādīsupi avadhāraṇaṃ daṭṭhabbaṃ. Sakkāyādīsu hi abhinivisantassa tattha mamāyanasambhavato diṭṭhi lobhasahagatacittesveva labbhati. Mānopi ahaṃmānavasena pavattanato diṭṭhisadisova pavattatīti diṭṭhiyā saha ekacittuppādena pavattati kesarasīho viya aparena tathāvidhena saha ekaguhāyaṃ, na cāpi dosamūlādīsu uppajjati attasinehasannissayabhāvena ekantalobhapadaṭṭhānattāti so diṭṭhivippayuttesveva labbhati.</paragraph>
    <paragraph line="59" number="24"> Tathā <pageBreak edition="Myanmar" number="0.0115" /><pageBreak edition="Vipassana Research Institut" number="0.0109" /> parasampattiṃ usūyantassa, attasampattiyā ca parehi sādhāraṇabhāvaṃ anicchantassa, katākataduccaritasucarite anusocantassa ca tattha tattha paṭihananavaseneva pavattanato issāmacchariyakukkuccāni paṭighacittesveva.</paragraph>
    <paragraph line="60" number="25"> Akammaññatāpakatikassa tathā sabhāvatikkhesu asaṅkhārikesu pavattanāyogato thinamiddhaṃ sasaṅkhārikesveva labbhati.</paragraph>
    <paragraph line="61" number="27"> Sabbāpuññesveva <bold>cattāro</bold> cetasikā gatā, lobhamūleyeva yathāsambhavaṃ tayo gatā, dosamūlesveva dvīsu cattāro gatā, tathā sasaṅkhāreyeva dvayanti yojanā. <bold>Vicikicchā vicikicchācitte cā</bold>ti <bold>ca</bold>-saddo avadhāraṇe. Vicikicchā vicikicchācitteyevāti sambandho.</paragraph>
    <centered line="62">Akusalacetasikasampayoganayavaṇṇanā niṭṭhitā.</centered>
    <subhead line="63">Sobhanacetasikasampayoganayavaṇṇanā</subhead>
    <paragraph line="64" number="29"> Lokuttaracittesu pādakajjhānādivasena kadāci sammāsaṅkappaviraho siyā, na pana viratīnaṃ abhāvo maggassa kāyaduccaritādīnaṃ samucchedavasena, phalassa ca tadanukūlavasena pavattanatoti vuttaṃ <bold>‘‘viratiyo panā’’</bold>tyādi. <bold>Sabbathāpī</bold>ti sabbehipi taṃtaṃduccaritadurājīvānaṃ vidhamanavasappavattehi ākārehi. Na hi etāsaṃ lokiyesu viya lokuttaresupi musāvādādīnaṃ visuṃ visuṃ pahānavasena pavatti hoti sabbesameva duccaritadurājīvānaṃ tena tena maggena kesañci sabbaso, kesañci apāyagamanīyādiavatthāya pahānavasena ekakkhaṇe samucchindanato. Nanu cāyamattho <bold>‘‘ekatovā’’</bold>ti imināva siddhoti? Taṃ na, tissannaṃ ekatovuttiparidīpanamattena catubbidhavacīduccaritādīnaṃ paṭipakkhākārappavattiyā adīpitattā. Keci pana imamatthaṃ asallakkhetvāva <pageBreak edition="Myanmar" number="0.0116" /> ‘‘‘sabbathāpī’ti idaṃ atiritta’’nti vadanti, tattha tesaṃ aññāṇameva kāraṇaṃ. <bold>‘‘Niyatā’’</bold>ti imināpi lokiyesu viya kadāci sambhavaṃ nivāreti. Tathā hetā lokiyesu yevāpanakavasena desitā, idha pana sarūpeneva. <bold>Kāmāvacarakusalesvevā</bold>ti avadhāraṇena <pageBreak edition="Vipassana Research Institut" number="0.0110" /> kāmāvacaravipākakiriyesu mahaggatesu ca sambhavaṃ nivāreti. Tathā ceva upari vakkhati. <bold>Kadācī</bold>ti musāvādādiekekaduccaritehi paṭiviramaṇakāle. Kadāci uppajjantāpi na ekato uppajjanti vītikkamitabbavatthusaṅkhātānaṃ attano ārammaṇānaṃ sambhavāpekkhattāti vuttaṃ <bold>‘‘visuṃ visu’’</bold>nti.</paragraph>
    <paragraph line="65" number="30"> Appanāppattānaṃ appamaññānaṃ na kadāci somanassarahitā pavatti atthīti <bold>‘‘pañcama…pe… cittesu cā’’</bold>ti vuttaṃ. Vinīvaraṇāditāya mahattaṃ gatāni, mahantehi vā jhāyīhi gatāni pattānīti <bold>mahaggatāni. Nānā hutvā</bold>ti bhinnārammaṇattā attano ārammaṇabhūtānaṃ dukkhitasukhitasattānaṃ āpāthagamanāpekkhatāya visuṃ visuṃ hutvā. <bold>Etthā</bold>ti imesu kāmāvacarakusalacittesu, karuṇāmuditābhāvanākāle appanāvīthito pubbe paricayavasena upekkhāsahagatacittehipi parikammaṃ hoti, yathā taṃ paguṇaganthaṃ sajjhāyantassa kadāci aññavihitassapi sajjhāyanaṃ, yathā ca paguṇavipassanāya saṅkhāre sammasantassa kadāci paricayabalena ñāṇavippayuttacittehipi sammasananti upekkhāsahagatakāmāvacaresu karuṇāmuditānaṃ asambhavavādo kecivādo kato. Appanāvīthiyaṃ pana tāsaṃ ekantato somanassasahagatesveva sambhavo daṭṭhabbo bhinnajātikassa viya bhinnavedanassapi āsevanapaccayābhāvato.</paragraph>
    <paragraph line="66" number="32"><bold>Tayo soḷasacittesū</bold>ti sammāvācādayo tayo dhammā aṭṭhalokuttarakāmāvacarakusalavasena soḷasacittesu jāyanti.</paragraph>
    <paragraph line="67" number="33"> Evaṃ <pageBreak edition="Myanmar" number="0.0117" /> niyatāniyatasampayogavasena vuttesu aniyatadhamme ekato dassetvā sesānaṃ niyatabhāvaṃ dīpetuṃ <bold>‘‘issāmaccherā’’</bold>tyādi vuttaṃ. Issāmaccherakukkuccaviratikaruṇādayo nānā kadāci jāyanti, māno ca kadāci ‘‘seyyohamasmī’’tyādivasappavattiyaṃ jāyati. Thinamiddhaṃ <bold>tathā</bold> kadāci akammaññatāvasappavattiyaṃ <bold>saha</bold> aññamaññaṃ avippayogivasena jāyatīti yojanā. Atha vā <bold>māno cā</bold>ti ettha <bold>ca</bold>-saddaṃ ‘‘sahā’’ti etthāpi yojetvā thinamiddhaṃ <bold>tathā kadāci saha</bold> ca sasaṅkhārikapaṭighe, diṭṭhigatavippayuttasasaṅkhārikesu ca issāmacchariyakukkuccehi, mānena ca saddhiṃ, <bold>kadāci</bold> taditarasasaṅkhārikacittasampayogakāle, taṃsampayogakālepi vā <bold>nānā</bold> ca jāyatīti yojanā daṭṭhabbā. Apare pana ācariyā ‘‘māno ca thinamiddhañca tathā kadāci nānā kadāci saha ca jāyatī’’ti ettakameva yojesuṃ.</paragraph>
    <paragraph line="68" number="34"><bold>Sesā</bold>ti <pageBreak edition="Vipassana Research Institut" number="0.0111" /> yathāvuttehi ekādasahi aniyatehi itare ekacattālīsa. Keci pana ‘‘yathāvuttehi aniyatayevāpanakehi sesā niyatayevāpanakā’’ti vaṇṇenti, taṃ tesaṃ matimattaṃ, idha yevāpanakanāmena kesañci anuddhaṭattā. Kevalañhettha niyatāniyatavasena cittuppādesu yathārahaṃ labbhamānacetasikamattasandassanaṃ ācariyena kataṃ, na yevāpanakanāmena keci uddhaṭāti.</paragraph>
    <paragraph line="69">Evaṃ tāva ‘‘phassādīsu ayaṃ dhammo ettakesu cittesu upalabbhatī’’ti cittaparicchedavasena sampayogaṃ dassetvā idāni ‘‘imasmiṃ cittuppāde ettakā cetasikā’’ti cetasikarāsiparicchedavasena saṅgahaṃ dassetuṃ <bold>‘‘saṅgahañcā’’</bold>tyādi vuttaṃ.</paragraph>
    <centered line="70">Sobhanacetasikasampayoganayavaṇṇanā niṭṭhitā.</centered>
    <centered line="71">Sampayoganayavaṇṇanā niṭṭhitā.</centered>
    <subhead line="72">Saṅgahanayavaṇṇanā</subhead>
    <paragraph line="73" number="35"><bold>‘‘Chattiṃsā’’</bold>tyādi <pageBreak edition="Myanmar" number="0.0118" /> tattha tattha yathārahaṃ labbhamānakadhammavasena gaṇanasaṅgaho.</paragraph>
    <paragraph line="74" number="36"> Paṭhamajjhāne niyuttāni cittāni, taṃ vā etesaṃ atthīti <bold>paṭhamajjhānikacittāni</bold>. Appamaññānaṃ sattārammaṇattā, lokuttarānañca nibbānārammaṇattā vuttaṃ <bold>‘‘appamaññāvajjitā’’</bold>ti. <bold>‘‘Tathā’’</bold>ti iminā aññasamānā, appamaññāvajjitā sobhanacetasikā ca saṅgahaṃ gacchantīti ākaḍḍhati. <bold>Upekkhāsahagatā</bold>ti vitakkavicārapītisukhavajjā sukhaṭṭhānaṃ paviṭṭhaupekkhāya sahagatā. <bold>Pañcakajjhānavasenā</bold>ti vitakkavicāre visuṃ visuṃ atikkamitvā bhāventassa nātitikkhañāṇassa vasena desitassa jhānapañcakassa vasena. Te pana ekato atikkamitvā bhāventassa tikkhañāṇassa vasena desitacatukkajjhānavasena dutiyajjhānikesu vitakkavicāravajjitānaṃ sambhavato catudhā eva saṅgaho hotīti adhippāyo.</paragraph>
    <paragraph line="75" number="37"><bold>Tettiṃsadvayaṃ</bold> catutthapañcamajjhānacittesu.</paragraph>
    <subhead line="76">Mahaggatacittasaṅgahanayavaṇṇanā</subhead>
    <paragraph line="77" number="38"><bold>Tīsū</bold>ti <pageBreak edition="Vipassana Research Institut" number="0.0112" /> kusalavipākakiriyavasena tividhesu sīlavisuddhivasena suvisodhitakāyavacīpayogassa kevalaṃ cittasamādhānamattena mahaggatajjhānāni pavattanti, na pana kāyavacīkammānaṃ visodhanavasena, nāpi duccaritadurājīvānaṃ samucchindanapaṭippassambhanavasenāti vuttaṃ <bold>‘‘virativajjitā’’</bold>ti. <bold>Paccekamevā</bold>ti visuṃ visuṃyeva. <bold>Pannarasasū</bold>ti rūpāvacaravasena tīsu, āruppavasena dvādasasūti pannarasasu. <bold>Appamaññāyo na labbhantī</bold>ti ettha kāraṇaṃ vuttameva.</paragraph>
    <centered line="78">Mahaggatacittasaṅgahanayavaṇṇanā niṭṭhitā.</centered>
    <subhead line="79">Kāmāvacarasobhanacittasaṅgahanayavaṇṇanā</subhead>
    <paragraph line="80" number="40"><bold>Paccekamevā</bold>ti <pageBreak edition="Myanmar" number="0.0119" /> ekekāyeva. Appamaññānaṃ hi sattārammaṇattā, viratīnañca vītakkamitabbavatthuvisayattā natthi tāsaṃ ekacittuppāde sambhavoti lokiyaviratīnaṃ ekantakusalasabhāvattā natthi abyākatesu sambhavoti vuttaṃ <bold>‘‘virativajjitā’’</bold>ti. Tenāha ‘‘pañca sikkhāpadā kusalāyevā’’ti (vibha. 715). Itarathā saddhāsatiādayo viya ‘‘siyā kusalā, siyā abyākatā’’ti vadeyya. Phalassa pana maggapaṭibimbabhūtattā, duccaritadurājīvānaṃ paṭippassambhanato ca na lokuttaraviratīnaṃ ekantakusalatā yuttāti tāsaṃ tattha aggahaṇaṃ. Kāmāvacaravipākānampi ekantaparittārammaṇattā, appamaññānañca sattārammaṇattā, viratīnampi ekantakusalattā vuttaṃ <bold>‘‘appamaññāvirativajjitā’’</bold>ti.</paragraph>
    <paragraph line="81">Nanu ca paññattādiārammaṇampi kāmāvacarakusalaṃ hotīti tassa vipākenapi kusalasadisārammaṇena bhavitabbaṃ yathā taṃ mahaggatalokuttaravipākehīti? Nayidamevaṃ, kāmataṇhādhīnassa phalabhūtattā. Yathā hi dāsiyā putto mātarā icchitaṃ kātuṃ asakkonto sāmikeneva icchiticchitaṃ karoti, evaṃ kāmataṇhāyattatāya dāsisadisassa kāmāvacarakammassa vipākabhūtaṃ cittaṃ tena gahitārammaṇaṃ aggahetvā kāmataṇhārammaṇameva gaṇhātīti. <bold>Dvādasadhā</bold>ti kusalavipākakiriyabhedesu paccekaṃ cattāro cattāro dukāti katvā tīsu dvādasadhā.</paragraph>
    <paragraph line="82" number="42"> Idāni <pageBreak edition="Vipassana Research Institut" number="0.0113" /> imesu paṭhamajjhānikādīhi dutiyajjhānikādīnaṃ bhedakaradhamme dassetuṃ <bold>‘‘anuttare jhānadhammā’’</bold>tyādi vuttaṃ. <bold>Anuttare</bold> citte vitakkavicārapītisukhavasena <bold>jhānadhammā visesakā</bold> bhedakā. <bold>Majjhime</bold> mahaggate appamaññā, jhānadhammā <pageBreak edition="Myanmar" number="0.0120" /> ca. <bold>Parittesu</bold> kāmāvacaresu viratī, ñāṇapītī ca appamaññā ca visesakā, tattha <bold>viratī</bold> kusalehi vipākakiriyānaṃ visesakā, <bold>appamaññā</bold> kusalakiriyehi vipākānaṃ, <bold>ñāṇapītī</bold> pana tīsu paṭhamayugaḷādīhi dutiyayugaḷādīnanti daṭṭhabbaṃ.</paragraph>
    <centered line="83">Kāmāvacarasobhanacittasaṅgahanayavaṇṇanā niṭṭhitā.</centered>
    <subhead line="84">Akusalacittasaṅgahanayavaṇṇanā</subhead>
    <paragraph line="85" number="44"><bold>Dutiye asaṅkhārike</bold>ti diṭṭhivippayutte asaṅkhārike lobhamānena tatheva aññasamānā, akusalasādhāraṇā ca ekūnavīsati dhammāti sambandho.</paragraph>
    <paragraph line="86" number="45"><bold>Tatiye</bold>ti upekkhāsahagatadiṭṭhisampayutte asaṅkhārike.</paragraph>
    <paragraph line="87" number="46"><bold>Catutthe</bold>ti diṭṭhivippayutte asaṅkhārike.</paragraph>
    <paragraph line="88" number="47"><bold>Issāmacchariyakukkuccāni panettha paccekameva yojetabbāni</bold> bhinnārammaṇattāyevāti adhippāyo.</paragraph>
    <paragraph line="89" number="50"> Adhimokkhassa nicchayākārappavattito dveḷhakasabhāve vicikicchācitte sambhavo natthīti <bold>‘‘adhimokkhavirahitā’’</bold>ti vuttaṃ.</paragraph>
    <paragraph line="90" number="51"> Ekūnavīsati paṭhamadutiyaasaṅkhārikesu, aṭṭhārasa tatiyacatutthaasaṅkhārikesu, vīsa pañcame <pageBreak edition="Vipassana Research Institut" number="0.0114" /> asaṅkhārike, ekavīsa paṭhamadutiyasasaṅkhārikesu, vīsati tatiyacatutthasasaṅkhārikesu, dvāvīsa pañcame sasaṅkhārike, pannarasa momūhadvayeti evaṃ akusale sattadhā ṭhitāti yojanā.</paragraph>
    <paragraph line="91" number="52"><bold>Sādhāraṇā</bold>ti <pageBreak edition="Myanmar" number="0.0121" /> akusalānaṃ sabbesameva sādhāraṇabhūtā <bold>cattāro samānā ca</bold> chandapītiadhimokkhavajjitā aññasamānā apare dasāti ete cuddasa dhammā sabbākusalayoginoti pavuccantīti yojanā.</paragraph>
    <centered line="92">Akusalacittasaṅgahanayavaṇṇanā niṭṭhitā.</centered>
    <subhead line="93">Ahetukacittasaṅgahanayavaṇṇanā</subhead>
    <paragraph line="94" number="54"><bold>‘‘Tathā’’</bold>ti iminā aññasamāne paccāmasati.</paragraph>
    <paragraph line="95" number="56"> Manoviññāṇadhātuyā viya visiṭṭhamananakiccāyogato mananamattā dhātūti <bold>manodhātu. Ahetukapaṭisandhiyugaḷe</bold>ti upekkhāsantīraṇadvaye.</paragraph>
    <paragraph line="96" number="58"> Dvādasa hasanacitte, ekādasa voṭṭhabbanasukhasantīraṇesu, dasa manodhātuttikāhetukapaṭisandhiyugaḷavasena pañcasu, satta dvipañcaviññāṇesūti aṭṭhārasāhetukesu cittuppādesu saṅgaho catubbidho hotīti yojanā.</paragraph>
    <paragraph line="97" number="59"><bold>Tettiṃsavidhasaṅgaho</bold>ti anuttare pañca, tathā mahaggate, kāmāvacarasobhane dvādasa, akusale satta, ahetuke cattāroti tettiṃsavidhasaṅgaho.</paragraph>
    <paragraph line="98" number="60"><bold>Itthaṃ</bold> yathāvuttanayena <bold>cittāviyuttānaṃ</bold> cetasikānaṃ cittaparicchedavasena vuttaṃ <bold>sampayogañca</bold> cetasikarāsiparicchedavasena vuttaṃ <bold>saṅgahañca</bold> ñatvā <bold>yathāyogaṃ cittena samaṃ bhedaṃ uddise</bold> ‘‘sabbacittasādhāraṇā tāva satta ekūnanavuticittesu uppajjanato paccekaṃ ekūnanavutividhā <pageBreak edition="Vipassana Research Institut" number="0.0115" />, pakiṇṇakesu <pageBreak edition="Myanmar" number="0.0122" /> vitakko pañcapaññāsacittesu uppajjanato pañcapaññāsavidho’’tyādinā katheyyāti attho.</paragraph>
    <centered line="99">Ahetukacittasaṅgahanayavaṇṇanā niṭṭhitā.</centered>
    <centered line="100">Iti abhidhammatthavibhāviniyā nāma abhidhammatthasaṅgahavaṇṇanāya</centered>
    <centered line="101">Cetasikaparicchedavaṇṇanā niṭṭhitā.</centered>
  </content>
</document>