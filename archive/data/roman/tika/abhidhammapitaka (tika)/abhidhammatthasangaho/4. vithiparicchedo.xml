<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh07t.nrf3.xml</normativeSource>
    <archivePath>roman/tika/abhidhammapitaka (tika)/abhidhammatthasangaho/4. vithiparicchedo.xml</archivePath>
    <baseFileName>4. vithiparicchedo</baseFileName>
    <titlePath>4. Vīthiparicchedo - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">4. Vīthiparicchedo</chapter>
    <paragraph line="2" number="1"> Cittuppādānamiccevaṃ, katvāsaṅgahamuttaraṃ.</paragraph>
    <gathalast line="3">Bhūmipuggalabhedena, pubbāparaniyāmitaṃ.</gathalast>
    <gatha1 line="4">Pavattisaṅgahaṃ nāma, paṭisandhipavattiyaṃ;</gatha1>
    <gathalast line="5">Pavakkhāmi samāsena, yathāsambhavato kathaṃ.</gathalast>
    <paragraph line="6" number="2">. Vīthimuttānaṃ pana kammakammanimittagatinimittavasena tividhā hoti visayappavatti.</paragraph>
    <paragraph line="7" number="4"> Tattha vatthudvārārammaṇāni pubbe vuttanayāneva.</paragraph>
    <subhead line="8">Viññāṇachakkaṃ</subhead>
    <paragraph line="9" number="5"> Cakkhuviññāṇaṃ <pageBreak edition="Myanmar" number="0.0023" /><pageBreak edition="Vipassana Research Institut" number="0.0025" /> sotaviññāṇaṃ ghānaviññāṇaṃ jivhāviññāṇaṃ kāyaviññāṇaṃ manoviññāṇañceti cha viññāṇāni.</paragraph>
    <subhead line="10">Vīthichakkaṃ</subhead>
    <paragraph line="11" number="6"><bold>Cha vīthiyo</bold> pana cakkhudvāravīthi sotadvāravīthi ghānadvāravīthi jivhādvāravīthi kāyadvāravīthi manodvāravīthi ceti dvāravasena vā, cakkhuviññāṇavīthi sotaviññāṇavīthi ghānaviññāṇavīthi jivhāviññāṇavīthi kāyaviññāṇavīthi manoviññāṇavīthi ceti viññāṇavasena vā dvārappavattā cittappavattiyo yojetabbā.</paragraph>
    <subhead line="12">Vīthibhedo</subhead>
    <paragraph line="13" number="7"> Atimahantaṃ mahantaṃ parittaṃ atiparittañceti pañcadvāre manodvāre pana vibhūtamavibhūtañceti chadhā visayappavatti veditabbā.</paragraph>
    <subhead line="14">Pañcadvāravīthi</subhead>
    <paragraph line="15" number="8"> Kathaṃ? Uppādaṭhitibhaṅgavasena khaṇattayaṃ ekacittakkhaṇaṃ nāma.</paragraph>
    <paragraph line="16" number="9"> Tāni pana sattarasa cittakkhaṇāni rūpadhammānamāyū.</paragraph>
    <paragraph line="17" number="10"> Ekacittakkhaṇātītāni vā bahucittakkhaṇātītāni vā ṭhitippattāneva pañcārammaṇāni pañcadvāre āpāthamāgacchanti. Tasmā yadi ekacittakkhaṇātītakaṃ rūpārammaṇaṃ cakkhussa āpāthamāgacchati, tato dvikkhattuṃ bhavaṅge calite bhavaṅgasotaṃ vocchinditvā tameva rūpārammaṇaṃ āvajjantaṃ pañcadvārāvajjanacittaṃ uppajjitvā nirujjhati, tato tassānantaraṃ tameva <pageBreak edition="Myanmar" number="0.0024" /> rūpaṃ passantaṃ cakkhuviññāṇaṃ, sampaṭicchantaṃ sampaṭicchanacittaṃ, santīrayamānaṃ santīraṇacittaṃ, vavatthapentaṃ voṭṭhabbanacittañceti yathākkamaṃ uppajjitvā nirujjhanti, tato paraṃ ekūnatiṃsa <pageBreak edition="Vipassana Research Institut" number="0.0026" /> kāmāvacarajavanesu yaṃkiñci laddhapaccayaṃ yebhuyyena sattakkhattuṃ javati, javanānubandhāni ca dve tadārammaṇapākāni yathārahaṃ pavattanti, tato paraṃ bhavaṅgapāto.</paragraph>
    <paragraph line="18" number="11"> Ettāvatā cuddasa vīthicittuppādā, dve bhavaṅgacalanāni, pubbevātītakamekacittakkhaṇanti katvā sattarasa cittakkhaṇāni paripūrenti, tato paraṃ nirujjhati, ārammaṇametaṃ <bold>atimahantaṃ</bold> nāma gocaraṃ.</paragraph>
    <paragraph line="19" number="12"> Yāva tadārammaṇuppādā pana appahontātītakamāpāthamāgataṃ ārammaṇaṃ <bold>mahantaṃ</bold> nāma, tattha javanāvasāne bhavaṅgapātova hoti, natthi tadārammaṇuppādo.</paragraph>
    <paragraph line="20" number="13"> Yāva javanuppādāpi appahontātītakamāpāthamāgataṃ ārammaṇaṃ <bold>parittaṃ</bold> nāma, tattha javanampi anuppajjitvā dvattikkhattuṃ voṭṭhabbanameva pavattati, tato paraṃ bhavaṅgapātova hoti.</paragraph>
    <paragraph line="21" number="14"> Yāva voṭṭhabbanuppādā ca pana appahontātītakamāpāthamāgataṃ nirodhāsannamārammaṇaṃ <bold>atiparittaṃ</bold> nāma, tattha bhavaṅgacalanameva hoti, natthi vīthicittuppādo.</paragraph>
    <paragraph line="22" number="15"> Iccevaṃ cakkhudvāre, tathā sotadvārādīsu ceti sabbathāpi pañcadvāre tadārammaṇajavanavoṭṭhabbanamoghavārasaṅkhātānaṃ catunnaṃ vārānaṃ yathākkamaṃ ārammaṇabhūtā visayappavatti catudhā veditabbā.</paragraph>
    <paragraph line="23" number="16"> Vīthicittāni satteva, cittuppādā catuddasa.</paragraph>
    <gathalast line="24">Catupaññāsa vitthārā, pañcadvāre yathārahaṃ.</gathalast>
    <centered line="25">Ayamettha pañcadvāre vīthicittappavattinayo.</centered>
    <subhead line="26">Manodvāravīthi parittajavanavāro</subhead>
    <paragraph line="27" number="17"><bold>Manodvāre</bold><pageBreak edition="Myanmar" number="0.0025" /><pageBreak edition="Vipassana Research Institut" number="0.0027" /> pana yadi <bold>vibhūta</bold>mārammaṇaṃ āpāthamāgacchati, tato paraṃ bhavaṅgacalanamanodvārāvajjanajavanāvasāne tadārammaṇapākāni pavattanti, tato paraṃ bhavaṅgapāto.</paragraph>
    <paragraph line="28" number="18"><bold>Avibhūte</bold> panārammaṇe javanāvasāne bhavaṅgapātova hoti, natthi tadārammaṇuppādoti.</paragraph>
    <paragraph line="29" number="19"> Vīthicittāni tīṇeva, cittuppādā daseritā.</paragraph>
    <gathalast line="30">Vitthārena panettheka-cattālīsa vibhāvaye;</gathalast>
    <centered line="31">Ayamettha parittajavanavāro.</centered>
    <subhead line="32">Appanājavanavāro</subhead>
    <paragraph line="33" number="20"><bold>Appanājavanavāre</bold> pana vibhūtāvibhūtabhedo natthi, tathā tadārammaṇuppādo ca.</paragraph>
    <paragraph line="34" number="21"> Tattha hi ñāṇasampayuttakāmāvacarajavanānamaṭṭhannaṃ aññatarasmiṃ parikammopacārānulomagotrabhunāmena catukkhattuṃ tikkhattumeva vā yathākkamaṃ uppajjitvā niruddhānantarameva yathārahaṃ catutthaṃ, pañcamaṃ vā chabbīsatimahaggatalokuttarajavanesu yathābhinīhāravasena yaṃ kiñci javanaṃ appanāvīthimotarati, tato paraṃ appanāvasāne bhavaṅgapātova hoti.</paragraph>
    <paragraph line="35" number="22"> Tattha somanassasahagatajavanānantaraṃ appanāpi somanassasahagatāva pāṭikaṅkhitabbā, upekkhāsahagatajavanānantaraṃ upekkhāsahagatāva, tatthāpi kusalajavanānantaraṃ kusalajavanañceva heṭṭhimañca phalattayamappeti, kiriyajavanānantaraṃ kiriyajavanaṃ arahattaphalañcāti.</paragraph>
    <paragraph line="36" number="23"> Dvattiṃsa <pageBreak edition="Myanmar" number="0.0026" /> sukhapuññamhā, dvādasopekkhakā paraṃ,</paragraph>
    <gathalast line="37">Sukhitakriyato aṭṭha, cha sambhonti upekkhakā.</gathalast>
    <paragraph line="38" number="24"> Puthujjanāna <pageBreak edition="Vipassana Research Institut" number="0.0028" /> sekkhānaṃ, kāmapuññatihetuto.</paragraph>
    <gathalast line="39">Tihetukāmakriyato, vītarāgānamappanā.</gathalast>
    <centered line="40">Ayamettha manodvāre vīthicittappavattinayo.</centered>
    <subhead line="41">Tadārammaṇaniyamo</subhead>
    <paragraph line="42" number="25"> Sabbatthāpi panettha aniṭṭhe ārammaṇe akusalavipākāneva pañcaviññāṇasampaṭicchanasantīraṇatadārammaṇāni.</paragraph>
    <paragraph line="43" number="26"> Iṭṭhe kusalavipākāni.</paragraph>
    <paragraph line="44" number="27"> Atiiṭṭhe pana somanassasahagatāneva santīraṇatadārammaṇāni, tatthāpi somanassasahagatakiriyajavanāvasāne somanassasahagatāneva tadārammaṇāni bhavanti, upekkhāsahagatakiriyajavanāvasāne ca upekkhāsahagatāneva honti.</paragraph>
    <paragraph line="45" number="28"> Domanassasahagatajavanāvasāne ca pana tadārammaṇāniceva bhavaṅgāni ca upekkhāsahagatāneva bhavanti, tasmā yadi somanassapaṭisandhikassa domanassasahagatajavanāvasāne tadārammaṇasambhavo natthi, tadā yaṃ kiñci paricitapubbaṃ parittārammaṇamārabbha upekkhāsahagatasantīraṇaṃ uppajjati, tamanantaritvā bhavaṅgapātova hotīti vadanti ācariyā.</paragraph>
    <paragraph line="46" number="29"> Tathā kāmāvacarajavanāvasāne kāmāvacarasattānaṃ kāmāvacaradhammesveva ārammaṇabhūtesu tadārammaṇaṃ icchantīti.</paragraph>
    <paragraph line="47" number="30"> Kāme javanasattālambaṇānaṃ niyame sati.</paragraph>
    <gathalast line="48">Vibhūtetimahante ca, tadārammaṇamīritaṃ.</gathalast>
    <centered line="49">Ayamettha tadārammaṇaniyamo.</centered>
    <subhead line="50">Javananiyamo</subhead>
    <paragraph line="51" number="31"><bold>Javanesu</bold><pageBreak edition="Myanmar" number="0.0027" /><pageBreak edition="Vipassana Research Institut" number="0.0029" /> ca parittajavanavīthiyaṃ kāmāvacarajavanāni sattakkhattuṃ chakkhattumeva vā javanti.</paragraph>
    <paragraph line="52" number="32"> Mandappavattiyaṃ pana maraṇakālādīsu pañcavārameva.</paragraph>
    <paragraph line="53" number="33"> Bhagavato pana yamakapāṭihāriyakālādīsu lahukappavattiyaṃ cattāripañca vā paccavekkhaṇacittāni bhavantītipi vadanti.</paragraph>
    <paragraph line="54" number="34"> Ādikammikassa pana paṭhamakappanāyaṃ mahaggatajavanāniabhiññājavanāni ca sabbadāpi ekavārameva javanti, tato paraṃ bhavaṅgapāto.</paragraph>
    <paragraph line="55" number="35"> Cattāro pana magguppādā ekacittakkhaṇikā, tato paraṃ dve tīṇi phalacittāni yathārahaṃ uppajjanti, tato paraṃ bhavaṅgapāto.</paragraph>
    <paragraph line="56" number="36"> Nirodhasamāpattikāle dvikkhattuṃ catutthāruppajavanaṃ javati, tato paraṃ nirodhaṃ phusati.</paragraph>
    <paragraph line="57" number="37"> Vuṭṭhānakāle ca anāgāmiphalaṃ vā arahattaphalaṃ vā yathārahamekavāraṃ uppajjitvā niruddhe bhavaṅgapātova hoti.</paragraph>
    <paragraph line="58" number="38"> Sabbatthāpi samāpattivīthiyaṃ bhavaṅgasoto viya vīthiniyamo natthīti katvā bahūnipi labbhantīti.</paragraph>
    <paragraph line="59" number="39"> Sattakkhattuṃ parittāni, maggābhiññā sakiṃ matā.</paragraph>
    <gathalast line="60">Avasesāni labbhanti, javanāni bahūnipi.</gathalast>
    <centered line="61">Ayamettha javananiyamo.</centered>
    <subhead line="62">Puggalabhedo</subhead>
    <paragraph line="63" number="40"><bold>Duhetukānamahetukānañca</bold><pageBreak edition="Myanmar" number="0.0028" /><pageBreak edition="Vipassana Research Institut" number="0.0030" /> panettha kiriyajavanāni ceva appanājavanāni ca labbhanti.</paragraph>
    <paragraph line="64" number="41"> Tathā ñāṇasampayuttavipākāni ca sugatiyaṃ.</paragraph>
    <paragraph line="65" number="42"> Duggatiyaṃ pana ñāṇavippayuttāni ca mahāvipākāni na labbhanti.</paragraph>
    <paragraph line="66" number="43"><bold>Tihetukesu</bold> ca khīṇāsavānaṃ kusalākusalajavanāni na labbhanti.</paragraph>
    <paragraph line="67" number="44"> Tathā sekkhaputhujjanānaṃ kiriyajavanāni.</paragraph>
    <paragraph line="68" number="45"> Diṭṭhigatasampayuttavicikicchājavanāni ca sekkhānaṃ.</paragraph>
    <paragraph line="69" number="46"> Anāgāmipuggalānaṃ pana paṭighajavanāni ca na labbhanti.</paragraph>
    <paragraph line="70" number="47"> Lokuttarajavanāni ca yathārahaṃ ariyānameva samuppajjantīti.</paragraph>
    <paragraph line="71" number="48"> Asekkhānaṃ catucattālīsa sekkhānamuddise.</paragraph>
    <gathalast line="72">Chappaññāsāvasesānaṃ, catupaññāsa sambhavā.</gathalast>
    <centered line="73">Ayamettha puggalabhedo.</centered>
    <subhead line="74">Bhūmivibhāgo</subhead>
    <paragraph line="75" number="49"><bold>Kāmāvacarabhūmiyaṃ</bold> panetāni sabbānipi vīthicittāni yathārahamupalabbhanti.</paragraph>
    <paragraph line="76" number="50"><bold>Rūpāvacarabhūmiyaṃ</bold><pageBreak edition="Vipassana Research Institut" number="0.0031" /> paṭighajavanatadārammaṇavajjitāni.</paragraph>
    <paragraph line="77" number="51"><bold>Arūpāvacarabhūmiyaṃ</bold> paṭhamamaggarūpāvacarahasanaheṭṭhimāruppavajjitāni ca labbhanti.</paragraph>
    <paragraph line="78" number="52"> Sabbatthāpi <pageBreak edition="Myanmar" number="0.0029" /> ca taṃtaṃpasādarahitānaṃ taṃtaṃdvārikavīthicittāni na labbhanteva.</paragraph>
    <paragraph line="79" number="53"> Asaññasattānaṃ pana sabbathāpi cittappavatti natthevāti.</paragraph>
    <paragraph line="80" number="54"> Asīti vīthicittāni, kāme rūpe yathārahaṃ.</paragraph>
    <gathalast line="81">Catusaṭṭhi tathārūpe, dvecattālīsa labbhare.</gathalast>
    <centered line="82">Ayamettha bhūmivibhāgo.</centered>
    <paragraph line="83" number="55"> Iccevaṃ chadvārikacittappavatti yathāsambhavaṃ bhavaṅgantaritā yāvatāyukamabbocchinnā pavattati.</paragraph>
    <centered line="84">Iti abhidhammatthasaṅgahe vīthisaṅgahavibhāgo nāma</centered>
    <centered line="85">Catuttho paricchedo.</centered>
  </content>
</document>