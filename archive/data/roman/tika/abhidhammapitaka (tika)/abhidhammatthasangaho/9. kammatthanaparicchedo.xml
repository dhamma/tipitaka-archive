<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh07t.nrf8.xml</normativeSource>
    <archivePath>roman/tika/abhidhammapitaka (tika)/abhidhammatthasangaho/9. kammatthanaparicchedo.xml</archivePath>
    <baseFileName>9. kammatthanaparicchedo</baseFileName>
    <titlePath>9. Kammaṭṭhānaparicchedo - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">9. Kammaṭṭhānaparicchedo</chapter>
    <paragraph line="2" number="1"> Samathavipassanānaṃ, bhāvanānamito paraṃ.</paragraph>
    <gathalast line="3">Kammaṭṭhānaṃ pavakkhāmi, duvidhampi yathākkamaṃ.</gathalast>
    <subhead line="4">Samathakammaṭṭhānaṃ</subhead>
    <paragraph line="5" number="2"> Tattha <bold>samathasaṅgahe</bold> tāva dasa kasiṇāni, dasa asubhā, dasa anussatiyo, catasso appamaññāyo, ekā saññā, ekaṃ vavatthānaṃ, cattāro āruppā ceti sattavidhena samathakammaṭṭhānasaṅgaho.</paragraph>
    <subhead line="6">Caritabhedo</subhead>
    <paragraph line="7" number="3"> Rāgacaritā <pageBreak edition="Myanmar" number="0.0059" /><pageBreak edition="Vipassana Research Institut" number="0.0062" /> dosacaritā mohacaritā saddhācaritā buddhicaritā vitakkacaritā ceti chabbidhena caritasaṅgaho.</paragraph>
    <subhead line="8">Bhāvanābhedo</subhead>
    <paragraph line="9" number="4"> Parikammabhāvanā upacārabhāvanā appanābhāvanā ceti tisso bhāvanā.</paragraph>
    <subhead line="10">Nimittabhedo</subhead>
    <paragraph line="11" number="5"> Parikammanimittaṃ uggahanimittaṃ paṭibhāganimittañceti tīṇi nimittāni ca veditabbāni.</paragraph>
    <paragraph line="12" number="6"> Kathaṃ? Pathavīkasiṇaṃ āpokasiṇaṃ tejokasiṇaṃ vāyokasiṇaṃ nīlakasiṇaṃ pītakasiṇaṃ lohitakasiṇaṃ odātakasiṇaṃ ākāsakasiṇaṃ ālokakasiṇañceti imāni <bold>dasa kasiṇāni</bold> nāma.</paragraph>
    <paragraph line="13" number="7"> Uddhumātakaṃ vinīlakaṃ vipubbakaṃ vicchiddakaṃ vikkhāyitakaṃ vikkhittakaṃ hatavikkhittakaṃ lohitakaṃ puḷavakaṃ aṭṭhikañceti ime <bold>dasa asubhā</bold> nāma.</paragraph>
    <paragraph line="14" number="8"> Buddhānussati dhammānussati saṃghānussati sīlānussati cāgānussati devatānussati upasamānussati maraṇānussati kāyagatāsati ānāpānassati ceti imā <bold>dasa anussatiyo</bold> nāma.</paragraph>
    <paragraph line="15" number="9"> Mettā karuṇā muditā upekkhā ceti imā <bold>catasso appamaññāyo</bold> nāma, brahmavihāroti ca pavuccati.</paragraph>
    <paragraph line="16" number="10"> Āhārepaṭikūlasaññā <bold>ekā saññā</bold> nāma.</paragraph>
    <paragraph line="17" number="11"> Catudhātuvavatthānaṃ <pageBreak edition="Vipassana Research Institut" number="0.0063" /><bold>ekaṃ vavatthānaṃ</bold> nāma.</paragraph>
    <paragraph line="18" number="12"> Ākāsānañcāyatanādayo <pageBreak edition="Myanmar" number="0.0060" /><bold>cattāro āruppā</bold> nāmāti sabbathāpi samathaniddese cattālīsa kammaṭṭhānāni bhavanti.</paragraph>
    <subhead line="19">Sappāyabhedo</subhead>
    <paragraph line="20" number="13"> Caritāsu pana dasa asubhā kāyagatāsatisaṅkhātā koṭṭhāsabhāvanā ca rāgacaritassa sappāyā.</paragraph>
    <paragraph line="21" number="14"> Catasso appamaññāyo nīlādīni ca cattāri kasiṇāni dosacaritassa.</paragraph>
    <paragraph line="22" number="15"> Ānāpānaṃ mohacaritassa vitakkacaritassa ca,</paragraph>
    <paragraph line="23" number="16"> Buddhānussatiādayo cha saddhācaritassa.</paragraph>
    <paragraph line="24" number="17"> Maraṇaupasamasaññāvavatthānāni buddhicaritassa.</paragraph>
    <paragraph line="25" number="18"> Sesāni pana sabbānipi kammaṭṭhānāni sabbesampi sappāyāni, tatthāpi kasiṇesu puthulaṃ mohacaritassa, khuddakaṃ vitakkacaritassevāti.</paragraph>
    <centered line="26">Ayamettha sappāyabhedo.</centered>
    <subhead line="27">Bhāvanābhedo</subhead>
    <paragraph line="28" number="19"><bold>Bhāvanāsu</bold> sabbatthāpi parikammabhāvanā labbhateva, buddhānussatiādīsu aṭṭhasu saññāvavatthānesu cāti dasasukammaṭṭhānesu upacārabhāvanāva sampajjati, natthi appanā.</paragraph>
    <paragraph line="29" number="20"> Sesesu pana samatiṃsakammaṭṭhānesu appanābhāvanāpi sampajjati.</paragraph>
    <paragraph line="30" number="21"> Tatthāpi <pageBreak edition="Vipassana Research Institut" number="0.0064" /> dasa kasiṇāni ānāpānañca pañcakajjhānikāni.</paragraph>
    <paragraph line="31" number="22"> Dasa <pageBreak edition="Myanmar" number="0.0061" /> asubhā kāyagatāsati ca paṭhamajjhānikā.</paragraph>
    <paragraph line="32" number="23"> Mettādayo tayo catukkajjhānikā.</paragraph>
    <paragraph line="33" number="24"> Upekkhā pañcamajjhānikāti chabbīsati rūpāvacarajjhānikāni kammaṭṭhānāni.</paragraph>
    <paragraph line="34" number="25"> Cattāro pana āruppā āruppajjhānikāti.</paragraph>
    <centered line="35">Ayamettha bhāvanābhedo.</centered>
    <subhead line="36">Gocarabhedo</subhead>
    <paragraph line="37" number="26"><bold>Nimittesu</bold> pana parikammanimittaṃ uggahanimittañca sabbatthāpi yathārahaṃ pariyāyena labbhanteva.</paragraph>
    <paragraph line="38" number="27"> Paṭibhāganimittaṃ pana kasiṇāsubhakoṭṭhāsaānāpānesveva labbhati, tattha hi paṭibhāganimittamārabbha upacārasamādhi appanāsamādhi ca pavattanti.</paragraph>
    <paragraph line="39" number="28"> Kathaṃ? Ādikammikassa hi pathavīmaṇḍalādīsu nimittaṃ uggaṇhantassa tamārammaṇaṃ parikammanimittanti pavuccati, sā ca bhāvanā parikammabhāvanā nāma.</paragraph>
    <paragraph line="40" number="29"> Yadā pana taṃ nimittaṃ cittena samuggahitaṃ hoti, cakkhunā passantasseva manodvārassa āpāthamāgataṃ, tadā tamevārammaṇaṃ uggahanimittaṃ nāma, sā ca bhāvanā samādhiyati.</paragraph>
    <paragraph line="41" number="30"> Tathā samāhitassa panetassa tato paraṃ tasmiṃ uggahanimitte parikammasamādhinā bhāvanamanuyuñjantassa yadā tappaṭibhāgaṃ vatthudhammavimuccitaṃ paññattisaṅkhātaṃ bhāvanāmayamārammaṇaṃ citte sannisannaṃ samappitaṃ hoti, tadā taṃ paṭibhāganimittaṃ samuppannanti pavuccati.</paragraph>
    <paragraph line="42" number="31"> Tato <pageBreak edition="Vipassana Research Institut" number="0.0065" /> paṭṭhāya paripanthavippahīnā kāmāvacarasamādhisaṅkhātā upacārabhāvanā nipphannā nāma hoti.</paragraph>
    <paragraph line="43" number="32"> Tato <pageBreak edition="Myanmar" number="0.0062" /> paraṃ tameva paribhāganimittaṃ upacārasamādhinā samāsevantassa rūpāvacarapaṭhamajjhānamappeti.</paragraph>
    <paragraph line="44" number="33"> Tato paraṃ tameva paṭhamajjhānaṃ āvajjanaṃ samāpajjanaṃ adhiṭṭhānaṃ vuṭṭhānaṃ paccavekkhaṇā ceti imāhi pañcahi vasitāhi vasībhūtaṃ katvā vitakkādikamoḷārikaṅgaṃ pahānāya vicārādisukhumaṅgupattiyā padahato yathākkamaṃ dutiyajjhānādayo yathārahamappenti.</paragraph>
    <paragraph line="45" number="34"> Iccevaṃ pathavīkasiṇādīsu dvāvīsatikammaṭṭhānesu paṭibhāganimittamupalabbhati.</paragraph>
    <paragraph line="46" number="35"> Avasesesu pana appamaññā sattapaññattiyaṃ pavattanti.</paragraph>
    <paragraph line="47" number="36"> Ākāsavajjitakasiṇesu pana yaṃ kiñci kasiṇaṃ ugghāṭetvā laddhamākāsaṃ anantavasena parikammaṃ karontassa paṭhamāruppamappeti.</paragraph>
    <paragraph line="48" number="37"> Tameva paṭhamāruppaviññāṇaṃ anantavasena parikammaṃ karontassa dutiyāruppamappeti.</paragraph>
    <paragraph line="49" number="38"> Tameva paṭhamāruppaviññāṇābhāvaṃ pana ‘‘natthi kiñcī’’ti parikammaṃ karontassa tatiyāruppamappeti.</paragraph>
    <paragraph line="50" number="39"> Tatiyāruppaṃ ‘‘santametaṃ, paṇītameta’’nti parikammaṃ karontassa catutthāruppamappeti.</paragraph>
    <paragraph line="51" number="40"> Avasesesu ca dasasu kammaṭṭhānesu buddhaguṇādikamārammaṇamārabbha parikammaṃ katvā tasmiṃ nimitte sādhukamuggahite tattheva parikammañca samādhiyati, upacāro ca sampajjati.</paragraph>
    <paragraph line="52" number="41"> Abhiññāvasena <pageBreak edition="Myanmar" number="0.0063" /> pavattamānaṃ pana rūpāvacarapañcamajjhānaṃ abhiññāpādakapañcamajjhānā vuṭṭhahitvā adhiṭṭheyyādikamāvajjetvā parikammaṃ karontassa rūpādīsu ārammaṇesu yathārahamappeti.</paragraph>
    <paragraph line="53" number="42"> Abhiññā <pageBreak edition="Vipassana Research Institut" number="0.0066" /> ca nāma –</paragraph>
    <gatha1 line="54">Iddhividhaṃ dibbasotaṃ, paracittavijānanā;</gatha1>
    <gathalast line="55">Pubbenivāsānussati, dibbacakkhūti pañcadhā.</gathalast>
    <centered line="56">Ayamettha gocarabhedo.</centered>
    <centered line="57">Niṭṭhito ca samathakammaṭṭhānanayo.</centered>
    <title line="58">Vipassanākammaṭṭhānaṃ</title>
    <subhead line="59">Visuddhibhedo</subhead>
    <paragraph line="60" number="43"><bold>Vipassanākammaṭṭhāne</bold> pana sīlavisuddhi cittavisuddhi diṭṭhivisuddhi kaṅkhāvitaraṇavisuddhi maggāmaggañāṇadassanavisuddhi paṭipadāñāṇadassanavisuddhi ñāṇadassanavisuddhi ceti sattavidhena visuddhisaṅgaho.</paragraph>
    <paragraph line="61" number="44"> Aniccalakkhaṇaṃ dukkhalakkhaṇaṃ anattalakkhaṇañceti tīṇi lakkhaṇāni.</paragraph>
    <paragraph line="62" number="45"> Aniccānupassanā dukkhānupassanā anattānupassanā ceti tisso anupassanā.</paragraph>
    <paragraph line="63" number="46"> Sammasanañāṇaṃ udayabbayañāṇaṃ bhaṅgañāṇaṃ bhayañāṇaṃ ādīnavañāṇaṃ nibbidāñāṇaṃ muccitukamyatāñāṇaṃ paṭisaṅkhāñāṇaṃ saṅkhārupekkhāñāṇaṃ anulomañāṇañceti dasa vipassanāñāṇāni.</paragraph>
    <paragraph line="64" number="47"> Suññato vimokkho, animitto vimokkho, appaṇihito vimokkho ceti tayo vimokkhā.</paragraph>
    <paragraph line="65" number="48"> Suññatānupassanā <pageBreak edition="Myanmar" number="0.0064" /> animittānupassanā appaṇihitānupassānā ceti tīṇi vimokkhamukhāni ca veditabbāni.</paragraph>
    <paragraph line="66" number="49"> Kathaṃ <pageBreak edition="Vipassana Research Institut" number="0.0067" />? Pātimokkhasaṃvarasīlaṃ indriyasaṃvarasīlaṃ ājīvapārisuddhisīlaṃ paccayasannissitasīlañceti catupārisuddhisīlaṃ <bold>sīlavisuddhi</bold> nāma.</paragraph>
    <paragraph line="67" number="50"> Upacārasamādhi appanāsamādhi ceti duvidhopi samādhi <bold>cittavisuddhi</bold> nāma.</paragraph>
    <paragraph line="68" number="51"> Lakkhaṇarasapaccupaṭṭhānapadaṭṭhānavasena nāmarūpa pariggaho <bold>diṭṭhivisuddhi</bold> nāma.</paragraph>
    <paragraph line="69" number="52"> Tesameva ca nāmarūpānaṃ paccayapariggaho <bold>kaṅkhāvitaraṇavisuddhi</bold> nāma.</paragraph>
    <paragraph line="70" number="53"> Tato paraṃ pana tathāpariggahitesu sappaccayesu tebhūmakasaṅkhāresu atītādibhedabhinnesu khandhādinayamārabbha kalāpavasena saṅkhipitvā ‘‘aniccaṃ khayaṭṭhena, dukkhaṃ bhayaṭṭhena, anattā asārakaṭṭhenā’’ti addhānavasena santativasena khaṇavasena vā sammasanañāṇena lakkhaṇattayaṃ sammasantassa tesveva paccayavasena khaṇavasena ca udayabbayañāṇena udayabbayaṃ samanupassantassa ca –</paragraph>
    <gatha1 line="71">‘‘Obhāso pīti passaddhi, adhimokkho ca paggaho;</gatha1>
    <gathalast line="72">Sukhaṃ ñāṇamupaṭṭhānamupekkhā ca nikanti ce’’ti. –</gathalast>
    <unindented line="73">Obhāsādivipassanupakkilesaparipanthapariggahavasena maggāmaggalakkhaṇavavatthānaṃ <bold>maggāmaggañāṇadassanavisuddhi</bold> nāma.</unindented>
    <paragraph line="74" number="54"> Tathā paripanthavimuttassa pana tassa udayabbayañāṇato paṭṭhāya yā vānulomā tilakkhaṇaṃ vipassanāparamparāya paṭipajjantassa nava vipassanāñāṇāni <bold>paṭipadāñāṇadassanavisuddhi</bold> nāma.</paragraph>
    <paragraph line="75" number="55"> Tassevaṃ paṭipajjantassa <pageBreak edition="Myanmar" number="0.0065" /> pana vipassanāparipākamāgamma ‘‘idāni appanā uppajjissatī’’ti bhavaṅgaṃ vocchijjitvā uppannamanodvārāvajjanānantaraṃ dve tīṇi vipassanācittāni yaṃ kiñci aniccādilakkhaṇamārabbha parikammopacārānulomanāmena pavattanti.</paragraph>
    <paragraph line="76" number="56"> Yā <pageBreak edition="Vipassana Research Institut" number="0.0068" /> sikhāppattā, sā sānulomā saṅkhārupekkhā vuṭṭhānagāminivipassanāti ca pavuccati.</paragraph>
    <paragraph line="77" number="57"> Tato paraṃ gotrabhucittaṃ nibbānamālambitvā puthujjanagottamabhibhavantaṃ, ariyagottamabhisambhontañca pavattati.</paragraph>
    <paragraph line="78" number="58"> Tassānantarameva maggo dukkhasaccaṃ parijānanto samudayasaccaṃ pajahanto, nirodhasaccaṃ sacchikaronto, maggasaccaṃ bhāvanāvasena appanāvīthimotarati.</paragraph>
    <paragraph line="79" number="59"> Tato paraṃ dve tīṇi phalacittāni pavattitvā bhavaṅgapātova hoti, puna bhavaṅgaṃ vocchinditvā paccavekkhaṇañāṇāni pavattanti.</paragraph>
    <paragraph line="80" number="60"> Maggaṃ phalañca nibbānaṃ, paccavekkhati paṇḍito.</paragraph>
    <gathalast line="81">Hīne kilese sese ca, paccavekkhati vāna vā.</gathalast>
    <gatha1 line="82">Chabbisuddhikamenevaṃ, bhāvetabbo catubbidho;</gatha1>
    <gathalast line="83"><bold>Ñāṇadassanavisuddhi,</bold> nāma maggo pavuccati.</gathalast>
    <centered line="84">Ayamettha visuddhibhedo.</centered>
    <subhead line="85">Vimokkhabhedo</subhead>
    <paragraph line="86" number="61"> Tattha anattānupassanā attābhinivesaṃ muñcantī suññatānupassanā nāma vimokkhamukhaṃ hoti.</paragraph>
    <paragraph line="87" number="62"> Aniccānupassanā <pageBreak edition="Myanmar" number="0.0066" /> vipallāsanimittaṃ muñcantī animittānupassanā nāma.</paragraph>
    <paragraph line="88" number="63"> Dukkhānupassanā <pageBreak edition="Vipassana Research Institut" number="0.0069" /> taṇhāpaṇidhiṃ muñcantī appaṇihitānupassanā nāma.</paragraph>
    <paragraph line="89" number="64"> Tasmā yadi vuṭṭhānagāminivipassanā anattato vipassati, suññato vimokkho nāma hoti maggo.</paragraph>
    <paragraph line="90" number="65"> Yadi aniccato vipassati, animitto vimokkho nāma.</paragraph>
    <paragraph line="91" number="66"> Yadi dukkhato vipassati, appaṇihito vimokkho nāmāti ca maggo vipassanāgamanavasena tīṇi nāmāni labhati, tathā phalañca maggāgamanavasena maggavīthiyaṃ.</paragraph>
    <paragraph line="92" number="67"> Phalasamāpattivīthiyaṃ pana yathāvuttanayena vipassantānaṃ yathāsakaphalamuppajjamānampi vipassanāgamanavaseneva suññatādivimokkhoti ca pavuccati, ārammaṇavasena pana sarasavasena ca nāmattayaṃ sabbattha sabbesampi samameva ca.</paragraph>
    <centered line="93">Ayamettha vimokkhabhedo.</centered>
    <subhead line="94">Puggalabhedo</subhead>
    <paragraph line="95" number="68"> Ettha pana sotāpattimaggaṃ bhāvetvā diṭṭhivicikicchāpahānena pahīnāpāyagamano sattakkhattuparamo <bold>sotāpanno</bold> nāma hoti.</paragraph>
    <paragraph line="96" number="69"> Sakadāgāmimaggaṃ bhāvetvā rāgadosamohānaṃ tanukarattā <bold>sakadāgāmī</bold> nāma hoti sakideva imaṃ lokaṃ āgantvā.</paragraph>
    <paragraph line="97" number="70"> Anāgāmimaggaṃ <pageBreak edition="Myanmar" number="0.0067" /> bhāvetvā kāmarāgabyāpādānamanavasesappahānena <bold>anāgāmī</bold> nāma hoti anāgantvā itthattaṃ.</paragraph>
    <paragraph line="98" number="71"> Arahattamaggaṃ bhāvetvā anavasesakilesappahānena <bold>arahā</bold> nāma hoti khīṇāsavo loke aggadakkhiṇeyyoti.</paragraph>
    <centered line="99">Ayamettha puggalabhedo.</centered>
    <subhead line="100">Samāpattibhedo</subhead>
    <paragraph line="101" number="72"><bold>Phalasamāpattivīthiyaṃ</bold><pageBreak edition="Vipassana Research Institut" number="0.0070" /> panettha sabbesampi yathāsakaphalavasena sādhāraṇāva.</paragraph>
    <paragraph line="102" number="73"><bold>Nirodhasamāpattisamāpajjanaṃ</bold> pana anāgāmīnañceva arahantānañca labbhati, tattha yathākkamaṃ paṭhamajjhānādimahaggatasamāpattiṃ samāpajjitvā vuṭṭhāya tattha gate saṅkhāradhamme tattha tattheva vipassanto yāva ākiñcaññāyatanaṃ gantvā tato paraṃ adhiṭṭheyyādikaṃ pubbakiccaṃ katvā nevasaññānāsaññāyatanaṃ samāpajjati, tassa dvinnaṃ appanājavanānaṃ parato vocchijjati cittasantati, tato nirodhasamāpanno nāma hoti.</paragraph>
    <paragraph line="103" number="74"> Vuṭṭhānakāle pana anāgāmino anāgāmiphalacittaṃ, arahato arahattaphalacittaṃ ekavārameva pavattitvā bhavaṅgapāto hoti, tato paraṃ paccavekkhaṇañāṇaṃ pavattati.</paragraph>
    <centered line="104">Ayamettha samāpattibhedo.</centered>
    <centered line="105">Niṭṭhito ca vipassanākammaṭṭhānanayo.</centered>
    <subhead line="106">Uyyojanaṃ</subhead>
    <paragraph line="107" number="75"> Bhāvetabbaṃ <pageBreak edition="Myanmar" number="0.0068" /> paniccevaṃ, bhāvanādvayamuttamaṃ.</paragraph>
    <gathalast line="108">Paṭipattirasassādaṃ, patthayantena sāsaneti.</gathalast>
    <centered line="109">Iti abhidhammatthasaṅgahe kammaṭṭhānasaṅgahavibhāgo nāma</centered>
    <centered line="110">Navamo paricchedo.</centered>
    <subhead line="111">Nigamanaṃ</subhead>
    <gatha1 line="112">(Ka) cārittasobhitavisālakulodayena <pageBreak edition="Vipassana Research Institut" number="0.0071" />,</gatha1>
    <gatha2 line="113">Saddhābhivuḍḍhaparisuddhaguṇodayena;</gatha2>
    <gatha3 line="114"><bold>Nampa</bold>vhayena paṇidhāya parānukampaṃ,</gatha3>
    <gathalast line="115">Yaṃ patthitaṃ pakaraṇaṃ pariniṭṭhitaṃ taṃ.</gathalast>
    <gatha1 line="116">(Kha) puññena tena vipulena tu <bold>mūlasomaṃ</bold>;</gatha1>
    <gatha2 line="117">Dhaññādhivāsamuditoditamāyukantaṃ;</gatha2>
    <gatha3 line="118">Paññāvadātaguṇasobhitalajjibhikkhū,</gatha3>
    <gathalast line="119">Maññantu puññavibhavodayamaṅgalāya.</gathalast>
    <centered line="120">Iti anuruddhācariyena racitaṃ</centered>
    <centered line="121"><bold>Abhidhammatthasaṅgahaṃ</bold> nāma pakaraṇaṃ.</centered>
    <centered line="122"> Namo tassa bhagavato arahato sammāsambuddhassa.</centered>
    <book line="123">Abhidhammatthavibhāvinīṭīkā</book>
    <subsubhead line="124">Ganthārambhakathā</subsubhead>
    <gatha1 line="125">(Ka) visuddhakaruṇāñāṇaṃ <pageBreak edition="Myanmar" number="0.0069" /><pageBreak edition="Vipassana Research Institut" number="0.0072" />, buddhaṃ sambuddhapūjitaṃ;</gatha1>
    <gathalast line="126">Dhammaṃ saddhammasambhūtaṃ, natvā saṃghaṃ niraṅgaṇaṃ.</gathalast>
    <gatha1 line="127">(Kha) sāriputtaṃ mahātheraṃ, pariyattivisāradaṃ;</gatha1>
    <gathalast line="128">Vanditvā sirasā dhīraṃ, garuṃ gāravabhājanaṃ.</gathalast>
    <gatha1 line="129">(Ga) vaṇṇayissaṃ samāsena, abhidhammatthasaṅgahaṃ;</gatha1>
    <gathalast line="130">Ābhidhammikabhikkhūnaṃ, paraṃ pītivivaḍḍhanaṃ.</gathalast>
    <gatha1 line="131">(Gha) porāṇehi <pageBreak edition="Vipassana Research Institut" number="0.0073" /> anekāpi, katā yā pana vaṇṇanā;</gatha1>
    <gathalast line="132">Na tāhi sakkā sabbattha, attho viññātave idha.</gathalast>
    <gatha1 line="133">(Ṅa) tasmā līnapadānettha, sādhippāyamahāpayaṃ;</gatha1>
    <gathalast line="134">Vibhāvento samāsena, racayissāmi vaṇṇananti.</gathalast>
    <subsubhead line="135">Ganthārambhakathāvaṇṇanā</subsubhead>
    <paragraph line="136" number="1"> Paramavicittanayasamannāgataṃ sakasamayasamayantaragahanaviggāhaṇasamatthaṃ suvimalavipulapaññāveyyattiyajananaṃ pakaraṇamidamārabhantoyamācariyo paṭhamaṃ tāva ratanattayapaṇāmābhidheyya karaṇappakārapakaraṇābhidhānapayojanāni dassetuṃ <bold>‘‘sammāsambuddha’’</bold>ntyādimāha.</paragraph>
    <paragraph line="137">Ettha <pageBreak edition="Myanmar" number="0.0070" /> hi ‘‘sammāsambuddha…pe… abhivādiyā’’ti iminā <bold>ratanattayapaṇāmo</bold> vutto, abhidhammatthasaṅgaha’’nti etena <bold>abhidheyyakaraṇappakārapakaraṇābhidhānāni</bold> abhidhammatthānaṃ idha saṅgahetabbabhāvadassanena tesaṃ iminā samuditena paṭipādetabbabhāvadīpanato, ekattha saṅgayha kathanākāradīpanato, atthānugatasamaññāparidīpanato ca. <bold>Payojanaṃ</bold> pana saṅgahapadena sāmatthiyato dassitameva abhidhammatthānaṃ ekattha saṅgahe sati taduggahaparipucchādivasena tesaṃ sarūpāvabodhassa, tammūlikāya ca diṭṭhadhammikasamparāyikatthasiddhiyā anāyāsena saṃsijjhanato.</paragraph>
    <paragraph line="138">Tattha ratanattayapaṇāmappayojanaṃ tāva bahudhā papañcenti ācariyā, visesato pana antarāyanivāraṇaṃ paccāsīsanti. Tathā hi vuttaṃ saṅgahakārehi ‘‘tassānubhāvena hatantarāyo’’ti (pārā. aṭṭha. 1.ganthārambhakathā). Ratanattayapaṇāmo hi atthato paṇāmakiriyābhinipphādikā kusalacetanā, sā ca vandaneyyavandakānaṃ khettajjhāsayasampadāhi diṭṭhadhammavedanīyabhūtā yathāladdhasampattinimittakassa kammassa anubalappadānavasena tannibbattitavipākasantatiyā antarāyakarāni upapīḷakaupacchedakakammāni paṭibāhitvā tannidānānaṃ yathādhippetasiddhivibandhakānaṃ rogādiantarāyānamappavattiṃ sādheti. Tasmā pakaraṇārambhe ratanattayapaṇāmakaraṇaṃ yathāraddhapakaraṇassa anantarāyena parisamāpanatthañceva sotūnañca vandanāpubbaṅgamāya paṭipattiyā anantarāyena uggahaṇadhāraṇādisaṃsijjhanatthañca. Abhidheyyakathanaṃ pana viditābhidheyyasseva ganthassa viññūhi uggahaṇādivasena <pageBreak edition="Vipassana Research Institut" number="0.0074" /> paṭipajjitabbabhāvato. Karaṇappakārappayojanasandassanāni ca sotujanasamussāhajananatthaṃ. Abhidhānakathanaṃ pana vohārasukhatthanti ayamettha <bold>samudāyattho</bold>. Ayaṃ pana <bold>avayavattho</bold><pageBreak edition="Myanmar" number="0.0071" /> – sasaddhammagaṇuttamaṃ atulaṃ sammāsambuddhaṃ abhivādiya abhidhammatthasaṅgahaṃ bhāsissanti sambandho.</paragraph>
    <paragraph line="139">Tattha sammā sāmañca sabbadhamme abhisambuddhoti <bold>sammā sambuddho,</bold> bhagavā. So hi saṅkhatāsaṅkhatabhedaṃ sakalampi dhammajātaṃ yāthāvasarasalakkhaṇapaṭivedhavasena sammā sayaṃ vicitopacitapāramitāsambhūtena sayambhūñāṇena sāmaṃ bujjhi aññāsi. Yathāha ‘‘sayaṃ abhiññāya kamuddiseyya’’nti (mahāva. 11; ma. ni. 1.285; 2.341; dha. pa. 353), atha vā budhadhātussa jāgaraṇavikasanatthesupi pavattanato sammā sāmañca paṭibuddho anaññapaṭibodhito hutvā sayameva savāsanasammohaniddāya accantaṃ vigato, dinakarakiraṇasamāgamena paramarucirasirisobhaggappattiyā vikasitamiva padumaṃ aggamaggañāṇasamāgamena aparimitaguṇagaṇālaṅkatasabbaññutaññāṇappattiyā sammā sayameva vikasito vikāsamanuppattotyattho. Yathāvuttavacanatthayogepi sammāsambuddhasaddassa bhagavati samaññāvasena pavattattā ‘‘atula’’nti iminā viseseti. Tulāya sammito tulyo, soyeva tulo yakāralopavasena. Atha vā sammitatthe akārapaccayavasena tulāya sammito tulo, na tulo <bold>atulo,</bold> sīlādīhi guṇehi kenaci asadiso, natthi etassa vā tulo sadisoti <bold>atulo</bold> sadevake loke aggapuggalabhāvato. Yathāha ‘‘yāvatā, bhikkhave, sattā apadā vā dvipadā vā catuppadā vā…pe… tathāgato tesaṃ aggamakkhāyatī’’tiādi (a. ni. 4.34; 5.32; itivu. 90).</paragraph>
    <paragraph line="140">Ettāvatā ca hetuphalasattūpakārasampadāvasena tīhākārehi bhagavato thomanā katā hoti. Tattha <bold>hetusampadā</bold> nāma mahākaruṇāsamāyogo bodhisambhārasambharaṇañca <pageBreak edition="Myanmar" number="0.0072" />. <bold>Phalasampadā</bold> pana ñāṇapahānaānubhāvarūpakāyasampadāvasena catubbidhā. Tattha sabbaññutaññāṇapadaṭṭhānaṃ maggañāṇaṃ, tammūlakāni ca dasabalādiñāṇāni <bold>ñāṇasampadā</bold>. Savāsanasakalasaṃkilesānamaccantamanuppādadhammatāpādanaṃ <bold>pahānasampadā</bold>. Yathicchitanipphādane ādhipaccaṃ <bold>ānubhāvasampadā</bold>. Sakalalokanayanābhisekabhūtā pana lakkhaṇānubyañjanappaṭimaṇḍitā attabhāvasampatti <bold>rūpakāyasampadā</bold> nāma. <bold>Sattūpakāro</bold> pana āsayapayogavasena duvidho. Tattha devadattādīsu virodhisattesupi <pageBreak edition="Vipassana Research Institut" number="0.0075" /> niccaṃ hitajjhāsayatā, aparipākagatindriyānaṃ indriyaparipākakālāgamanañca <bold>āsayo</bold> nāma. Tadaññasattānaṃ pana lābhasakkārādinirapekkhacittassa yānattayamukhena sabbadukkhaniyyānikadhammadesanā <bold>payogo</bold> nāma.</paragraph>
    <paragraph line="141">Tattha purimā dve phalasampadā ‘‘sammāsambuddha’’nti iminā dassitā, itarā pana dve, tathā sattūpakārasampadā ca ‘‘atula’’nti etena, tadupāyabhūtā pana hetusampadā dvīhipi sāmatthiyato dassitā tathāvidhahetubyatirekena tadubhayasampattīnamasambhavato, ahetukatte ca sabbattha tāsaṃ sambhavappasaṅgato.</paragraph>
    <paragraph line="142">Tadevaṃ tividhāvatthāsaṅgahitathomanāpubbaṅgamaṃ buddharatanaṃ vanditvā idāni sesaratanānampi paṇāmamārabhanto āha <bold>‘‘sasaddhammagaṇuttama’’</bold>nti. Guṇībhūtānampi hi dhammasaṃghānaṃ abhivādetabbabhāvo sahayogena viññāyati yathā ‘‘saputtadāro āgatoti puttadārassāpi āgamana’’nti.</paragraph>
    <paragraph line="143">Tattha attānaṃ dhārente catūsu apāyesu, vaṭṭadukkhesu ca apatamāne katvā dhāretīti dhammo, catumaggaphalanibbānavasena navavidho, pariyattiyā saha dasavidho vā dhammo. Dhāraṇañca panetassa apāyādinibbattakakilesaviddhaṃsanaṃ, taṃ ariyamaggassa kilesasamucchedakabhāvato, nibbānassa ca <pageBreak edition="Myanmar" number="0.0073" /> ārammaṇabhāvena tassa tadatthasiddhihetutāya nippariyāyato labbhati, phalassa pana kilesānaṃ paṭippassambhanavasena maggānukūlappavattito, pariyattiyā ca tadadhigamahetutāyāti ubhinnampi pariyāyatoti daṭṭhabbaṃ. Sataṃ sappurisānaṃ ariyapuggalānaṃ, santo vā saṃvijjamāno na titthiyaparikappito attā viya paramatthato avijjamāno santo vā pasattho svākkhātatādiguṇayogato na bāhirakadhammo viya ekantanindito dhammoti saddhammo, gaṇo ca so aṭṭhannaṃ ariyapuggalānaṃ samūhabhāvato uttamo ca suppaṭipannatādiguṇavisesayogato, gaṇānaṃ, gaṇesu vā devamanussādi samūhesu uttamo yathāvuttaguṇavasenāti gaṇuttamo, saha saddhammena, gaṇuttamena cāti sasaddhammagaṇuttamo, taṃ <bold>sasaddhammagaṇuttamaṃ</bold>.</paragraph>
    <paragraph line="144"><bold>Abhivādiyā</bold>ti visesato vanditvā, bhayalābhakulācārādivirahena sakkaccaṃ ādarena kāyavacīmanodvārehi vanditvātyattho. <bold>Bhāsissa</bold>nti kathessāmi. Nibbattitaparamatthabhāvena abhi visiṭṭhā <pageBreak edition="Vipassana Research Institut" number="0.0076" /> dhammā etthātiādinā abhidhammo, dhammasaṅgaṇīādisattapakaraṇaṃ abhidhammapiṭakaṃ, tattha vuttā atthā abhidhammatthā, te saṅgayhanti ettha, etenāti vā <bold>abhidhammatthasaṅgahaṃ</bold>.</paragraph>
    <subsubhead line="145">Paramatthadhammavaṇṇanā</subsubhead>
    <paragraph line="146" number="2"> Evaṃ tāva yathādhippetappayojananimittaṃ ratanattayapaṇāmādikaṃ vidhāya idāni yesaṃ abhidhammatthānaṃ saṅgahaṇavasena idaṃ pakaraṇaṃ paṭṭhapīyati, te tāva saṅkhepato uddisanto āha <bold>‘‘tattha vuttā’’</bold>tyādi. <bold>Tattha</bold> tasmiṃ abhidhamme <bold>sabbathā</bold> kusalādivasena, khandhādivasena ca <bold>vuttā</bold> abhidhammatthā <bold>paramatthato</bold> sammutiṃ ṭhapetvā nibbattitaparamatthavasena <bold>cittaṃ</bold> viññāṇakkhandho, <bold>cetasikaṃ</bold> vedanādikkhandhattayaṃ, rūpaṃ <pageBreak edition="Myanmar" number="0.0074" /> bhūtupādāyabhedabhinno rūpakkhandho, <bold>nibbānaṃ</bold> maggaphalānamārammaṇabhūto asaṅkhatadhammoti evaṃ <bold>catudhā</bold> catūhākārehi ṭhitāti yojanā. Tattha paramo uttamo aviparīto attho, paramassa vā uttamassa ñāṇassa attho gocaroti <bold>paramattho</bold>.</paragraph>
    <paragraph line="147">Cintetīti <bold>cittaṃ,</bold> ārammaṇaṃ vijānātīti attho. Yathāha ‘‘visayavijānanalakkhaṇaṃ citta’’nti (dha. sa. aṭṭha. 1 dhammudesavāraphassapañcamakarāsivaṇṇanā). Satipi hi nissayasamanantarādipaccayena vinā ārammaṇena cittamuppajjatīti tassa taṃlakkhaṇatā vuttā, etena nirārammaṇavādimataṃ paṭikkhittaṃ hoti. Cintenti vā etena karaṇabhūtena sampayuttadhammāti <bold>cittaṃ</bold>. Atha vā cintanamattaṃ <bold>cittaṃ</bold>. Yathāpaccayaṃ hi pavattimattameva yadidaṃ sabhāvadhammo nāma. Evañca katvā sabbesampi paramatthadhammānaṃ bhāvasādhanameva nippariyāyato labbhati, kattukaraṇavasena pana nibbacanaṃ pariyāyakathāti daṭṭhabbaṃ. Sakasakakiccesu hi dhammānaṃ attappadhānatāsamāropanena kattubhāvo ca, tadanukūlabhāvena sahajātadhammasamūhe kattubhāvasamāropanena paṭipādetabbadhammassa karaṇattañca pariyāyatova labbhati, tathānidassanaṃ pana dhammasabhāvavinimuttassa kattādino abhāvaparidīpanatthanti veditabbaṃ. Vicittakaraṇāditopi cittasaddatthaṃ papañcenti. Ayaṃ panettha saṅgaho –</paragraph>
    <gatha1 line="148">‘‘Vicittakaraṇā cittaṃ, attano cittatāya vā;</gatha1>
    <gatha1 line="149">Citaṃ kammakilesehi, citaṃ tāyati vā tathā;</gatha1>
    <gathalast line="150">Cinoti attasantānaṃ, vicittārammaṇanti cā’’ti.</gathalast>
    <paragraph line="151">Cetasi <pageBreak edition="Vipassana Research Institut" number="0.0077" /> bhavaṃ tadāyattavuttitāyāti <bold>cetasikaṃ</bold>. Na hi taṃ cittena vinā ārammaṇaggahaṇasamatthaṃ asati citte sabbena sabbaṃ anuppajjanato, cittaṃ pana kenaci cetasikena vināpi <pageBreak edition="Myanmar" number="0.0075" /> ārammaṇe pavattatīti taṃ cetasikameva cittāyattavuttikaṃ nāma. Tenāha bhagavā ‘‘manopubbaṅgamā dhammā’’ti (dha. pa. 1-2), etena sukhādīnaṃ acetanattaniccattādayo vippaṭipattiyopi paṭikkhittā honti. Cetasi niyuttaṃ vā <bold>cetasikaṃ</bold>.</paragraph>
    <paragraph line="152">Ruppatīti <bold>rūpaṃ,</bold> sītuṇhādivirodhipaccayehi vikāramāpajjati, āpādīyatīti vā attho. Tenāha bhagavā ‘‘sītenapi ruppati, uṇhenapi ruppatī’’tyādi (saṃ. ni. 3.79), ruppanañcettha sītādivirodhipaccayasamavāye visadisuppattiyeva. Yadi evaṃ arūpadhammānampi rūpavohāro āpajjatīti? Nāpajjati sītādiggahaṇasāmatthiyato vibhūtatarasseva ruppanassādhippetattā. Itarathā hi ‘‘ruppatī’’ti avisesavacaneneva pariyattanti kiṃ sītādiggahaṇena, taṃ pana sītādinā phuṭṭhassa ruppanaṃ vibhūtataraṃ, tasmā tadevetthādhippetanti ñāpanatthaṃ sītādiggahaṇaṃ kataṃ. Yadi evaṃ kathaṃ brahmaloke rūpavohāro, na hi tattha upaghātakā sītādayo atthīti? Kiñcāpi upaghātakā natthi, anuggāhakā pana atthi, tasmā taṃvasenettha ruppanaṃ sambhavatīti, atha vā taṃsabhāvānativattanato tattha rūpavohāroti alamatippapañcena.</paragraph>
    <paragraph line="153">Bhavābhavaṃ vinanato saṃsibbanato vānasaṅkhātāya taṇhāya nikkhantaṃ, nibbāti vā etena rāgaggiādikoti <bold>nibbānaṃ</bold>.</paragraph>
  </content>
</document>