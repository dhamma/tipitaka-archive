<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh07t.nrf12.xml</normativeSource>
    <archivePath>roman/tika/abhidhammapitaka (tika)/abhidhammatthasangaho/4. vithiparicchedavannana.xml</archivePath>
    <baseFileName>4. vithiparicchedavannana</baseFileName>
    <titlePath>4. Vīthiparicchedavaṇṇanā - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">4. Vīthiparicchedavaṇṇanā</chapter>
    <paragraph line="2" number="1"><bold>Iccevaṃ</bold><pageBreak edition="V" number="0.0128" /> yathāvuttanayena <bold>cittuppādānaṃ</bold> catunnaṃ khandhānaṃ <bold>uttaraṃ</bold> vedanāsaṅgahādivibhāgato uttamaṃ pabhedasaṅgahaṃ katvā puna kāmāvacarādīnaṃ tiṇṇaṃ bhūmīnaṃ, dvihetukādipuggalānañca bhedena lakkhitaṃ ‘‘idaṃ ettakehi paraṃ, imassa anantaraṃ ettakāni cittānī’’ti evaṃ pubbāparacittehi niyāmitaṃ paṭisandhipavattīsu cittuppādānaṃ <bold>pavattisaṅgahaṃ nāma</bold> tannāmakaṃ saṅgahaṃ yathāsambhavato samāsena pavakkhāmīti yojanā.</paragraph>
    <paragraph line="3" number="2"> Vatthudvārārammaṇasaṅgahā heṭṭhā kathitāpi paripuṇṇaṃ katvā pavattisaṅgahaṃ dassetuṃ puna nikkhittā.</paragraph>
    <paragraph line="4" number="3"> Visayānaṃ dvāresu, visayesu ca cittānaṃ pavatti <bold>visayappavatti</bold>.</paragraph>
    <paragraph line="5" number="4"><bold>Tatthā</bold>ti tesu chasu chakkesu.</paragraph>
    <subhead line="6">Vīthichakkavaṇṇanā</subhead>
    <paragraph line="7" number="6"> ‘‘Cakkhudvāre <pageBreak edition="M" number="0.0138" /> pavattā vīthi cittaparamparā cakkhudvāravīthī’’tyādinā dvāravasena, ‘‘cakkhuviññāṇasambandhinī vīthi tena saha ekārammaṇaekadvārikatāya sahacaraṇabhāvato cakkhuviññāṇavīthī’’tyādinā viññāṇavasena vā vīthīnaṃ nāma yojanā kātabbāti dassetuṃ <bold>‘‘cakkhudvāravīthī’’</bold>tyādi vuttaṃ.</paragraph>
    <centered line="8">Vīthichakkavaṇṇanā niṭṭhitā.</centered>
    <subhead line="9">Vīthibhedavaṇṇanā</subhead>
    <paragraph line="10" number="7"><bold>‘‘Atimahanta’’</bold>ntyādīsu <pageBreak edition="V" number="0.0129" /> ekacittakkhaṇātītaṃ hutvā āpāthāgataṃ soḷasacittakkhaṇāyukaṃ <bold>atimahantaṃ</bold> nāma. Dviticittakkhaṇātītaṃ hutvā pannarasacuddasacittakkhaṇāyukaṃ <bold>mahantaṃ</bold> nāma. Catucittakkhaṇato paṭṭhāya yāva navacittakkhaṇātītaṃ hutvā terasacittakkhaṇato paṭṭhāya yāva aṭṭhacittakkhaṇāyutaṃ <bold>parittaṃ</bold> nāma. Dasacittakkhaṇato paṭṭhāya yāva pannarasacittakkhaṇātītaṃ hutvā sattacittakkhaṇato paṭṭhāya yāva dvicittakkhaṇāyukaṃ <bold>atiparittaṃ</bold> nāma. Evañca katvā vakkhati ‘‘ekacittakkhaṇātītānī’’tyādi. <bold>Vibhūtaṃ</bold> pākaṭaṃ. <bold>Avibhūtaṃ</bold> apākaṭaṃ.</paragraph>
    <centered line="11">Vīthibhedavaṇṇanā niṭṭhitā.</centered>
    <subhead line="12">Pañcadvāravīthivaṇṇanā</subhead>
    <paragraph line="13" number="8"><bold>Katha</bold>nti kena pakārena atimahantādivasena visayavavatthānanti pucchitvā cittakkhaṇavasena taṃ pakāsetuṃ <bold>‘‘uppādaṭhitī’’</bold>tyādi āraddhaṃ. Uppajjanaṃ <bold>uppādo,</bold> attapaṭilābho. Bhañjanaṃ <bold>bhaṅgo,</bold> sarūpavināso. Ubhinnaṃ vemajjhe bhaṅgābhimukhappavatti <bold>ṭhiti</bold> nāma. Keci pana cittassa ṭhitikkhaṇaṃ paṭisedhenti. Ayañhi nesaṃ adhippāyo – <bold>cittayamake</bold> (vibha. mūlaṭī. 20 pakiṇṇakakathāvaṇṇanā; yama. 2.cittayamaka.81, 102) ‘‘uppannaṃ uppajjamāna’’nti evamādipadānaṃ vibhaṅge ‘‘bhaṅgakkhaṇe uppannaṃ <pageBreak edition="M" number="0.0139" />, no ca uppajjamānaṃ, uppādakkhaṇe uppannañceva uppajjamānañcā’’tyādinā (yama. 2.cittayamaka.81, 102) bhaṅguppādāva kathitā, na ṭhitikkhaṇo. Yadi ca cittassa ṭhitikkhaṇopi atthi, ‘‘ṭhitikkhaṇe bhaṅgakkhaṇe cā’’ti vattabbaṃ siyā. Atha mataṃ ‘‘uppādo paññāyati, vayo paññāyati, ṭhitassa aññathattaṃ paññāyatīti (a. ni. 3.47) suttantapāṭhato ṭhitikkhaṇo atthī’’ti, tatthapi ekasmiṃ dhamme aññathattassa anuppajjanato, paññāṇavacanato ca pabandhaṭhitiyeva adhippetā, na ca khaṇaṭhiti, na ca abhidhamme labbhamānassa avacane kāraṇaṃ atthi, tasmā yathādhammasāsane avacanampi abhāvameva dīpetīti. Tattha vuccate yatheva hi ekadhammādhārabhāvepi uppādabhaṅgānaṃ añño uppādakkhaṇo, añño bhaṅgakkhaṇoti uppādāvatthāya bhinnā bhaṅgāvatthā icchitā. Itarathā hi ‘‘aññoyeva dhammo uppajjati, añño nirujjhatī’’ti āpajjeyya, evameva uppādabhaṅgāvatthāhi bhinnā <pageBreak edition="V" number="0.0130" /> bhaṅgābhimukhāvatthāpi icchitabbā, sā ṭhiti nāma. <bold>Pāḷiyaṃ</bold> pana veneyyajjhāsayānurodhato nayadassanavasena sā na vuttā. Abhidhammadesanāpi hi kadāci veneyyajjhāsayānurodhena pavattati, yathā rūpassa uppādo upacayo santatīti dvidhā bhinditvā desito, <bold>sutte ca</bold> ‘‘tīṇimāni, bhikkhave, saṅkhatassa saṅkhatalakkhaṇāni. Katamāni tīṇi? Uppādo paññāyati, vayo paññāyati, ṭhitassa aññathattaṃ paññāyatī’’ti evaṃ saṅkhatadhammasseva lakkhaṇadassanatthaṃ uppādādīnaṃ vuttattā na sakkā pabandhassa paññattisabhāvassa asaṅkhatassa ṭhiti tattha vuttāti viññātuṃ. Upasaggassa ca dhātvattheyeva pavattanato ‘‘paññāyatī’’ti etassa viññāyatīti attho. Tasmā na ettāvatā cittassa ṭhitikkhaṇo paṭibāhituṃ yuttoti suvuttametaṃ ‘‘uppādaṭhitibhaṅgavasenā’’ti. Evañca katvā vuttaṃ <bold>aṭṭhakathāya</bold>mpi ‘‘ekekassa <pageBreak edition="M" number="0.0140" /> uppādaṭhitibhaṅgavasena tayo tayo khaṇā’’ti (vibha. aṭṭha. 26 pakiṇṇakakathā).</paragraph>
    <paragraph line="14" number="9"> Arūpaṃ lahupariṇāmaṃ, rūpaṃ garupariṇāmaṃ gāhakagāhetabbabhāvassa taṃtaṃkhaṇavasena uppajjanatoti āha <bold>‘‘tānī’’</bold>tyādi. <bold>Tānī</bold>ti tādisāni. Sattarasannaṃ cittānaṃ khaṇāni viya khaṇāni <bold>sattarasacittakkhaṇāni,</bold> tāni cittakkhaṇāni sattarasāti vā sambandho. Visuṃ visuṃ pana ekapaññāsa cittakkhaṇāni honti. <bold>Rūpadhammāna</bold>nti viññattilakkhaṇarūpavajjānaṃ rūpadhammānaṃ. Viññattidvayañhi ekacittakkhaṇāyukaṃ. Tathā hi taṃ cittānuparivattidhammesu vuttaṃ. Lakkhaṇarūpesu ca jāti ceva aniccatā ca cittassa uppādabhaṅgakkhaṇehi samānāyukā, jaratā pana ekūnapaññāsacittakkhaṇāyukā. Evañca katvā vadanti –</paragraph>
    <gathalast line="15">‘‘Taṃ sattarasacittāyu, vinā viññattilakkhaṇa’’nti (sa. sa. 60);</gathalast>
    <paragraph line="16">Keci (vibha. mūlaṭī. 20) pana <bold>‘‘paṭiccasamuppādaṭṭhakathāyaṃ</bold> ‘ettāvatā ekādasa cittakkhaṇā atītā honti, athāvasesapañcacittakkhaṇāyuke’ti (visuddhi. 2.623; vibha. aṭṭha. 227) vacanato soḷasacittakkhaṇāni rūpadhammānamāyū. Uppajjamānameva hi rūpaṃ bhavaṅgacalanassa paccayo hotī’’ti vadanti, tayidamasāraṃ ‘‘paṭisandhicittena sahuppannaṃ kammajarūpaṃ tato paṭṭhāya sattarasamena saddhiṃ nirujjhati, paṭisandhicittassa ṭhitikkhaṇe uppannaṃ aṭṭhārasamassa uppādakkhaṇe nirujjhatī’’tyādinā (vibha. aṭṭha. 26 pakiṇṇakakathā) <bold>aṭṭhakathāya</bold>meva sattarasacittakkhaṇassa āgatattā. Yattha pana soḷasacittakkhaṇāneva paññāyanti, tattha cittappavattiyā <pageBreak edition="V" number="0.0131" /> paccayabhāvayogyakkhaṇavasena nayo nīto. Heṭṭhimakoṭiyā hi ekacittakkhaṇampi <pageBreak edition="M" number="0.0141" /> atikkantasseva rūpassa āpāthāgamanasāmatthiyanti alamativitthārena.</paragraph>
    <paragraph line="17" number="10"> Ekacittassa khaṇaṃ viya khaṇaṃ ekacittakkhaṇaṃ, taṃ atītaṃ etesaṃ, etāni vā taṃ atītānīti <bold>ekacittakkhaṇātītāni. Āpāthamāgacchantī</bold>ti rūpasaddārammaṇāni sakasakaṭṭhāne ṭhatvāva gocarabhāvaṃ gacchantīti ābhogānurūpaṃ anekakalāpagatāni āpāthaṃ āgacchanti, sesāni pana ghānādinissayesu allīnāneva viññāṇuppattikāraṇānīti ekekakalāpagatānipi. Ekekakalāpagatāpi hi pasādā viññāṇassa ādhārabhāvaṃ gacchanti, te pana bhavaṅgacalanassa anantarapaccayabhūtena bhavaṅgena saddhiṃ uppannā. ‘‘Āvajjanena saddhiṃ uppannā’’ti apare.</paragraph>
    <paragraph line="18"><bold>Dvikkhattuṃ bhavaṅge calite</bold>ti visadisaviññāṇuppattihetubhāvasaṅkhātabhavaṅgacalanavasena purimaggahitārammaṇasmiṃyeva dvikkhattuṃ bhavaṅge pavatte. Pañcasu hi pasādesu yogyadesāvatthānavasena ārammaṇe ghaṭṭite pasādaghaṭṭanānubhāvena bhavaṅgasantati vocchijjamānā sahasā anocchijjitvā yathā vegena dhāvanto ṭhātukāmopi puriso ekadvipadavāre atikkamitvāva tiṭṭhati, evaṃ dvikkhattuṃ uppajjitvāva occhijjati. Tattha paṭhamacittaṃ bhavaṅgasantatiṃ cālentaṃ viya uppajjatīti <bold>bhavaṅgacalanaṃ,</bold> dutiyaṃ tassa occhijjanākārena uppajjanato <bold>bhavaṅgupacchedo</bold>ti voharanti. Idha pana avisesena vuttaṃ ‘‘dvikkhattuṃ bhavaṅge calite’’ti.</paragraph>
    <paragraph line="19">Nanu ca rūpādinā pasāde ghaṭṭite tannissitasseva calanaṃ yuttaṃ, kathaṃ pana hadayavatthunissitassa bhavaṅgassāti? Santativasena ekābaddhattā. Yathā hi bheriyā ekasmiṃ tale ṭhitasakkharāya makkhikāya nisinnāya aparasmiṃ tale daṇḍādinā pahaṭe anukkamena bhericammavarattādīnaṃ calanena sakkharāya <pageBreak edition="M" number="0.0142" /> calitāya makkhikāya uppatitvā gamanaṃ hoti, evameva rūpādinā pasāde ghaṭṭite tannissayesu mahābhūtesu calitesu anukkamena taṃsambandhānaṃ sesarūpānampi calanena hadayavatthumhi calite tannissitassa bhavaṅgassa calanākārena pavatti hoti. Vuttañca –</paragraph>
    <gatha1 line="20">‘‘Ghaṭṭite <pageBreak edition="V" number="0.0132" /> aññavatthumhi, aññanissitakampanaṃ;</gatha1>
    <gathalast line="21">Ekābaddhena hotīti, sakkharopamayā vade’’ti. (sa. sa. 176);</gathalast>
    <paragraph line="22"><bold>Bhavaṅgasota</bold>nti bhavaṅgappavāhaṃ. <bold>Āvajjanta</bold>nti ‘‘kiṃ nāmeta’’nti vadantaṃ viya ābhogaṃ kurumānaṃ. <bold>Passanta</bold>nti paccakkhato pekkhantaṃ. Nanu ca ‘‘cakkhunā rūpaṃ disvā’’ti (dī. ni. 1.213; a. ni. 3.62; vibha. 517) vacanato cakkhundriyameva dassanakiccaṃ sādeti, na viññāṇanti? Nayidamevaṃ, rūpassa andhabhāvena rūpadassane asamatthabhāvato. Yadi ca taṃ rūpaṃ passati, tathā sati aññaviññāṇasamaṅginopi rūpadassanappasaṅgo siyā. Yadi evaṃ viññāṇassa taṃ kiccaṃ sādheti, viññāṇassa appaṭibandhattā antaritarūpassapi dassanaṃ siyā. Hotu antaritassapi dassanaṃ, yassa phalikāditirohitassa ālokapaṭibandho natthi, yassa pana kuṭṭādiantaritassa alokapaṭibandho atthi. Tattha paccayābhāvato viññāṇaṃ nuppajjatīti na tassa cakkhuviññāṇena gahaṇaṃ hoti. ‘‘Cakkhunā’’ti panettha tena dvārena karaṇabhūtenāti adhippāyo. Atha vā nissitakiriyā nissayappaṭibaddhā vuttā yathā ‘‘mañcā ukkuṭṭhiṃ karontī’’ti.</paragraph>
    <paragraph line="23"><bold>Sampaṭicchanta</bold>nti tameva rūpaṃ paṭiggaṇhantaṃ viya. <bold>Santīrayamāna</bold>nti tameva rūpaṃ vīmaṃsantaṃ viya. <bold>Vavatthapenta</bold>nti tameva rūpaṃ suṭṭhu sallakkhentaṃ viya. Yonisomanasikārādivasena laddho paccayo etenāti <bold>laddhapaccayaṃ</bold>. Yaṃ kiñci javananti sambandho. Mucchāmaraṇāsannakālesu ca chappañcapi javanāni pavattantīti āha <pageBreak edition="M" number="0.0143" /><bold>‘‘yebhuyyenā’’</bold>ti. <bold>Javanānubandhānī</bold>ti paṭisotagāmināvaṃ nadīsoto viya kiñci kālaṃ javanaṃ anugatāni. Tassa javanassa ārammaṇaṃ ārammaṇametesanti tadārammaṇāni ‘‘brahmassaro’’tyādīsu viya majjhepadalopavasena, tadārammaṇāni ca tāni pākāni cāti <bold>tadārammaṇapākāni. Yathāraha</bold>nti ārammaṇajavanasattānurūpaṃ. Tathā pavattiṃ pana sayameva pakāsayissati, <bold>bhavaṅgapāto</bold>ti vīthicittavasena appavattitvā cittassa bhavaṅgapāto viya, bhavaṅgavasena uppattīti vuttaṃ hoti. Ettha ca vīthicittappavattiyā sukhaggahaṇatthaṃ ambopamādikaṃ āharanti, tatridaṃ ambopamāmattaṃ (dha. sa. aṭṭha. 498 vipākuddhārakathā) – eko kira puriso phalitambarukkhamūle sasīsaṃ pārupitvā niddāyanto āsanne patitassa ekassa ambaphalassa saddena pabujjhitvā sīsato vatthaṃ apanetvā cakkhuṃ ummīletvā disvā ca taṃ gahetvā madditvā upasiṅghitvā pakkabhāvaṃ ñatvā <pageBreak edition="V" number="0.0133" /> paribhuñjitvā mukhagataṃ saha semhena ajjhoharitvā puna tattheva niddāyati. Tattha purisassa niddāyanakālo viya bhavaṅgakālo, phalassa patitakālo viya ārammaṇassa pasādaghaṭṭanakālo, tassa saddena pabuddhakālo viya āvajjanakālo, ummīletvā olokitakālo viya cakkhuviññāṇappavattikālo, gahitakālo viya sampaṭicchanakālo, maddanakālo viya santīraṇakālo, upasiṅghanakālo viya voṭṭhabbanakālo, paribhogakālo viya javanakālo, mukhagataṃ saha semhena ajjhoharaṇakālo viya tadārammaṇakālo, puna niddāyanakālo viya puna bhavaṅgakālo.</paragraph>
    <paragraph line="24">Imāya ca upamāya kiṃ dīpitaṃ hoti? Ārammaṇassa pasādaghaṭṭanameva kiccaṃ, āvajjanassa visayābhujanameva, cakkhuviññāṇassa dassanamattameva, sampaṭicchanādīnañca paṭiggaṇhanādimattameva <pageBreak edition="M" number="0.0144" />, javanasseva pana ārammaṇarasānubhavanaṃ, tadārammaṇassa ca tena anubhūtasseva anubhavananti evaṃ kiccavasena dhammānaṃ aññamaññaṃ asaṃkiṇṇatā dīpitā hoti. Evaṃ pavattamānaṃ pana cittaṃ ‘‘āvajjanaṃ nāma hutvā bhavaṅgānantaraṃ hoti, tvaṃ dassanādīsu aññataraṃ hutvā āvajjanānantara’’ntyādinā niyuñjake kārake asatipi utubījaniyāmādi (dha. sa. aṭṭha. 498 vipākuddhārakathā) viya cittaniyāmavaseneva pavattatīti veditabbaṃ.</paragraph>
    <paragraph line="25" number="11"> Ettāvatā sattarasa cittakkhaṇāni paripūrentīti sambandho.</paragraph>
    <paragraph line="26" number="12"><bold>Appahontātītaka</bold>nti appahontaṃ hutvā atītaṃ. <bold>Natthi tadārammaṇuppādo</bold>ti cuddasacittakkhaṇāyuke tāva ārammaṇassa niruddhattāva tadārammaṇaṃ nuppajjati. Na hi ekavīthiyaṃ kesuci paccuppannārammaṇesu kānici atītārammaṇāni honti. Pannarasacittakkhaṇāyukesupi javanuppattito paraṃ ekameva cittakkhaṇaṃ avasiṭṭhanti dvikkhattuṃ tadārammaṇuppattiyā appahonakabhāvato natthi dutiyatadārammaṇassa uppattīti paṭhamampi nuppajjati. Dvikkhattumeva hi tadārammaṇuppatti <bold>pāḷiyaṃ</bold> niyamitā cittappavattigaṇanāyaṃ sabbavāresu ‘‘tadārammaṇāni dve’’ti (vibha. aṭṭha. 227) dvinnameva cittavārānaṃ āgatattā. Yaṃ pana <bold>paramatthavinicchaye</bold> vuttaṃ –</paragraph>
    <paragraph line="27">‘‘Sakiṃ <pageBreak edition="V" number="0.0134" /> dve vā tadālambaṃ, sakimāvajjanādayo’’ti (parama. vi. 116), taṃ majjhimabhāṇakamatānusārena vuttanti daṭṭhabbaṃ. Yasmā pana majjhimabhāṇakānaṃ vādo heṭṭhā vuttapāḷiyā asaṃsandanato <bold>sammohavinodanīyaṃ</bold> (vibha. aṭṭha. 227) paṭikkhittova, tasmā ācariyenapi attanā anadhippetattāyeva idha ceva nāmarūpaparicchede ca sakiṃ tadārammaṇuppatti na vuttā.</paragraph>
    <paragraph line="28" number="13"> Voṭṭhabbanuppādato <pageBreak edition="M" number="0.0145" /> paraṃ chacittakkhaṇāvasiṭṭhāyukampi ārammaṇaṃ appāyukabhāvena paridubbalattā javanuppattiyā paccayo na hoti. Javanañhi uppajjamānaṃ niyamena sattacittakkhaṇāyukeyeva uppajjatīti adhippāyenāha <bold>‘‘javanampi anuppajjitvā’’</bold>ti. Hetumhi cāyaṃ tvāpaccayo, javanassapi anuppattiyāti attho. Itarathā hi aparakālakiriyāya samānakattukatā na labbhatīti. <bold>Dvattikkhattu</bold>nti dvikkhattuṃ vā tikkhattuṃ vā. Keci pana ‘‘tikkhattu’nti idaṃ vacanasiliṭṭhatāmattappayojana’’nti vadanti, taṃ pana tesaṃ abhinivesamattaṃ. Na hi ‘‘dvikkhattuṃ voṭṭhabbanameva parivattatī’’ti vuttepi vacanassa asiliṭṭhabhāvo atthi, na ca tikkhattuṃ pavattiyā bādhakaṃ kiñci vacanaṃ aṭṭhakathādīsu atthi. Evañca katvā tattha tattha sīhaḷasaṃvaṇṇanākārāpi ‘‘dvikkhattuṃ vā tikkhattuṃ vā’’icceva vaṇṇenti. <bold>Voṭṭhabbanameva parivattatī</bold>ti voṭṭhabbanameva punappunaṃ uppajjati. Taṃ pana appatvā antarā cakkhuviññāṇādīsu ṭhatvā cittappavattiyā nivattanaṃ natthi.</paragraph>
    <paragraph line="29">Ānandācariyo panettha (dha. sa. mūlaṭī. 498 vipākuddhārakathāvaṇṇanā) ‘‘āvajjanā kusalākusalānaṃ khandhānaṃ anantarapaccayena paccayo’’ti (paṭṭhā. 1.1.417) āvajjanāya kusalākusalānaṃ anantarapaccayabhāvassa vuttattā voṭṭhabbanāvajjanānañca atthantarābhāvato sati uppattiyaṃ voṭṭhabbanaṃ kāmāvacarakusalākusalakiriyajavanānaṃ ekantato anantarapaccayabhāveneva pavatteyya, no aññathāti mucchākālādīsu mandībhūtavegatāya javanapāripūriyā parittārammaṇaṃ niyamitabbaṃ, na voṭṭhabbanassa dvattikkhattuṃ pavattiyāti dīpeti. Kiñcāpi evaṃ dīpeti, tihetukavipākāni pana anantarapaccayabhāvena vuttāneva. Khīṇāsavānaṃ cutivasena pavattāni na kassaci anantarapaccayabhāvaṃ gacchantīti tāni viya voṭṭhabbanampi paccayavekallato kusalākusalādīnaṃ anantarapaccayo <pageBreak edition="M" number="0.0146" /> na hotīti na na sakkā vattuṃ, tasmā <bold>aṭṭhakathāsu</bold> āgatanayenevettha parittārammaṇaṃ niyamitanti.</paragraph>
    <paragraph line="30" number="14"><bold>Natthi</bold><pageBreak edition="V" number="0.0135" /><bold>vīthicittuppādo</bold> uparimakoṭiyā sattacittakkhaṇāyukassapi dvattikkhattuṃ voṭṭhabbanuppattiyā appahonakabhāvato vīthicittānaṃ uppādo natthi, bhavaṅgapātova hotīti adhippāyo. Bhavaṅgacalanamevāti avadhāraṇaphalaṃ dassetuṃ ‘‘natthi vīthicittuppādo’’ti vuttaṃ. Apare pana ‘‘natthi bhavaṅgupacchedo’’ti avadhāraṇaphalaṃ dassenti, taṃ pana vīthicittuppādābhāvavacaneneva siddhaṃ. Sati hi vīthicittuppāde bhavaṅgaṃ upacchijjati. Bhavaṅgupacchedanāmena pana heṭṭhāpi visuṃ avuttattā idha avisesena vuttaṃ.</paragraph>
    <paragraph line="31" number="15"> Sabbaso vīthicittuppattiyā abhāvato pacchimavārovidhamoghavāravasena vutto, aññattha (dha. sa. aṭṭha. 498 vipākuddhārakathā) pana dutiyatatiyavārāpi tadārammaṇajavanehi suññattā ‘‘moghavārā’’ti vuttā. <bold>Ārammaṇabhūtā</bold>ti visayabhūtā, paccayabhūtā ca. Paccayopi hi ‘‘ārammaṇa’’nti vuccati ‘‘na lacchati māro otāraṃ, na lacchati māro ārammaṇa’’ntyādīsu (dī. ni. 3.80) viya. Tenevettha moghavārassapi ārammaṇabhūtā visayappavattīti siddhaṃ. Atiparittārammaṇañhi moghavārapaññāpanassa paccayo hoti. Itarathā hi bhavaṅgacalanassa sakasakagocareyeva pavattanato pacchimavārassa atiparittārammaṇe pavatti natthīti ‘‘catunnaṃ vārānaṃ ārammaṇabhūtā’’ti vacanaṃ durupapādanaṃ siyāti.</paragraph>
    <paragraph line="32" number="16"> Pañcadvāre <bold>yathārahaṃ</bold> taṃtaṃdvārānurūpaṃ, taṃtaṃpaccayānurūpaṃ, taṃtaṃārammaṇādianurūpañca uppajjamānāni vīthicittāni āvajjanadassanādisampaṭicchanasantīraṇavoṭṭhabbanajavanatadārammaṇavasena avisesato <bold>satteva</bold> honti. <bold>Cittuppādā</bold> cittānaṃ <pageBreak edition="M" number="0.0147" /> visuṃ visuṃ uppattivasena uppajjamānacittāniyeva vā <bold>catuddasa</bold> āvajjanādipañcakasattajavanatadārammaṇadvayavasena. Vitthārā pana <bold>catupaññāsa</bold> sabbesameva kāmāvacarānaṃ yathāsambhavaṃ tattha uppajjanato,</paragraph>
    <paragraph line="33"><bold>Etthā</bold>ti visayappavattisaṅgahe.</paragraph>
    <centered line="34">Pañcadvāravīthivaṇṇanā niṭṭhitā.</centered>
    <title line="35">Manodvāravīthi</title>
    <subhead line="36">Parittajavanavāravaṇṇanā</subhead>
    <paragraph line="37" number="17"> Manodvārikacittānaṃ <pageBreak edition="V" number="0.0136" /> atītānāgatampi ārammaṇaṃ hotīti tesaṃ atimahantādivasena visayavavatthānaṃ kātuṃ na sakkāti vibhūtāvibhūtavasenevetaṃ niyametuṃ <bold>‘‘yadi vibhūtamārammaṇa’’</bold>ntyādi vuttaṃ.</paragraph>
    <paragraph line="38" number="19"><bold>Etthā</bold>ti manodvāre. <bold>Ekacattālīsa</bold> pañcadvārāveṇikānaṃ dvipañcaviññāṇamanodhātuttayavasena terasacittānaṃ tattha appavattanato.</paragraph>
    <centered line="39">Parittajavanavāravaṇṇanā niṭṭhitā.</centered>
    <subhead line="40">Appanājavanavāravaṇṇanā</subhead>
    <paragraph line="41" number="20"><bold>Vibhūtāvibhūtabhedo natthi</bold> ārammaṇassa vibhūtakāleyeva appanāsambhavato.</paragraph>
    <paragraph line="42" number="21"> Tattha hi chabbīsatimahaggatalokuttarajavanesu yaṃ kiñci javanaṃ appanāvīthimotaratīti sambandho. Parikammopacārānulomagotrabhunāmena yathākkamaṃ uppajjitvā niruddeti <pageBreak edition="M" number="0.0148" /> yojanā. Paṭhamacittañhi appanāya parikammattā paṭisaṅkhārakabhūtattā <bold>parikammaṃ</bold>. Dutiyaṃ samīpacārittā <bold>upacāraṃ</bold>. Nāccāsannopi hi nātidūrappavatti samīpacārī nāma hoti, appanaṃ upecca caratīti vā <bold>upacāraṃ</bold>. Tatiyaṃ pubbabhāge parikammānaṃ, upariappanāya ca anukūlattā <bold>anulomaṃ</bold>. Catutthaṃ parittagottassa, puthujjanagottassa ca abhibhavanato, mahaggatagottassa, lokuttaragottassa ca bhāvanato vaḍḍhanato <bold>gotrabhu,</bold> imāni cattāri nāmāni catukkhattuṃ pavattiyaṃ anavasesato labbhanti, tikkhattuṃ pavattiyaṃ pana upacārānulomagotrabhunāmeneva labbhanti. <bold>Aṭṭhakathāyaṃ</bold> (visuddhi. 2.804) pana purimānaṃ tiṇṇaṃ <pageBreak edition="V" number="0.0137" />, dvinnaṃ vā avisesenapi parikammādināmaṃ vuttaṃ, catukkhattuṃ, tikkhattumeva vā pañcamaṃ, catutthaṃ vā uppajjitabbaappanānurūpatoti adhippāyo. Parikammādināmānaṃ anavasesato labbhamānavāradassanatthaṃ <bold>‘‘catukkhattu’’</bold>nti ādito vuttaṃ, gaṇanapaṭipāṭivasena pana <bold>‘‘pañcamaṃ vā’’</bold>ti osāne vuttaṃ.</paragraph>
    <paragraph line="43"><bold>Yathāraha</bold>nti khippābhiññadandhābhiññānurūpaṃ. Khippābhiññassa hi tikkhattuṃ pavattakāmāvacarajavanānantaraṃ catutthaṃ appanācittamuppajjati. Dandhābhiññassa catukkhattuṃ pavattajavanānantaraṃ pañcamaṃ appanā uppajjati, yasmā pana aladdhāsevanaṃ anulomaṃ gotrabhuṃ uppādetuṃ na sakkoti, laddhāsevanampi ca chaṭṭhaṃ sattamaṃ bhavaṅgassa āsannabhāvena papātāsannapuriso viya appanāvasena patiṭṭhātuṃ na sakkoti, tasmā catutthato oraṃ, pañcamato paraṃ vā appanā na hotīti daṭṭhabbaṃ. <bold>Yathābhinīhāravasenā</bold>ti rūpārūpalokuttaramaggaphalānurūpasamathavipassanābhāvanācittābhinīharaṇānurūpato, appanāya vīthi <bold>appanāvīthi</bold>. ‘‘Tato paraṃ bhavaṅgapātova hotī’’ti ettakeyeva vutte catutthaṃ, pañcamaṃ vā otiṇṇaappanāto <pageBreak edition="M" number="0.0149" /> paraṃ bhavaṅgapātova hoti, na maggānantaraṃ phalacittaṃ, samāpattivīthiyañca jhānaphalacittāni punappunanti gaṇheyyunti puna <bold>‘‘appanāvasāne’’</bold>ti vuttaṃ. Nikāyantariyā kira lokiyappanāsu paṭhamakappanāto paraṃ sattamajavanapūraṇatthaṃ dvattikkhattuṃ kāmāvacarajavanānampi pavattiṃ vaṇṇentīti tesaṃ matinisedhanatthaṃ <bold>‘‘bhavaṅgapātovā’’</bold>ti sāvadhāraṇaṃ vuttaṃ.</paragraph>
    <paragraph line="44" number="22"><bold>Tatthā</bold>ti tesu aṭṭhañāṇasampayuttakāmāvacarajavanesu, tesu ca chabbīsatimahaggatalokuttarajavanesu. <bold>Tatthā</bold>ti vā tasmiṃ appanāvāre. <bold>Somanassasahagatajavanānantara</bold>nti somanassasahagatānaṃ catunnaṃ kusalakiriyajavanānaṃ anantaraṃ. <bold>Somanassasahagatāvā</bold>ti catukkajjhānassa, sukkhavipassakādīnaṃ maggaphalassa ca vasena somanassasahagatāva, na pana upekkhāsahagatā bhinnavedanānaṃ aññamaññaṃ āsevanapaccayabhāvassa anuddhaṭattā. <bold>Pāṭikaṅkhitabbā</bold>ti pasaṃsitabbā, icchitabbāti vuttaṃ hoti. <bold>Tatthāpī</bold>ti tasmiṃ ekavedanajavanavārepi. <bold>Kusalajavanānantara</bold>nti catubbidhañāṇasampayuttakusalajavanānantaraṃ kusalajavanamappeti, na kiriyajavanaṃ bhinnasantāne nibbattanato. Heṭṭhimañca phalattayamappeti samāpattivīthiyantyadhippāyo.</paragraph>
    <paragraph line="45" number="23"><bold>Sukhapuññamhā</bold><pageBreak edition="V" number="0.0138" /> somanassasahagatatihetukakusaladvayato paraṃ aggaphalavipākakiriyavajjitalokiyalokuttaracatukkajjhānajavanavasena <bold>dvattiṃsa, upekkhakā</bold> tihetukakusaladvayato paraṃ tatheva pañcamajjhānāni <bold>dvādasa, sukhitakriyato</bold> tihetukadvayato paraṃ kiriyajjhānacatukkassa, aggaphalacatukkassa ca vasena <bold>aṭṭha, upekkhakā</bold> tihetukadvayato paraṃ upekkhāsahagatarūpārūpakiriyapañcakassa, aggaphalassa ca vasena <bold>cha</bold> appanā sambhonti.</paragraph>
    <paragraph line="46" number="24"><bold>Etthā</bold>ti vīthisaṅgahādhikāre.</paragraph>
    <centered line="47">Appanājavanavāravaṇṇanā niṭṭhitā.</centered>
    <centered line="48">Manodvāravīthivaṇṇanā niṭṭhitā.</centered>
    <centered line="49">Appanājavanavāravaṇṇanā niṭṭhitā.</centered>
    <subhead line="50">Tadārammaṇaniyamavaṇṇanā</subhead>
    <paragraph line="51" number="25"><bold>Sabbatthāpī</bold>ti <pageBreak edition="M" number="0.0150" /> pañcadvāramanodvārepi.</paragraph>
    <paragraph line="52" number="26"><bold>Iṭṭhe</bold>ti iṭṭhamajjhatte. Atiiṭṭhārammaṇañhi visuṃ vakkhati. Kusalavipākāni pañcaviññāṇasampaṭicchanasantīraṇatadārammaṇānīti sambandho. Iṭṭhamajjhatte santīraṇatadārammaṇāni upekkhāsahagatānevāti āha <bold>‘‘atiiṭṭhe pana somanassasahagatānevā’’</bold>ti. Vipākassa hi kammānubhāvato pavattamānassa ādāse mukhanimittaṃ viya nibbikappatāya pakappetvā gahaṇābhāvato yathārammaṇameva vedanāyogo hoti, kusalākusalānaṃ pana appahīnavipallāsesu santānesu pavattiyā atiiṭṭhepi iṭṭhamajjhattaaniṭṭhākārato, aniṭṭhepi iṭṭhaiṭṭhamajjhattākārato gahaṇaṃ hoti. Tathā hi assaddhādīnaṃ buddhādīsu atiiṭṭhārammaṇesupi upekkhājavanaṃ hoti, titthiyādīnañca domanassajavanaṃ, gambhīrapakatikādīnañca paṭikkūlārammaṇe upekkhājavanaṃ, sunakhādīnañca tattha somanassajavanaṃ, purimapacchābhāgappavattāni pana vipākāni yathāvatthukāneva <pageBreak edition="V" number="0.0139" />. Apica asucidassane sumanāyamānānaṃ sunakhādīnanti. Cakkhuviññāṇādīnaṃ pana atiiṭṭhāniṭṭhesu pavattamānānampi upekkhāsahagatabhāve kāraṇaṃ heṭṭhā kathitameva.</paragraph>
    <paragraph line="53" number="27"><bold>Tatthāpī</bold>ti tadārammaṇesupi. <bold>Somanassasahagatakiriyajavanāvasāne</bold>ti sahetukāhetukasukhasahagatakiriyapañcakāvasāne. Khīṇāsavānaṃ cittavipallāsābhāvena kiriyajavanānipi yathārammaṇameva pavattantīti vuttaṃ <bold>‘‘somanassasahagatakiriyajavanāvasāne’’</bold>tyādi. Keci pana ācariyā <bold>‘‘paṭṭhāne</bold> (dha. sa. mūlaṭī. 498 vipākuddhārakathāvaṇṇanā) ‘kusalākusale niruddhe vipāko <pageBreak edition="M" number="0.0151" /> tadārammaṇatā uppajjatī’ti (paṭṭhā. 3.1.98) kusalākusalānamevānantaraṃ tadārammaṇaṃ vuttanti natthi kiriyajavanānantaraṃ tadārammaṇuppādo’’ti vadanti. Tattha vuccate – yadi abyākatānantarampi tadārammaṇaṃ vucceyya. Parittārammaṇe voṭṭhabbanānantarampi tassa pavattiṃ maññeyyunti kiriyajavanānantaraṃ tadārammaṇaṃ na vuttaṃ, na pana alabbhanato. Labbhamānassapi hi kenaci adhippāyena katthaci avacanaṃ dissati, yathā taṃ <bold>dhammasaṅgahe</bold> labbhamānampi hadayavatthu desanābhedaparihāratthaṃ na vuttanti.</paragraph>
    <paragraph line="54" number="28"><bold>Domanassa…pe… upekkhāsahagatāneva bhavanti,</bold> na somanassasahagatāni aññamaññaṃ viruddhasabhāvattā. Teneva hi <bold>paṭṭhāne</bold> domanassānantaraṃ somanassaṃ, tadanantarañca domanassaṃ anuddhaṭaṃ. Tathā hi ‘‘sukhāya vedanāya sampayutto dhammo sukhāya vedanāya sampayuttassa dhammassa anantarapaccayena paccayo’’tyādinā (paṭṭhā. 1.2.45) sukhadukkhavedanāya sampayuttā dhammā attano attano samānavedanāsampayuttānaṃ adukkhamasukhavedanāya sampayuttakānañca anantarapaccayabhāvena dvīsu dvīsu vāresu vuttā, adukkhamasukhavedanāya sampayuttakā pana samānavedanāsampayuttānaṃ, itaravedanādvayasampayuttānañca dhammānaṃ anantarapaccayabhāvena tīsu vāresūti evaṃ vedanāttike satteva anantarapaccayavārā vuttā. Yadi ca domanassānantaraṃ somanassaṃ, somanassānantaraṃ vā domanassaṃ uppajjeyya, sukhadukkhavedanāsampayuttānampi aññamaññaṃ anantarapaccayavasena dve vāre vaḍḍhetvā nava vārā vattabbā siyuṃ, na panevaṃ vuttā. Tasmā na tesaṃ tadanantaraṃ uppatti atthi. Ettha ca ‘‘somanassasahagatakiriyajavanāvasāne’’tyādinā ayampi niyamo anuññāto –</paragraph>
    <gatha1 line="55">‘‘Parittakusalādosa-pāpasātakriyājavā <pageBreak edition="V" number="0.0140" />;</gatha1>
    <gathalast line="56">Pañcasvekaṃ tadālambaṃ, sukhitesu yathārahaṃ.</gathalast>
    <gatha1 line="57">‘‘Pāpākāmasubhā <pageBreak edition="M" number="0.0152" /> ceva, sopekkhā ca kriyājavā;</gatha1>
    <gathalast line="58">Sopekkhesu tadālambaṃ, chasvekamanurūpato’’ti.</gathalast>
    <paragraph line="59">Ayañhi javanena tadārammaṇaniyamo abyabhicārī. ‘‘Ñāṇasampayuttajavanato ñāṇasampayuttatadārammaṇa’’ntyādinayappavatto pana anekantiko. Yebhuyyena hi akusalajavanesu paricitassa kadāci kusalajavanesu javitesu, kusalajavanesu vā paricitassa kadāci akusalajavanesu javitesu akusalānantaraṃ pavattaparicayena tihetukajavanatopi paraṃ ahetukatadārammaṇaṃ hoti, tathā kusalānantaraṃ pavattaparicayena akusalajavanato paraṃ tihetukatadārammaṇampi, paṭisandhinibbattakakammato pana aññakammena tadārammaṇappavattiyaṃ vattabbameva natthi. Tathā ca vuttaṃ <bold>paṭṭhāne</bold> ‘‘ahetuke khandhe aniccato dukkhato anattato vipassanti, kusalākusale niruddhe ahetuko vipāko tadārammaṇatā uppajjati, kusalākusale niruddhe sahetuko vipāko tadārammaṇatā uppajjatī’’ti (paṭṭhā. 3.1.98).</paragraph>
    <paragraph line="60"><bold>Tasmā</bold>ti yasmā domanassajavanāvasāne upekkhāsahagatāneva honti. Tasmā domanassasahagatajavanāvasāne upekkhāsahagatasantīraṇaṃ uppajjatīti sambandho. ‘Somanassapaṭisandhikassā’ti imināva bhavaṅgapātābhāvo dīpitova hoti domanassānantaraṃ somanassābhāvatoti taṃ avatvā tadārammaṇābhāvameva parikappento āha <bold>‘‘yadi tadārammaṇasambhavo natthī’’</bold>ti. Somanassapaṭisandhikassa titthiyādino buddhādiatiiṭṭhārammaṇe pi paṭihatacittassa domanassajavane javite vuttanayena somanassatadārammaṇassa atiiṭṭhārammaṇe ca upekkhāsahagatatadārammaṇassa anuppajjanato, kenaci vā asappāyena parihīnalokiyajjhānaṃ ārabbha ‘‘paṇītadhammo me naṭṭho’’ti vippaṭisāraṃ <pageBreak edition="M" number="0.0153" /> janentassa domanassajavane sati akāmāvacarārammaṇe tadārammaṇābhāvato yadi tadārammaṇassa uppattisambhavo natthīti adhippāyo.</paragraph>
    <paragraph line="61"><bold>Paricitapubba</bold>nti pubbe paricitaṃ, tasmiṃ bhave yebhuyyena gahitapubbaṃ. <bold>Upekkhāsahagatasantīraṇaṃ</bold><pageBreak edition="V" number="0.0141" /><bold>uppajjati</bold> nirāvajjanampi. Yathā taṃ nirodhā vuṭṭhahantassa phalacittantyadhippāyo. Yathāhu –</paragraph>
    <gatha1 line="62">‘‘Nirāvajjaṃ kathaṃ cittaṃ, hoti netañhi sammataṃ;</gatha1>
    <gathalast line="63">Niyamo na vināvajjaṃ, nirodhā phaladassanā’’ti.</gathalast>
    <paragraph line="64">Kena pana kiccena idaṃ cittaṃ pavattatīti? Tadārammaṇakiccena tāva na pavattati javanārammaṇassa aggahaṇato, nāpi santīraṇakiccena yathāsampaṭicchitassa santīraṇavasena appavattanato, paṭisandhicutīsu vattabbameva natthi, pārisesato pana bhavassa aṅgabhāvato bhavaṅgakiccenāti yuttaṃ siyā. <bold>Ācariyadhammapālattherenapi</bold> (dha. sa. anuṭī. 498 vipākuddhārakathāvaṇṇanā) hi ayamattho dassitova. Yaṃ pana paṭisandhibhavaṅgānaṃ dhammato, ārammaṇato ca samānataṃ vakkhati, taṃ yebhuyyatoti daṭṭhabbaṃ. Na hi idamekaṃ ṭhānaṃ vajjetvā paṭisandhibhavaṅgānaṃ visadisatā atthi. <bold>Tamanantaritvā</bold>ti taṃ attano anantaraṃ abyavahitaṃ katvā, tadanantarantyattho.</paragraph>
    <paragraph line="65" number="29"><bold>Kāmāvacara…pe… icchantī</bold>ti ettha kāmāvacarajavanāvasāneyeva tadārammaṇaṃ icchanti kāmataṇhānidānakammanibbattattā. Na hi taṃ kāmataṇhāhetukena kammunā janitaṃ ataṃsabhāvassa rūpārūpāvacaralokuttarajavanassa anantaraṃ uppajjati. Kiṃkāraṇā? Ajanakattā, janakasamānattābhāvato ca. Yathā hi gehato bahi nikkhamitukāmo bālako janakaṃ, taṃsadisaṃ vā aṅguliyaṃ gahetvā nikkhamati, nāññaṃ rājapurisādiṃ, evaṃ bhavaṅgavisayato <pageBreak edition="M" number="0.0154" /> aññattha pavattamānaṃ tadārammaṇaṃ janakaṃ kāmāvacarakusalākusalaṃ, taṃsadisaṃ vā kāmāvacarakiriyajavanaṃ anubandhati, na pana tassa visadisāni mahaggatalokuttarajavanāni. Tathā kāmāvacarasattānameva tadārammaṇaṃ icchanti, na brahmānaṃ tadārammaṇūpanissayassa kāmāvacarapaṭisandhibījassābhāvato. Tathā kāmāvacaradhammesveva ārammaṇabhūtesu icchanti. Na itaresu aparicitattā. Yathā hi so bālako janakaṃ, taṃsadisaṃ vā anugacchantopi araññādiaparicitaṭṭhānaṃ gacchantaṃ ananubandhitvā pamukhaṅgaṇādimhi paricitaṭṭhāneyeva anubandhati, evamidampi rūpāvacarādiaparicitārammaṇaṃ ārabbha pavattantaṃ nānubandhati. Apica kāmataṇhāyattakammajanitattāpi etaṃ kāmataṇhārammaṇesu parittadhammesveva pavattatīti vuttovāyamattho. Honti cettha –</paragraph>
    <gatha1 line="66">‘‘Janakaṃ <pageBreak edition="V" number="0.0142" /> taṃsamānaṃ vā, javanaṃ anubandhati;</gatha1>
    <gathalast line="67">Na tu aññaṃ tadālambaṃ, bāladārakalīlayā.</gathalast>
    <gatha1 line="68">‘‘Bījassābhāvato natthi, brahmānampi imassa hi;</gatha1>
    <gathalast line="69">Paṭisandhimano bījaṃ, kāmāvacarasaññitaṃ.</gathalast>
    <gatha1 line="70">‘‘Ṭhāne pariciteyeva, taṃ idaṃ bālako viya;</gatha1>
    <gathalast line="71">Anuyātīti nāññattha, hoti taṇhāvasena vā’’ti.</gathalast>
    <paragraph line="72">Nanu ca ‘‘kāmāvacarapaṭisandhibījābhāvato’’ti vuttaṃ, tathā ca cakkhuviññāṇādīnampi abhāvo āpajjatīti? Nāpajjati indriyappavattiānubhāvato, dvāravīthibhede cittaniyamato ca.</paragraph>
    <centered line="73">Tadārammaṇaniyamavaṇṇanā niṭṭhitā.</centered>
    <subhead line="74">Javananiyamavaṇṇanā</subhead>
    <paragraph line="75" number="32"><bold>Mandappavattiya</bold>nti <pageBreak edition="M" number="0.0155" /> maraṇāsannakāle vatthudubbalatāya mandībhūtavegattā mandaṃ hutvā pavattiyaṃ. <bold>Maraṇakālādīsū</bold>ti <bold>ādi</bold>-saddena mucchākālaṃ saṅgaṇhāti.</paragraph>
    <paragraph line="76" number="33"><bold>Bhagavato…pe… vadantī</bold>ti bhagavato yamakapāṭihāriyakālādīsu udakakkhandhaaggikkhandhappavattanādiatthaṃ visuṃ visuṃ pādakajjhānaṃ samāpajjitvā tato vuṭṭhāya jhānadhamme visuṃ visuṃ āvajjentassa āvajjanavasitāya matthakappattiyā āvajjanatapparova cittābhinīhāro hotīti yathāvajjitajhānaṅgārammaṇāni cattāri, pañcavā paccavekkhaṇajavanacittāni pavattantīti vadanti (visuddhi. 1.78) <bold>aṭṭhakathācariyā</bold>. ‘‘Bhagavato’’ti ca idaṃ nidassanamattaṃ aññesampi dhammasenāpatiādīnaṃ evarūpe accāyikakāle aparipuṇṇajavanānaṃ pavattanato. Tathā ca vuttaṃ <bold>aṭṭhakathāyaṃ</bold> ‘‘ayañca matthakappattā vasitā bhagavato yamakapāṭihāriyakāle <pageBreak edition="V" number="0.0143" /> aññesaṃ vā evarūpe kāle’’ti (visuddhi. 1.78). <bold>‘‘Cattāri pañca vā’’</bold>ti ca panetaṃ tikkhindriyamudindriyavasena gahetabbanti <bold>ācariyadhammapālattherena</bold> (visuddhi. mahā. 1.78) vuttaṃ, tasmā bhagavato cattāri, aññesaṃ pañcapīti yuttaṃ viya dissati.</paragraph>
    <paragraph line="77" number="34"><bold>Ādikammikassā</bold>ti ādito katayogakammassa. Paṭhamaṃ nibbattā appanā <bold>paṭhamakappanā</bold>. Abhiññājavanānampi ‘‘paṭhamakappanāyā’’ti adhikāro siyāti āha <bold>‘‘sabbadāpī’’</bold>ti, paṭhamuppattikāle, ciṇṇavasīkāle ca pañcābhiññājavanāni ekavārameva javantītyattho.</paragraph>
    <paragraph line="78" number="35"> Maggāyeva uppajjanato <bold>magguppādā. Yathāraha</bold>nti pañcamaṃ vā catutthaṃ vā uppannamaggānurūpaṃ. Sattajavanaparamattā hi ekāvajjanavīthiyā <pageBreak edition="M" number="0.0156" /> catutthaṃ uppannamaggato paraṃ tīti phalacittāni, pañcamaṃ uppannamaggato paraṃ dve vā honti.</paragraph>
    <paragraph line="79" number="36"><bold>Nirodhasamāpattikāle</bold>ti nirodhassa pubbabhāge. <bold>Catutthāruppajavana</bold>nti kusalakiriyānaṃ aññataraṃ nevasaññānāsaññāyatanajavanaṃ. Anāgāmikhīṇāsavāyeva nirodhasamāpattiṃ samāpajjanti, na sotāpannasakadāminoti vuttaṃ <bold>‘‘anāgāmiphalaṃ vā arahattaphalaṃ vā’’</bold>ti. Vibhattivipallāso cettha daṭṭhabbo ‘‘anāgāmiphale vā arahattaphale vā’’ti. Tenāha <bold>‘‘niruddhe’’</bold>ti. <bold>Yathāraha</bold>nti taṃtaṃpuggalānurūpaṃ.</paragraph>
    <paragraph line="80" number="38"><bold>Sabbatthāpi samāpattivīthiya</bold>nti sakalāyapi jhānasamāpattivīthiyaṃ, phalasamāpattivīthiyañca.</paragraph>
    <paragraph line="81" number="39"><bold>Parittāni</bold> javanāni sattakkhattuṃ matāni ukkaṃsakoṭiyā. Maggābhiññā pana <bold>sakiṃ</bold> ekavārameva matā. <bold>Avasesāni</bold> abhiññāmaggavajjitāni mahaggatalokuttarajavanāni bahūnipi labbhanti samāpattivīthiyaṃ ahorattampi pavattanato. <bold>Api</bold>-saddena lokiyajjhānāni paṭhamakappanāyaṃ, antimaphaladvayañca nirodhānantaraṃ ekavāraṃ, phalacittāni maggānantaraṃ dvattikkhattumpīti sampiṇḍeti.</paragraph>
    <centered line="82">Javananiyamavaṇṇanā niṭṭhitā.</centered>
    <subhead line="83">Puggalabhedavaṇṇanā</subhead>
    <paragraph line="84" number="40"> Idāni <pageBreak edition="V" number="0.0144" /> duhetukāhetukāpāyikāhetukatihetukavasena catubbidhānaṃ puthujjanānaṃ, maggaṭṭhaphalaṭṭhavasena aṭṭhavidhānaṃ ariyānanti dvādasannaṃ puggalānaṃ uppajjanakavīthicittaparicchedadassanatthaṃ paṭhamaṃ tāva tesaṃ vajjitabbacittāni dassetumāha <bold>‘‘duhetukānamahetukānañcā’’</bold>tyādi. Paṭisandhiviññāṇasahagatālobhādosavasena dve hetū <pageBreak edition="M" number="0.0157" /> imesanti <bold>dvihetukā</bold>. Tādisānaṃ hetūnaṃ abhāvato <bold>ahetukā</bold>. Ma-kāro padasandhikaro. <bold>Appanājavanāni na labbhanti</bold> vipākāvaraṇasabbhāvato. Dvihetukāhetukapaṭisandhi hi ‘‘vipākāvaraṇa’’nti vuccati. Appanājavanābhāvatoyeva arahattaṃ natthīti <bold>kiriyajavanāni na labbhanti</bold>.</paragraph>
    <paragraph line="85" number="41"> ‘‘Sahetukaṃ (paṭṭhā. 3.1.102) bhavaṅgaṃ ahetukassa bhavaṅgassa anantarapaccayena paccayo’’ti pāṭhato ahetukānampi nānākammena dvihetukatadārammaṇaṃ sambhavati, dvihetukānaṃ vattabbameva natthi. Mūlasandhiyā pana jaḷabhāvato ubhinnampi natthi tihetukatadārammaṇanti āha <bold>‘‘tathā ñāṇasampayuttavipākāni cā’’</bold>ti. Ācariya<bold>jotipālattherena</bold> pana ‘‘sahetukaṃ bhavaṅga’’nti avisesena vuttattā ahetukānampi tihetukatadārammaṇaṃ vatvā idha ñāṇasampayuttavipākābhāvavacanassa parihāsavasena ‘‘so eva pucchitabbo, yo tassa kattā’’ti vuttaṃ, taṃ pana parihāsavasena vuttampi ācariyaṃ pucchitvāva vijānanatthaṃ vuttavacanaṃ viya ṭhitaṃ. Tathā hi ācariyenevettha kāraṇaṃ <bold>paramatthavinicchaye</bold> vuttaṃ –</paragraph>
    <gathalast line="86">‘‘Ñāṇapākā na vattanti, jaḷattā mūlasandhiyā’’ti; (Parama. vi. 271);</gathalast>
    <paragraph line="87">Apare pana ‘‘yathā ahetukānaṃ sahetukatadārammaṇaṃ hoti, evaṃ dvihetukānaṃ tihetukatadārammaṇampī’’ti vaṇṇenti, tesaṃ matānurodhena ca idhāpi ñāṇasampayuttavipākapaṭikkhepo ahetukeyeva sandhāyāti vadanti. Tattha pana pamāṇapāṭhābhāvato ācariyena ubhinnampi sādhāraṇavasena ñāṇasampayuttavipākābhāve kāraṇaṃ vatvā samakameva cittaparicchedassa dassitattā tesaṃ vacanaṃ vīmaṃsitvā sampaṭicchitabbaṃ. Ahetukāpekkhāya cettha <pageBreak edition="M" number="0.0158" /> ‘‘sugatiya’’nti vacanaṃ, taṃ pana atthato anuññātadvihetukavipākānaṃ tattheva sambhavadassanaparaṃ. Tenāha <bold>‘‘duggatiyaṃ panā’’</bold>tyādi.</paragraph>
    <paragraph line="88" number="43"><bold>Tihetukesū</bold>ti <pageBreak edition="V" number="0.0145" /> paṭisandhiviññāṇasahagatālobhādosāmohavasena tihetukesu puthujjādīsū navavidhapuggalesu.</paragraph>
    <paragraph line="89" number="45"><bold>Diṭṭhī…pe… sekkhāna</bold>nti sikkhāya aparipūrakāritāya sikkhanasīlatāya ‘‘sekkhā’’ti laddhanāmānaṃ sotāpannasakadāgāmīnaṃ puggalānaṃ paṭhamamaggeneva sakkāyadiṭṭhivicikicchānaṃ pahīnattā taṃsahagatajavanāni ceva <bold>ca</bold>-saddena ākaḍḍhitāni khīṇāsavāveṇikāni kiriyajavanāni ca na labbhanti.</paragraph>
    <paragraph line="90" number="46"><bold>Paṭighajavanāni cā</bold>ti domanassajavanāni ceva diṭṭhisampayuttavicikicchāsahagatakiriyajavanāni ca.</paragraph>
    <paragraph line="91" number="47"><bold>Lokuttara…pe… samuppajjantī</bold>ti catunnaṃ maggānaṃ ekacittakkhaṇikabhāvena puggalantaresu asambhavato, heṭṭhimaheṭṭhimānañca uparūparisamāpattiyā anadhigatattā, uparūparipuggalānañca asamugghāṭitakammakilesanirodhena puthujjanehi viya sotāpannānaṃ sotāpannādīhi puggalantarabhāvūpagamanena paṭippassaddhattā ca aṭṭhapi lokuttarajavanāni yathāsakaṃ maggaphalaṭṭhānaṃ ariyānameva samuppajjanti.</paragraph>
    <paragraph line="92" number="48"> Idāni tesaṃ tesaṃ puggalānaṃ yathāpaṭikkhittajavanāni vajjetvā pārisesato labbhamānajavanāni sampiṇḍetvā dassetuṃ <bold>‘‘asekkhāna’’</bold>ntyādi vuttaṃ. Tividhasikkhāya paripūrakāribhāvato <bold>asekkhānaṃ</bold> khīṇāsavānaṃ tettiṃsavidhakusalākusalassa, heṭṭhimaphalattayassa, vīthimuttānañca navamahaggatavipākānaṃ vasena pañcacattālīsavajjitāni sesāni <pageBreak edition="M" number="0.0159" /> tevīsatikaāmāvacaravipākavīsatikiriyaarahattaphalavasena <bold>catucattālīsa</bold> vīthicittāni <bold>sambhavā</bold> yathālābhaṃ kāmabhave ṭhitānaṃ vasena uddise.</paragraph>
    <paragraph line="93"><bold>Sekkhānaṃ</bold> aṭṭhārasakiriyajavanadiṭṭhivicikicchāsahagatapañcakaaggaphalamahaggatavipākavasena tettiṃsa vajjetvā tevīsatikāmāvacaravipākaāvajjanadvayaekavīsatikusalasattākusalaheṭṭhimaphalattayavasena <bold>chappaññāsa</bold> vīthicittāni yathāsambhavaṃ uddise avisesato. Visesato pana sotāpannasakadāgāmīnaṃ ekapaññāsa, anāgāmīnaṃ ekūnapaññāsa, avasesānaṃ catunnaṃ puthujjanānaṃ <pageBreak edition="V" number="0.0146" /> aṭṭhārasakiriyajavanasabbalokuttaramahaggatavipākavasena pañcatiṃsa vajjetvā avasesāni kāmāvacaravipākaāvajjanadvayalokiyakusalākusalavasena <bold>catupaññāsa</bold> vīthicittāni yathāsambhavato uddise avisesato. Visesato pana tihetukānaṃ catupaññāseva labbhanti, dvihetukāhetukānaṃ ñāṇasampayuttavipākaappanājavanavajjitāni ekacattālīsa, āpāyikānaṃ tāneva dvihetukavipākavajjitāni sattatiṃsa vīthicittānīti daṭṭhabbaṃ.</paragraph>
    <paragraph line="94">Puggalānaṃ vasena cittappavattibhedo <bold>puggalabhedo</bold>.</paragraph>
    <centered line="95">Puggalabhedavaṇṇanā niṭṭhitā.</centered>
    <subhead line="96">Bhūmivibhāgavaṇṇanā</subhead>
    <paragraph line="97" number="49"><bold>Sabbānipi vīthicittāni upalabbhanti</bold> channaṃ dvārānaṃ, sabbesañca puggalānaṃ tattha sambhavato. <bold>Yathāraha</bold>nti taṃtaṃbhavānurūpaṃ, taṃtaṃpuggalānurūpañca.</paragraph>
    <paragraph line="98" number="52">.<bold></bold> Tyādinā <pageBreak edition="M" number="0.0160" /> ghānaviññāṇādīnampi paṭikkhepo hessatīti rūpāvacarabhūmiyaṃ paṭighajavanatadārammaṇāneva paṭikkhittāni. Sabbatthāpīti kāmabhave, rūpabhave, arūpabhave ca.</paragraph>
    <paragraph line="99" number="54"><bold>Kāma</bold>bhave yathārahaṃ vīthimuttavajjāni <bold>asīti vīthicittāni,</bold> rūpabhave paṭighadvayaaṭṭhatadārammaṇaghānādiviññāṇachakkavīthimuttakavasena pañcavīsati vajjetvā sesāni āvajjanadvayanavaahetukavipākatepaññāsajavanavasena <bold>catusaṭṭhi, arūpe</bold> bhave tevīsatikāmāvacaravipākapaṭhamamaggapañcadasarūpāvacarapaṭighadvayaāruppavipākakiriyamanodhātuhasanavasena sattacattālīsa vajjetvā sesāni chabbīsati parittajavanaaṭṭhaāruppajavanasattalokuttarajavanamanodvārāvajjanavasena <bold>dvecattālīsa</bold> cittāni <bold>labbhare</bold> upalabbhanti.</paragraph>
    <paragraph line="100">Keci <pageBreak edition="V" number="0.0147" /> pana ‘‘rūpabhave aniṭṭhārammaṇābhāvato idhāgatānaṃyeva brahmānaṃ akusalavipākasambhavoti tāni parihāpetvā pañcaparittavipākehi saddhiṃ rūpabhave saṭṭhiyeva vīthicittānī’’ti vadanti. Idha pana tattha ṭhatvāpi imaṃ lokaṃ passantānaṃ aniṭṭhārammaṇassa asambhavo na sakkā vattunti tehi saddhiṃyeva tattha catusaṭṭhi vuttāni. Evañca katvā vuttaṃ <bold>dhammānusāraṇiyaṃ</bold> ‘‘yadā brahmāno kāmāvacaraṃ aniṭṭhārammaṇaṃ ālambanti, tadā taṃ sugatiyampi akusalavipākacakkhusotaviññāṇamanodhātusantīraṇānaṃ uppatti sambhavatī’’ti.</paragraph>
    <paragraph line="101">Bhūmivasena vibhāgo <bold>bhūmivibhāgo</bold>.</paragraph>
    <centered line="102">Bhūmivibhāgavaṇṇanā niṭṭhitā.</centered>
    <paragraph line="103" number="55"><bold>Yathāsambhava</bold>nti taṃtaṃdvāresu, taṃtaṃbhavesu vā sambhavānurūpato. <bold>Yāvatāyuka</bold>nti paṭisandhito paraṃ bhavanikantivasena pavattamanodvārikacittavīthito paṭṭhāya cuticittāvasānaṃ <pageBreak edition="M" number="0.0161" />, tato pubbe pavattabhavaṅgāvasānaṃ vā abbocchinnā asati nirodhasamāpattiyanti adhippāyo.</paragraph>
    <centered line="104">Iti abhidhammatthavibhāviniyā nāma abhidhammatthasaṅgahavaṇṇanāya</centered>
    <centered line="105">Vīthiparicchedavaṇṇanā niṭṭhitā.</centered>
  </content>
</document>