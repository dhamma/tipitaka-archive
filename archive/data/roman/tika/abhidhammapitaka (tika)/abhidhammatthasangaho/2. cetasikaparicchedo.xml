<?xml version="1.0"?>
<document>
<metadata>
<normativeSource>http://tipitaka.org/romn/cscd/abh07t.nrf1.xml</normativeSource>
<archivePath>roman/tika/abhidhammapitaka (tika)/abhidhammatthasangaho/2. cetasikaparicchedo.xml</archivePath>
<titlePath>2. Cetasikaparicchedo - Abhidhammatthasaṅgaho - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">2. Cetasikaparicchedo</chapter>
<subhead line="2">Sampayogalakkhaṇaṃ</subhead>
<paragraph line="3" number="1"> Ekuppādanirodhā <pageBreak edition="V" number="0.0008" /> ca, ekālambaṇavatthukā.</paragraph>
<gathalast line="4">Cetoyuttā dvipaññāsa, dhammā cetasikā matā.</gathalast>
<subhead line="5">Aññasamānacetasikaṃ</subhead>
<paragraph line="6" number="2"> Kathaṃ? Phasso vedanā saññā cetanā ekaggatā jīvitindriyaṃ manasikāro ceti sattime cetasikā <bold>sabbacittasādhāraṇā</bold> nāma.</paragraph>
<paragraph line="7" number="3"> Vitakko <pageBreak edition="M" number="0.0008" /> vicāro adhimokkho vīriyaṃ pīti chando cāti cha ime cetasikā <bold>pakiṇṇakā</bold> nāma.</paragraph>
<paragraph line="8" number="4"> Evamete terasa cetasikā <bold>aññasamānā</bold>ti veditabbā.</paragraph>
<subhead line="9">Akusalacetasikaṃ</subhead>
<paragraph line="10" number="5"> Moho ahirikaṃ anottappaṃ uddhaccaṃ lobho diṭṭhi māno doso issā macchariyaṃ kukkuccaṃ thinaṃ middhaṃ vicikicchā ceti cuddasime cetasikā <bold>akusalā</bold> nāma.</paragraph>
<subhead line="11">Sobhanacetasikaṃ</subhead>
<paragraph line="12" number="6"> Saddhā sati hirī ottappaṃ alobho adoso tatramajjhattatā kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā <pageBreak edition="V" number="0.0009" /> cittapāguññatā kāyujukatā cittujukatā ceti ekūnavīsatime cetasikā <bold>sobhanasādhāraṇā</bold> nāma.</paragraph>
<paragraph line="13" number="7"> Sammāvācā sammākammanto sammāājīvo ceti tisso <bold>viratiyo</bold> nāma.</paragraph>
<paragraph line="14" number="8"> Karuṇā muditā <bold>appamaññāyo</bold> nāmāti sabbathāpi paññindriyena saddhiṃ pañcavīsatime cetasikā <bold>sobhanā</bold>ti veditabbā.</paragraph>
<paragraph line="15" number="9"> Ettāvatā ca –</paragraph>
<gatha1 line="16">Terasaññasamānā ca, cuddasākusalā tathā;</gatha1>
<gathalast line="17">Sobhanā pañcavīsāti, dvipaññāsa pavuccare.</gathalast>
<subhead line="18">Sampayoganayo</subhead>
<paragraph line="19" number="10"> Tesaṃ <pageBreak edition="M" number="0.0009" /> cittāviyuttānaṃ, yathāyogamito paraṃ.</paragraph>
<gathalast line="20">Cittuppādesu paccekaṃ, sampayogo pavuccati.</gathalast>
<paragraph line="21" number="11"> Satta sabbattha yujjanti, yathāyogaṃ pakiṇṇakā.</paragraph>
<gathalast line="22">Cuddasākusalesveva, sobhanesveva sobhanā.</gathalast>
<subhead line="23">Aññasamānacetasikasampayoganayo</subhead>
<paragraph line="24" number="12"> Kathaṃ? <bold>Sabbacittasādhāraṇā</bold> tāva sattime cetasikā sabbesupi ekūnanavuticittuppādesu labbhanti.</paragraph>
<paragraph line="25" number="13"><bold>Pakiṇṇakesu</bold> pana vitakko tāva dvipañcaviññāṇavajjitakāmāvacaracittesu ceva ekādasasu paṭhamajjhānacittesu ceti pañcapaññāsacittesu uppajjati.</paragraph>
<paragraph line="26" number="14"> Vicāro <pageBreak edition="V" number="0.0010" /> pana tesu ceva ekādasasu dutiyajjhānacittesu cāti chasaṭṭhicittesu.</paragraph>
<paragraph line="27" number="15"> Adhimokkho dvipañcaviññāṇavicikicchāsahagatavajjitacittesu.</paragraph>
<paragraph line="28" number="16"> Vīriyaṃ pañcadvārāvajjanadvipañcaviññāṇasampaṭicchanasantīraṇavajjitacittesu.</paragraph>
<paragraph line="29" number="17"> Pīti domanassupekkhāsahagatakāyaviññāṇacatutthajjhānavajjitacittesu.</paragraph>
<paragraph line="30" number="18"> Chando ahetukamomūhavajjitacittesūti.</paragraph>
<paragraph line="31" number="19"> Te pana cittuppādā yathākkamaṃ –</paragraph>
<gatha1 line="32">Chasaṭṭhi pañcapaññāsa, ekādasa ca soḷasa;</gatha1>
<gathalast line="33">Sattati vīsati ceva, pakiṇṇakavivajjitā.</gathalast>
<gatha1 line="34">Pañcapaññāsa <pageBreak edition="M" number="0.0010" /> chasaṭṭhiṭṭhasattati tisattati;</gatha1>
<gathalast line="35">Ekapaññāsa cekūnasattati sapakiṇṇakā.</gathalast>
<subhead line="36">Akusalacetasikasampayoganayo</subhead>
<paragraph line="37" number="20"><bold>Akusalesu</bold> pana moho ahirikaṃ anottappaṃ uddhaccañcāti cattārome cetasikā sabbākusalasādhāraṇā nāma, sabbesupi dvādasā kusalesu labbhanti.</paragraph>
<paragraph line="38" number="21"> Lobho aṭṭhasu lobhasahagatacittesveva labbhati.</paragraph>
<paragraph line="39" number="22"> Diṭṭhi catūsu diṭṭhigatasampayuttesu.</paragraph>
<paragraph line="40" number="23"> Māno catūsu diṭṭhigatavippayuttesu.</paragraph>
<paragraph line="41" number="24"> Doso <pageBreak edition="V" number="0.0011" /> issā macchariyaṃ kukkuccañcāti dvīsu paṭighasampayuttacittesu.</paragraph>
<paragraph line="42" number="25"> Thinamiddhaṃ pañcasu sasaṅkhārikacittesu.</paragraph>
<paragraph line="43" number="26"> Vicikicchā vicikicchāsahagatacitteyevāti.</paragraph>
<paragraph line="44" number="27"> Sabbāpuññesu cattāro,</paragraph>
<gatha2 line="45">Lobhamūle tayo gatā;</gatha2>
<gatha3 line="46">Dosamūlesu cattāro,</gatha3>
<gathalast line="47">Sasaṅkhāre dvayaṃ tathā.</gathalast>
<gatha1 line="48">Vicikicchā vicikicchā-citte cāti catuddasa;</gatha1>
<gathalast line="49">Dvādasākulesveva, sampayujjanti pañcadhā.</gathalast>
<subhead line="50">Sobhanacetasikasampayoganayo</subhead>
<paragraph line="51" number="28"><bold>Sobhanesu</bold> pana sobhanasādhāraṇā tāva ekūnavīsatime cetasikā sabbesupi ekūnasaṭṭhisobhanacittesu saṃvijjanti.</paragraph>
<paragraph line="52" number="29"> Viratiyo <pageBreak edition="M" number="0.0011" /> pana tissopi lokuttaracittesu sabbathāpi niyatā ekatova labbhanti, lokiyesu pana kāmāvacarakusalesveva kadāci sandissanti visuṃ visuṃ.</paragraph>
<paragraph line="53" number="30"> Appamaññāyo pana dvādasasu pañcamajjhānavajjitamahaggatacittesu ceva kāmāvacarakusalesu ca sahetukakāmāvacarakiriyacittesu cāti aṭṭhavīsaticittesveva kadāci nānā hutvā jāyanti, upekkhāsahagatesu panettha karuṇāmuditā na santīti keci vadanti.</paragraph>
<paragraph line="54" number="31"> Paññā pana dvādasasu ñāṇasampayuttakāmāvacaracittesu ceva sabbesupi pañcatiṃsamahaggatalokuttaracittesu cāti sattacattālīsacittesu sampayogaṃ gacchatīti.</paragraph>
<paragraph line="55" number="32"> Ekūnavīsati <pageBreak edition="V" number="0.0012" /> dhammā, jāyantekūnasaṭṭhisu.</paragraph>
<gathalast line="56">Tayo soḷasacittesu, aṭṭhavīsatiyaṃ dvayaṃ.</gathalast>
<gatha1 line="57">Paññā pakāsitā, sattacattālīsavidhesupi;</gatha1>
<gathalast line="58">Sampayuttā catudhevaṃ, sobhanesveva sobhanā.</gathalast>
<paragraph line="59" number="33"> Issāmaccherakukkucca-viratikaruṇādayo.</paragraph>
<gathalast line="60">Nānā kadāci māno ca, thina middhaṃ tathā saha.</gathalast>
<paragraph line="61" number="34"> Yathāvuttānusārena, sesā <bold>niyatayogino</bold>.</paragraph>
<gathalast line="62"><bold>Saṅgahañca</bold> pavakkhāmi, tesaṃ dāni yathārahaṃ.</gathalast>
<subhead line="63">Saṅgahanayo</subhead>
<paragraph line="64" number="35"> Chattiṃsānuttare dhammā, pañcatiṃsa mahaggate.</paragraph>
<gathalast line="65">Aṭṭhatiṃsāpi labbhanti, kāmāvacarasobhane.</gathalast>
<gatha1 line="66">Sattavīsatipuññamhi, dvādasāhetuketi ca;</gatha1>
<gathalast line="67">Yathāsambhavayogena, pañcadhā tattha saṅgaho.</gathalast>
<subhead line="68">Lokuttaracittasaṅgahanayo</subhead>
<paragraph line="69" number="36"> Kathaṃ <pageBreak edition="M" number="0.0012" />? <bold>Lokuttaresu</bold> tāva aṭṭhasu paṭhamajjhānikacittesu aññasamānā terasa cetasikā, appamaññāvajjitā tevīsati sobhanacetasikā ceti chattiṃsa dhammā saṅgahaṃ gacchanti, tathā dutiyajjhānikacittesu vitakkavajjā, tatiyajjhānikacittesu vitakkavicāravajjā, catutthajjhānikacittesu vitakkavicārapītivajjā, pañcamajjhānikacittesupi upekkhāsahagatā te eva saṅgayhantīti sabbathāpi aṭṭhasu lokuttaracittesu pañcakajjhānavasena pañcadhāva saṅgaho hotīti.</paragraph>
<paragraph line="70" number="37"> Chattiṃsa <pageBreak edition="V" number="0.0013" /> pañcatiṃsa ca, catuttiṃsa yathākkamaṃ.</paragraph>
<gathalast line="71">Tettiṃsadvayamiccevaṃ, pañcadhānuttare ṭhitā.</gathalast>
<subhead line="72">Mahaggatacittasaṅgahanayo</subhead>
<paragraph line="73" number="38"><bold>Mahaggatesu</bold> pana tīsu paṭhamajjhānikacittesu tāva aññasamānā terasa cetasikā, viratittayavajjitā dvāvīsati sobhanacetasikā ceti pañcatiṃsa dhammā saṅgahaṃ gacchanti, karuṇāmuditā panettha paccekameva yojetabbā, tathā dutiyajjhānikacittesu vitakkavajjā, tatiyajjhānikacittesu vitakkavicāravajjā, catutthajjhānikacittesu vitakkavicārapītivajjā, pañcamajjhānikacittesu pana pannarasasu appamaññāyo na labbhantīti sabbathāpi sattavīsatimahaggatacittesu pañcakajjhānavasena pañcadhāva saṅgaho hotīti.</paragraph>
<paragraph line="74" number="39"> Pañcatiṃsa catuttiṃsa, tettiṃsa ca yathākkamaṃ.</paragraph>
<gathalast line="75">Bāttiṃsa ceva tiṃseti, pañcadhāva mahaggate.</gathalast>
<subhead line="76">Kāmāvacarasobhanacittasaṅgahanayo</subhead>
<paragraph line="77" number="40"><bold>Kāmāvacarasobhanesu</bold> pana kusalesu tāva paṭhamadvaye aññasamānā terasa cetasikā, pañcavīsati sobhanacetasikā <pageBreak edition="M" number="0.0013" /> ceti aṭṭhatiṃsa dhammā saṅgahaṃ gacchanti, appamaññāviratiyo panettha pañcapi paccekameva yojetabbā, tathā dutiyadvaye ñāṇavajjitā, tatiyadvaye ñāṇasampayuttā pītivajjitā, catutthadvaye ñāṇapītivajjitā te eva saṅgayhanti. Kiriyacittesupi virativajjitā tatheva catūsupi dukesu catudhāva saṅgayhanti. Tathā vipākesu ca appamaññāvirativajjitā te eva saṅgayhantīti sabbathāpi catuvīsatikāmāvacarasobhanacittesu dukavasena dvādasadhāva saṅgaho hotīti.</paragraph>
<paragraph line="78" number="41"> Aṭṭhatiṃsa sattatiṃsa, dvayaṃ chattiṃsakaṃ subhe.</paragraph>
<gatha2 line="79">Pañcatiṃsa catuttiṃsa, dvayaṃ tettiṃsakaṃ kriye;</gatha2>
<gatha3 line="80">Tettiṃsa pāke bāttiṃsa, dvayekatiṃsakaṃ bhave;</gatha3>
<gathalast line="81">Sahetukāmāvacarapuñña-pākakriyāmane.</gathalast>
<paragraph line="82" number="42"> Navijjantettha <pageBreak edition="V" number="0.0014" /> viratī, kriyesu ca mahaggate.</paragraph>
<gatha2 line="83">Anuttare appamaññā, kāmapāke dvayaṃ tathā;</gatha2>
<gatha3 line="84">Anuttare jhānadhammā, appamaññā ca majjhime;</gatha3>
<gathalast line="85">Viratī ñāṇapītī ca, parittesu visesakā.</gathalast>
<subhead line="86">Akusalacittasaṅgahanayo</subhead>
<paragraph line="87" number="43"><bold>Akusalesu</bold> pana lobhamūlesu tāva paṭhame asaṅkhārike aññasamānā terasa cetasikā, akusalasādhāraṇā cattāro cāti sattarasa lobhadiṭṭhīhi saddhiṃ ekūnavīsati dhammā saṅgahaṃ gacchanti.</paragraph>
<paragraph line="88" number="44"> Tatheva dutiye asaṅkhārike lobhamānena.</paragraph>
<paragraph line="89" number="45"> Tatiye tatheva pītivajjitā lobhadiṭṭhīhi saha aṭṭhārasa.</paragraph>
<paragraph line="90" number="46"> Catutthe <pageBreak edition="M" number="0.0014" /> tatheva lobhamānena.</paragraph>
<paragraph line="91" number="47"> Pañcame pana paṭighasampayutte asaṅkhārike doso issā macchariyaṃ kukkuccañcāti catūhi saddhiṃ pītivajjitā te eva vīsati dhammā saṅgayhanti, issāmacchariyakukkuccāni panettha paccekameva yojetabbāni.</paragraph>
<paragraph line="92" number="48"> Sasaṅkhārikapañcakepi tatheva thinamiddhena visesetvā yojetabbā.</paragraph>
<paragraph line="93" number="49"> Chandapītivajjitā pana aññasamānā ekādasa, akusalasādhāraṇā cattāro cāti pannarasa dhammā uddhaccasahagate sampayujjanti.</paragraph>
<paragraph line="94" number="50"> Vicikicchāsahagatacitte ca adhimokkhavirahitā vicikicchāsahagatā tatheva pannarasa <pageBreak edition="V" number="0.0015" /> dhammā samupalabbhantīti sabbathāpi dvādasākusalacittuppādesu paccekaṃ yojiyamānāpi gaṇanavasena sattadhāva saṅgahitā bhavantīti.</paragraph>
<paragraph line="95" number="51"> Ekūnavīsāṭṭhārasa, vīsekavīsa vīsati.</paragraph>
<gathalast line="96">Dvāvīsa pannaraseti, sattadhā kusaleṭhitā.</gathalast>
<paragraph line="97" number="52"> Sādhāraṇā ca cattāro, samānā ca dasāpare.</paragraph>
<gathalast line="98">Cuddasete pavuccanti, <bold>sabbākusalayogino</bold>.</gathalast>
<subhead line="99">Ahetukacittasaṅgahanayo</subhead>
<paragraph line="100" number="53"><bold>Ahetukesu</bold> pana hasanacitte tāva chandavajjitā aññasamānā dvādasa dhammā saṅgahaṃ gacchanti.</paragraph>
<paragraph line="101" number="54"> Tathā voṭṭhabbane chandapītivajjitā.</paragraph>
<paragraph line="102" number="55"> Sukhasantīraṇe chandavīriyavajjitā.</paragraph>
<paragraph line="103" number="56"> Manodhātuttikāhetukapaṭisandhiyugaḷe chandapītivīriyavajjitā.</paragraph>
<paragraph line="104" number="57"> Dvipañcaviññāṇe <pageBreak edition="M" number="0.0015" /> pakiṇṇakavajjitā teyeva saṅgayhantīti sabbathāpi aṭṭhārasasu ahetukesu gaṇanavasena catudhāva saṅgaho hotīti.</paragraph>
<paragraph line="105" number="58"> Dvādasekādasa dasa, satta cāti catubbidho.</paragraph>
<gathalast line="106">Aṭṭhārasāhetukesu, cittuppādesu saṅgaho.</gathalast>
<paragraph line="107" number="59"> Ahetukesu sabbattha, satta sesā yathārahaṃ.</paragraph>
<gathalast line="108">Iti vitthārato vutto, tettiṃsavidhasaṅgaho.</gathalast>
<paragraph line="109" number="60"> Itthaṃ <pageBreak edition="V" number="0.0016" /> cittāviyuttānaṃ, sampayogañca saṅgahaṃ.</paragraph>
<gathalast line="110">Ñatvā bhedaṃ yathāyogaṃ, cittena samamuddise.</gathalast>
<centered line="111">Iti abhidhammatthasaṅgahe cetasikasaṅgahavibhāgo nāma</centered>
<centered line="112">Dutiyo paricchedo.</centered>
</body>
</document>