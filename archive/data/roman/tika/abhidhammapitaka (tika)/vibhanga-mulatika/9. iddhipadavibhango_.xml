<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh02t.tik26.xml</normativeSource>
    <source>roman/tika/abhidhammapitaka (tika)/vibhanga-mulatika/9. iddhipadavibhango_.xml</source>
    <script>roman</script>
    <directory>/tika/abhidhammapitaka (tika)/vibhanga-mulatika</directory>
    <basename>9. iddhipadavibhango_</basename>
    <titlePath>9. Iddhipādavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">9. Iddhipādavibhaṅgo</chapter>
    <title line="2">1. Suttantabhājanīyavaṇṇanā</title>
    <paragraph line="3" number="431"><bold>Paṭhamo</bold><pageBreak edition="Myanmar" number="0.0165" /><pageBreak edition="Vipassana Research Institut" number="0.0162" /><bold>kattuattho</bold> ‘‘ijjhatīti iddhī’’ti. <bold>Dutiyo karaṇattho</bold> ‘‘ijjhanti etāyā’’ti. Pajjitabbā iddhi vuttā ‘‘iddhiṃ pajjanti pāpuṇantī’’ti kattusādhanassa iddhisaddassa karaṇasādhanena pādasaddena samānādhikaraṇatāya asambhavato, ijjhanakassa ca atthassa karaṇabhūtena pādena pajjitabbattā ‘‘iddhi eva pādo’’ti saddayojanā na sambhavatīti imamatthamāha <bold>‘‘na ca…pe… vattu’’</bold>nti. <bold>Iddhikiriyākaraṇenā</bold>ti ijjhanakiriyāya karaṇabhūtena atthena sādhetabbā ca iddhi pajjitabbāti yojanā. <bold>Dvinnaṃ karaṇāna</bold>nti ijjhanapajjanakiriyākaraṇānaṃ iddhipādatthānaṃ. <bold>Na asamānādhikaraṇatā sambhavati</bold> paṭisedhadvayaṃ pakatiyaṃ ṭhapetīti. <bold>Tasmā</bold>ti yasmā paṭhamenatthena samānādhikaraṇasamāso, dutiyena sāmivacanasamāso iddhipādasaddānaṃ na yujjati, tasmā. Yathāvuttā vā paṭhamenatthena samānādhikaraṇasamāsavaseneva yojanā yujjati pādassa pajjamānakoṭṭhāsabhāvato. Dutiyenatthena itarasamāseneva yojanā yujjati pādassa ijjhanakaraṇūpāyabhāvato.</paragraph>
    <paragraph line="4"><bold>Kecī</bold>ti <bold>dhammasirittheraṃ</bold> sandhāya vadati. <bold>Duvidhatthāyā</bold>ti nibbattiatthāya, vuddhiatthāya ca. <bold>Visu</bold>nti ‘‘iddhi eva pādo iddhipādo’’ti imasmā visuṃ. <bold>Samāsayojanāvasenā</bold>ti ‘‘iddhiyā pādo iddhipādo’’ti evaṃ samāsayojanāvasena. <bold>Yathāyutto</bold>ti kattukaraṇatthesu yo yo yutto. <bold>Paṭilābhapubbabhāgāna</bold>nti visesādhigamataṃpubbabhāgānaṃ yathākkamaṃ kattiddhikaraṇiddhibhāvaṃ sandhāya vuttoti yojanā. Uttaracūḷabhājanīye ‘‘chandoyeva chandiddhipādo, cittameva, vīriyameva, vīmaṃsāva <pageBreak edition="Vipassana Research Institut" number="0.0163" /> vīmaṃsiddhipādo’’ti vuttattā āha <bold>‘‘uttaracūḷabhājanīye vā vuttehi chandādīhi iddhipādehī’’</bold>tiādi.</paragraph>
    <paragraph line="5">Chandacittavīmaṃsiddhipādesu tāva yuttaṃ padhānasaṅkhāraggahaṇaṃ apubbattā, vīriyiddhipāde pana kathanti codanaṃ sandhāyāha <bold>‘‘vīriyiddhipādaniddese’’</bold>tiādi. Yadi dveyeva samannāgamaṅgāni, chandādayo kimatthiyāti āha <bold>‘‘samādhivisesanānī’’</bold>ti. <bold>Na idha…pe… vuttā hoti</bold> atabbisesanattā. Yadipi <pageBreak edition="Myanmar" number="0.0166" /> samādhivisesanasamannāgamaṅgadassanatthaṃ dvikkhattuṃ vīriyaṃ āgatanti vuttaṃ, taṃ pana ‘‘vīriyasamādhisamannāgata’’nti ettāvatāpi siddhaṃ hoti. Evaṃ siddhe sati puna vacanaṃ vīriyantarasabbhāvaṃ nu kho dīpetīti kadāci āsaṅkeyyāti tadāsaṅkānivattanatthaṃ <bold>‘‘vīriyañcā’’</bold>tiādimāha. <bold>Chandādīhi visiṭṭho</bold>ti chandādīnaṃ adhipatipaccayatāvisesena visiṭṭho. Teneva hi chandādimukheneva iddhipādā desitā. Tathā ca vuttaṃ ‘‘chandaṃ ce bhikkhu adhipatiṃ karitvā labhati samādhi’’ntiādi. <bold>Taṃtaṃavassayanavasenā</bold>ti tassa tassa chandassa samādhino avassayatāvasena, paccayavisesatāyāti attho. <bold>Upāyatthena…pe… vuttā hoti</bold> adhigamūpāyatāpi nissayabhāvoyevāti. <bold>‘‘Tenevā’’</bold>tiādinā yathāvuttaṃ chandādīnaṃ iddhipādataṃ pāḷiyāyeva vibhāveti. Tattha <bold>tenevā</bold>ti chandādīnaṃyeva upāyatthabhāveneva iddhipādabhāvassa adhippetattā. <bold>Upāyiddhipādadassanatthamevā</bold>ti chandādike dhure jeṭṭhake pubbaṅgame katvā nibbattitasamādhi chandādīnaṃ iddhiyā adhigamūpāyatādassanaṃ upāyiddhipādadassanaṃ, tadatthameva ‘‘tathābhūtassa vedanākkhandho…pe… viññāṇakkhandho’’ti tattha tattha pāḷiyaṃ nissayiddhipādadassanaṃ kataṃ chandādivisiṭṭhānaṃyeva vedanākkhandhādīnaṃ adhippetattā. Evañcetaṃ sampaṭicchitabbaṃ. <bold>Aññathā</bold> kevalaṃ iddhisampayuttānaṃyeva khandhānaṃ vasena iddhipādabhāve gayhamāne <bold>catubbidhatā na hoti</bold> visesakāraṇābhāvatoti adhippāyo.</paragraph>
    <paragraph line="6" number="433"><bold>Tosanaṃ</bold> satthu ārādhanaṃ, sikkhāya vā. <bold>Thāmabhāvato</bold>ti thirabhāvato. Kulāpadese jātimā purissaro hotīti <bold>‘‘pubbaṅgamattā cittassa visiṭṭhajātisadisatā’’</bold>ti vuttaṃ. Vicāraṇāpaññāhetukattā mantassa vīmaṃsāsadisatā suviññeyyāvāti na uddhaṭā.</paragraph>
    <paragraph line="7"><bold>Chandādike</bold>ti chandasamādhipadhānasaṅkhārā, vīriyacittavīmaṃsāsamādhipadhānasaṅkhārāti ime tayo tayo dhamme. <bold>Abhedato</bold> bhedaṃ akatvā abhinditvā iddhibhāvasāmaññena, iddhipādabhāvasāmaññena ca <pageBreak edition="Vipassana Research Institut" number="0.0164" /> saṅgaṇhitvā. Tenāha <bold>‘‘sampiṇḍetvā’’</bold>ti. Bhedanaṃ vā sambhedanaṃ missīkaraṇanti āha <bold>‘‘amissetvā’’</bold>ti. Tathā hi ‘‘sesā pana sampayuttakā cattāro khandhā iddhipādāyevā’’ti (vibha. aṭṭha. 433) iddhiiddhipāde amissetvāpi kathitaṃ. <bold>Visesenā</bold>ti bhedena catūsu iddhipādesu asammissabhāvena āveṇikattā. Āveṇikā <pageBreak edition="Myanmar" number="0.0167" /> hi chandādayo tassa tassa iddhipādassa. <bold>Avisesenā</bold>ti abhedena, caturiddhipādasādhāraṇabhāvenāti attho.</paragraph>
    <paragraph line="8"><bold>Chandiddhipādasamādhiddhipādādayo</bold>ti <bold>ādi</bold>-saddena padhānasaṅkhāraṃ, vīriyacittavīmaṃsā ca saṅgaṇhāti. <bold>Pādo</bold>ti tehi sampayuttaṃ catukkhandhamāha. ‘‘Chandiddhipāde pavisantī’’tiādinā <bold>visiṭṭhesveva pavesaṃ avatvā</bold>. <bold>Catūsū</bold>ti chando, samādhi, padhānasaṅkhārā, taṃsampayuttā khandhāti evaṃ catūsu. Chandahetuko, chandādhiko vā samādhi adhippetoti āha <bold>‘‘chandavato ko samādhi na ijjhissatī’’</bold>ti. <bold>Itī</bold>ti evaṃ anena pakārena, yaṃ samādhibhāvanāmukhaṃ. Samādhibhāvanānuyogena bhāvitā khandhā <bold>samādhibhāvitā</bold>.</paragraph>
    <paragraph line="9"><bold>‘‘Ye hī’’</bold>tiādinā ‘‘abhinavaṃ natthī’’ti saṅkhepato vuttaṃ vivarati. <bold>Tiṇṇa</bold>nti chandasamādhipadhānasaṅkhārānaṃ. <bold>Ida</bold>nti ‘‘ime hi tayo’’tiādivacanaṃ. <bold>Purimassā</bold>ti ‘‘chando samādhī’’tiādivacanassa. <bold>Kāraṇabhāvenā</bold>ti sādhanabhāvena. <bold>Tenā</bold>ti ‘‘ime hi tayo dhammā’’tiādivacanena. Yasmā chandādayo tayo dhammā aññamaññaṃ, sampayuttakānañca nissayabhāvena pavattanti, tasmā tesampi iddhipādabhāvo vutto. So pana nissayabhāvo sampayogāvinābhāvīti āha <bold>‘‘tadantogadhattā’’</bold>ti, sampayuttakantogadhattāti attho. Chandādīnaṃ viya sampayuttakkhandhānaṃ sabhāvato iddhibhāvo natthīti āha <bold>‘‘iddhibhāvapariyāyo atthī’’</bold>ti. Tena vuttaṃ <bold>‘‘sesā sampayuttakā…pe… na attano sabhāvenā’’</bold>ti. <bold>Ekadesassā</bold>ti chandādīnaṃ. <bold>Catunnampi</bold> khandhānaṃ, chandādīnaṃ vā <bold>catunnaṃ. Punapī</bold>ti ‘‘sampayuttakā panā’’tiādiṃ sandhāyāha. <bold>Iminā</bold> catukkhandhatadekadesānaṃ iddhibhāvadīpanena.</paragraph>
    <paragraph line="10">Pubbe vuttato vacanakkamena aññanti āha <bold>‘‘apubbanti katvā’’</bold>ti. Kenaṭṭhena iddhi paṭilābho, kenaṭṭhena pādo pubbabhāgoti yathākkamaṃ yojanā. Yadi patiṭṭhānaṭṭhena pādo, nissayiddhipādoyeva vutto siyā, na upāyiddhipādoti āha <bold>‘‘upāyo cā’’</bold>tiādi. <bold>Sabbatthā</bold>ti suttantabhājanīye, abhidhammabhājanīye ca. Tenāha <bold>‘‘suttantabhājanīye hī’’</bold>tiādi. <bold>Samādhivisesanabhāvenā</bold>ti <pageBreak edition="Vipassana Research Institut" number="0.0165" /> ‘‘chandādhipati, chandahetuko, chandādhiko vā samādhi chandasamādhī’’tiādinā samādhissa visesanabhāvena <pageBreak edition="Myanmar" number="0.0168" />. ‘‘Samādhisevanavasenā’’ti ca pāṭho. Tattha <bold>samādhisevanavasenā</bold>ti chandādhike adhipatiṃ karitvā samādhissa āsevanavasena. <bold>Upāyabhūtāna</bold>nti ‘‘chandavato ce samādhi ijjhati, mayheva ijjhatī’’ti samādhiāsevanāya upāyabhūtānaṃ.</paragraph>
    <centered line="11">Suttantabhājanīyavaṇṇanā niṭṭhitā.</centered>
    <title line="12">2. Abhidhammabhājanīyavaṇṇanā</title>
    <paragraph line="13" number="444"> Sādhipativārāni aṭṭhasatāni, tesu paccekaṃ cattāro iddhipādā na sambhavantīti āha <bold>‘‘sādhipativārānaṃ paripuṇṇānaṃ abhāvā’’</bold>ti. Tattha kāraṇamāha <bold>‘‘na hi adhipatīnaṃ adhipatayo vijjantī’’</bold>ti. Yadi hi adhipatī siyuṃ sādhipatīti iddhipādabhedena dvattiṃsa nayasatāni, suddhikāni aṭṭhāti cattāri nayasahassāni bhaveyyuṃ, taṃ pana natthīti adhippāyo. Yattakā pana nayā idha labbhanti, taṃ dassetuṃ <bold>‘‘ekekasmiṃ panā’’</bold>tiādi vuttaṃ. Suddhikāni aṭṭha nayasatāni sādhipatikānipi aṭṭhevāti catunnaṃ maggānaṃ vasena soḷasa nayasatāni.</paragraph>
    <centered line="14">Abhidhammabhājanīyavaṇṇanā niṭṭhitā.</centered>
    <title line="15">3. Pañhapucchakavaṇṇanā</title>
    <paragraph line="16">Sayaṃ jeṭṭhakabhāvena pavattanato cattāro adhipatayo aññamaññaṃ garuṃ na karonti. Tasmā ‘‘cattāro iddhipādā na maggādhipatino’’ti vuttā. Tenāha <bold>‘‘aññamaññassa pana adhipatayo na bhavantī’’</bold>ti. <bold>Etamattha</bold>nti ‘‘adhipatayo aññamaññassa adhipatī na bhavantī’’ti etamatthaṃ. <bold>Adhipatino</bold>ti adhipati bhavituṃ samatthassa. <bold>Adhipatiṃ na karontī</bold>ti adhipatiṃ katvā garuṃ katvā <pageBreak edition="Vipassana Research Institut" number="0.0166" /> nappavattanti. <bold>Adhipatīnaṃ sahabhāve</bold>ti adhipatikiccakaraṇena sahapavattiyaṃ. <bold>‘‘Avīmaṃsādhipatikassa maggassa abhāvā’’</bold>ti idaṃ ‘‘adhipatitāsamatthā dhammā adhipatibhāveneva pavatteyyu’’nti dosāropanavasenāha, na yathādhigatavasena. Adhipatidhammānañhi pubbābhisaṅkhāre sati adhipatibhāvena pavatti, na aññathāti sahabhāvepi tadabhāvaṃ sandhāya visesanaṃ na <pageBreak edition="Myanmar" number="0.0169" /> kattabbaṃ siyāti sakkā vattuṃ. <bold>Aññamaññādhipatikaraṇabhāve</bold>ti aññamaññaṃ adhipatiṃ katvā pavattiyaṃ. <bold>Vīmaṃsādhipatikattavacana</bold>nti vīmaṃsādhipatikabhāvassa vacanaṃ. <bold>Na vattabbaṃ siyā</bold> sabbesampi adhipatīnaṃ sādhipatikattāti adhippāyo. <bold>Sahabhāvo paṭikkhitto eva</bold> sādhipatibhāvassa anekaṃsikatāvacanato.</paragraph>
    <centered line="17">Pañhapucchakavaṇṇanā niṭṭhitā.</centered>
    <centered line="18">Iddhipādavibhaṅgavaṇṇanā niṭṭhitā.</centered>
  </content>
</document>