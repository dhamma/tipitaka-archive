<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik28.xml</normativeSource>
    <archivePath>roman/tika/abhidhammapitaka (tika)/vibhanga-mulatika/11. maggangavibhango_.xml</archivePath>
    <baseFileName>11. maggangavibhango_</baseFileName>
    <titlePath>11. Maggaṅgavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">11. Maggaṅgavibhaṅgo</chapter>
    <title line="2">2. Abhidhammabhājanīyavaṇṇanā</title>
    <paragraph line="3" number="490"><bold>Abhidhamme</bold>ti <pageBreak edition="Myanmar" number="0.0174" /><pageBreak edition="Vipassana Research Institut" number="0.0171" /> dhammasaṅgahe. So hi nibbattitābhidhammadesanā, na vibhaṅgadesanā viya suttantanayavimissā. <bold>Ariyopapadataṃ na karoti</bold> vināpi tenassa ariyabhāvasiddhito. Tenāha aṭṭhakathāyaṃ ‘‘yathā hī’’tiādi.</paragraph>
    <paragraph line="4" number="493"><bold>‘‘Lokiyakālenā’’</bold>ti idaṃ pubbabhāgabhāvanānubhāvena kiccātirekasiddhīti dassanatthaṃ vuttaṃ. <bold>Etesa</bold>nti sammādiṭṭhiādīnaṃ. Appahāne, pahāne ca ādīnavānisaṃsavibhāvanādinā visesappaccayattā <bold>sammādiṭṭhiādīni micchāvācādīni pajahāpentīti vuttāni</bold>. Micchāvācādito nivatti sammāvācādikiriyāti vuttaṃ <bold>‘‘sammāvācādikiriyā hi viratī’’</bold>ti. Sammādiṭṭhiādayo viya <bold>na kārāpakabhāvena,</bold> taṃsamaṅgīpuggalo viya <bold>na kattubhāvena. Lokuttarakkhaṇepī</bold>ti na kevalaṃ lokiyakkhaṇeyeva, atha kho lokuttarakkhaṇepi.</paragraph>
    <paragraph line="5"><bold>Khandhopadhiṃ vipaccatī</bold>ti paṭisandhidāyikaṃ sandhāyāha. <bold>Tattha vipaccatī</bold>ti pavattivipākadāyikaṃ.</paragraph>
    <paragraph line="6"><bold>Ekeka</bold>nti ‘‘tattha katamā sammādiṭṭhī’’tiādinā ekekaṃ aṅgaṃ pucchitvā. <bold>Tassa tassevā</bold>ti ekekaaṅgasseva, na aṅgasamudāyassa. <bold>Saha pana pucchitvā</bold>ti ‘‘tattha katamo pañcaṅgiko maggo’’ti pucchitvā. <bold>Ekato vissajjanapaṭiniddesattā</bold>ti yadipi ‘‘tattha katamā sammādiṭṭhi? Yā paññā’’tiādinā (vibha. 495) vissajjanaṃ kataṃ, ‘‘tattha katamo pañcaṅgiko <pageBreak edition="Vipassana Research Institut" number="0.0172" /> maggo’’ti (vibha. 494) pana ekato katāya pucchāya vissajjanavasena paṭiniddesabhāvato na pāṭiyekkaṃ pucchāvissajjanaṃ nāma hoti. Kasmā panettha pañcaṅgikavāre eva pāṭiyekkaṃ pucchāvissajjanaṃ kataṃ, na aṭṭhaṅgikavāreti codanaṃ sandhāyāha <bold>‘‘tatthā’’</bold>tiādi. <bold>Ekekamukhāyā</bold>ti sammādiṭṭhiādimukhāya. Tena vuttaṃ ‘‘ariyaṃ vo, bhikkhave, sammādiṭṭhiṃ desessāmi saupanisaṃ saparikkhāra’’ntiādi <pageBreak edition="Myanmar" number="0.0175" /> (saṃ. ni. 5.28). <bold>Pubbasuddhiyā sijjhanti</bold>. Tathā hi vuttaṃ ‘‘pubbeva kho panassa kāyakammaṃ vacīkammaṃ ājīvo suparisuddho hotī’’ti (ma. ni. 3.431), tasmā sammāvācādimukhā bhāvanā natthīti adhippāyo. Tenāha <bold>‘‘na maggassa upacārenā’’</bold>ti.</paragraph>
    <centered line="7">Abhidhammabhājanīyavaṇṇanā niṭṭhitā.</centered>
    <centered line="8">Maggaṅgavibhaṅgavaṇṇanā niṭṭhitā.</centered>
  </content>
</document>