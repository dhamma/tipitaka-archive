<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik33.xml</normativeSource>
    <archivePath>roman/tika/abhidhammapitaka (tika)/vibhanga-mulatika/16. nanavibhango_.xml</archivePath>
    <baseFileName>16. nanavibhango_</baseFileName>
    <titlePath>16. Ñāṇavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">16. Ñāṇavibhaṅgo</chapter>
    <title line="2">1. Ekakamātikādivaṇṇanā</title>
    <paragraph line="3" number="751"> Sampayuttānaṃ <pageBreak edition="M" number="0.0198" /><pageBreak edition="V" number="0.0197" /> nissayapaccayatāya, ārammaṇassa pavattiṭṭhānatāya okāsaṭṭho veditabbo. <bold>Nahetādī</bold>ti <bold>ādi</bold>-saddena ‘‘ahetukā’’tiādikaṃ sabbaṃ ekavidhena ñāṇavatthuṃ saṅgaṇhāti. <bold>Ekaṃ nahetū</bold>ti nahetutāya ekaṃ pañcaviññāṇaṃ nahetūti vuttā tesaṃ nahetutā. Ekantāhetubhāvena hi te ekappakārāvāti. <bold>Aññampī</bold>ti ahetukādi. <bold>Avitathasāmaññayutta</bold>nti teneva ahetukatādinā yathābhūtena samānabhāvena yuttaṃ. <bold>Ñāṇārammaṇa</bold>nti ñāṇassa ārammaṇaṃ yathāvuttapañcaviññāṇādi. <bold>Vatthuvibhāvanā</bold>ti pañcaviññāṇādikassa ñāṇavatthussa yathāvuttavisesena vibhāvanā pakāsanā paññā.</paragraph>
    <paragraph line="4"><bold>Osānadukassā</bold>ti ‘‘atthajāpikā paññā, jāpitatthā paññā’’ti imassa dukassa. Dukamātikā dhammasaṅgaṇiyaṃ vuttadukamātikāti āha <bold>‘‘dukamātikaṃ anissāyā’’</bold>ti.</paragraph>
    <paragraph line="5">‘‘Cintāmayā paññā’’tiādikā tikamātikaṃ anissāya vuttāti āha <bold>‘‘evaṃ tikānurūpehīti etthāpi daṭṭhabba’’</bold>nti. Yadipi jāpa-saddo byattavacane, mānase ca pavattati, jananatthepi pana daṭṭhabboti dassento āha <bold>‘‘anekatthattā dhātusaddāna’’</bold>ntiādi. Kusalapaññā vipākasaṅkhātassa, kiriyapaññā parikammādibhūtā attanā nibbattetabbaphalasaṅkhātassa atthassa nibbattanato atthajāpikāti vuttāti āha <bold>‘‘atthajāpikā kāraṇagatā paññā’’</bold>ti. Vipākapaññā, kiriyapaññā ca sahajātādipaccayavasena taṃtaṃvipākādiatthaṃ jāpeti janetīti āha <bold>‘‘jāpito janito attho etissāti jāpitatthā’’</bold>ti. Satipi sahajātānaṃ paccayabhāve vipākakiriyapaññā <pageBreak edition="V" number="0.0198" /> na kusalā viya vipākānaṃ nippariyāyena kāraṇavohāraṃ labhatīti āha <bold>‘‘kāraṇapaññāsadisī’’</bold>ti. Vibhāvanatthena paññā ārammaṇaṃ viya sampayuttepi pakāsetiyevāti vuttaṃ <bold>‘‘phalappakāsanabhūtā’’</bold>ti. Yato sā ālokobhāsapajjotapariyāyehi vibhāvitā.</paragraph>
    <title line="6">10. Dasakamātikāvaṇṇanā</title>
    <paragraph line="7" number="760"> ‘‘Jātipaccayā <pageBreak edition="M" number="0.0199" /> jarāmaraṇanti ñāṇaṃ, asati jātiyā natthi jarāmaraṇanti ñāṇaṃ. Atītampi addhānaṃ jātipaccayā jarāmaraṇanti ñāṇaṃ, asati jātiyā natthi jarāmaraṇanti ñāṇaṃ. Anāgatampi addhānaṃ jātipaccayā jarāmaraṇanti ñāṇaṃ, asati jātiyā natthi jarāmaraṇanti ñāṇaṃ. Yampissa taṃ dhammaṭṭhitiñāṇaṃ, tampi khayadhammaṃ vayadhammaṃ virāgadhammaṃ nirodhadhammanti ñāṇaṃ. Bhavapaccayā…pe… avijjāpaccayā saṅkhārā…pe… nirodhadhamma’’nti (saṃ. ni. 2.34) evamāgatāni <bold>sattasattati ñāṇāni</bold>. ‘‘Jarāmaraṇe ñāṇaṃ, jarāmaraṇasamudaye ñāṇaṃ, jarāmaraṇanirodhe ñāṇaṃ, jarāmaraṇanirodhagāminiyā paṭipadāya ñāṇaṃ. Jātiyā ñāṇaṃ…pe… saṅkhāresu ñāṇaṃ…pe… paṭipadāya ñāṇa’’nti (saṃ. ni. 2.33) evamāgatāni <bold>catucattārīsaṃ ñāṇāni</bold>. Sutamayañāṇādīni anāvaraṇañāṇapariyosānāni paṭisambhidāmagge (paṭi. ma. mātikā 1.1 ādayo) āgatāni <bold>tesattati ñāṇāni</bold>. Tenāha <bold>‘‘tesattati pana…pe… na saṃyuttake’’</bold>ti. ‘‘Saṃyuttake’’ti vā idaṃ ‘‘sattasattati ñāṇānī’’ti iminā sambandhitabbaṃ, na ‘‘tesattatī’’ti iminā. <bold>Aññattha</bold> nikkhepakaṇḍādīsu. Yathā sammāpaṭivedhābhāvato micchāñāṇādi thusarāsimhi nikhātakhāṇuko viya ārammaṇe cañcalaṃ hoti, na evaṃ hoti yathābhūtāvabodhakaṃ ñāṇanti āha <bold>‘‘yāthāvapaṭivedhato sayañca akampiya’’</bold>nti. Adhibalakaraṇaṃ upatthambhananti taṃ puggale āropento āha <bold>‘‘puggalañca…pe… karotī’’</bold>ti. Visabhāgadhammesu vā akampiyattho, sabhāgadhammesu upatthambhanattho veditabbo.</paragraph>
    <paragraph line="8"><bold>Abhimukhaṃ gacchantī</bold>ti ‘‘upagacchantī’’ti padassa atthavacanaṃ. Upagamanañcettha sabbaññutāya paṭijānanamevāti vuttaṃ <bold>‘‘paṭijānanavasenā’’</bold>ti. <bold>Aṭṭha vā parisā upasaṅkamantī</bold>ti etthāpi paṭijānanavasena sabbaññutanti yojetabbaṃ. Aṭṭhasu parisāsu dassitaakampiyañāṇayuttoti sambandho.</paragraph>
    <paragraph line="9"><bold>Phalasampattipavattī</bold>ti <pageBreak edition="V" number="0.0199" /> sappurisūpanissayādīnaṃ kāraṇasampattīnaṃ phalabhūtāya patirūpadesavāsaattasammāpaṇidhiādisampattiyā pavattanaṃ. <bold>Ādi</bold>-saddena suttasesā saṅgahitā. <bold>Tattha</bold> sappurisūpanissayādike. Kasmā panettha samāne atthakicce paṭivedhañāṇassa viya desanāñāṇassāpi yāva arahattamaggā uppajjamānatā na vuttāti codanaṃ sandhāyāha <bold>‘‘paṭivedhaniṭṭhattā’’</bold>tiādi <pageBreak edition="M" number="0.0200" />. <bold>Paṭivedhaniṭṭhattā</bold>ti paṭivedhassa pariyosānattā. <bold>Tenā</bold>ti paṭivedhapariyosānabhūtena arahattamaggañāṇena. Tadadhigamena hi sampattasakalasabbaññuguṇo bhagavā anantapaṭibhāno anupamāya buddhalīḷāya dhammaṃ desetuṃ samattho ahosi. <bold>‘‘Paṭiladdhassāpī’’</bold>ti iminā sabbathā labhāpakassa paṭivedhānurūpatā desanāñāṇassa asakkuṇeyyāti dīpeti, tena ca paṭivedhanamattenettha atthasiddhīti dasseti. Tenāha <bold>‘‘desanāñāṇassā’’</bold>tiādi.</paragraph>
    <paragraph line="10"><bold>Hānabhāgiyadhamma</bold>nti vā hānabhāgiyabhāvassa kāraṇaṃ. <bold>Kāmasahagatasaññādidhamma</bold>nti kāmaguṇārammaṇaṃ saññāmanasikārādiṃ. <bold>Pubbeva katābhisaṅkhārādi</bold>nti ‘‘cande vā sūriye vā ettakaṃ gate vuṭṭhahissāmī’’tiādinā samāpajjanato pubbe pavattacittābhisaṅkhāraparikammādiṃ.</paragraph>
    <paragraph line="11"><bold>Tadabhāvaggahaṇenā</bold>ti kilesāvaraṇābhāvaggahaṇena. <bold>Ṭhiti</bold>nti atthibhāvaṃ. <bold>Tabbiparītāyā</bold>ti ‘‘natthi dinna’’ntiādikāya micchādiṭṭhiyā. <bold>Ṭhānābhāva</bold>nti appavattiṃ, natthibhāvaṃ vā. <bold>Uparī</bold>ti imissā balānaṃ anukkamakathāya upari anantarameva. <bold>Vipākāvaraṇābhāvadassanādikassā</bold>ti <bold>ādi</bold>-saddena kammāvaraṇābhāvadassanaṃ saṅgaṇhāti. <bold>Itara</bold>nti adhigamassa aṭṭhānadassanaṃ. <bold>Taṃsahitānaṃ dhātūna</bold>nti rāgādisahitānaṃ sabhāvānaṃ. <bold>Vemattatā</bold> ca tesaṃ paccayavisesasiddhena avatthādivisesena veditabbā. <bold>Cariyāhetūna</bold>nti rāgādicariyākāraṇabhūtānaṃ dhammānaṃ.</paragraph>
    <title line="12">1. Ekakaniddesavaṇṇanā</title>
    <paragraph line="13" number="761"><bold>Ayaṃ viseso</bold>ti samānepi nayadvayassa tesaṃ ahetubhāvādidīpane ekassa hetubhāvādipaṭisedhatā, itarassa rāsantarāsaṅgahoti idaṃ nānākaraṇaṃ. <bold>Ekāya jātiyā</bold>ti ādānanikkhepaparicchinnassa ekassa bhavassa. <bold>Tadantogadhatāyā</bold>ti gatiantogadhatāya. <bold>Tattha tatthā</bold>ti taṃtaṃgaticutibhavesu.</paragraph>
    <paragraph line="14" number="762"><bold>Tathā</bold>ti <pageBreak edition="V" number="0.0200" /> aññadvārārammaṇatāya. <bold>Khīrādīnaṃ…pe… vilakkhaṇatā</bold>ti yathā khīrassa dadhibhāvena, dadhino takkabhāvena vilakkhaṇatāpatti, na evaṃ pañcaviññāṇānaṃ nahetubhāvādito aññassa sabhāvāpatti atthīti attho.</paragraph>
    <paragraph line="15" number="763"><bold>Mahattepī</bold>ti <pageBreak edition="M" number="0.0201" /> puthuttepi. Bahubhāvavācako hi ayaṃ mahā-saddo ‘‘mahājano’’tiādīsu viya rūpasaṅghāṭassa adhippetattā. Aññathā sabhāvadhammassa kā mahantatā, sukhumatā vā. Cakkhuviññāṇassa vacanaṃ katvā vuttattā āha <bold>‘‘cakkhupasāde mama vatthumhī’’</bold>ti. <bold>Issariyaṭṭhāna</bold>nti issariyapavattanaṭṭhānaṃ. Tathā hi naṃ aññattha bhāvitaṃ vibhāventameva tiṭṭhati, aññaviññāṇāni ca tena dinnanayāneva tattha pavattanti, api dibbacakkhuñāṇaṃ, yato taṃ andhassa na nipphajjati.</paragraph>
    <paragraph line="16" number="764"><bold>Vavatthitānampī</bold>ti aññamaññaṃ asaṃkiṇṇānampi. <bold>Paṭipāṭiniyamo</bold> niyatānupubbikatā. <bold>Tenā</bold>ti ‘‘abbokiṇṇā’’ti vacanena.</paragraph>
    <paragraph line="17" number="766"><bold>Āvaṭṭanabhāvo</bold> āvajjanakiccatā.</paragraph>
    <paragraph line="18"><bold>Tesa</bold>nti rūpādīnaṃ. Etesañhi rūpādīnaṃ pañcahi viññāṇehi samāgamo. <bold>Abhinipatitabbāni</bold> ālambitabbāni, vijānitabbānīti attho. Tenāha <bold>‘‘ārammaṇakaraṇena paṭivijānitabbānī’’</bold>ti. Kusalākusalacetanāya, taṃsampayuttānañca yathāvuttānaṃ ‘‘manopubbaṅgamā…pe… akusalaṃ vā’’ti (vibha. aṭṭha. 766) evaṃ vuttānaṃ paṭivijānitabbānaṃ paṭivijānananti sambandho. Kammatthe hi etaṃ sāmivacanaṃ. <bold>Sahajapubbaṅgamadhammenā</bold>ti dassanādīhi sahajātaphassādinā pubbaṅgamena āvajjanādinā. <bold>Kiccantara</bold>nti dassanādikiccato aññaṃ sampaṭicchanādikiccaṃ.</paragraph>
    <paragraph line="19"><bold>Avipākabhāvena</bold> kāraṇena, tena vā saddhiṃ. <bold>Añña</bold>nti rūpabhāvādiṃ. <bold>Bhāsanakaraṇakarā</bold>ti viññattisamuṭṭhāpanavasena pavattakusalākusalacittuppādadhammā. Te eva kāyaṅgavācaṅgaṃ acopetvā pavattā <bold>taṃsadisā</bold>. <bold>Pubbaṅgamapaṭivijānana</bold>nti pubbaṅgamabhāvena vijānanaṃ manodvārikajavanānaṃ purecarabhāvena gahaṇaṃ. <bold>Tatthā</bold>ti pañcadvāre. <bold>‘‘Na paṭisiddha’’</bold>nti vatvā svāyamappaṭisedho sāmatthiyaladdhoti <pageBreak edition="V" number="0.0201" /> dassetuṃ <bold>‘‘na kāyakammaṃ…pe… anuññātattā’’</bold>ti vuttaṃ. <bold>‘‘Tathā’’</bold>ti idaṃ yathā kāyavacīkammapaṭṭhapanaṃ, evaṃ kusalādidhammasamādānampi natthīti upasaṃharaṇatthaṃ veditabbaṃ. Yadi na bhavato cavati, kathaṃ pañcadvāre cuti vuttāti āha <bold>‘‘na pañcadvārika…pe… ataṃdvārikattā’’</bold>ti. <bold>Tassā</bold> pāḷiyā. <bold>Āpāthamatta</bold>nti āpāthagamanamattaṃ <pageBreak edition="M" number="0.0202" /> ārammaṇapaccayabhāvamattaṃ. <bold>Añña</bold>nti ‘‘rūpaṃ nīla’’nti evamādidhammavisesaṃ. Tenāha <bold>‘‘dhammasabhāva’’</bold>nti. <bold>Rūpanti ca na gaṇhātī</bold>ti rūpārammaṇampi samānaṃ ‘‘rūpaṃ nāmeta’’nti na gaṇhāti. Tathā cāhu eke ‘‘cakkhuviññāṇasamaṅgī nīlaṃ vijānāti, no tu nīla’’nti. <bold>Rūpanīlādiākāro</bold> rūpārammaṇarūpādānākārapaññatti. Tajjāpaññatti hesā yathā aniccatādi. <bold>Sātisayaṃ</bold> savitakkasavicārattā. <bold>Tato añña</bold>nti saddārammaṇato aññaṃ nāmapaññattiārammaṇaṃ, aññathā sahuppattipaṭisedho na sambhaveyyāti adhippāyo.</paragraph>
    <paragraph line="20"><bold>Manodvārepī</bold>ti na pañcadvāreyeva dutiye moghavāre, atha kho manodvārepi. <bold>Āvajjanaṃ dvattikkhattuṃ…pe… daṭṭhabbaṃ</bold> ekacittakkhaṇikassa āvajjanassa uppattiyaṃ tathā asambhavato.</paragraph>
    <paragraph line="21"><bold>Tassā</bold>ti yāthāvakavatthuvibhāvanāya paññāya.</paragraph>
    <centered line="22">Ekakaniddesavaṇṇanā niṭṭhitā.</centered>
    <title line="23">2. Dukaniddesavaṇṇanā</title>
    <paragraph line="24" number="767"><bold>Adhikaraṇesū</bold>ti padatthesu. <bold>Aññatra sabhāvaṃ gahetvā</bold>ti atthasaddassa tattha pavattanākāradassanaṃ, tena atthasaddassa sabhāvatthataṃ dasseti. <bold>Adhikaraṇavasena liṅgaparivattiṃ gacchati</bold>. ‘‘Abhidheyyānurūpaṃ liṅgavacanānī’’ti hi saddavidū vadanti.</paragraph>
    <centered line="25">Dukaniddesavaṇṇanā niṭṭhitā.</centered>
    <title line="26">3. Tikaniddesavaṇṇanā</title>
    <paragraph line="27" number="768"><bold>Paripācitesū</bold>ti <pageBreak edition="V" number="0.0202" /> sādhitesu. ‘‘Vihitesū’’ti ettha duddhādīsu viya bhūtakālatā nādhippetāti āha <bold>‘‘visayavisesanamattamevā’’</bold>ti. <bold>‘‘Kammaṃ, sippa’’</bold>nti paññā kāraṇūpacārena vuttāti āha <bold>‘‘paññā eva vā…pe… veditabbā’’</bold>ti.</paragraph>
    <paragraph line="28"><bold>Kusalaṃ</bold><pageBreak edition="M" number="0.0203" /><bold>kammaṃ sakaṃ</bold> ekantaṃ hitasukhāvahattā. Tappaṭipakkhattā <bold>itaraṃ</bold> akusalaṃ kammaṃ <bold>nosakaṃ</bold>. Saccapaṭivedhānulomanaṃ saccānulomanaṃ vuttanti āha <bold>‘‘tappaṭivedhapaccayabhāvenā’’</bold>ti. Maggasaccassa anulomanato vā saccānulomikatā, tathā paramatthasaccassa anulomanato. Tenāha aṭṭhakathāyaṃ <bold>‘‘maggasaccassā’’</bold>tiādi. <bold>Paññā vuttā</bold> paññāvisaye paññākiccassa dassitattā. ‘‘Yogavihitesū’’tiādinā vuttabhūminiddeso, ‘‘kammassakataṃ saccānulomika’’nti vuttasarūpaniddeso, ‘‘rūpaṃ anicca’’ntiādinā vuttappakāraniddeso ca <bold>yathāvuttā…pe… niddesā</bold>. ‘‘Yogavihitesu kammāyatanesu khantiṃ, kammassakataṃ khantiṃ, ‘rūpaṃ anicca’nti khanti’’ntiādinā khantiādipadehi yojetabbā. <bold>Olokanaṃ</bold> paccakkhakaraṇaṃ. <bold>Dhammā olokanaṃ khamantī</bold>ti paññāya tadolokanasamatthatamāha.</paragraph>
    <paragraph line="29" number="769"><bold>Muñcatī</bold>ti pajahati. Ārabbha-kiriyāya adhiṭṭhānaṃ samaṅgibhāvo, adhikaraṇaṃ paṭṭhapananti āha <bold>‘‘muñca…pe… vattuṃ yutta’’</bold>nti.</paragraph>
    <paragraph line="30" number="770"> Pañcasīladasasīlāni kammavaṭṭekadesabhūtāni sandhāya tesaṃ dhammaṭṭhitiyaṃ samavarodho vutto. <bold>Satipi savane</bold>ti ‘‘idha, bhikkhave, ariyasāvako pāṇātipātā paṭivirato’’tiādinā (a. ni. 8.39; katā. 480) tathāgatato savane satipi. <bold>Bhikkhuādīnampi taṃ vuttaṃ</bold> adhisīlapaññāpanaṃ viya na buddhāveṇikanti.</paragraph>
    <paragraph line="31"><bold>Adhipaññānibbattesū</bold>ti ṭhapetvā adhipaññaṃ tadaññesu maggaphaladhammesu. <bold>Tadadhiṭṭhānesū</bold>ti tassā adhipaññāya adhiṭṭhānesu vipassanādhammesu.</paragraph>
    <paragraph line="32" number="771"><bold>Apāyuppādanaṃ</bold> avaḍḍhinibbattanaṃ. <bold>Tasmiṃyeva ṭhāne</bold>ti tasmiṃyeva khaṇe.</paragraph>
    <centered line="33">Tikaniddesavaṇṇanā niṭṭhitā.</centered>
    <title line="34">4. Catukkaniddesavaṇṇanā</title>
    <paragraph line="35" number="793"> Paritassanaṃ <pageBreak edition="V" number="0.0203" /> parittāso, cittutrāso cāti <bold>‘‘na paritassatī’’</bold>ti padassa <bold>‘‘na pattheti na uttasatī’’</bold>ti atthamāha.</paragraph>
    <paragraph line="36" number="796"><bold>Ariyasaccesu</bold><pageBreak edition="M" number="0.0204" /><bold>dhammasaddo</bold> ‘‘diṭṭhadhammo’’tiādīsu viya. <bold>Ariyamaggo, tassa ca phalaṃ dhammo</bold> yathānusiṭṭhaṃ paṭipanne apāyesu apatamāne dhāretīti. <bold>Tattha paññā</bold>ti tasmiṃ ariyamaggaphale nissayabhūte paññā. Tenāha <bold>‘‘taṃsahagatā’’</bold>ti. Aviditaṃ viditaṃ viya neti ñāpetīti <bold>nayo,</bold> anumānaṃ, tassa <bold>nayanaṃ</bold> pavattanaṃ, taṃ pana visuṃyevekaṃ ñāṇuppādananti āsaṅkāya nivattanatthamāha <bold>‘‘na añña…pe… viseso’’</bold>ti. Attano hi adhigamānusārena parādhigatānaṃ kālattaye maggādīnaṃ pavattiākārānumānaṃ <bold>nayanayanaṃ</bold>. Anuminanākārameva hissa sandhāya vuttaṃ <bold>‘‘ñāṇasseva pavattiviseso’’</bold>ti. <bold>Kāraṇañca nayanayanassa</bold> saccesu paccakkhapavattanato. <bold>‘‘Tathā’’</bold>ti iminā yathā maggañāṇato aññāpi ‘‘iminā dhammenā’’ti vattuṃ yuttaṃ, tathā pakārantarenapi ‘‘iminā dhammena ñāṇenā’’ti ettha attho yujjatīti imamatthaṃ upasaṃharati. <bold>Tenā</bold>ti tasmā ñāṇena ñātato sampayogehi nayanayanato. <bold>Ñāṇavisayabhāvenā</bold>ti paṭivedhañāṇassa visayabhāvena. <bold>Ñātena</bold> paṭividdhena catusaccadhammena, ñāṇasampayogena vā ñātena jānitvā ṭhitena maggaphaladhammena.</paragraph>
    <paragraph line="37"><bold>Sabbena sabba</bold>nti sabbappakārena sabbaṃ, anavasesanti attho. Addhattayapariyāpannañhi sabbaṃ tebhūmakasaṅkhāragataṃ sammasīyati. <bold>Nayanato</bold>ti nayaggāhato. <bold>Anurūpatthavācako vā kāraṇasaddo</bold> ‘‘kāraṇaṃ vadatī’’tiādīsu viya.</paragraph>
    <paragraph line="38">Anvayañāṇassapi pariyogāhetvā pavattanato saviseso visayāvabodhoti vuttaṃ <bold>‘‘dhamme ñāṇa…pe… abhāvā’’</bold>ti. <bold>Visayobhāsanamattajānanasāmaññenā</bold>ti asatipi abhisamecca gahaṇe visayavibhāvanasaṅkhātaavabodhasāmaññamattena. <bold>‘‘Ñāṇa’’nti sammatesū</bold>ti ‘‘ñāṇa’’nti voharitesu laddhañāṇavohāresu. <bold>Sammutivasenā</bold>ti dhammañāṇādi viya samukhena visaye appavattitvā paññattimukhena pavattaṃ. <bold>Avasesa</bold>nti sammutiñāṇamevāha. <bold>Itarañāṇattayavisabhāga</bold>nti dhammañāṇādiñāṇattayavidhuraṃ.</paragraph>
    <paragraph line="39" number="797"><bold>Kāmabhavadhamme</bold>ti <pageBreak edition="V" number="0.0204" /> kāmabhavasaṅkhāte dhamme.</paragraph>
    <paragraph line="40" number="798"><bold>Sā</bold>ti <pageBreak edition="M" number="0.0205" /> paṭhamajjhānapaññā. <bold>Vītarāgabhāvanāvatthassā</bold>ti ‘‘vītarāgo hotī’’ti evaṃ vuttassa. <bold>Ta</bold>nti chaṭṭhābhiññaṃ. Maggañāṇañhi kiccato maggasaccampi paṭivijjhati. <bold>Itarā</bold>ti heṭṭhimamaggapaññā. <bold>Tadupanissayattā</bold>ti tassā chaṭṭhābhiññāya, tassa vā paṭivijjhanassa upanissayattā paṭivijjhati nāma. <bold>Yathānurūpa</bold>nti diṭṭhāsavādīnaṃ yathānurūpaṃ. <bold>Āsavakkhaye</bold>ti āsavakkhayapariyāye kāraṇūpacārena. <bold>Taṃnibbattanato</bold>ti tassa āsavakkhayasaṅkhātassa phalassa nibbattanato. Idañca ‘‘āsavānaṃ khaye ñāṇaṃ chaṭṭhābhiññā’’ti sutte āgatattā vuttaṃ.</paragraph>
    <paragraph line="41" number="801"><bold>Abhivisiṭṭhena vā ñāṇena pākaṭaṃ karontassā</bold>ti adhigamavasena pakāsaṃ vibhūtaṃ karontassa.</paragraph>
    <paragraph line="42" number="802"><bold>Vasitāpañcakarahitaṃ</bold> vasibhāvaṃ apāpitaṃ paṭiladdhamattaṃ. Paṭipadārammaṇasahagatā paññā paṭipadārammaṇasambandhinīti āha <bold>‘‘paññāya paṭipadārammaṇuddesenā’’</bold>ti.</paragraph>
    <centered line="43">Catukkaniddesavaṇṇanā niṭṭhitā.</centered>
    <title line="44">5. Pañcakaniddesavaṇṇanā</title>
    <paragraph line="45" number="804"><bold>Tameva</bold> paññaṃ ‘‘dvīsu jhānesu paññā pītipharaṇenā’’tiādinā <bold>vibhajati</bold>. Abhisandanaparisandanaparipūraṇānipi parippharaṇaṃ viya pharaṇāpītiyā, taṃsahagatasukhassa ca kiccavisesabhūtāni adhippetānīti āha <bold>‘‘abhisandetīti…pe… veditabba’’</bold>nti. <bold>Ādinā nayenā</bold>ti ‘‘abhisandetī’’tiādinā (dī. ni. 1.226; ma. ni. 1.427) sutte āgatanayena. Pharaṇañcettha pītisukhasamuṭṭhitapaṇītarūpehi kāyassa abhibyāpanaṃ daṭṭhabbaṃ. <bold>Ārammaṇe</bold>ti pītipharaṇatāsukhapharaṇatāsīsena vuttānaṃ tikadukajhānānaṃ ārammaṇe. <bold>Tā</bold>ti pītipharaṇatāsukhapharaṇatā.</paragraph>
    <paragraph line="46"><bold>Samādhimukhenā</bold>ti <pageBreak edition="V" number="0.0205" /> samādhiṃ mukhaṃ pamukhaṃ katvā, samādhisīsenāti attho, samādhipamukhena vā uddesaniddesena. <bold>Aññe kilesā</bold> diṭṭhimānādayo <pageBreak edition="M" number="0.0206" />. <bold>Appayogenā</bold>ti jhānavimokkhādīnaṃ viya uppādanīyaparikammapayogena vinā. Āvajjanāsadiso hi phalasamāpattiattho sammasanacāro. <bold>Ṭhapitattā</bold>ti pavattitattā. <bold>Satibahulatāyā</bold>ti satiyā abhiṇhuppattiyā. Paricchindanasatiyā kālassa satoti dassetīti yojanā.</paragraph>
    <centered line="47">Pañcakaniddesavaṇṇanā niṭṭhitā.</centered>
    <title line="48">6. Chakkaniddesavaṇṇanā</title>
    <paragraph line="49" number="805"><bold>Visuddhibhāva</bold>nti visuddhiyā sabbhāvaṃ. <bold>‘‘Dibbacakkhuñāṇekadesattā’’</bold>ti idaṃ tassa paribhaṇḍañāṇattā vuttaṃ. Tathā hi pāḷiyaṃ ‘‘sattānaṃ cutūpapātañāṇāya cittaṃ abhinīharati abhininnāmetī’’ti (dī. ni. 1.247) ārabhitvā ‘‘so dibbena cakkhunā visuddhenā’’tiādi (dī. ni. 1.246) vuttaṃ. Dibbassa tirohitavippakaṭṭhādibhedassa, itarassa ca rūpāyatanassa dassanasamatthassāpi dibbacakkhuñāṇassa sikhāpatti cavamānopapajjamānasattadassananti āha <bold>‘‘muddhappattena cā’’</bold>tiādi.</paragraph>
    <centered line="50">Chakkaniddesavaṇṇanā niṭṭhitā.</centered>
    <title line="51">7. Sattakaniddesavaṇṇanā</title>
    <paragraph line="52" number="806"><bold>Chabbidhampi paccavekkhaṇañāṇa</bold>nti ‘‘jātipaccayā jarāmaraṇanti ñāṇa’’ntiādinā (vibha. 806) vuttaṃ paṭiccasamuppādaṅgānaṃ paccavekkhaṇavasena pavattañāṇaṃ. <bold>Saha gahetvā</bold>ti ekajjhaṃ gahetvā vipassanārammaṇabhāvasāmaññena ekattena gahetvā. <bold>Saṅkhipitvā vuttenā</bold>ti pubbe chadhā <pageBreak edition="V" number="0.0206" /> vuttaṃ viya dassitaṃ dhammaṭṭhitiñāṇanti evaṃ saṅkhipitvā vuttena. ‘‘Khayadhamma’’ntiādinā pakārena dassananti sambandho. <bold>Pavattañāṇassā</bold>ti ‘‘jātipaccayā jarāmaraṇa’’ntiādinā pavattassa ñāṇassa, pavatte vā saṃsāravaṭṭe ñāṇassa. Ñāṇārammaṇā vipassanā <bold>ñāṇavipassanā</bold>. <bold>Vipassanā</bold>ti ca ‘‘jātipaccayā jarāmaraṇa’’ntiādinā <pageBreak edition="M" number="0.0207" /> paccayapaccayuppannadhamme vibhāgena dassanato dhammaṭṭhitiñāṇaṃ idhādhippetaṃ. Tassa khayadhammatādijānanaṃ <bold>paṭivipassanā</bold>. Tenāha <bold>‘‘vipassanāpaṭivipassanādassanamatta’’</bold>nti.</paragraph>
    <paragraph line="53">Evamettha aṭṭhakathādhippāyavasena pāḷiyā atthaṃ dassetvā idāni attano adhippāyavasena dassetuṃ <bold>‘‘pāḷiyaṃ panā’’</bold>tiādimāha. <bold>Sabbatthā</bold>ti addhattaye paccayavisesena paccayuppannavisesaniddhāraṇe. <bold>Ñāṇavacanenā</bold>ti ‘‘jātipaccayā jarāmaraṇa’’ntiādinā ñāṇassa gahaṇena. <bold>Aṅgāna</bold>nti sattasattatiyā aṅgānaṃ. <bold>Itisaddenā</bold>ti ‘‘nirodhadhamma’’nti ettha vuttaitisaddena. <bold>Pakāsetvā</bold>ti ñāṇassa pavattiākāraṃ jotetvā. Tena dhammaṭṭhitiñāṇato aññaṃyeva pariyosāne vuttaṃ ñāṇanti dasseti. Tenāha <bold>‘‘vipassanāñāṇaṃ sattamaṃ ñāṇa’’</bold>nti. Ayameva cettha attho yuttoti dassento <bold>‘‘na hī’’</bold>tiādimāha. Tattha <bold>‘‘tampi ñāṇanti sambandho na hotī’’</bold>ti evaṃ sambandho na yutto aṅgantarabhāvassa avibhāvanatoti attho. Tena vuttaṃ <bold>‘‘taṃñāṇa…pe… anadhippetattā’’</bold>ti. Na hi visuṃ visuṃ vuttameva ekajjhaṃ vacanamattena atthantaraṃ hotīti. <bold>‘‘Khayadhammaṃ…pe… cā’’</bold>ti iminā purimasmiṃ pakkhe upacayena dosamāha.</paragraph>
    <centered line="54">Sattakaniddesavaṇṇanā niṭṭhitā.</centered>
    <title line="55">8. Aṭṭhakaniddesavaṇṇanā</title>
    <paragraph line="56" number="808"><bold>Paccanīkadhamme</bold>ti nīvaraṇādipaccanīkadhamme. <bold>Dukkha</bold>nti samāpajjane asati uppajjanakadukkhaṃ.</paragraph>
    <centered line="57">Aṭṭhakaniddesavaṇṇanā niṭṭhitā.</centered>
    <title line="58">10. Dasakaniddeso</title>
    <subhead line="59">Paṭhamabalaniddesavaṇṇanā</subhead>
    <paragraph line="60" number="809"> Na <pageBreak edition="V" number="0.0207" /> ṭhānanti <bold>aṭṭhānaṃ,</bold> anupalabbhanattho ayamakāroti āha <bold>‘‘avijjamānaṃ ṭhānaṃ aṭṭhāna’’</bold>nti. Abhāvattho vā, na aññapaṭipakkhādiatthoti āha <bold>‘‘natthi ṭhānanti vā aṭṭhāna’’</bold>nti. Ko panetassa atthadvayassa <pageBreak edition="M" number="0.0208" /> visesoti? Paṭhamo hetupaccayehi anupalabbhamānataṃ vadati, dutiyo sabbena sabbaṃ abhāvanti ayametesaṃ viseso. Taṇhupādānādīnampi sukhato upagamanassa hetubhāve diṭṭhivipallāsassa so sātisayo asukhepi daḷhaṃ pavattāpanatoti āha <bold>‘‘diṭṭhivipallāsova…pe… adhippeta’’</bold>nti. ‘‘Attadiṭṭhivasenā’’ti kasmā visesetvā vuttaṃ, nanu ariyasāvakassa sabbāpi diṭṭhiyo natthīti? Saccaṃ natthi, attadiṭṭhisannissayā pana sabbadiṭṭhiyoti dassetuṃ <bold>‘‘attadiṭṭhivasenāti padhānadiṭṭhimāhā’’</bold>ti vuttaṃ. <bold>Bhedānurūpassa</bold> vatthuno. <bold>Bhedānurūpena</bold> ‘‘adhamme dhammo’’tiādinayappavattena.</paragraph>
    <paragraph line="61"><bold>So evā</bold>ti yo liṅge aparivatte tasmiṃ attabhāve bhavaṅgajīvitindriyappabandho, so eva. Tañhi upādāya ekajātisamaññā, na cettha bhāvakalāpajīvitindriyassa vasena codanā kātabbā tadaññasseva adhippetattā. Tañhi tattha avicchedavuttiyā pabandhavohāraṃ labhati, itarampi vā bhāvānupālanatāsāmaññenāti anokāsāva codanā.</paragraph>
    <paragraph line="62"><bold>Sapattavasena yojetabba</bold>nti ‘‘sapattaṃ māremīti abhisandhinā sapattena nipannaṭṭhāne nipannaṃ manussabhūto manussabhūtaṃ mātaraṃ pitaraṃ vā mārento’’tiādinā yojetabbaṃ. <bold>Sabbatthā</bold>ti catūsupi vikappesu. <bold>Purimaṃ abhisandhicitta</bold>nti pubbabhāgiyo maraṇādhippāyo. <bold>Appamāṇaṃ</bold> tena atthasiddhiyā abhāvato. <bold>Puthujjanasseva taṃ dinnaṃ hotī</bold>ti ettha yathā arahattaṃ patvā paribhuttampi puthujjanakāle dinnaṃ puthujjanadānameva hoti, evaṃ maraṇādhippāyena puthujjanakāle pahāre dinne arahattaṃ patvā teneva pahārena mate kasmā arahantaghātoyeva hoti, na puthujjanaghātoti? Visesasambhavato. Yathā hi dānaṃ deyyadhammassa pariccāgamattena hoti, na evaṃ vadho. So hi pāṇo, pāṇasaññitā, vadhakacetanā, upakkamo, tena maraṇanti imesaṃ pañcannaṃ aṅgānaṃ pāripūriyāva hoti, na apāripūriyā. Tasmā arahattaṃ pattasseva maraṇanti arahantaghātoyeva hoti <pageBreak edition="V" number="0.0208" />, na puthujjanaghāto. Yasmā pana ‘‘imaṃ māremī’’ti yaṃ santānaṃ ārabbha māraṇicchā, tassa puthujjanakhīṇāsavabhāvena payogamaraṇakkhaṇānaṃ vasena satipi santānabhede abhedoyeva. Yadā ca atthasiddhi, tadā khīṇāsavabhāvo. Tasmā arahantaghātova <pageBreak edition="M" number="0.0209" /> hotīti nicchitaṃ. Kathaṃ panettha vadhakacetanā vattamānavisayā siyāti āha <bold>‘‘vadhakacittaṃ paccuppannārammaṇampi…pe… pavattatī’’</bold>ti. Tattha <bold>pabandhavicchedavasenā</bold>ti yena pabandho vicchijjati, tādisaṃ payogaṃ nibbattetīti attho. Tena yadā pabandhavicchedo, tadā arahāti yathāvuttaṃ arahantaghātaṃ patiṭṭhāpeti. <bold>Na eva</bold>nti yathā kālantarāpekkhakiccasiddhaṃ vadhakacittaṃ, na evaṃ cāgacetanā. <bold>‘‘Sā hī’’</bold>tiādinā cāgacetanāya kālantarānapekkhakiccasiddhitaṃyeva vibhāveti. <bold>Aññasakakaraṇa</bold>nti attato vinimocetvā aññassa dakkhiṇeyyassa santakabhāvakaraṇaṃ. <bold>Tassā</bold>ti cajitabbassa vatthuno. <bold>Yassā</bold>ti yassa puthujjanassa. <bold>Tasseva</bold> taṃ <bold>dinnaṃ hoti,</bold> sacepi arahattaṃ patvā tena paribhuttanti attho.</paragraph>
    <paragraph line="63">‘‘Kappavināse’’ti idaṃ ‘‘saṇṭhahante kappe’’ti vuttattā mahākappavināsaṃ sandhāya vuttanti āha <bold>‘‘kappaṭṭhakathāya na sametī’’</bold>ti ettha āyukappassa adhippetattā. Āyukappo cettha avīciyaṃ nibbattasattānaṃ antarakappaparimāṇaṃ paramāyu veditabbaṃ. Tañhi sandhāya ‘‘ekaṃ kappaṃ asītibhāge katvā tato ekabhāgamattaṃ kāla’’nti (kathā. aṭṭha. 654-657) vuttaṃ. Tayidaṃ <bold>‘‘ekaṃ kappa’’</bold>nti yadi ekaṃ mahākappanti attho, tathā sati vīsatiantarakappaparimāṇo eko asaṅkhyeyyakappoti vuttaṃ hoti. Atha ekaṃ asaṅkhyeyyakappanti attho, sabbathāpi ‘‘catusaṭṭhi antarakappā’’ti vacanena virujjhatīti vīmaṃsitabbaṃ. Yathā pana kappaṭṭhakathāya ayaṃ aṭṭhakathā sameti, taṃ dassetuṃ <bold>‘‘kappavināseyevāti panā’’</bold>tiādimāha.</paragraph>
    <paragraph line="64"><bold>Pakatatto</bold> vā apārājiko. <bold>Samānasaṃvāsako</bold> kammaladdhīnaṃ vasena anānāsaṃvāsakoti evamettha attho veditabbo.</paragraph>
    <paragraph line="65">Niyatassa puggalassa vijjamānataṃ paṭisedhetvāti yojanā. Tattha <bold>paṭisedhetvā</bold>ti ‘‘puggalo pana niyato nāma natthī’’ti evaṃ paṭisedhetvā. Tattha kāraṇamāha <bold>‘‘micchattasammattaniyatadhammānaṃ viya sabhāvato’’</bold>ti. Paññattimattañhetaṃ micchattasammattaniyatadhammanissayaṃ, yadidaṃ niyato puggaloti <pageBreak edition="V" number="0.0209" />. <bold>Yathāpucchita</bold>nti ‘‘kiṃ pubbahetu niyametī’’tiādinā pucchitappakāraṃ niyāmakahetuṃ. <bold>Yenā</bold>ti yena uparimaggattayavipassanāñāṇena. <bold>Niyatāniyatabheda</bold>nti <pageBreak edition="M" number="0.0210" /> sotāpannādiniyatabhedaṃ, sattakkhattuparamādianiyatabhedañca. Sotāpanno eva hi eko sattakkhattuparamo nāma hoti, eko kolaṃkolo nāma, eko ekabījī nāmāti sotāpannassa niyatabhāvo vuttoti āha <bold>‘‘sotāpanno ca niyato’’</bold>ti. Byatirekattho hi ayaṃ <bold>ca</bold>-saddo. <bold>Tato pubbe</bold>ti sotāpattimaggato pubbe. <bold>‘‘Pubbahetukiccaṃ natthī’’</bold>ti idaṃ sotāpannassa niyatatāya vuttattā vakkhamānañca dosaṃ hadaye ṭhapetvā vuttaṃ. Uparimaggānaṃ saupanissayatte paṭhamamaggassāpi saupanissayatā siddhā evāti codanaṃ sandhāyāha <bold>‘‘yadi hī’’</bold>tiādi. <bold>Tañca</bold> niyatattaṃ. <bold>Assā</bold>ti sotāpattimaggassa.</paragraph>
    <paragraph line="66"><bold>Teneva khīṇā</bold>ti sotāpattimaggeneva khīṇā. Kāraṇupacchedena hi phalupacchedo siyā. <bold>Tato</bold>ti sattakkhattuparamādito. <bold>Sā</bold>ti sattakkhattuparamāditā. <bold>Pavattito</bold>ti vipākappabandhato. <bold>Tenā</bold>ti sotāpattimaggena. <bold>Vuṭṭhāne</bold>ti vuṭṭhāne sati. Kāraṇena vinā phalaṃ natthīti āha <bold>‘‘sakkāya…pe… bhavitabba’’</bold>nti. <bold>‘‘Nāmakaraṇanimittato’’</bold>ti iminā nāmakaraṇahetutāya niyāmakataṃ vibhāveti ekabījiādisamaññānaṃ anvatthasaññābhāvato. Tenāha <bold>‘‘vipassanā…pe… sandhāya vutta’’</bold>nti.</paragraph>
    <paragraph line="67">Ādi-saddena ‘‘ekomhi sammāsambuddho, sītībhūtosmi nibbuto’’tiādīni (mahāva. 11; kathā. 405; ma. ni. 1.285) saṅgayhanti. Ettha ca ‘‘sadiso me na vijjati, ekomhi sammāsambuddho (mahāva. 11; kathā. 405; ma. ni. 1.285). ‘Atthetarahi aññe samaṇā vā brāhmaṇā vā bhagavatā samasamā sambodhiya’nti evaṃ puṭṭho ahaṃ, bhante, ‘no’ti vadeyya’’ntiādi (dī. ni. 3.161) vacanehi imissā lokadhātuyā viya aññassa buddhassa aññissā lokadhātuyā uppādo nivāritoti daṭṭhabbaṃ. Na hi vijjamāne ‘‘sadiso me na vijjatī’’tiādi sakkā vattuṃ. Yaṃ pana vadanti ‘‘lokadhātuvisesāpekkhāya vutta’’nti, tampi natthi tathā visesanassa abhāvato, buddhānubhāvassa ca asamatthabhāvavibhāvanato. Āṇākhettakittanañcettha dhammatādassanatthaṃ. Sakkoti hi bhagavā yattha yattha icchati, tattha tattha āṇaṃ <pageBreak edition="M" number="0.0211" /> vattetuṃ. <bold>‘‘Ekissā lokadhātuyā’’</bold>ti ca idaṃ buddhakhettabhūtāya lokadhātuyā dassanatthaṃ vuttaṃ. Tatthāyamattho – buddhakhettabhūtā ekāvāyaṃ lokadhātu. Tattha ekasmiṃ kāle eko eva sammāsambuddho uppajjatīti. Tenāha <bold>‘‘buddhakhetta…pe… adhippāyo’’</bold>ti.</paragraph>
    <paragraph line="68"><bold>Tasmā</bold>ti <pageBreak edition="V" number="0.0210" /> yasmā upasampadādhīnaṃ pātimokkhaṃ, upasampadā ca pabbajjādhīnā, tasmā. <bold>Pātimokkhe</bold> siddhe, siddhāsu <bold>tāsu</bold> pabbajjūpasampadāsu. <bold>Tato paraṃ vinaṭṭhaṃ nāma hotī</bold>ti pacchimapaṭivedhato paraṃ paṭivedhasāsanaṃ, pacchimasīlabhedato ca paraṃ paṭipattisāsanaṃ vinaṭṭhaṃ nāma hotīti sāsanabhāvasāmaññena pana ubhayaṃ ekajjhaṃ katvā dassento <bold>‘‘pacchima…pe… ekato katvā’’</bold>ti āha.</paragraph>
    <paragraph line="69"><bold>Paridevanakāruñña</bold>nti paridevanena karuṇāyitabbatā karuṇāyanā.</paragraph>
    <paragraph line="70"><bold>Dhammānaṃ sabhāvaviseso na sakkā dhāretuṃ,</bold> yato pāramīpavicayādīsu udakapariyantaṃ katvā mahāpathavīkampo ahosi, abhisambodhidivase ca ṭhapetvā pubbuttaradisābhāge bodhirukkhamūle bhūmibhāgo mahāpurisaṃ dhāretuṃ nāsakkhi, aññadatthu ekapasse pakkhittaatibhārabharitanāvā viya cakkavāḷagabbho viparivatto. ‘‘Samuppādikā’’ti vattabbe sa-kāre a-kārassa ā-kāro, ekassa ca pa-kārassa lopo katoti dassento āha <bold>‘‘samaṃ uddhaṃ pajjatīti sāmupādikā’’</bold>ti. Samaṃ upādiyatīti vā samupādā, samupādā eva <bold>sāmupādikā,</bold> samupāhinīti attho.</paragraph>
    <paragraph line="71"><bold>Santatikhaṇavasenā</bold>ti santativasena āyūhanasamaṅgitā, sapubbapacchābhāgassa gahaṇavasena cetanākkhaṇavasena cetanāsamaṅgitāti yojetabbā. Ekasmiṃ upaṭṭhite paccayavasena tadaññassa upaṭṭhānaṃ parivattanaṃ.</paragraph>
    <centered line="72">Paṭhamabalaniddesavaṇṇanā niṭṭhitā.</centered>
    <subhead line="73">Dutiyabalaniddesavaṇṇanā</subhead>
    <paragraph line="74" number="810"> Bhoge <pageBreak edition="M" number="0.0212" /> bhuñjituṃ na jānāti, vināsetīti yojanā.</paragraph>
    <paragraph line="75"><bold>Lahuparivattitāya</bold> jīvitassāti adhippāyo.</paragraph>
    <paragraph line="76"><bold>Na</bold><pageBreak edition="V" number="0.0211" /><bold>adāsi</bold> payuttavācāya uppannanti adhippāyena.</paragraph>
    <paragraph line="77"><bold>Sammāpayogenā</bold>ti sammāpaṭipattiyā.</paragraph>
    <centered line="78">Dutiyabalaniddesavaṇṇanā niṭṭhitā.</centered>
    <subhead line="79">Pañcamabalaniddesavaṇṇanā</subhead>
    <paragraph line="80" number="813"><bold>Dhātusabhāvo</bold>ti bhūtādisaṅkhātadhātūnaṃ sabhāvo. <bold>Sabhāgavasena</bold> phalabhūtena. <bold>Ajjhāsayadhātuparicchindanato</bold>ti ajjhāsayasabhāvassa ‘‘hīnaṃ, paṇīta’’nti vā paricchijja jānanato, vuṭṭhinimittena viya mahoghena uparimeghavuṭṭhiyā.</paragraph>
    <centered line="81">Pañcamabalaniddesavaṇṇanā niṭṭhitā.</centered>
    <subhead line="82">Chaṭṭhabalaniddesavaṇṇanā</subhead>
    <paragraph line="83"><bold>Saddattho sambhavati</bold> samāsanteneva tathā saddasiddhito. <bold>Tesa</bold>nti paroparānaṃ visadāvisadānaṃ saddhādiindriyānaṃ. <bold>Evañca katvā</bold>ti āsayādito indriyaparopariyattassa, indriyaparopariyattato ca adhimuttibhedassa visiṭṭhasabhāvattā eva.</paragraph>
    <paragraph line="84" number="815"> ‘‘Ke pana te ariyāvāsā’’ti pucchitvā te sutteneva dassento <bold>‘‘idha, bhikkhave’’</bold>tiādipāḷiṃ āharitvā <bold>‘‘evaṃ vuttā’’</bold>ti nigametvā puna maggādhigameneva tesaṃ adhigamaṃ dassento <bold>‘‘etesū’’</bold>tiādimāha. Tattha <bold>itare</bold>ti chaḷaṅgasamannāgamaekārakkhāsaṅkhāyapaṭisevanādayo.</paragraph>
    <paragraph line="85" number="816"><bold>Ārammaṇasantānānusayanesū</bold>ti <pageBreak edition="V" number="0.0212" /> ārammaṇānusayanaṃ, santānānusayananti dvīsu anusayanesu. Yathā hi maggena asamucchinno rāgo kāraṇalābhe <pageBreak edition="M" number="0.0213" /> uppajjanāraho thāmagataṭṭhena santāne anusetīti vuccati, evaṃ iṭṭhārammaṇepīti tassa ārammaṇānusayanaṃ daṭṭhabbaṃ. Taṃ panassa anusayanaṃ uppattiyā pākaṭaṃ hotīti dassetuṃ aṭṭhakathāyaṃ ‘‘yathā nāmā’’tiādi (vibha. aṭṭha. 816) vuttaṃ. <bold>‘‘Āciṇṇasamāciṇṇā’’</bold>ti etena iṭṭhārammaṇe rāgassa ciraparibhāvanaṃ vibhāveti. Yasmā pana evaṃ ciraparibhāvitaṃ pariveṭhetvā viya ṭhitaṃ hoti, tasmā <bold>‘‘samantato veṭhetvā viya ṭhitabhāvena anusayitataṃ dassetī’’</bold>ti vuttaṃ. Tathā hi udake nimuggasadiso udāhaṭo. ‘‘Sabbepi tebhūmakā dhammā kāmanīyaṭṭhena kāmā’’tiādipāḷivasena bhavarāgassāpi vatthukāmatā veditabbā. <bold>Rāgavasenā</bold>ti ārammaṇarajjanavasena.</paragraph>
    <paragraph line="86" number="818"><bold>Indriyaviseso</bold> vineyyānaṃ indriyaparopariyattaṃ.</paragraph>
    <paragraph line="87" number="819"> Pahātabbena upaddutanirodhanatthaṃ pahāyakaṃ pariyesatīti paṭhamaṃ pahātabbaṃ, pacchā pahāyakanti ayaṃ <bold>pahātabbapajahanakkamo</bold> pahānakkamapadena vutto. <bold>Yassā</bold>ti pahātabbassa. <bold>Ta</bold>nti pahātabbaṃ. <bold>Paṭhamaṃ vuccatī</bold>ti pahānavicāraṇānaṃ paṭhamaṃ vuccati. <bold>Tato</bold> pacchā <bold>appahātabbaṃ</bold> yathā taṃ dassanattikādīsu.</paragraph>
    <paragraph line="88" number="826"><bold>Ta</bold>nti bhavaṅgaṃ. <bold>Tassā</bold>ti lokuttarassa. <bold>Pādaka</bold>nti antimabhavikassa bhavaṅgaṃ sandhāyāha.</paragraph>
    <centered line="89">Chaṭṭhabalaniddesavaṇṇanā niṭṭhitā.</centered>
    <subhead line="90">Sattamabalaniddesavaṇṇanā</subhead>
    <paragraph line="91" number="828"><bold>Samāpannomhī</bold>ti maññatīti attho.</paragraph>
    <paragraph line="92">Samādhi <pageBreak edition="V" number="0.0213" /> vā tassa ārammaṇabhūtaṃ <bold>kammaṭṭhānaṃ vā</bold> cittamañjūsāti yojanā. <bold>Ṭhapetu</bold>nti yathāparicchinnaṃ kālaṃ samāpatticittaṃ pavattetuṃ.</paragraph>
    <paragraph line="93"><bold>Tehī</bold>ti <pageBreak edition="M" number="0.0214" /> saññāmanasikārehi. <bold>Taṃsabhāvatā</bold>ti kāmādidutiyajjhānādianupakkhandanasabhāvatā. <bold>Paguṇavodānaṃ</bold> paguṇabhāvasiddhā jhānassa paṭipakkhato visuddhi.</paragraph>
    <centered line="94">Sattamabalaniddesavaṇṇanā niṭṭhitā.</centered>
    <subhead line="95">Dasamabalaniddesavaṇṇanā</subhead>
    <paragraph line="96" number="831"><bold>Paññāva vimuttī</bold>ti rāgādīhi vimuttibhūtā paññāva vimuttīti yojanā. <bold>Kammantarassa vipākantaramevāti attho</bold> vipākantarajānanasseva dutiyabalakiccattā, kammantarajānanassa ca tatiyabalakiccattā. <bold>Balasadisata</bold>nti ekaccabalasadisataṃ. Kasmā panettha balañāṇakicce vuccamāne jhānādiabalañāṇaṃ udāhaṭanti codanaṃ sandhāyāha <bold>‘‘yadipī’’</bold>tiādi. <bold>Tadantogadha</bold>nti tasmiṃ jhānādipaccavekkhaṇāsabhāve sattamabalañāṇe antogadhaṃ. <bold>Eva</bold>nti jhānādiñāṇaṃ viya. <bold>Appetuṃ, vikubbituñcā</bold>ti attanā vuttākāraṃ sandhāyāha. Samudayappahānādiekaccañāṇakiccampi akarontaṃ sabbaññutaññāṇaṃ kathamappanādikaṃ jhānādikiccaṃ kareyya, balañāṇehi pana jānitabbaṃ, tato uttariñca jānantampi yasmā ekaccabalakiccaṃ na karoti, tasmā aññāneva balañāṇāni, aññaṃ sabbaññutaññāṇanti dassanatthaṃ ‘‘etesaṃ pana kiccaṃ na sabbaṃ karotī’’tiādi (vibha. aṭṭha. 831) aṭṭhakathāyaṃ vuttaṃ. Tattha yathā sabbaññutaññāṇaṃ abalakiccaṃ ekaccaṃ na karoti, evaṃ balakiccampīti udāharaṇadassanavasena ‘‘tañhi jhānaṃ hutvā appetu’’ntiādi vuttanti dassetuṃ <bold>‘‘atha vā…pe… daṭṭhabba’’</bold>nti vuttaṃ.</paragraph>
    <centered line="97">Dasamabalaniddesavaṇṇanā niṭṭhitā.</centered>
    <centered line="98">Ñāṇavibhaṅgavaṇṇanā niṭṭhitā.</centered>
  </content>
</document>