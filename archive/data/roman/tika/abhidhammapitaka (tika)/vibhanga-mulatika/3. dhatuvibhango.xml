<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik2.xml</normativeSource>
    <archivePath>roman/tika/abhidhammapitaka (tika)/vibhanga-mulatika/3. dhatuvibhango.xml</archivePath>
    <baseFileName>3. dhatuvibhango</baseFileName>
    <titlePath>3. Dhātuvibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Dhātuvibhaṅgo</chapter>
    <title line="2">1. Suttantabhājanīyavaṇṇanā</title>
    <paragraph line="3" number="172"> Yadipi <pageBreak edition="M" number="0.0042" /><pageBreak edition="V" number="0.0042" /> dhātusaṃyuttādīsu ‘‘dhātunānattaṃ vo, bhikkhave, desessāmi, katamañca, bhikkhave, dhātunānattaṃ? Cakkhudhātu…pe… manoviññāṇadhātū’’tiādinā (saṃ. ni. 2.85) aṭṭhārasa dhātuyo āgatā, tā pana abhidhamme ca āgatāti sādhāraṇattā aggahetvā suttantesveva āgate tayo dhātuchakke gahetvā suttantabhājanīyaṃ vibhattanti veditabbaṃ. <bold>Sabbā dhātuyo</bold>ti aṭṭhārasapi. Suññe sabhāvamatte niruḷho <bold>dhātu</bold>-saddo daṭṭhabbo. <bold>Asamphuṭṭhadhātū</bold>ti catūhi mahābhūtehi abyāpitabhāvoti attho.</paragraph>
    <paragraph line="4" number="173"><bold>Pathavīdhātudvaya</bold>nti aṭṭhakathāyaṃ paduddhāro kato, pāḷiyaṃ pana ‘‘dveya’’nti āgacchati, attho pana yathāvuttova. <bold>Dvaya</bold>nti pana pāṭhe sati ayampi attho sambhavati. Dve avayavā etassāti dvayaṃ, pathavīdhātūnaṃ dvayaṃ <bold>pathavīdhātudvayaṃ,</bold> dvinnaṃ pathavīdhātūnaṃ samudāyoti attho. Dve eva vā avayavā samuditā dvayaṃ, <bold>pathavīdhātudvaya</bold>nti. ‘‘Tattha katamā pathavīdhātu? Pathavīdhātudvayaṃ, esā pathavīdhātū’’ti saṅkhepena vissajjeti. <bold>Atthi ajjhattikā atthi bāhirā</bold>ti ettha <bold>ajjhattikabāhira</bold>-saddā na ajjhattikaduke viya ajjhattikabāhirāyatanavācakā, nāpi ajjhattattike vuttehi ajjhattabahiddhā-saddehi samānatthā, indriyabaddhānindriyabaddhavācakā pana ete. Tena <bold>‘‘sattasantānapariyāpannā’’</bold>tiādi vuttaṃ. <bold>Niyakajjhattā</bold>ti ca na paccattaṃ attani jātataṃ sandhāya vuttaṃ, atha kho sabbasattasantānesu jātatanti daṭṭhabbaṃ. <bold>Ajjhattaṃ paccatta</bold>nti vacanena hi sattasantānapariyāpannatāya ajjhattikabhāvaṃ dasseti, na pāṭipuggalikatāya. <bold>Sabhāvākārato</bold>ti āpādīhi visiṭṭhena attano eva sabhāvabhūtena gahetabbākārena.</paragraph>
    <paragraph line="5"><bold>Kesā</bold><pageBreak edition="V" number="0.0043" /><bold>kakkhaḷattalakkhaṇā</bold>ti kakkhaḷatādhikatāya vuttā. <bold>Pāṭiyekko koṭṭhāso</bold>ti pathavīkoṭṭhāsamatto suññoti attho. Matthaluṅgaṃ aṭṭhimiñjaggahaṇena gahitanti idha visuṃ na vuttanti veditabbaṃ.</paragraph>
    <paragraph line="6"><bold>Iminā</bold>ti <pageBreak edition="M" number="0.0043" /> ‘‘seyyathidaṃ kesā’’tiādinā. <bold>Kammaṃ katvā</bold>ti payogaṃ vīriyaṃ āyūhanaṃ vā katvāti attho. Bhogakāmena kasiyādīsu viya arahattakāmena ca imasmiṃ manasikāre kammaṃ kattabbanti. <bold>Pubbapalibodhā</bold>ti āvāsādayo dīghakesādike khuddakapalibodhe aparapalibodhāti apekkhitvā vuttā.</paragraph>
    <paragraph line="7">Vaṇṇādīnaṃ pañcannaṃ vasena manasikāro dhātupaṭikūlavaṇṇamanasikārānaṃ sādhāraṇo pubbabhāgoti nibbattitadhātumanasikāraṃ dassetuṃ <bold>‘‘avasāne evaṃ manasikāro pavattetabbo’’</bold>ti āha. <bold>Aññamaññaṃ ābhogapaccavekkhaṇarahitā</bold>ti kāraṇassa ca phalassa ca abyāpāratāya dhātumattataṃ dasseti. Ābhogapaccavekkhaṇādīnampi evameva abyāpāratā daṭṭhabbā. Na hi tāni, tesañca kāraṇāni ābhujitvā paccavekkhitvā ca uppajjanti karonti cāti. <bold>Lakkhaṇavasenā</bold>ti ‘‘kakkhaḷaṃ kharigata’’ntiādivacanaṃ sandhāya vuttaṃ.</paragraph>
    <paragraph line="8"><bold>Vekantakaṃ</bold> ekā lohajāti. <bold>Nāganāsikalohaṃ</bold> lohasadisaṃ lohavijāti haliddivijāti viya. Tiputambādīhi missetvā kataṃ karaṇena nibbattattā <bold>kittimalohaṃ. Morakkhādīni</bold> evaṃnāmānevetāni. <bold>Sāmuddikamuttā</bold>ti nidassanamattametaṃ, sabbāpi pana muttā muttā eva.</paragraph>
    <paragraph line="9" number="174"> Appetīti <bold>āpo,</bold> ābandhanavasena sesabhūtattayaṃ pāpuṇāti silesatīti attho. <bold>Yūsabhūto</bold>ti rasabhūto. <bold>Vakkahadayayakanapapphāsāni tementa</bold>nti ettha yakanaṃ heṭṭhābhāgapūraṇena, itarāni tesaṃ upari thokaṃ thokaṃ paggharaṇena temeti. <bold>Heṭṭhā leḍḍukhaṇḍāni temayamāne</bold>ti temakatemitabbānaṃ abyāpārasāmaññanidassanatthāyeva upamā daṭṭhabbā, na ṭhānasāmaññanidassanatthāya. Sannicitalohitena temetabbānaṃ kesañci heṭṭhā, kassaci upari ṭhitatañhi satipaṭṭhānavibhaṅge vakkhatīti, yakanassa heṭṭhābhāgo ‘‘ṭhitaṃ mayi lohita’’nti na jānāti, vakkādīni ‘‘amhe temayamānaṃ lohitaṃ ṭhita’’nti na jānantīti evaṃ yojanā kātabbā. Yathā <pageBreak edition="V" number="0.0044" /> pana bhesajjasikkhāpade niyamo atthi ‘‘yesaṃ maṃsaṃ kappati, tesaṃ khīra’’nti, evamidha natthi.</paragraph>
    <paragraph line="10" number="175"><bold>Tejanavasenā</bold>ti nisitabhāvena tikkhabhāvena. Sarīrassa pakatiṃ atikkamitvā uṇhabhāvo <bold>santāpo,</bold> sarīradahanavasena pavatto <pageBreak edition="M" number="0.0044" /> mahādāho <bold>paridāho</bold>. Ayametesaṃ viseso. <bold>Yena jīrīyatī</bold>ti ekāhikādijararogena jīrīyatītipi attho yujjati. Satavāraṃ tāpetvā udake pakkhipitvā uddhaṭasappi <bold>satadhotasappī</bold>ti vadanti. Rasasoṇitamedamaṃsanhāruaṭṭhiaṭṭhimiñjā <bold>rasādayo</bold>. Keci nhāruṃ apanetvā sukkaṃ sattamadhātuṃ avocunti. <bold>Pākatiko</bold>ti khobhaṃ appatto sadā vijjamāno. <bold>Petaggi</bold> mukhato bahi niggatova idha gahito.</paragraph>
    <paragraph line="11" number="176"><bold>Vāyanavasenā</bold>ti savegagamanavasena, samudīraṇavasena vā.</paragraph>
    <paragraph line="12" number="177"><bold>Iminā yasmiṃ ākāse…pe… taṃ kathita</bold>nti idaṃ kasiṇugghāṭimākāsassa akathitataṃ, ajaṭākāsassa ca kathitataṃ dassetuṃ vuttaṃ.</paragraph>
    <paragraph line="13" number="179"> Sukhadukkhānaṃ pharaṇabhāvo sarīraṭṭhakautussa sukhadukkhaphoṭṭhabbasamuṭṭhānapaccayabhāvena yathābalaṃ sarīrekadesasakalasarīrapharaṇasamatthatāya vutto, somanassadomanassānaṃ iṭṭhāniṭṭhacittajasamuṭṭhāpanena tatheva pharaṇasamatthatāya. Evaṃ etesaṃ sarīrapharaṇatāya ekassa ṭhānaṃ itaraṃ paharati, itarassa ca aññanti aññamaññena sappaṭipakkhataṃ dasseti, aññamaññapaṭipakkhaoḷārikappavatti eva vā etesaṃ pharaṇaṃ. Vatthārammaṇāni ca pabandhena pavattihetubhūtāni pharaṇaṭṭhānaṃ daṭṭhabbaṃ, ubhayavato ca puggalassa vasena ayaṃ sappaṭipakkhatā dassitā sukhadassanīyattā.</paragraph>
    <paragraph line="14" number="181"><bold>Kilesakāmaṃ sandhāyā</bold>ti ‘‘saṅkappo kāmo rāgo kāmo’’ti (mahāni. 1; cūḷani. ajitamāṇavapucchāniddesa 8) ettha vuttaṃ saṅkappaṃ sandhāyāti adhippāyo. Sopi hi vibādhati upatāpeti cāti kilesasanthavasambhavato kilesakāmo vibhatto kilesavatthusambhavato vā. <bold>Kāmapaṭisaṃyuttā</bold>ti kāmarāgasaṅkhātena kāmena sampayuttā, kāmapaṭibaddhā vā. Aññesu ca kāmapaṭisaṃyuttadhammesu vijjamānesu vitakkeyeva kāmopapado dhātusaddo niruḷho veditabbo vitakkassa <pageBreak edition="V" number="0.0045" /> kāmappasaṅgappavattiyā sātisayattā. Esa nayo <bold>byāpādadhātu</bold>ādīsu. Parassa attano ca dukkhāyanaṃ <bold>vihiṃsā</bold>. <bold>Vihiṃsantī</bold>ti hantuṃ icchanti.</paragraph>
    <paragraph line="15" number="182"> Ubhayattha uppannopi abhijjhāsaṃyogena kammapathajananato anabhijjhākammapathabhindanato ca kāmavitakko <bold>‘‘kammapathabhedo’’</bold>ti vutto <pageBreak edition="M" number="0.0045" />. <bold>Byāpādo panā</bold>ti byāpādavacanena byāpādavitakkaṃ dasseti. So hi byāpādadhātūti. Tathā vihiṃsāya vihiṃsādhātuyā ca byāpādavasena yathāsambhavaṃ pāṇātipātādivasena ca kammapathabhedo yojetabbo. <bold>Etthā</bold>ti dvīsu tikesu. Sabbakāmāvacarasabbakusalasaṅgāhakehi itare dve dve saṅgahetvā kathanaṃ <bold>sabbasaṅgāhikakathā. Etthā</bold>ti pana etasmiṃ chakketi vuccamāne kāmadhātuvacanena kāmāvacarānaṃ nekkhammadhātuādīnañca gahaṇaṃ āpajjati.</paragraph>
    <paragraph line="16"><bold>Labhāpetabbā</bold>ti cakkhudhātādibhāvaṃ labhamānā dhammā nīharitvā dassanena labhāpetabbā. Carati etthāti cāro, kiṃ carati? Sammasanaṃ, sammasanassa cāro <bold>sammasanacāro,</bold> tebhūmakadhammānaṃ adhivacanaṃ.</paragraph>
    <centered line="17">Suttantabhājanīyavaṇṇanā niṭṭhitā.</centered>
    <title line="18">2. Abhidhammabhājanīyavaṇṇanā</title>
    <paragraph line="19" number="183"><bold>Cakkhussā</bold>ti visesakāraṇaṃ asādhāraṇasāmibhāvena niddiṭṭhaṃ. Tañhi puggalantarāsādhāraṇaṃ nīlādisabbarūpasādhāraṇañca. <bold>Vidahatī</bold>ti evaṃ evañca tayā pavattitabbanti viniyujjamānaṃ viya uppādetīti attho. <bold>Vidahatī</bold>ti ca dhātuattho eva visiṭṭho upasaggena dīpitoti vināpi upasaggena dhātūti eso saddo tamatthaṃ vadatīti daṭṭhabbo. Kattukammabhāvakaraṇaadhikaraṇesu dhātupadasiddhi hotīti pañcapi ete atthā vuttā. <bold>Suvaṇṇarajatādidhātuyo</bold> suvaṇṇādīnaṃ bījabhūtā selādayo.</paragraph>
    <paragraph line="20"><bold>Attano sabhāvaṃ dhārentīti dhātuyo</bold>ti etthāpi dhātīti dhātūti padasiddhi veditabbā. Dhātu-saddo <pageBreak edition="V" number="0.0046" /> eva hi dhāraṇatthopi hotīti. Kattuatthopi cāyaṃ purimena asadisoti nissattasabhāvamattadhāraṇañca dhātu-saddassa padhāno atthoti visuṃ vutto. <bold>Dhātuyo viya dhātuyo</bold>ti ettha sīha-saddo viya kesarimhi niruḷho purisesu, selāvayavesu niruḷho dhātu-saddo ca cakkhādīsu upacarito daṭṭhabbo. Ñāṇañca ñeyyañca ñāṇañeyyāni, tesaṃ avayavā tappabhedabhūtā dhātuyo <bold>ñāṇañeyyāvayavā</bold>. Tattha ñāṇappabhedā dhammadhātuekadeso, ñeyyappabhedā aṭṭhārasāpīti ñāṇañeyyāvayavamattā dhātuyo <pageBreak edition="M" number="0.0046" /> honti. Atha vā ñāṇena ñātabbo sabhāvo dhātusaddena vuccamāno aviparītato ñāṇañeyyo, na diṭṭhiādīhi viparītaggāhakehi ñeyyoti attho. Tassa ñāṇañeyyassa avayavā cakkhādayo. Visabhāgalakkhaṇāvayavesu rasādīsu niruḷho dhātu-saddo tādisesu aññāvayavesu cakkhādīsu upacarito daṭṭhabbo, rasādīsu viya vā cakkhādīsu niruḷhova. <bold>Nijjīvamattassetaṃ adhivacana</bold>nti etena nijjīvamattapadatthe dhātu-saddassa niruḷhataṃ dasseti. Cha dhātuyo etassāti <bold>chadhātuyo,</bold> yo loke ‘‘puriso’’ti dhammasamudāyo vuccati, so chadhāturo channaṃ pathavīādīnaṃ nijjīvamattasabhāvānaṃ samudāyamatto, na ettha jīvo puriso vā atthīti attho.</paragraph>
    <paragraph line="21">Cakkhādīnaṃ kamo pubbe vuttoti idha ekekasmiṃ tike tiṇṇaṃ tiṇṇaṃ dhātūnaṃ kamaṃ dassento āha <bold>‘‘hetuphalānupubbavavatthānavasenā’’</bold>ti. Hetuphalānaṃ anupubbavavatthānaṃ hetuphalabhāvova. Tattha <bold>hetū</bold>ti paccayo adhippeto. <bold>Phala</bold>nti paccayuppannanti āha <bold>‘‘cakkhudhātū’’</bold>tiādi. Manodhātudhammadhātūnañca manoviññāṇassa hetubhāvo yathāsambhavaṃ yojetabbo, dvārabhūtamanovasena vā tassā manodhātuyā.</paragraph>
    <paragraph line="22"><bold>Sabbāsaṃ vasenā</bold>ti yathāvuttānaṃ ābhādhātuādīnaṃ pañcatiṃsāya dhātūnaṃ vasena. Aparamatthasabhāvassa paramatthasabhāvesu na kadāci antogadhatā atthīti āha <bold>‘‘sabhāvato vijjamānāna’’</bold>nti. Candābhāsūriyābhādikā vaṇṇanibhā evāti āha <bold>‘‘rūpadhātuyeva hi ābhādhātū’’</bold>ti. <bold>Rūpādipaṭibaddhā</bold>ti rāgavatthubhāvena gahetabbākāro subhanimittanti sandhāya ‘‘rūpādayovā’’ti avatvā paṭibaddhavacanaṃ āha. Asatipi rāgavatthubhāve ‘‘kusalavipākārammaṇā subhā dhātū’’ti dutiyo vikappo vutto. <bold>Vihiṃsādhātu</bold> cetanā, paraviheṭhanachando vā. <bold>Avihiṃsā</bold> karuṇā.</paragraph>
    <paragraph line="23"><bold>Ubhopī</bold>ti <pageBreak edition="V" number="0.0047" /> dhammadhātumanoviññāṇadhātuyo. <bold>Hīnādīsu</bold> purimanayena hīḷitā cakkhādayo <bold>hīnā,</bold> sambhāvitā <bold>paṇītā,</bold> nātihīḷitā nātisambhāvitā <bold>majjhimā</bold>ti khandhavibhaṅge āgatahīnadukatoyeva nīharitvā majjhimā dhātu vuttāti veditabbā. Viññāṇadhātu yadipi chaviññāṇadhātuvasena vibhattā, tathāpi ‘‘viññāṇadhātuggahaṇena tassā purecārikapacchācārikattā manodhātu gahitāva hotī’’ti vuttattā āha <pageBreak edition="M" number="0.0047" /><bold>‘‘viññāṇadhātu…pe… sattaviññāṇasaṅkhepoyevā’’</bold>ti. Anekesaṃ cakkhudhātuādīnaṃ, tāsu ca ekekissā nānappakāratāya nānādhātūnaṃ vasena anekadhātunānādhātuloko vuttoti āha <bold>‘‘aṭṭhārasadhātuppabhedamattamevā’’</bold>ti.</paragraph>
    <paragraph line="24"><bold>‘‘Cakkhusotaghānajivhākāyamanomanoviññāṇadhātubhedenā’’</bold>ti aṭṭhakathāyaṃ likhitaṃ. Tattha na cakkhādīnaṃ kevalena dhātu-saddena sambandho adhippeto vijānanasabhāvassa pabhedavacanato. Viññāṇadhātu-saddena sambandhe kariyamāne dve manogahaṇāni na kattabbāni. Na hi dve manoviññāṇadhātuyo atthīti. <bold>‘‘Cakkhu…pe… kāyamanoviññāṇamanodhātū’’</bold>ti vā vattabbaṃ atulyayoge dvandasamāsābhāvato. Ayaṃ panettha pāṭho siyā ‘‘cakkhu…pe… kāyaviññāṇamanomanoviññāṇadhātubhedenā’’ti.</paragraph>
    <paragraph line="25">Khandhāyatanadesanā <bold>saṅkhepadesanā,</bold> indriyadesanā <bold>vitthāradesanā</bold>ti tadubhayaṃ apekkhitvā <bold>nātisaṅkhepavitthārā dhātudesanā</bold>. Atha vā suttantabhājanīye vuttadhātudesanā <bold>atisaṅkhepadesanā,</bold> ābhādhātuādīnaṃ anekadhātunānādhātuantānaṃ vasena desetabbā <bold>ativitthāradesanā</bold>ti tadubhayaṃ apekkhitvā ayaṃ <bold>‘‘nātisaṅkhepavitthārā’’</bold>ti.</paragraph>
    <paragraph line="26"><bold>Bherītalaṃ viya cakkhudhātu</bold> saddassa viya viññāṇassa nissayabhāvato. Etāhi ca upamāhi nijjīvānaṃ bherītaladaṇḍādīnaṃ samāyoge nijjīvānaṃ saddādīnaṃ viya nijjīvānaṃ cakkhurūpādīnaṃ samāyoge nijjīvānaṃ cakkhuviññāṇādīnaṃ pavattīti kāraṇaphalānaṃ dhātumattattā kārakavedakabhāvavirahaṃ dasseti.</paragraph>
    <paragraph line="27"><bold>Purecarānucarā viyā</bold>ti nijjīvassa kassaci keci nijjīvā purecarānucarā viyāti attho. Manodhātuyeva vā attano khaṇaṃ anativattantī attano khaṇaṃ anativattantānaṃyeva cakkhuviññāṇādīnaṃ avijjamānepi purecarānucarabhāve pubbakālāparakālatāya <bold>purecarānucarā</bold> viya daṭṭhabbāti <pageBreak edition="V" number="0.0048" /> attho. <bold>Sallamiva sūlamiva</bold> tividhadukkhatāsamāyogato daṭṭhabbo. Āsāyeva dukkhaṃ <bold>āsādukkhaṃ,</bold> āsāvighātaṃ dukkhaṃ vā. Saññā hi abhūtaṃ dukkhadukkhampi subhādito sañjānantī taṃ āsaṃ tassā ca vighātaṃ <pageBreak edition="M" number="0.0048" /> āsīsitasubhādiasiddhiyā janetīti. Kammappadhānā saṅkhārāti <bold>‘‘paṭisandhiyaṃ pakkhipanato’’</bold>tiādimāha. <bold>Jātidukkhānubandhanato</bold>ti attanā nibbattiyamānena jātidukkhena anubandhattā. Bhavapaccayā jāti hi jātidukkhanti. Padumaṃ viya dissamānaṃ khuracakkaṃ viya rūpampi itthiyādibhāvena dissamānaṃ nānāvidhupaddavaṃ janeti. Sabbe anatthā rāgādayo jātiādayo ca visabhūtā asantā sappaṭibhayā cāti tappaṭipakkhabhūtattā amatādito daṭṭhabbā.</paragraph>
    <paragraph line="28"><bold>Muñcitvāpi aññaṃ gahetvāvā</bold>ti etena makkaṭassa gahitaṃ sākhaṃ muñcitvāpi ākāse ṭhātuṃ asamatthatā viya gahitārammaṇaṃ muñcitvāpi aññaṃ aggahetvā pavattituṃ asamatthatāya makkaṭasamānataṃ dasseti. Aṭṭhivedhaviddhopi <bold>damathaṃ</bold> anupagacchanto duṭṭhasso <bold>assakhaḷuṅko</bold>. Raṅgagato naṭo <bold>raṅganaṭo</bold>.</paragraph>
    <paragraph line="29" number="184"><bold>Cakkhuñca paṭicca rūpe cā</bold>tiādinā dvārārammaṇesu ekavacanabahuvacananiddesā ekanānāsantānagatānaṃ ekasantānagataviññāṇapaccayabhāvato ekanānājātikattā ca.</paragraph>
    <paragraph line="30"><bold>Sabbadhammesū</bold>ti ettha <bold>sabba</bold>-saddo adhikāravasena yathāvuttaviññāṇasaṅkhāte ārammaṇasaṅkhāte vā padesasabbasmiṃ tiṭṭhatīti daṭṭhabbo. Manoviññāṇadhātuniddese ‘‘cakkhuviññāṇadhātuyā uppajjitvā niruddhasamanantarā uppajjati manodhātu, manodhātuyāpi uppajjitvā niruddhasamanantarā uppajjati citta’’nti cakkhuviññāṇadhātānantaraṃ manodhātu viya manodhātānantarampi uppajjati cittanti yāva aññā manodhātu uppajjissati, tāva pavattaṃ sabbaṃ cittaṃ ekattena gahetvā vuttanti evampi attho labbhati. Evañhi sati manoviññāṇadhātānantaraṃ uppannāya manodhātuyā manoviññāṇadhātubhāvappasaṅgo na hotiyeva. Pañcaviññāṇadhātumanodhātukkamanidassanañhi tabbidhurasabhāvena uppattiṭṭhānena ca paricchinnassa cittassa manoviññāṇadhātubhāvadassanatthaṃ, na anantaruppattimattenāti tabbidhurasabhāve ekattaṃ upanetvā dassanaṃ yujjati. Anupanītepi ekatte tabbidhurasabhāve ekasmiṃ dassite sāmaññavasena aññampi sabbaṃ taṃ sabhāvaṃ dassitaṃ hotīti daṭṭhabbaṃ. <bold>Pi</bold>-saddena manoviññāṇadhātusampiṇḍane <pageBreak edition="V" number="0.0049" /> ca sati ‘‘manoviññāṇadhātuyāpi samanantarā uppajjati cittaṃ…pe… tajjā manoviññāṇadhātū’’ti <pageBreak edition="M" number="0.0049" /> manoviññāṇadhātuggahaṇena bhavaṅgānantaraṃ uppannaṃ manodhātucittaṃ nivattitaṃ hotīti ce? Na, tassā manoviññāṇadhātubhāvāsiddhito. Na hi yaṃ codīyati, tadeva parihārāya hotīti.</paragraph>
    <paragraph line="31"><bold>Manodhātuyāpi manoviññāṇadhātuyāpī</bold>ti manadvayavacanena dvinnaṃ aññamaññavidhurasabhāvatā dassitāti teneva manodhātāvajjanassa manoviññāṇadhātubhāvo nivattitoti daṭṭhabbo. Vutto hi tassa manoviññāṇadhātuvidhuro manodhātusabhāvo <bold>‘‘sabbadhammesu vā pana paṭhamasamannāhāro uppajjatī’’</bold>tiādinā. <bold>Sā sabbāpī</bold>ti etaṃ mukhamattanidassanaṃ. Na hi javanapariyosānā eva manoviññāṇadhātu, tadārammaṇādīnipi pana hontiyevāti. Evaṃ pañcaviññāṇadhātumanodhātuvisiṭṭhasabhāvavasena sabbaṃ manoviññāṇadhātuṃ dassetvā puna manodvāravasena sātisayaṃ javanamanoviññāṇadhātuṃ dassento <bold>‘‘manañca paṭiccā’’</bold>tiādimāha. Yadi pana channaṃ dvārānaṃ vasena javanāvasānāneva cittāni idha ‘‘manoviññāṇadhātū’’ti dassitānīti ayamattho gayheyya, cutipaṭisandhibhavaṅgānaṃ aggahitattā sāvasesā desanā āpajjati, tasmā yathāvuttena nayena attho veditabbo. Chadvārikacittehi vā samānalakkhaṇāni aññānipi ‘‘manoviññāṇadhātū’’ti dassitānīti veditabbāni.</paragraph>
    <paragraph line="32"><bold>Paṭiccāti āgataṭṭhāne</bold>ti ettha ‘‘mano ca nesaṃ gocaravisayaṃ paccanubhotī’’tiādīsu (ma. ni. 1.455) visuṃ kātuṃ yuttaṃ, idha pana ‘‘cakkhuñca paṭiccā’’tiādīsu ca-saddena sampiṇḍetvā āvajjanassapi cakkhādisannissitatākaraṇaṃ viya <bold>manañca paṭiccāti āgataṭṭhāne</bold> manodvārasaṅkhātabhavaṅgasannissitameva āvajjanaṃ kātabbanti adhippāyo.</paragraph>
    <centered line="33">Abhidhammabhājanīyavaṇṇanā niṭṭhitā.</centered>
    <title line="34">3. Pañhapucchakavaṇṇanā</title>
    <paragraph line="35">Pañhapucchakaṃ heṭṭhā vuttanayattā uttānamevāti.</paragraph>
    <centered line="36">Pañhapucchakavaṇṇanā niṭṭhitā.</centered>
    <centered line="37">Dhātuvibhaṅgavaṇṇanā niṭṭhitā.</centered>
  </content>
</document>