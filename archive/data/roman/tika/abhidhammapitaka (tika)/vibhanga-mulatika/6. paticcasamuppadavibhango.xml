<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik5.xml</normativeSource>
    <archivePath>roman/tika/abhidhammapitaka (tika)/vibhanga-mulatika/6. paticcasamuppadavibhango.xml</archivePath>
    <baseFileName>6. paticcasamuppadavibhango</baseFileName>
    <titlePath>6. Paṭiccasamuppādavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">6. Paṭiccasamuppādavibhaṅgo</chapter>
    <title line="2">1. Suttantabhājanīyaṃ</title>
    <subhead line="3">Uddesavāravaṇṇanā</subhead>
    <paragraph line="4" number="225"> ‘‘‘Kiṃvādī <pageBreak edition="Myanmar" number="0.0083" /><pageBreak edition="Vipassana Research Institut" number="0.0083" /> bhante sammāsambuddho’ti? ‘Vibhajjavādī mahārājā’’’ti (pārā. aṭṭha. 1.tatiyasaṅgītikathā) moggaliputtatissattherena vuttattā sammāsambuddhasāvakā vibhajjavādino. Te hi venayikādibhāvaṃ vibhajja vadanti, cīvarādīnaṃ sevitabbāsevitabbabhāvaṃ vā sassatucchedavāde vā vibhajja vadanti ‘‘sassato attā ca loko cā’’tiādīnaṃ ṭhapanīyānaṃ ṭhapanato rāgādikkhayassa sassatassa rāgādikāyaduccaritādiucchedassa ca vacanato, na pana ekaṃsabyākaraṇīyādayo tayo pañhe apanetvā vibhajjabyākaraṇīyameva vadantīti. Vibhajjavādīnaṃ maṇḍalaṃ samūho <bold>vibhajjavādimaṇḍalaṃ,</bold> vibhajjavādino vā bhagavato parisā <bold>vibhajjavādimaṇḍala</bold>ntipi vadanti. Ācariyehi vuttaaviparītatthadīpanena te <bold>anabbhācikkhantena</bold>. ‘‘Avijjā puññāneñjābhisaṅkhārānaṃ hetupaccayo hotī’’tiādiṃ vadanto kathāvatthumhi paṭikkhitte puggalavādādike ca vadanto sakasamayaṃ vokkamati nāma, tathā <bold>avokkamantena</bold>. Parasamayaṃ dosāropanabyāpāravirahena <bold>anāyūhantena</bold>. ‘‘Idampi yuttaṃ gahetabba’’nti parasamayaṃ asampiṇḍentenāti keci vadanti.</paragraph>
    <paragraph line="5">‘‘Tathāhaṃ bhagavatā dhammaṃ desitaṃ ājānāmi, yathā tadevidaṃ viññāṇaṃ sandhāvati saṃsarati anañña’’ntiādiṃ (ma. ni. 1.396) vadanto suttaṃ paṭibāhati nāma, tathā <bold>appaṭibāhantena</bold>. ‘‘Tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā <pageBreak edition="Vipassana Research Institut" number="0.0084" /> bhagavatā, te paṭisevato nālaṃ antarāyāyā’’ti (ma. ni. 1.234; pāci. 418, 429), ‘‘supinante kato vītikkamo āpattikaro hotī’’ti ca evamādiṃ vadanto vinayaṃ paṭilometi nāma, tabbipariyāyena taṃ <bold>anulomentena</bold>. Paṭilomento hi kammantaraṃ bhindanto dhammatañca vilometi. Suttante vutte cattāro <bold>mahāpadese,</bold> aṭṭhakathāyañca vutte suttasuttānulomaācariyavādaattanomati<bold>mahāpadese olokentena</bold>. Taṃolokanena hi sutte <pageBreak edition="Myanmar" number="0.0084" /> vinaye ca santiṭṭhati nātidhāvati. <bold>Dhamma</bold>nti paṭiccasamuppādapāḷiṃ. <bold>Attha</bold>nti tadatthaṃ. Hetuhetuphalāni idha nādhippetāni. ‘‘Dukkhādīsu aññāṇaṃ avijjā’’ti vuttamatthaṃ parivattitvā puna ‘‘pubbante aññāṇa’’ntiādīhi <bold>aparehipi pariyāyehi niddisantena</bold>. ‘‘Saṅkhārā iminā pariyāyena bhavoti vuccanti, taṇhā iminā pariyāyena upādāna’’ntiādinā <bold>niddisantenā</bold>ti vadanti.</paragraph>
    <paragraph line="6"><bold>Satto</bold>ti sattasuññatāti vadanti, sattasuññesu vā saṅkhāresu sattavohāro. <bold>Paccayākārameva cā</bold>ti paccayākāro eva ca, <bold>ma</bold>-kāro padasandhikaro.</paragraph>
    <paragraph line="7"><bold>Tasmā</bold>ti vuttanayena atthavaṇṇanāya kātabbattā dukkarattā ca.</paragraph>
    <paragraph line="8"><bold>Patiṭṭhaṃ nādhigacchāmī</bold>ti yattha ṭhitassa vaṇṇanā sukarā hoti, taṃ nayaṃ attanoyeva ñāṇabalena nādhigacchāmīti attho. Nissayaṃ pana ācikkhanto āha <bold>‘‘sāsanaṃ panida’’</bold>ntiādi. Idha <bold>sāsana</bold>nti pāḷidhammamāha, paṭiccasamuppādameva vā. So hi anulomapaṭilomādinānādesanānayamaṇḍito abbocchinno ajjāpi pavattatīti nissayo hoti. Tadaṭṭhakathāsaṅkhāto ca <bold>pubbācariyamaggo</bold>ti.</paragraph>
    <paragraph line="9">‘‘Taṃ suṇātha samāhitā’’ti ādarajanane kiṃ payojananti taṃ dassento āha <bold>‘‘vuttañheta’’</bold>ntiādi. <bold>Aṭṭhiṃ katvā</bold>ti atthaṃ katvā, yathā vā na nassati, evaṃ aṭṭhigataṃ viya karonto aṭṭhiṃ katvā. Pubbakālato aparakāle bhavaṃ <bold>pubbāpariyaṃ</bold>. Paṭhamārambhādito pabhuti khaṇe khaṇe ñāṇavisesaṃ kilesakkhayavisesañca labhatīti attho.</paragraph>
    <paragraph line="10">Kammavipākakilesavaṭṭānaṃ mūlakāraṇattā ādito vuttattā ca avijjā paṭiccasamuppādassa mūlaṃ. Tattha valliyā mūle diṭṭhe tato pabhuti valliyā haraṇaṃ viya paṭiccasamuppādassa <pageBreak edition="Vipassana Research Institut" number="0.0085" /> mūle diṭṭhe tato pabhuti paṭiccasamuppādadesanāti upamāsaṃsandanā na kātabbā. Na hi bhagavato ‘‘idameva diṭṭhaṃ, itaraṃ adiṭṭha’’nti vibhajanīyaṃ atthi sabbassa diṭṭhattā. Mūlato pabhuti pana valliyā haraṇaṃ viya mūlato pabhuti paṭiccasamuppādadesanā katāti idamettha sāmaññamadhippetaṃ, bodhaneyyajjhāsayavasena vā bodhetabbabhāvena mūlādidassanasāmaññañca yojetabbaṃ.</paragraph>
    <paragraph line="11"><bold>Tassā</bold>ti <pageBreak edition="Myanmar" number="0.0085" /> –</paragraph>
    <indent line="12">‘‘Sa kho so, bhikkhave, kumāro vuddhimanvāya indriyānaṃ paripākamanvāya pañcahi kāmaguṇehi samappito…pe… rajanīyehi, so cakkhunā rūpaṃ disvā piyarūpe rūpe sārajjati, apiyarūpe rūpe byāpajjati, anupaṭṭhitakāyasatī ca viharati parittacetaso. So tañca cetovimuttiṃ paññāvimuttiṃ yathābhūtaṃ nappajānāti. Yatthassa te uppannā pāpakā akusalā dhammā aparisesā nirujjhanti, so evaṃ anurodhavirodhaṃ samāpanno yaṃ kiñci vedanaṃ vedeti sukhaṃ vā dukkhaṃ vā adukkhamasukhaṃ vā, so taṃ vedanaṃ abhinandati abhivadati ajjhosāya tiṭṭhatī’’ti (ma. ni. 1.408) –</indent>
    <unindented line="13">Evaṃ vuttassa. Evaṃ sotadvārādīsupi. <bold>Abhivadato</bold>ti ‘‘aho sukhaṃ, aho sukha’’nti vacībhedakarappattāya balavataṇhāya ‘‘ahaṃ mamā’’ti abhivadato. Tato balavatiyā mocetuṃ asakkuṇeyyabhāvena <bold>ajjhosāya tiṭṭhato</bold>. Tatopi balavatī upādānabhūtā taṇhā <bold>nandī</bold>. Ettha ca abhinandanādinā taṇhā vuttā, nandīvacanena tappaccayaṃ upādānaṃ catubbidhampi nanditātadavippayogatāhi taṇhādiṭṭhābhinandanabhāvehi cāti veditabbaṃ. <bold>‘‘Jātipaccayā jarāmaraṇa’’</bold>ntiādikañca tattheva <bold>mahātaṇhāsaṅkhayavimuttisutte</bold> (ma. ni. 1.402-403) vuttaṃ.</unindented>
    <paragraph line="14">Vipākavaṭṭabhūte paṭisandhipavattiphassādayo kammasamuṭṭhānañca ojaṃ sandhāya <bold>‘‘cattāro āhārā taṇhānidānā’’</bold>tiādi vuttaṃ, vaṭṭūpatthambhakā pana itarepi āhārā taṇhāpabhave tasmiṃ avijjamāne na vijjantīti ‘‘taṇhānidānā’’ti vattuṃ vaṭṭanti.</paragraph>
    <paragraph line="15"><bold>Tato tato</bold>ti catubbidhāsu desanāsu tato tato desanāto. <bold>Ñāyappaṭivedhāya saṃvattatī</bold>ti <bold>ñāyo</bold>ti <pageBreak edition="Vipassana Research Institut" number="0.0086" /> maggo, soyeva vā paṭiccasamuppādo ‘‘ariyo cassa ñāyo paññāya sudiṭṭho hotī’’ti (saṃ. ni. 2.41) vacanato. Sayameva hi samantabhadrakattā tathā tathā paṭivijjhitabbattā tāya tāya desanāya attano paṭivedhāya saṃvattatīti. Samantabhadrakattaṃ desanāvilāsappatti ca catunnampi desanānaṃ samānaṃ kāraṇanti visesakāraṇaṃ <pageBreak edition="Myanmar" number="0.0086" /> vattukāmo āha <bold>‘‘visesato’’</bold>ti. <bold>Assa</bold> bhagavato desanā, <bold>assa</bold> vā paṭiccasamuppādassa desanāti yojetabbaṃ. <bold>Pavattikāraṇavibhāgo</bold> avijjādikova, kāraṇanti vā gahitānaṃ pakatiādīnaṃ avijjādīnañca akāraṇatā kāraṇatā ca. Tattha sammūḷhā keci akāraṇaṃ ‘‘kāraṇa’’nti gaṇhanti, keci na kiñci kāraṇaṃ bujjhantīti tesaṃ yathāsakehi anurūpehi kāraṇehi <bold>saṅkhārādipavattisandassanatthaṃ</bold> anulomadesanā pavattā, itarāsaṃ tadatthatāsambhavepi na tāsaṃ tadatthameva pavatti atthantarasabbhāvato. Ayaṃ pana tadatthā evāti etissā tadatthatā vuttā. Pavattiādīnavapaṭicchādikā avijjā ādi, tato saṅkhārā uppajjanti tato viññāṇanti evaṃ pavattiyā <bold>uppattikkamasandassanatthañca</bold>.</paragraph>
    <paragraph line="16">Anuvilokayato yo sambodhito pubbabhāge taṃtaṃphalapaṭivedho pavatto, tadanusārena tadanugamena jarāmaraṇādikassa jātiādikāraṇaṃ yaṃ adhigataṃ, tassa sandassanatthaṃ assa paṭilomadesanā pavattā, anuvilokayato paṭilomadesanā pavattāti vā sambandho. Desentopi hi bhagavā kicchāpannaṃ lokaṃ anuviloketvā <bold>pubbabhāga…pe… sandassanatthaṃ</bold> desetīti. Āhārataṇhādayo paccuppannaddhā, saṅkhārāvijjā atītaddhāti iminā adhippāyenāha <bold>‘‘yāva atītaṃ addhānaṃ atiharitvā’’</bold>ti, āhārā vā taṇhāya pabhāvetabbā anāgato addhā, taṇhādayo paccuppanno, saṅkhārāvijjā atītoti. Paccakkhaṃ pana phalaṃ dassetvā taṃnidānadassanavasena phalakāraṇaparamparāya dassanaṃ yujjatīti āhārā purimataṇhāya uppāditā paccuppanno addhā, taṇhādayo atīto, saṅkhārāvijjā tatopi atītataro saṃsārassa anādibhāvadassanatthaṃ vuttoti <bold>yāva atītaṃ addhāna</bold>nti yāva atītataraṃ addhānanti attho yutto.</paragraph>
    <paragraph line="17">Āyatiṃ punabbhavābhinibbattiāhārakā vā cattāro āhārā –</paragraph>
    <indent line="18">‘‘Āhāretīti ahaṃ na vadāmi, āhāretīti cāhaṃ vadeyyuṃ, tatrassa kallo pañho <pageBreak edition="Vipassana Research Institut" number="0.0087" /> ‘ko nu kho, bhante, āhāretī’ti. Evaṃ cāhaṃ na vadāmi, evaṃ pana avadantaṃ maṃ yo evaṃ puccheyya ‘kissa nu kho, bhante, viññāṇāhāro’ti. Esa kallo <pageBreak edition="Myanmar" number="0.0087" /> pañho, tatra kallaṃ veyyākaraṇaṃ, viññāṇāhāro āyatiṃ punabbhavābhinibbattiyā’’ti (saṃ. ni. 2.12) –</indent>
    <unindented line="19">Vacanato taṃsampayuttattā phassacetanānaṃ tappavattihetuttā ca kabaḷīkārāhārassa. Tena hi upatthambhitarūpakāyassa, tañca icchantassa kammaviññāṇāyūhanaṃ hoti. Bhojanañhi saddhādīnaṃ rāgādīnañca upanissayoti vuttanti. Tasmā ‘‘te kammavaṭṭasaṅgahitā āhārā paccuppanno addhā’’ti imasmiṃ pariyāye purimoyevattho yutto. Atītaddhuto pabhuti ‘‘iti kho, bhikkhave, avijjāpaccayā saṅkhārā’’tiādinā (saṃ. ni. 2.3) atīte tato parañca hetuphalapaṭipāṭiṃ paccakkhānaṃ āhārānaṃ nidānadassanavasena ārohitvā nivattanena vinā abujjhantānaṃ taṃsandassanatthaṃ sā ayaṃ desanā pavattāti attho. <bold>Anāgataddhuno sandassanattha</bold>nti anāgataddhuno duppaṭivijjhantānaṃ apassantānaṃ paccakkhaṃ paccuppannaṃ hetuṃ dassetvā hetuphalaparamparāya tassa sandassanatthanti attho.</unindented>
    <paragraph line="20">Mūlakāraṇasaddaṃ apekkhitvā <bold>‘‘na akāraṇa’’</bold>nti napuṃsakaniddeso kato. Akāraṇaṃ yadi siyā, suttaṃ paṭibāhitaṃ siyāti dassento suttaṃ āharati. <bold>Vaṭṭakathāya sīsabhāvo</bold> vaṭṭahetuno kammassapi hetubhāvo. Tattha bhavataṇhāyapi hetubhūtā avijjā, tāya paṭicchāditādīnave bhave taṇhuppattitoti avijjā visesena sīsabhūtāti <bold>‘‘mūlakāraṇa’’</bold>nti vuttā. Purimāya koṭiyā apaññāyamānāya uppādavirahato niccataṃ gaṇheyyāti āha <bold>‘‘evañcetaṃ, bhikkhave, vuccatī’’</bold>tiādi. Tena ito pubbe uppannapubbatā natthīti apaññāyanato purimakoṭiapaññāyanaṃ vuttanti imamatthaṃ dasseti.</paragraph>
    <paragraph line="21">Avijjātaṇhāhetukkamena phalesu vattabbesu <bold>‘‘sugatiduggatigāmino’’</bold>ti vacanaṃ saddalakkhaṇāvirodhanatthaṃ. Dvande hi pūjitassa pubbanipātoti. Savarā kira maṃsassa aṭṭhinā alagganatthaṃ punappunaṃ tāpetvā koṭṭetvā uṇhodakaṃ pāyetvā virittaṃ sūnaṃ aṭṭhito muttamaṃsaṃ gāviṃ mārenti. Tenāha <bold>‘‘aggisantāpi’’</bold>ccādi. Tattha yathā vajjhā gāvī ca avijjābhibhūtatāya yathāvuttaṃ uṇhodakapānaṃ ārabhati, evaṃ puthujjano yathāvuttaṃ duggatigāmikammaṃ. Yathā pana sā uṇhodakapāne <pageBreak edition="Vipassana Research Institut" number="0.0088" /> ādīnavaṃ disvā <pageBreak edition="Myanmar" number="0.0088" /> taṇhāvasena sītudakapānaṃ ārabhati, evamayaṃ avijjāya mandattā duggatigāmikamme ādīnavaṃ disvā taṇhāvasena sugatigāmikammaṃ ārabhati. Dukkhe hi avijjaṃ taṇhā anuvattati, sukhe taṇhaṃ avijjāti.</paragraph>
    <paragraph line="22"><bold>Eva</bold>nti avijjāya nivutattā taṇhāya saṃyuttattā ca. <bold>Ayaṃ kāyo</bold>ti saviññāṇakakāyo khandhapañcakaṃ, ‘‘saḷāyatanapaccayā phasso’’ti vacanato phassakāraṇañcetaṃ vuccatīti āyatanachakkaṃ vā. <bold>Samudāgato</bold>ti uppanno. <bold>Bahiddhā ca nāmarūpa</bold>nti bahiddhā saviññāṇakakāyo khandhapañcakaṃ, saḷāyatanāni vā. <bold>Ittheta</bold>nti itthaṃ etaṃ. Attano ca paresañca pañcakkhandhā dvādasāyatanāni ca dvārārammaṇabhāvena vavatthitāni dvayanāmānīti attho. <bold>‘‘Dvayaṃ paṭicca phasso</bold>ti aññattha cakkhurūpādīni dvayāni paṭicca cakkhusamphassādayo vuttā, idha pana ajjhattikabāhirāni āyatanāni. Mahādvayaṃ nāma kireta’’nti (saṃ. ni. aṭṭha. 2.2.19) vuttaṃ. Ayamettha adhippāyo – aññattha ‘‘cakkhuñca paṭicca rūpe ca uppajjati cakkhuviññāṇaṃ, tiṇṇaṃ saṅgati phasso’’tiādinā (saṃ. ni. 2.43) ‘‘cakkhu ceva rūpā ca…pe… mano ceva dhammā cā’’ti vuttāni dvayāni paṭicca cakkhusamphassādayo vuttā, idha pana ‘‘ayañceva kāyo’’ti cakkhādinissaye sesadhamme cakkhādinissite eva katvā vuttaṃ, cakkhādikāyaṃ ekattena ‘‘ajjhattikāyatana’’nti gahetvā ‘‘bahiddhā nāmarūpa’’nti vuttaṃ, rūpādiārammaṇaṃ ekatteneva bāhirāyatananti tāni ajjhattikabāhirāni āyatanāni paṭicca phasso vutto, tasmā mahādvayaṃ nāmetanti. Evañca katvā ‘‘attano ca parassa ca pañcahi khandhehi chahāyatanehi cāpi ayamattho dīpetabbovā’’ti (saṃ. ni. aṭṭha. 2.2.19) vuttaṃ. ‘‘Ayaṃ kāyo’’ti hi vuttāni sanissayāni cakkhādīni attano pañcakkhandhā, ‘‘bahiddhā nāmarūpa’’nti vuttāni rūpādīni paresaṃ. Tathā ayaṃ kāyo attanova ajjhattikāni āyatanāni, bahiddhā nāmarūpaṃ paresaṃ bāhirānīti. Aññathā ajjhattikāyatanamatte eva ‘‘ayaṃ kāyo’’ti vutte na ajjhattikāyatanāneva attano pañcakkhandhā hontīti attano ca paresañca pañcakkhandhehi dīpanā na sambhaveyyāti. <bold>Saḷevāyatanānī</bold>ti saḷeva samphassakāraṇāni, yehi kāraṇabhūtehi āyatanehi uppannena phassena phuṭṭho bālo sukhadukkhaṃ paṭisaṃvedeti.</paragraph>
    <paragraph line="23"><bold>Ādi</bold>-saddena <pageBreak edition="Myanmar" number="0.0089" /> ‘‘etesaṃ vā aññatarena avijjānīvaraṇassa, bhikkhave, paṇḍitassa taṇhāya <pageBreak edition="Vipassana Research Institut" number="0.0089" /> saṃyuttassā’’tiādi yojetabbaṃ. Tasmiñhi sutte saṅkhāre avijjātaṇhānissite eva katvā kāyaggahaṇena viññāṇanāmarūpasaḷāyatanāni gahetvā etasmiñca kāye saḷāyatanānaṃ phassaṃ taṃnissitameva katvā vedanāya visesapaccayabhāvaṃ dassentena bhagavatā bālapaṇḍitānaṃ atītaddhāvijjātaṇhāmūlako vedanānto paṭiccasamuppādo dassito. Puna ca bālapaṇḍitānaṃ visesaṃ dassentena –</paragraph>
    <indent line="24">‘‘Yāya ca, bhikkhave, avijjāya nivutassa bālassa yāya ca taṇhāya saṃyuttassa ayaṃ kāyo samudāgato, sā ceva avijjā bālassa appahīnā, sā ca taṇhā aparikkhīṇā. Taṃ kissa hetu? Na, bhikkhave, bālo acari brahmacariyaṃ sammā dukkhakkhayāya, tasmā bālo kāyassa bhedā kāyūpago hoti, so kāyūpago samāno na parimuccati jātiyā…pe… dukkhasmāti vadāmī’’ti (saṃ. ni. 2.19) –</indent>
    <unindented line="25">Vedanāpabhavaṃ sāvijjaṃ taṇhaṃ dassetvā upādānabhave ca taṃnissite katvā ‘‘kāyūpago hotī’’tiādinā jātiādike dassentena paccuppannahetusamuṭṭhānato pabhuti ubhayamūlova paṭiccasamuppādo vutto, tabbipariyāyena ca paṇḍitassa paccuppannahetuparikkhayato pabhuti ubhayamūlako paṭilomapaṭiccasamuppādoti.</unindented>
    <paragraph line="26">Duggatigāmikammassa visesapaccayattā avijjā <bold>‘‘avindiyaṃ vindatī’’</bold>ti vuttā, tathā visesapaccayo vindiyassa na hotīti <bold>‘‘vindiyaṃ na vindatī’</bold>ti ca. Attani nissitānaṃ cakkhuviññāṇādīnaṃ pavattanaṃ uppādanaṃ <bold>āyatanaṃ</bold>. Sammohabhāveneva anabhisamayabhūtattā <bold>aviditaṃ</bold> aññātaṃ <bold>karoti</bold>. <bold>Antavirahite javāpetī</bold>ti ca vaṇṇāgamavipariyāyavikāravināsadhātuatthavisesayogehi pañcavidhassa niruttilakkhaṇassa vasena tīsupi padesu a-kāra vi-kāra ja-kāre gahetvā aññesaṃ vaṇṇānaṃ lopaṃ katvā ja-kārassa ca dutiyassa āgamaṃ katvā <bold>‘‘avijjā’’</bold>ti vuttā. Byañjanatthaṃ dassetvā sabhāvatthaṃ dassetuṃ <bold>‘‘apicā’’</bold>tiādimāha. Cakkhuviññāṇādīnaṃ vatthārammaṇāni ‘‘idaṃ vatthu, idamārammaṇa’’nti avijjāya ñātuṃ <pageBreak edition="Myanmar" number="0.0090" /> na sakkāti avijjā tappaṭicchādikā vuttā. Vatthārammaṇasabhāvacchādanato eva avijjādīnaṃ paṭiccasamuppādabhāvassa, jarāmaraṇādīnaṃ paṭiccasamuppannabhāvassa ca chādanato paṭiccasamuppādapaṭiccasamuppannachādanaṃ veditabbaṃ.</paragraph>
    <paragraph line="27">Saṅkhāra-saddaggahaṇena <pageBreak edition="Vipassana Research Institut" number="0.0090" /> āgatā saṅkhārā <bold>saṅkhāra-saddena āgatasaṅkhārā</bold>. Yadipi avijjāpaccayā saṅkhārāpi saṅkhāra-saddena āgatā, te pana imissā desanāya padhānāti visuṃ vuttā. Tasmā <bold>‘‘duvidhā’’</bold>ti ettha abhisaṅkharaṇakasaṅkhāraṃ saṅkhāra-saddenāgataṃ sandhāya tattha vuttampi vajjetvā saṅkhārasaddena āgatasaṅkhārā yojetabbā. ‘‘Saṅkhāra-saddenāgatasaṅkhārā’’ti vā samudāyo vutto, tadekadeso ca idha vaṇṇitabbabhāvena ‘‘avijjāpaccayā saṅkhārā’’ti, tasmā vaṇṇitabbasabbasaṅgahaṇavasena duvidhatā vuttāti veditabbā. <bold>Paṭhamaṃ nirujjhati vacīsaṅkhāro</bold>tiādinā vitakkavicāraassāsapassāsasaññāvedanāvacīsaṅkhārādayo vuttā, na avijjāsaṅkhāresu vuttā kāyasañcetanādayo.</paragraph>
    <paragraph line="28"><bold>Paritassatī</bold>ti pipāsati. <bold>Bhavatī</bold>ti upapattibhavaṃ sandhāya vuttaṃ, <bold>bhāvayatī</bold>ti kammabhavaṃ. Cuti khandhānaṃ maraṇanti <bold>‘‘maranti etenā’’</bold>ti vuttaṃ. ‘‘Dukkhā vedanā uppādadukkhā ṭhitidukkhā’’ti (ma. ni. 1.465) vacanato <bold>dvedhā khaṇati. Āyāso</bold>ti parissamo visādo. Kevala-saddo asammissavācako hoti ‘‘kevalā sālayo’’ti, niravasesavācako ca ‘‘kevalā aṅgamagadhā’’ti, tasmā dvedhāpi atthaṃ vadati. Tattha <bold>asammissassā</bold>ti sukharahitassa. Na hi ettha kiñci uppādavayarahitaṃ atthīti.</paragraph>
    <paragraph line="29">Taṃsampayutte, puggalaṃ vā sammohayatīti <bold>sammohanarasā</bold>. Ārammaṇasabhāvassa chādanaṃ hutvā gayhatīti <bold>chādanapaccupaṭṭhānā</bold>. ‘‘Āsavasamudayā avijjāsamudayo’’ti (ma. ni. 1.103) vacanato <bold>āsavapadaṭṭhānā</bold>. Paṭisandhijananatthaṃ āyūhanti byāpāraṃ karontīti <bold>āyūhanarasā,</bold> rāsikaraṇaṃ vā <bold>āyūhanaṃ</bold>. Nāmarūpassa purecārikabhāvena pavattatīti <bold>pubbaṅgamarasaṃ</bold>. Purimabhavena saddhiṃ ghaṭanaṃ hutvā gayhatīti <bold>paṭisandhipaccupaṭṭhānaṃ</bold>. Viññāṇena saha sampayujjatīti <bold>sampayogarasaṃ</bold>. Aññamaññaṃ sampayogābhāvato rūpaṃ vikiratīti <bold>vikiraṇarasaṃ</bold>. Evañca katvā pisiyamānā taṇḍulādayo vikiranti cuṇṇī bhavantīti. Nāmassa kadāci kusalādibhāvo ca atthīti tato <pageBreak edition="Myanmar" number="0.0091" /> visesanatthaṃ <bold>‘‘abyākatapaccupaṭṭhāna’’</bold>nti āha. ‘‘Acetanā abyākatā’’ti ettha viya anārammaṇatā vā <bold>abyākatatā</bold> daṭṭhabbā. <bold>Āyatanalakkhaṇa</bold>nti ghaṭanalakkhaṇaṃ, āyānaṃ tananalakkhaṇaṃ vā. Dassanādīnaṃ kāraṇabhāvo <bold>dassanādirasatā</bold>. Akusalavipākupekkhāya aniṭṭhabhāvato dukkhena itarāya ca iṭṭhabhāvato sukhena saṅgahitattā <bold>‘‘sukhadukkhapaccupaṭṭhānā’’</bold>ti āha. Dukkhasamudayattā <bold>hetulakkhaṇā taṇhā</bold>. ‘‘Tatratatrābhinandinī’’ti (dī. ni. 2.400; ma. ni. 1.133, 460; vibha. 203) vacanato <pageBreak edition="Vipassana Research Institut" number="0.0091" /><bold>abhinandanarasā</bold>. Cittassa, puggalassa vā rūpādīsu atittabhāvo hutvā gayhatīti <bold>atittabhāvapaccupaṭṭhānā</bold>. Taṇhādaḷhattaṃ hutvā kāmupādānaṃ, sesāni diṭṭhi hutvā upaṭṭhahantīti <bold>taṇhādaḷhattadiṭṭhipaccupaṭṭhānā</bold>. Kammupapattibhavavasena bhavassa lakkhaṇādayo yojetabbā.</paragraph>
    <paragraph line="30"><bold>Ādi</bold>-saddena anubodhādibhāvaggahaṇaṃ. Dukkhādīsu aññāṇaṃ <bold>appaṭipatti,</bold> asubhādīsu subhādivipallāsā <bold>micchāpaṭipatti</bold>. Diṭṭhivippayuttā vā <bold>appaṭipatti,</bold> diṭṭhisampayuttā <bold>micchāpaṭipatti</bold>. Na avijjāya eva chadvārikatā chaḷārammaṇatā ca, atha kho aññesupi paṭiccasamuppādaṅgesu arūpadhammānanti āha <bold>‘‘sabbesupī’’</bold>ti. <bold>Nobhayagocara</bold>nti manāyatanamāha. Na hi arūpadhammānaṃ desavasena āsannatā dūratā ca atthi asaṇṭhānattā, tasmā manāyatanassa gocaro na manāyatanaṃ sampatto asampatto vāti vuccatīti.</paragraph>
    <paragraph line="31">Sokādīnaṃ sabbhāvā aṅgabahuttappasaṅge ‘‘dvādasevā’’ti aṅgānaṃ vavatthānaṃ veditabbaṃ. Na hi sokādayo aṅgabhāvena vuttā, phalena pana kāraṇaṃ avijjaṃ mūlaṅgaṃ dassetuṃ te vuttāti. Jarāmaraṇabbhāhatassa hi bālassa te sambhavantīti sokādīnaṃ jarāmaraṇakāraṇatā vuttā. ‘‘Sārīrikāya dukkhāya vedanāya phuṭṭho’’ti (saṃ. ni. 4.252) ca <bold>sutte</bold> jarāmaraṇanimittañca dukkhaṃ saṅgahitanti taṃtaṃnimittānaṃ sādhakabhāvena vuttaṃ. Yasmā pana jarāmaraṇeneva sokādīnaṃ ekasaṅkhepo kato, tasmā tesaṃ jātipaccayatā yujjati. Jarāmaraṇapaccayabhāve hi avijjāya ekasaṅkhepo kātabbo siyā, jātipaccayā pana jarāmaraṇaṃ sokādayo ca sambhavantīti. Tattha jarāmaraṇaṃ ekantikaṃ aṅgabhāveneva gahitaṃ, sokādayo <pageBreak edition="Myanmar" number="0.0092" /> pana rūpabhavādīsu abhāvato anekantikā kevalaṃ pākaṭena phalena avijjānidassanatthaṃ gahitā. Tena anāgate jātiyā sati tato parāya paṭisandhiyā hetuhetubhūtā avijjā dassitāti bhavacakkassa avicchedo dassito hotīti. Suttañca sokādīnaṃ avijjā kāraṇanti etassevatthassa sādhakaṃ daṭṭhabbaṃ, na sokādīnaṃ bālassa jarāmaraṇanimittatāmattassa. ‘‘Assutavā puthujjano’’ti (saṃ. ni. 4.252) hi vacanena avijjā sokādīnaṃ kāraṇanti dassitā, na ca jarāmaraṇanimittameva dukkhaṃ dukkhanti.</paragraph>
    <centered line="32">Uddesavāravaṇṇanā niṭṭhitā.</centered>
    <subhead line="33">Avijjāpadaniddesavaṇṇanā</subhead>
    <paragraph line="34" number="226"><bold>‘‘Avijjāpaccayā</bold> 92 <bold>saṅkhārā’’ti hi vutta</bold>nti etena avijjāya visesanabhāvena saṅkhārānañca padhānabhāvena vuttattā saṅkhārānaṃ niddisitabbabhāvassa kāraṇaṃ dasseti. <bold>Pitā kathīyati</bold> ‘‘dīgho sāmo, mitto rasso, odāto datto’’ti.</paragraph>
    <paragraph line="35">Rasitabbo paṭivijjhitabbo sabhāvo raso, attano raso saraso, yāthāvo saraso yāthāvasaraso, so eva lakkhitabbattā lakkhaṇanti <bold>yāthāvasarasalakkhaṇaṃ</bold>. ‘‘Katamā ca, bhikkhave, avijjā? Dukkhe aññāṇa’’ntiādinā (saṃ. ni. 2.2; ma. ni. 1.103) sutte cattāreva vuttānīti <bold>‘‘suttantikapariyāyenā’’</bold>ti āha. <bold>Nikkhepakaṇḍe panā</bold>tiādinā idha catūsu ṭhānesu kathitāya eva avijjāya nikkhepakaṇḍe aṭṭhasu ṭhānesu kiccajātito pañcavīsatiyā padehi lakkhaṇato ca kathitattā tadatthasaṃvaṇṇanāvasena vibhāvanaṃ karoti. Ahāpetvā vibhajitabbavibhajanañhi <bold>abhidhammapariyāyo</bold>.</paragraph>
    <paragraph line="36">Jāyati etthāti <bold>jāti,</bold> uppattiṭṭhānaṃ. Yadipi nirodhamagge avijjā ārammaṇaṃ na karoti, te pana jānitukāmassa tappaṭicchādanavasena anirodhamaggesu nirodhamaggaggahaṇakaāraṇavasena ca pavattamānā tattha uppajjatīti vuccatīti tesampi avijjāya uppattiṭṭhānatā hoti, itaresaṃ ārammaṇabhāvena <pageBreak edition="Myanmar" number="0.0093" /> cāti. Saṅghikabaladevagoṇādīnaṃ saṅghāṭinaṅgalādīni viya aññasetādīnaṃ avijjāya dukkhādivisayānaṃ andhattakarānaṃ lobhādīnaṃ nivattako aññāṇādisabhāvo lakkhaṇanti daṭṭhabbaṃ.</paragraph>
    <paragraph line="37"><bold>Atthattha</bold>nti phalaphalaṃ. Āmeḍitavacanañhi sabbesaṃ atthānaṃ visuṃ visuṃ pākaṭakaraṇabhāvappakāsanatthaṃ. Attho eva vā attho <bold>atthattho</bold>ti atthassa aviparītatādassanatthaṃ atthenevatthaṃ visesayati. Na hi ñāṇaṃ anatthaṃ atthoti gaṇhātīti. Evaṃ <bold>kāraṇakāraṇa</bold>nti etthāpi daṭṭhabbaṃ. <bold>Taṃ ākāra</bold>nti atthatthādiākāraṃ. <bold>Gahetvā</bold>ti citte pavesetvā, cittena puggalena vā gahitaṃ katvā. Paṭividdhassa puna avekkhaṇā <bold>paccavekkhaṇā</bold>. Duccintitacintitādilakkhaṇassa bālassa bhāvo <bold>bālyaṃ. Pajānātī</bold>ti pakārehi jānāti. Balavamohanaṃ <bold>pamoho</bold>. Samantato mohanaṃ <bold>sammoho</bold>.</paragraph>
    <paragraph line="38"><bold>Dukkhārammaṇatā</bold>ti <pageBreak edition="Vipassana Research Institut" number="0.0093" /> dukkhārammaṇatāya, yāya vā avijjāya chādentiyā dukkhārammaṇā taṃsampayuttadhammā, sā tesaṃ bhāvoti <bold>dukkhārammaṇatā,</bold> ārammaṇameva vā ārammaṇatā, dukkhaṃ ārammaṇatā etissāti <bold>dukkhārammaṇatā</bold>.</paragraph>
    <paragraph line="39"><bold>Duddasattā gambhīrā</bold> na sabhāvato, tasmā tadārammaṇatā avijjā uppajjati, itaresaṃ sabhāvato gambhīrattā tadārammaṇatā nuppajjatīti adhippāyo. <bold>Apica kho panā</bold>ti maggassa saṅkhatasabhāvattā tatopi nirodhassa gambhīratarataṃ dasseti.</paragraph>
    <centered line="40">Avijjāpadaniddesavaṇṇanā niṭṭhitā.</centered>
    <subhead line="41">Saṅkhārapadaniddesavaṇṇanā</subhead>
    <paragraph line="42"><bold>Punātī</bold>ti sodheti apuññaphalato dukkhasaṃkilesato ca, hitasukhajjhāsayena puññaṃ karotīti taṃnipphādanena kārakassajjhāsayaṃ pūretīti <bold>puñño,</bold> pūrako pujjanibbattako ca niruttilakkhaṇena <bold>‘‘puñño’’</bold>ti veditabbo. Samādhipaccanīkānaṃ atidūratāya <bold>na iñjati</bold> na calatīti attho. <bold>Kāyassā</bold>ti dvārassa sāmibhāvena niddeso kato.</paragraph>
    <paragraph line="43"><bold>Puññupaga</bold>nti <pageBreak edition="Myanmar" number="0.0094" /> bhavasampattupagaṃ. <bold>Tatthā</bold>ti vibhaṅgasutte (saṃ. ni. 2.2). Tañhi padhānabhāvena gahitanti. <bold>Sammādiṭṭhisutte</bold> (ma. ni. 1.102) pana ‘‘tayome, āvuso, saṅkhārā’’ti āgatanti. <bold>Sabbaññujinabhāsito pana ayaṃ,</bold> na paccekajinabhāsito, imassatthassa dīpanatthaṃ etesaṃ suttānaṃ vasena te gahitā. Kathaṃ panetena gahaṇenāyamattho dīpito hotīti taṃdassanatthamāha <bold>‘‘abhidhammepi hi suttepi ekasadisāva tanti niddiṭṭhā’’</bold>ti. <bold>Sabbaññubhāsito</bold>ti pākaṭena suttantena sadisattā ayampi sabbaññubhāsitoti ñāyatīti vuttaṃ hotīti.</paragraph>
    <paragraph line="44"><bold>‘‘Terasāpī’’</bold>ti vuttaṃ, tattha ñāṇavippayuttānaṃ na bhāvanāmayatā pākaṭāti <bold>‘‘yathā hī’’</bold>tiādimāha <pageBreak edition="Vipassana Research Institut" number="0.0094" />. Pathavī pathavītiādibhāvanā ca kasiṇaparikammakaraṇaṃ maṇḍalakaraṇañca bhāvanaṃ bhajāpenti.</paragraph>
    <paragraph line="45">Dānavasena pavattā cittacetasikā dhammā <bold>dānaṃ</bold>. Tattha byāpārabhūtā āyūhanacetanā <bold>dānaṃ ārabbha dānaṃ adhikicca uppajjatī</bold>ti vuccati, evaṃ itaresu. <bold>Somanassacittenā</bold>ti anumodanāpavattinidassanamattametaṃ daṭṭhabbaṃ. Upekkhāsahagatenapi hi anussarati evāti.</paragraph>
    <paragraph line="46"><bold>Asarikkhakampi</bold> sarikkhakena catutthajjhānavipākena vehapphalādīsu vināpi asaññesu kaṭattārūpaṃ. Rūpameva saphandanattā <bold>‘‘saiñjana’’</bold>nti vuttaṃ iñjanakaranīvaraṇādīnaṃ avikkhambhanato, rūpataṇhāsaṅkhātassa iñjanakassa kāraṇattā vā. Teneva rūpārammaṇaṃ nimittārammaṇañca sabbampi catutthajjhānaṃ nippariyāyena <bold>‘‘aniñjana’’</bold>nti na vuccatīti. Mahātulāya dhārayamāno nāḷiyā minamāno ca samudāyameva dhāreti minati ca, na ekekaṃ guñjaṃ, ekekaṃ taṇḍulaṃ vā, evaṃ bhagavāpi aparimāṇā paṭhamakusalacetanāyo samudāyavaseneva gahetvā ekajātikattā ekameva katvā dasseti. Evaṃ dutiyādayopīti.</paragraph>
    <paragraph line="47">‘‘Kāyadvāre pavattā’’ti avatvā <bold>‘‘ādānaggahaṇacopanaṃ pāpayamānā uppannā’’</bold>tipi vattuṃ vaṭṭatīti vacanavisesamattameva dasseti. Kāyadvāre pavatti eva hi ādānādipāpanāti. Purimena vā dvārassa upalakkhaṇabhāvo vutto, pacchimena cetanāya saviññattirūpasamuṭṭhāpanaṃ. Tattha ākaḍḍhitvā gahaṇaṃ <bold>ādānaṃ,</bold> sampayuttassa gahaṇaṃ <bold>gahaṇaṃ,</bold> phandanaṃ <bold>copanaṃ</bold>.</paragraph>
    <paragraph line="48"><bold>Etthā</bold>ti <pageBreak edition="Myanmar" number="0.0095" /> kāyavacīsaṅkhāraggahaṇe, kāyavacīsañcetanāgahaṇe vā. Aṭṭhakathāyaṃ abhiññācetanā na gahitā viññāṇassa paccayo na hotīti. Kasmā pana na hoti, nanu sāpi kusalā vipākadhammā cāti? Saccaṃ, anupacchinnataṇhāvijjāmāne pana santāne sabyāpārappavattiyā tassā kusalatā vipākadhammatā ca vuttā, na vipākuppādanena, sā pana vipākaṃ uppādayantī rūpāvacarameva uppādeyya. Na hi aññabhūmikaṃ kammaṃ aññabhūmikaṃ vipākaṃ uppādetīti. Attanā sadisārammaṇañca tiṭṭhānikaṃ taṃ uppādeyya cittuppādakaṇḍe rūpāvacaravipākassa kammasadisārammaṇasseva vuttattā, na ca rūpāvacaravipāko parittādiārammaṇo atthi, abhiññācetanā ca parittādiārammaṇāva hoti, tasmā vipākaṃ na uppādetīti <pageBreak edition="Vipassana Research Institut" number="0.0095" /> viññāyati. Kasiṇesu ca uppāditassa catutthajjhānasamādhissa ānisaṃsabhūtā abhiññā. Yathāha ‘‘so evaṃ samāhite citte’’tiādi (dī. ni. 1.244-245; ma. ni. 1.384-386). Tasmā samādhiphalasadisā sā, na ca phalaṃ detīti dānasīlānisaṃso tasmiṃ bhave paccayalābho viya sāpi vipākaṃ na uppādeti. <bold>Yathā ca abhiññācetanā, evaṃ uddhaccacetanāpi na hotī</bold>ti idaṃ uddhaccasahagate dhamme visuṃ uddharitvā ‘‘tesaṃ vipāke ñāṇaṃ atthapaṭisambhidā’’ti (vibha. 725) vuttattā vicāretabbaṃ.</paragraph>
    <paragraph line="49">Ayaṃ panettha amataggapathānugato vinicchayo – dassanabhāvanānaṃ abhāvepi yesaṃ puthujjanānaṃ sekkhānañca dassanabhāvanāhi bhavitabbaṃ, tesaṃ taduppattikāle tehi pahātuṃ sakkuṇeyyā akusalā ‘‘dassanena pahātabbā bhāvanāya pahātabbā’’ti ca vuccanti, puthujjanānaṃ pana bhāvanāya abhāvā bhāvanāya pahātabbacintā natthi. Tena tesaṃ pavattamānā te dassanena pahātuṃ asakkuṇeyyāpi ‘‘bhāvanāya pahātabbā’’ti na vuccanti. Yadi vucceyyuṃ, dassanena pahātabbā bhāvanāya pahātabbānaṃ kesañci keci kadāci ārammaṇārammaṇādhipatiupanissayapaccayehi paccayo bhaveyyuṃ, na ca paṭṭhāne ‘‘dassanena pahātabbā bhāvanāya pahātabbānaṃ kesañci kenaci paccayena paccayo’’ti vuttā. Sekkhānaṃ pana vijjamānā bhāvanāya pahātuṃ sakkuṇeyyā bhāvanāya pahātabbā. Teneva sekkhānaṃ dassanena pahātabbā cattattā vantattā muttattā pahīnattā paṭinissaṭṭhattā ukkheṭitattā samukkheṭitattā assāditabbā abhinanditabbā <pageBreak edition="Myanmar" number="0.0096" /> ca na honti, pahīnatāya eva somanassahetubhūtā avikkhepahetubhūtā ca na domanassaṃ uddhaccañca uppādentīti na te tesaṃ ārammaṇārammaṇādhipatibhāvaṃ pakatūpanissayabhāvañca gacchanti. Na hi pahīne upanissāya ariyo rāgādikilese uppādeti.</paragraph>
    <paragraph line="50">Vuttañca ‘‘sotāpattimaggena ye kilesā pahīnā, te kilese na puneti na pacceti na paccāgacchati…pe… arahattamaggena…pe… na paccāgacchatī’’ti (mahāni. 80; cūḷani. mettagūmāṇavapucchāniddesa 27), na ca puthujjanānaṃ dassanena pahātuṃ sakkuṇeyyā itaresaṃ na kenaci paccayena paccayo hontīti sakkā vattuṃ ‘‘diṭṭhiṃ assādeti abhinandati, taṃ ārabbha rāgo uppajjati, diṭṭhi vicikicchā uddhaccaṃ uppajjati. Vicikicchaṃ ārabbha vicikicchā diṭṭhi uddhaccaṃ uppajjatī’’ti diṭṭhivicikicchānaṃ uddhaccārammaṇapaccayabhāvassa vuttattā. Ettha hi <bold>uddhacca</bold>nti uddhaccasahagataṃ cittuppādaṃ sandhāya vuttaṃ. Evañca katvā adhipatipaccayaniddese ‘‘diṭṭhiṃ garuṃ <pageBreak edition="Vipassana Research Institut" number="0.0096" /> katvā assādeti abhinandati, taṃ garuṃ katvā rāgo uppajjati, diṭṭhi uppajjatī’’ti (paṭṭhā. 1.1.409) ettakameva vuttaṃ, na vuttaṃ ‘‘uddhaccaṃ uppajjatī’’ti. Tasmā dassanabhāvanāhi pahātabbānaṃ atītādibhāvena navattabbattepi yādisānaṃ tāhi anuppattidhammatā āpādetabbā, tesu puthujjanesu vattamānā dassanaṃ apekkhitvā tena pahātuṃ sakkuṇeyyā dassanena pahātabbā, sekkhesu vattamānā bhāvanaṃ apekkhitvā tāya pahātuṃ sakkuṇeyyā bhāvanāya pahātabbā. Tesu bhāvanāya pahātabbā sahāyavirahā vipākaṃ na janayantīti bhāvanāya pahātabbacetanāya nānākkhaṇikakammapaccayabhāvo na vutto, apekkhitabbadassanabhāvanārahitānaṃ pana puthujjanesu uppajjamānānaṃ sakabhaṇḍe chandarāgādīnaṃ uddhaccasahagatacittuppādassa ca saṃyojanattayatadekaṭṭhakilesānaṃ anupacchinnatāya aparikkhīṇasahāyānaṃ vipākuppādanaṃ na sakkā paṭikkhipitunti uddhaccasahagatadhammānaṃ vipāko <bold>vibhaṅge</bold> vuttoti.</paragraph>
    <paragraph line="51">Yadi evaṃ, apekkhitabbadassanabhāvanārahitānaṃ akusalānaṃ nevadassanenanabhāvanāyapahātabbatā āpajjatīti? Nāpajjati, appahātabbānaṃ ‘‘neva dassanena na bhāvanāya pahātabbā’’ti (dha. sa. tikamātikā 8) vuttattā, appahātabbaviruddhasabhāvattā ca akusalānaṃ. Evampi tesaṃ imasmiṃ tike navattabbatā āpajjatīti? Nāpajjati cittuppādakaṇḍe dassitānaṃ dvādasaakusalacittuppādānaṃ dvīhi padehi saṅgahitattā. Yathā hi dhammavasena saṅkhatadhammā <pageBreak edition="Myanmar" number="0.0097" /> sabbe saṅgahitāti uppannattike kālavasena asaṅgahitāpi atītā navattabbāti na vuttā cittuppādarūpabhāvena gahitesu navattabbassa abhāvā, evamidhāpi cittuppādabhāvena gahitesu navattabbassa abhāvā navattabbatā na vuttāti veditabbā. Yattha hi cittuppādo koci niyogato navattabbo atthi, tattha tesaṃ catuttho koṭṭhāso atthīti yathāvuttapadesu viya tatthāpi bhinditvā bhajāpetabbe cittuppāde bhinditvā bhajāpeti ‘‘siyā navattabbā parittārammaṇā’’tiādinā. Tadabhāvā uppannattike idha ca tathā na vuttā.</paragraph>
    <paragraph line="52">Atha vā yathā sappaṭighehi samānasabhāvattā rūpadhātuyaṃ tayo mahābhūtā ‘‘sappaṭighā’’ti vuttā. Yathāha ‘‘asaññasattānaṃ anidassanaṃ sappaṭighaṃ ekaṃ mahābhūtaṃ paṭicca dve mahābhūtā, dve mahābhūte paṭicca ekaṃ mahābhūta’’nti (paṭṭhā. 2.22.9). Evaṃ puthujjanānaṃ pavattamānā bhāvanāya pahātabbasamānasabhāvā ‘‘bhāvanāya pahātabbā’’ti vucceyyunti natthi navattabbatāpasaṅgo. Evañca sati puthujjanānaṃ pavattamānāpi bhāvanāya pahātabbā sakabhaṇḍe chandarāgādayo <pageBreak edition="Vipassana Research Institut" number="0.0097" /> parabhaṇḍe chandarāgādīnaṃ upanissayapaccayo, rāgo ca rāgadiṭṭhīnaṃ adhipatipaccayoti ayamattho laddho hoti. Yathā pana aphoṭṭhabbattā rūpadhātuyaṃ tayo mahābhūtā na paramatthato sappaṭighā, evaṃ apekkhitabbabhāvanārahitā puthujjanesu pavattamānā sakabhaṇḍe chandarāgādayo na paramatthato bhāvanāya pahātabbāti bhāvanāya pahātabbānaṃ nānākkhaṇikakammapaccayatā na vuttā, na ca ‘‘dassanena pahātabbā bhāvanāya pahātabbānaṃ kenaci paccayena paccayo’’ti vuttā. Ye hi dassanena pahātabbapaccayā kilesā, na te dassanato uddhaṃ pavattanti, dassanena pahātabbapaccayassapi pana uddhaccasahagatassa sahāyavekallamattameva dassanena kataṃ, na tassa koci bhāvo dassanena anuppattidhammataṃ āpāditoti tassa ekantabhāvanāya pahātabbatā vuttā. Tasmā tassa tādisasseva sati sahāye vipākuppādanavacanaṃ, asati ca vipākānuppādanavacanaṃ na virujjhatīti.</paragraph>
    <paragraph line="53">Sāpi viññāṇapaccayabhāve yadi apanetabbā, kasmā ‘‘samavīsati cetanā’’ti vuttanti tassa kāraṇaṃ dassento āha <bold>‘‘avijjāpaccayā pana</bold><pageBreak edition="Myanmar" number="0.0098" /><bold>sabbāpetā hontī’’</bold>ti. Yadi evaṃ, abhiññācetanāya saha ‘‘ekavīsatī’’ti vattabbanti? Na, avacanassa vuttakāraṇattā, taṃ pana itarāvacanassapi kāraṇanti samānacetanāvacanakāraṇavacanena yaṃ kāraṇaṃ apekkhitvā ekā vuttā, tena kāraṇena itarāyapi vattabbataṃ, yañca kāraṇaṃ apekkhitvā itarā na vuttā, tena kāraṇena vuttāyapi avattabbataṃ dasseti. Āneñjābhisaṅkhāro cittasaṅkhāro evāti bhedābhāvā pākaṭoti na tassa saṃyogo dassito.</paragraph>
    <paragraph line="54"><bold>Sukhasaññāya gahetvā</bold>ti etena taṇhāpavattiṃ dasseti. <bold>Taṇhāparikkhāre</bold>ti taṇhāya parivāre, taṇhāya ‘‘sukhaṃ subha’’ntiādinā saṅkhate vā alaṅkateti attho. Taṇhā hi dukkhassa samudayoti ajānanto ‘‘aho vatāhaṃ kāyassa bhedā paraṃ maraṇā khattiyamahāsālānaṃ vā sahabyataṃ upapajjeyya’’nti saṅkhāre parikkharotīti. Amaraṇatthāti gahitā dukkarakiriyā <bold>amaratapo,</bold> devabhāvatthaṃ tapo vā, dukkhattā vā maro mārako tapo <bold>amaratapo</bold>. Diṭṭhe adiṭṭha-saddo viya maresu amara-saddo daṭṭhabbo.</paragraph>
    <paragraph line="55">Jātiādipapātadukkhajananato <bold>marupapātasadisatā</bold> puññābhisaṅkhārassa vuttā. Ramaṇīyabhāvena <pageBreak edition="Vipassana Research Institut" number="0.0098" /> ca assādabhāvena ca gayhamānaṃ puññaphalaṃ <bold>dīpasikhāmadhulittasatthadhārāsadisaṃ,</bold> tadattho ca puññābhisaṅkhāro taṃnipātalehanasadiso.</paragraph>
    <paragraph line="56">‘‘Sukho imissā paribbājikāya taruṇāya mudukāya lomasāya bāhāya samphasso’’tiādinā (ma. ni. 1.469) sukhasaññāya <bold>bālo viya gūthakīḷanaṃ</bold> kilesābhibhūtatāya kodhāratiabhibhūto asavaso <bold>maritukāmo viya visakhādanaṃ</bold> karaṇaphalakkhaṇesu jigucchanīyaṃ dukkhañca <bold>apuññābhisaṅkhāraṃ ārabhati</bold>. Lobhasahagatassa vā gūthakīḷanasadisatā, dosasahagatassa visakhādanasadisatā yojetabbā. Kāmaguṇasamiddhiyā sabhayassapi pisācanagarassa sukhavipallāsahetubhāvo viya arūpavipākānaṃ nirantaratāya anupalakkhiyamānauppādavayānaṃ, dīghasantānatāya agayhamānavipariṇāmānaṃ, saṅkhāravipariṇāmadukkhabhūtānampi niccādivipallāsahetubhāvoti tesaṃ <bold>pisācanagarasadisatā, tadabhimukhagamanasadisatā</bold> ca āneñjābhisaṅkhārassa yojetabbā.</paragraph>
    <paragraph line="57"><bold>Tāvā</bold>ti <pageBreak edition="Myanmar" number="0.0099" /> vattabbantarāpekkho nipāto, tasmā avijjā saṅkhārānaṃ paccayoti idaṃ tāva siddhaṃ, idaṃ pana aparaṃ vattabbanti attho. Avijjāpaccayā pana sabbāpetā hontīti vuttanti abhiññācetanānaṃ paccayabhāvaṃ dasseti. Cetopariyapubbenivāsaanāgataṃsañāṇehi paresaṃ attano ca samohacittajānanakāleti yojetabbā.</paragraph>
    <paragraph line="58"><bold>Avijjāsammūḷhattā</bold>ti bhavādīnavapaṭicchādikāya avijjāya sammūḷhattā. <bold>Rāgādīna</bold>nti rāgadiṭṭhivicikicchuddhaccadomanassānaṃ avijjāsampayuttarāgādiassādanakālesu avijjaṃ ārabbha uppatti veditabbā. Garuṃ katvā assādanaṃ rāgadiṭṭhisampayuttāya eva avijjāya yojetabbaṃ, assādanañca rāgo, tadavippayuttā ca diṭṭhīti assādanavacaneneva yathāvuttaṃ avijjaṃ garuṃ karontī diṭṭhi ca vuttāti veditabbā. Rāgādīhi ca pāḷiyaṃ sarūpena vuttehi taṃsampayuttasaṅkhārassa avijjārammaṇāditaṃ dasseti. Anavijjārammaṇassa paṭhamajavanassa ārammaṇādhipatianantarādipaccayavacanesu avuttassa vuttassa ca sabbassa saṅgaṇhanatthaṃ <bold>‘‘yaṃ kiñcī’’</bold>ti āha. <bold>Vuttanayenā</bold>ti samatikkamabhavapatthanāvasena vuttanayena.</paragraph>
    <paragraph line="59"><bold>Ekakāraṇavādo āpajjatī</bold>ti dosappasaṅgo vutto. Aniṭṭho hi ekakāraṇavādo sabbassa sabbakāle <pageBreak edition="Vipassana Research Institut" number="0.0099" /> sambhavāpattito ekasadisasabhāvāpattito ca. Yasmā tīsu pakāresu avijjamānesu pārisesena catutthe eva ca vijjamāne ekahetuphaladīpane attho atthi, tasmā na nupapajjati.</paragraph>
    <paragraph line="60"><bold>Yathāphassaṃ vedanāvavatthānato</bold>ti ‘‘sukhavedanīyaṃ, bhikkhave, phassaṃ paṭicca uppajjati sukhā vedanā’’tiādinā (saṃ. ni. 2.62), ‘‘cakkhuñca paṭicca…pe… tiṇṇaṃ saṅgati phasso, phassapaccayā vedanā’’tiādinā (saṃ. ni. 2.43) ca sukhavedanīyādicakkhusamphassādianurūpena sukhavedanādicakkhusamphassajāvedanādīnaṃ vavatthānato, samānesu cakkhurūpādīsu phassavasena sukhādivipariyāyābhāvato, samānesu ca rūpamanasikārādīsu cakkhādisaṅghaṭṭanavasena cakkhusamphassajādivipariyāyābhāvato, aññapaccayasāmaññepi phassavasena sukhādicakkhusamphassajādīnaṃ oḷārikasukhumādisaṅkarābhāvato cāti attho. Sukhādīnaṃ yathāvuttasamphassassa aviparīto paccayabhāvo <pageBreak edition="Myanmar" number="0.0100" /> eva <bold>yathāvedanaṃ phassavavatthānaṃ,</bold> kāraṇaphalavisesena vā phalakāraṇavisesanicchayo hotīti ubhayatthāpi nicchayo vavatthānanti vutto. <bold>Kammādayo</bold>ti kammāhārautuādayo apākaṭā semhapaṭikārena rogavūpasamato.</paragraph>
    <paragraph line="61"><bold>‘‘Assādānupassino taṇhā pavaḍḍhatī’’ti vacanato</bold>ti ‘‘saṃyojanīyesu, bhikkhave, dhammesu assādānupassino viharato taṇhā pavaḍḍhati, taṇhāpaccayā upādānaṃ, upādānapaccayā bhavo’’ti (saṃ. ni. 2.53-54) iminā suttena taṇhāya saṅkhārakāraṇabhāvassa vuttattāti attho. Puna tassāpi avijjā kāraṇanti dassanatthaṃ <bold>‘‘avijjāsamudayā āsavasamudayoti vacanato’’</bold>ti āha. Taṇhā vā caturupādānabhūtā kāmabhavadiṭṭhāsavā ca saṅkhārassa kāraṇanti pākaṭāti suttadvayenapi avijjāya saṅkhārakāraṇabhāvameva dasseti. <bold>Assādānupassino</bold>ti hi vacanena ādīnavapaṭicchādanakiccā avijjā taṇhāya kāraṇanti dassitā hotīti. Yasmā avidvā, tasmā puññābhisaṅkhārādike abhisaṅkharotīti avijjāya saṅkhārakāraṇabhāvassa <bold>pākaṭattā</bold> aviddasubhāvo saṅkhārakāraṇabhāvena vutto khīṇāsavassa saṅkhārābhāvato <bold>asādhāraṇattā</bold> ca. Puññābhisaṅkhārādīnaṃ sādhāraṇāni vatthārammaṇādīnīti puññabhavādiādīnavapaṭicchādikā avijjā puññābhisaṅkhārādīnaṃ asādhāraṇaṃ kāraṇanti vā attho daṭṭhabbo. <bold>Ṭhānaviruddho</bold>ti atthitāviruddho. Keci pana ‘‘paṭisandhiādīni ṭhānānī’’ti vadanti, evaṃ sati purimacittaṃ pacchimacittassa ṭhānaviruddho paccayoti na idaṃ ekantikaṃ siyā. Bhavaṅgampi <pageBreak edition="Vipassana Research Institut" number="0.0100" /> hi bhavaṅgassa anantarapaccayo, javanaṃ javanassāti, na ca sippādīnaṃ paṭisandhiādiṭhānaṃ atthīti na taṃ idha adhippetaṃ. Kammaṃ rūpassa namanaruppanavirodhā sārammaṇānārammaṇavirodhā ca <bold>sabhāvaviruddho paccayo, khīrādīni dadhiādīnaṃ</bold> madhurambilarasādisabhāvavirodhā. Avijānanakicco <bold>āloko</bold> vijānanakiccassa <bold>viññāṇassa,</bold> amadanakiccā ca <bold>guḷādayo</bold> madanakiccassa <bold>āsavassa</bold>.</paragraph>
    <paragraph line="62"><bold>Golomāvilomāni dabbāya</bold> paccayo, <bold>dadhi</bold>ādīni <bold>bhūtiṇakassa</bold>. Ettha ca <bold>avī</bold>ti rattā eḷakā vuccanti. Vipākāyeva te ca na, tasmā dukkhavipākāyapi <pageBreak edition="Myanmar" number="0.0101" /> avijjāya tadavipākānaṃ puññāneñjābhisaṅkhārānaṃ paccayattaṃ na na yujjatīti attho. Tadavipākattepi sāvajjatāya tadaviruddhānaṃ taṃsadisānañca apuññābhisaṅkhārānameva paccayo, na itaresanti etassa pasaṅgassa nivāraṇatthaṃ ‘‘viruddho cāviruddho ca, sadisāsadiso tathā. Dhammānaṃ paccayo siddho’’ti vuttaṃ, tasmā tamatthaṃ pākaṭaṃ karonto <bold>‘‘iti ayaṃ avijjā’’</bold>tiādimāha.</paragraph>
    <paragraph line="63">Acchejjasuttāvutābhejjamaṇīnaṃ viya pubbāpariyavavatthānaṃ niyati, niyatiyā, niyati eva vā saṅgati samāgamo niyatisaṅgati, tāya bhāvesu pariṇatā manussadevavihaṅgādibhāvaṃ pattā <bold>niyatisaṅgatibhāvapariṇatā</bold>. Niyatiyā saṅgatiyā bhāvena ca pariṇatā nānappakārataṃ pattā <bold>niyatisaṅgatibhāvapariṇatā</bold>ti ca atthaṃ vadanti. Etehi ca vikappanehi avijjā akusalaṃ cittaṃ katvā puññādīsu yattha katthaci pavattatīti imamatthaṃ dassento āha <bold>‘‘so evaṃ avijjāyā’’</bold>tiādi.</paragraph>
    <paragraph line="64"><bold>Apariṇāyako bālo</bold>ti arahattamaggasampaṭipādakakalyāṇamittarahitoti attho. Arahattamaggāvasānaṃ vā ñāṇaṃ samavisamaṃ dassetvā nibbānaṃ nayatīti pariṇāyakanti vuttaṃ, tena rahito <bold>apariṇāyako. Dhammaṃ ñatvā</bold>ti sappurisūpanissayena catusaccappakāsakasuttādidhammaṃ ñatvā, maggañāṇeneva vā sabbadhammapavaraṃ nibbānaṃ ñatvā, taṃjānanāyattattā pana sesasaccābhisamayassa samānakālampi taṃ purimakālaṃ viya katvā vuttaṃ.</paragraph>
    <centered line="65">Saṅkhārapadaniddesavaṇṇanā niṭṭhitā.</centered>
    <subhead line="66">Viññāṇapadaniddesavaṇṇanā</subhead>
    <paragraph line="67" number="227"> Yathāvuttasaṅkhārapaccayā <pageBreak edition="Vipassana Research Institut" number="0.0101" /> uppajjamānaṃ taṃkammanibbattameva viññāṇaṃ bhavituṃ arahatīti <bold>‘‘bāttiṃsa lokiyavipākaviññāṇāni saṅgahitāni hontī’’</bold>ti āha. <bold>Dhātukathāyaṃ</bold> (dhātu. 466) pana vippayuttenasaṅgahitāsaṅgahitapadaniddese –</paragraph>
    <indent line="68">‘‘Saṅkhārapaccayā <pageBreak edition="Myanmar" number="0.0102" /> viññāṇena ye dhammā…pe… saḷāyatanapaccayā phassena, phassapaccayā vedanāya ye dhammā vippayuttā, te dhammā katihi khandhehi…pe… saṅgahitā? Te dhammā asaṅkhataṃ khandhato ṭhapetvā ekena khandhena ekādasahāyatanehi ekādasahi dhātūhi saṅgahitā. Katihi asaṅgahitā? Catūhi khandhehi ekenāyatanena sattahi dhātūhi asaṅgahitā’’ti –</indent>
    <unindented line="69">Vacanato sabbaviññāṇaphassavedanāpariggaho kato. Yadi hi ettha viññāṇaphassavedanā sappadesā siyuṃ, ‘‘vipākā dhammā’’ti imassa viya vissajjanaṃ siyā, tasmā tattha abhidhammabhājanīyavasena saṅkhārapaccayā viññāṇādayo gahitāti veditabbā. Avijjāpaccayā saṅkhārā ca abhidhammabhājanīye catubhūmakakusalasaṅkhāro akusalasaṅkhāro ca vuttoti so eva dhātukathāyaṃ gahitoti daṭṭhabbo. Bhavo pana <bold>dhātukathāyaṃ</bold> kammupapattibhavavisesadassanatthaṃ na abhidhammabhājanīyavasena gahito. Evañca katvā tattha ‘‘upādānapaccayā bhavo’’ti anuddharitvā ‘‘kammabhavo’’tiādināva nayena bhavo uddhaṭo. <bold>Vipākañheta</bold>nti viññāṇassa vipākattā saṅkhārapaccayattaṃ sādheti, tassa pana sādhanatthaṃ ‘‘upacitakammābhāve vipākābhāvato’’ti vuttanti taṃ vivaranto <bold>‘‘vipākañcā’’</bold>tiādimāha.</unindented>
    <paragraph line="70"><bold>Yebhuyyena lobhasampayuttajavanāvasāne</bold>ti javanena tadārammaṇaniyame somanassasahagatānantaraṃ somanassasahagatatadārammaṇassa vuttattā somanassasahagatāneva sandhāya vuttanti veditabbaṃ. Yasmā pana tihetukajavanāvasāne ca kadāci ahetukaṃ tadārammaṇaṃ hoti, tasmā <bold>‘‘yebhuyyenā’’</bold>ti āha. <bold>Sakiṃ vā</bold>ti ‘‘dirattatirattā’’dīsu viya veditabbaṃ. Dvikkhattumeva pana uppajjantīti vadanti. ‘‘Dirattatiratta’’nti ettha pana vā-saddassa abhāvā vacanasiliṭṭhatāmattena dirattaggahaṇaṃ katanti yujjati, ‘‘nirantaratirattadassanatthaṃ vā’’ti. Idha pana vā-saddo vikappanattho vuttoti sakiṃ <pageBreak edition="Vipassana Research Institut" number="0.0102" /> eva ca kadāci pavattiṃ sandhāya <bold>‘‘sakiṃ vā’’</bold>ti vuttanti daṭṭhabbaṃ. Teneva hi sakiṃ tadārammaṇappavattiyā vicāretabbataṃ dassento <bold>‘‘cittappavattigaṇanāyaṃ panā’’</bold>tiādimāha. Tattha <bold>cittappavattigaṇanāya</bold>nti vipākakathāyaṃ balavarūpādike ārammaṇe vuttaṃ cittappavattigaṇanaṃ sandhāyāha. Tattha hi dveva tadārammaṇuppattivārā āgatā. Javanavisayānubhavanañhi tadārammaṇaṃ <pageBreak edition="Myanmar" number="0.0103" /> āsannabhede tasmiṃ visaye ekacittakkhaṇāvasiṭṭhāyuke na uppajjeyyāti adhippāyo. <bold>Anurūpāya paṭisandhiyā</bold>ti akusalavipākassa apāyapaṭisandhi, kāmāvacarādikusalavipākānaṃ kāmarūpārūpasugatipaṭisandhiyo yathākammaṃ anurūpā.</paragraph>
    <paragraph line="71">Paṭisandhikathā mahāvisayāti katvā pavattimeva tāva dassento <bold>‘‘pavattiyaṃ panā’’</bold>tiādimāha. Ahetukadvayādīnaṃ dvāraniyamāniyamāvacanaṃ bhavaṅgabhūtānaṃ sayameva dvārattā cutipaṭisandhibhūtānañca bhavaṅgasaṅkhātena aññena ca dvārena anuppattito niyataṃ aniyataṃ vā dvāraṃ etesanti vattuṃ asakkuṇeyyattā. Ekassa sattassa pavattarūpāvacaravipāko pathavīkasiṇādīsu yasmiṃ ārammaṇe pavatto, tato aññasmiṃ tassa pavatti natthīti rūpāvacarānaṃ niyatārammaṇatā vuttā. <bold>Tatrassā</bold>ti pavattiyaṃ bāttiṃsavidhassa.</paragraph>
    <paragraph line="72">Indriyappavattiānubhāvato eva cakkhusotadvārabhedena, tassa ca viññāṇavīthibhedāyattattā vīthibhedena ca bhavitabbaṃ, tasmiñca sati ‘‘āvajjanānantaraṃ dassanaṃ savanaṃ vā tadanantaraṃ sampaṭicchana’’ntiādinā cittaniyamena bhavitabbaṃ. Tathā ca sati sampaṭicchanasantīraṇānampi bhāvo siddho hoti, na indriyappavattiānubhāvena dassanasavanamattasseva, nāpi indriyānaṃ eva dassanasavanakiccatāti imamatthaṃ dassento āha <bold>‘‘dvāravīthibhede cittaniyamato cā’’</bold>ti. Paṭhamakusalena ce tadārammaṇassa uppatti hoti, taṃ paṭhamakusalānantaraṃ uppajjamānaṃ janakaṃ anubandhati nāma, dutiyakusalādianantaraṃ uppajjamānaṃ janakasadisaṃ anubandhati nāma, akusalānantaraṃ uppajjamānañca kāmāvacaratāya janakasadisanti.</paragraph>
    <paragraph line="73"><bold>Ekādasa tadārammaṇacittāni…pe… tadārammaṇaṃ na gaṇhantī</bold>ti tadārammaṇabhāvatāya ‘‘tadārammaṇa’’nti laddhanāmāni tadārammaṇabhāvaṃ na gaṇhanti, tadārammaṇabhāvena nappavattantīti attho. Atha vā nāmagottaṃ ārabbha javane javite tadārammaṇaṃ tassa javanassa ārammaṇaṃ na gaṇhanti, nālambantīti attho. <bold>Rūpārūpadhamme</bold>ti rūpārūpāvacare dhamme. Idaṃ pana vatvā <bold>‘‘abhiññāñāṇaṃ</bold><pageBreak edition="Vipassana Research Institut" number="0.0103" /><bold>ārabbhā’’</bold>ti visesanaṃ parittādiārammaṇatāya kāmāvacarasadisesu ceva tadārammaṇānuppattidassanatthaṃ. Micchattaniyatā dhammā maggo viya bhāvanāya siddhā mahābalā cāti tattha javanena pavattamānena sānubandhanena na bhavitabbanti tesu tadārammaṇaṃ paṭikkhittaṃ. <bold>Lokuttaradhamme</bold><pageBreak edition="Myanmar" number="0.0104" /><bold>ārabbhā</bold>ti eteneva siddhe <bold>‘‘sammattaniyatadhammesū’’</bold>ti visuṃ uddharaṇaṃ sammattamicchattaniyatadhammānaṃ aññamaññapaṭipakkhāti balavabhāvena tadārammaṇassa avatthubhāvadassanatthaṃ.</paragraph>
    <paragraph line="74">Evaṃ pavattiyaṃ viññāṇappavattiṃ dassetvā paṭisandhiyaṃ dassetuṃ <bold>‘‘yaṃ pana vutta’’</bold>ntiādimāha. <bold>Kena katthā</bold>ti kena cittena kasmiṃ bhave. Ekūnavīsati paṭisandhiyo tena tena cittena pavattamānā paṭisandhikkhaṇe rūpārūpadhammāti tena tena cittena sā sā tattha tattha paṭisandhi hotīti vuttā. <bold>Tassā</bold>ti cittassa.</paragraph>
    <paragraph line="75"><bold>Āgantvā</bold>ti āgataṃ viya hutvā. <bold>Gopakasīvalī</bold>ti rañño hitārakkhe gopakakule jāto sīvalināmako. Kammādianussaraṇabyāpārarahitattā <bold>‘‘sammūḷhakālakiriyā’’</bold>ti vuttā. Abyāpāreneva hi tattha kammādiupaṭṭhānaṃ hotīti. ‘‘Pisiyamānāya makkhikāya paṭhamaṃ kāyadvārāvajjanaṃ bhavaṅgaṃ nāvaṭṭeti attanā cintiyamānassa kassaci atthitāyā’’ti keci kāraṇaṃ vadanti, tadetaṃ akāraṇaṃ bhavaṅgavisayato aññassa cintiyamānassa abhāvā aññacittappavattakāle ca bhavaṅgāvaṭṭanasseva asambhavato. Idaṃ panettha kāraṇaṃ siyā – ‘‘tānissa tamhi samaye olambanti ajjholambanti abhippalambantī’’ti (ma. ni. 3.248) vacanato tīsu javanavāresu appavattesveva kammādiupaṭṭhānena bhavitabbaṃ. Anekajavanavārappavattiyā hi ajjholambanaṃ abhippalambanañca hotīti. Tasmā kāyadvārāvajjanaṃ anāvaṭṭetvā manodvārāvajjanameva kammādiālambaṇaṃ paṭhamaṃ bhavaṅgaṃ āvaṭṭeti, tato phoṭṭhabbassa balavattā dutiyavāre kāyaviññāṇavīthi paccuppanne phoṭṭhabbe pavattati, tato purimajavanavāragahitesveva kammādīsu kamena manodvārajavanaṃ javitvā mūlabhavaṅgasaṅkhātaṃ āgantukabhavaṅgasaṅkhātaṃ vā tadārammaṇaṃ bhavaṅgaṃ otarati, tadārammaṇābhāve vā bhavaṅgameva. <bold>Etasmiṃ ṭhāne kālaṃ karotī</bold>ti tadārammaṇānantarena cuticittena, tadārammaṇābhāve vā bhavaṅgasaṅkhāteneva cuticittena cavatīti attho. Bhavaṅgameva hi cuticittaṃ hutvā pavattatīti cuticittaṃ idha ‘‘bhavaṅga’’nti vuttanti. Manodvāravisayo lahukoti lahukapaccupaṭṭhānaṃ sandhāya vuttaṃ <bold>‘‘arūpadhammānaṃ…pe… lahuko’’</bold>ti. Arūpadhammassa <pageBreak edition="Vipassana Research Institut" number="0.0104" /> hi manodvārassa visayo lahukapaccupaṭṭhānoti. Balavati ca rūpadhammassa kāyadvārassa <pageBreak edition="Myanmar" number="0.0105" /> visaye appavattitvā manodvāravisaye kammādimhi paṭhamaṃ cittappavattidassanena arūpadhammānaṃ visayassa lahukatā dīpitāti. Rūpānaṃ visayābhāvepi vā ‘‘arūpadhammāna’’nti vacanaṃ yesaṃ visayo atthi, taṃdassanatthamevāti daṭṭhabbaṃ. Tena lahukammādīsu cittappavattito lahugahaṇīyatā visayassa lahukatā.</paragraph>
    <paragraph line="76">Kammādīnaṃ bhūmicittupādādivasena vitthārato ananto pabhedoti <bold>‘‘saṅkhepato’’</bold>ti āha.</paragraph>
    <paragraph line="77">Avijjātaṇhādikilesesu anupacchinnesveva kammādino upaṭṭhānaṃ, tañcārabbha cittasantānassa bhavantaraninnapoṇapabbhāratā hotīti āha <bold>‘‘anupacchinnakilesabalavināmita’’</bold>nti. Santāne hi vināmite tadekadesabhūtaṃ paṭisandhicittañca vināmitameva hoti, na ca ekadesavināmitabhāvena vinā santānavināmitatā atthīti. Sabbattha pana ‘‘duggatipaṭisandhininnāya cutiyā purimajavanāni akusalāni, itarāya ca kusalānī’’ti nicchinanti. ‘‘Nimittassādagadhitaṃ vā, bhikkhave, viññāṇaṃ tiṭṭhamānaṃ tiṭṭhati anubyañjanassādagadhitaṃ vā. Tasmiṃ ce samaye kālaṃ karoti, ṭhānametaṃ vijjati, yaṃ dvinnaṃ gatīnaṃ aññataraṃ gatiṃ upapajjeyya nirayaṃ vā tiracchānayoniṃ vā’’ti (saṃ. ni. 4.235) vuttaṃ. Tasmā āsannaṃ akusalaṃ duggatiyaṃ, kusalañca sugatiyaṃ paṭisandhiyā upanissayo hotīti.</paragraph>
    <paragraph line="78"><bold>Rāgādihetubhūtaṃ hīnamārammaṇa</bold>nti akusalavipākassa ārammaṇaṃ bhavituṃ yuttaṃ aniṭṭhārammaṇaṃ āha. Tampi hi saṅkappavasena rāgassapi hetu hotīti. Akusalavipākajanakakammasahajātānaṃ vā taṃsadisāsannacutijavanacetanāsahajātānañca rāgādīnaṃ hetubhāvo eva hīnatā. Tañhi pacchānutāpajanakakammānamārammaṇaṃ kammavasena aniṭṭhaṃ akusalavipākassa ārammaṇaṃ bhaveyya, aññathā ca iṭṭhārammaṇe pavattassa akusalakammassa vipāko kammanimittārammaṇo na bhaveyya. Na hi akusalavipāko iṭṭhārammaṇo bhavitumarahatīti. Pañcadvāre ca āpāthamāgacchantaṃ paccuppannaṃ kammanimittaṃ āsannakatakammārammaṇasantatiyaṃ uppannaṃ taṃsadisañca daṭṭhabbaṃ, aññathā tadeva paṭisandhiārammaṇūpaṭṭhāpakaṃ tadeva ca paṭisandhijanakaṃ bhaveyya, na ca paṭisandhiyā upacārabhūtāni viya ‘‘etasmiṃ tayā <pageBreak edition="Myanmar" number="0.0106" /> pavattitabba’’nti paṭisandhiyā ārammaṇaṃ anupādentāni viya <pageBreak edition="Vipassana Research Institut" number="0.0105" /> ca pavattāni cutiāsannāni javanāni paṭisandhijanakāni bhaveyyuṃ. ‘‘Katattā upacitattā’’ti (dha. sa. 431) hi vuttaṃ. Tadā ca taṃsamānavīthiyaṃ viya pavattamānāni kathaṃ katūpacitāni siyuṃ, na ca assāditāni tadā, na ca lokiyāni lokuttarāni viya samānavīthiphalāni honti.</paragraph>
    <indent line="79">‘‘Pubbe vāssa taṃ kataṃ hoti pāpakammaṃ dukkhavedanīyaṃ, pacchā vāssa taṃ kataṃ hoti pāpakammaṃ dukkhavedanīyaṃ, maraṇakāle vāssa hoti micchādiṭṭhi samattā samādinnā, tena so kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatī’’ti (ma. ni. 3.303) –</indent>
    <unindented line="80">Ādinā sutte maraṇakāle samattāya samādinnāya micchādiṭṭhiyā sammādiṭṭhiyā ca sahajātacetanāya paṭisandhidānaṃ vuttaṃ, na ca dubbalehi pañcadvārikajavanehi micchādiṭṭhi sammādiṭṭhi vā samattā hoti samādinnā. Vakkhati ca –</unindented>
    <indent line="81">‘‘Sabbampi hetaṃ kusalākusaladhammapaṭivijānanādicavanapariyosānaṃ kiccaṃ manodvārikacitteneva hoti, na pañcadvārikenāti sabbassapetassa kiccassa karaṇe sahajavanakāni vīthicittāni paṭikkhittānī’’ti (vibha. aṭṭha. 766).</indent>
    <paragraph line="82">Tattha hi ‘‘na kiñci dhammaṃ paṭivijānātīti ‘manopubbaṅgamā dhammā’ti (dha. pa. 1-2) evaṃ vuttaṃ ekampi kusalaṃ vā akusalaṃ vā na paṭivijānātī’’ti (vibha. aṭṭha. 766) ca vuttaṃ. Yesaṃ paṭivibhāvanappavattiyā sukhaṃ vā dukkhaṃ vā anveti, tesaṃ sā pavatti pañcadvāre paṭikkhittā, kusalākusalakammasamādānañca tādisamevāti. Tadārammaṇānantaraṃ pana cavanaṃ, tadanantarā ca upapatti manodvārikā eva hoti, na sahajavanakavīthicitte pariyāpannāti iminā adhippāyena idha pañcadvārikatadārammaṇānantaraṃ cuti, tadanantaraṃ paṭisandhi ca vuttāti daṭṭhabbaṃ. Tattha avasesapañcacittakkhaṇāyuke rūpādimhi uppannaṃ paṭisandhiṃ sandhāyeva ‘‘paccuppannārammaṇaṃ upapatticittaṃ paccuppannārammaṇassa bhavaṅgassa anantarapaccayena paccayo’’ti, avasesekacittakkhaṇāyuke ca uppannaṃ sandhāya ‘‘paccuppannārammaṇaṃ <pageBreak edition="Myanmar" number="0.0107" /> upapatticittaṃ atītārammaṇassa <pageBreak edition="Vipassana Research Institut" number="0.0106" /> bhavaṅgassa anantarapaccayena paccayo’’ti (paṭṭhā. 2.19.28) vuttanti veditabbaṃ.</paragraph>
    <paragraph line="83"><bold>Suddhāya vā</bold>ti mahaggatakammanimittārammaṇāya javanavīthiyā tadārammaṇarahitāyāti attho. Sā pana javanavīthi mahaggatavipākassa upacāro viya daṭṭhabbā. Keci pana taṃ vīthiṃ mahaggatāvasānaṃ vadanti. Atītārammaṇā ekādasavidhā, navattabbārammaṇā sattavidhā.</paragraph>
    <paragraph line="84"><bold>Etenānusārena āruppacutiyāpi anantarā paṭisandhi veditabbā</bold>ti idaṃ kasmā vuttaṃ, nanu ‘‘pathavīkasiṇajjhānādivasena paṭiladdhamahaggatasugatiyaṃ ṭhitassā’’ti evamādike eva naye ayampi paṭisandhi avaruddhāti? Na, tattha rūpāvacaracutianantarāya eva paṭisandhiyā vuttattā. Tattha hi ‘‘pathavīkasiṇādikaṃ vā nimittaṃ mahaggatacittaṃ vā manodvāre āpāthamāgacchati. Cakkhusotānaṃ vā’’tiādikena rūpāvacaracutiyā eva anantarā paṭisandhi vuttāti viññāyati. Athāpi yathāsambhavayojanāya ayampi paṭisandhi tattheva avaruddhā, arūpāvacaracutianantarā pana rūpāvacarapaṭisandhi natthi, arūpāvacare ca uparūparicutiyā heṭṭhimā heṭṭhimā paṭisandhīti catutthāruppacutiyā navattabbārammaṇā paṭisandhi natthi. Tena tato tattheva atītārammaṇā kāmāvacare ca atītapaccuppannārammaṇā paṭisandhi itarāhi ca yathāsambhavaṃ atītanavattabbārammaṇā āruppapaṭisandhi, atītapaccuppannārammaṇā ca kāmāvacarapaṭisandhi yojetabbāti imassa visesassa dassanatthaṃ visuṃ uddharaṇaṃ kataṃ.</paragraph>
    <paragraph line="85">Evaṃ ārammaṇavasena ekavidhāya kāmāvacarasugaticutiyā duvidhā duggatipaṭisandhi, duggaticutiyā duvidhā sugatipaṭisandhi, kāmāvacarasugaticutiyā dviekadvippakārānaṃ kāmarūpāruppānaṃ vasena pañcavidhā sugatipaṭisandhi, rūpāvacaracutiyā ca tatheva pañcavidhā, duvidhāya āruppacutiyā paccekaṃ dvinnaṃ dvinnaṃ kāmāruppānaṃ vasena aṭṭhavidhā ca paṭisandhi dassitā, duggaticutiyā pana ekavidhāya duggatipaṭisandhi duvidhā na dassitā, taṃ dassetuṃ <bold>‘‘duggatiyaṃ ṭhitassa panā’’</bold>tiādimāha. Yathāvuttā pana –</paragraph>
    <gatha1 line="86">Dvidvipañcappakārā ca, pañcāṭṭhaduvidhāpi ca;</gatha1>
    <gathalast line="87">Catuvīsati sabbāpi, tā honti paṭisandhiyo.</gathalast>
    <unindented line="88">‘‘Kāmāvacarassa <pageBreak edition="Myanmar" number="0.0108" /><pageBreak edition="Vipassana Research Institut" number="0.0107" /> kusalassa kammassa katattā’’tiādinā (dha. sa. 431, 455, 498) nānākkhaṇikakammapaccayabhāvo dassitappakāroti upanissayapaccayabhāvameva dassento <bold>‘‘vuttañheta’’</bold>ntiādimāha.</unindented>
    <paragraph line="89"><bold>Ādinā sahā</bold>tiādinā vimissaviññāṇena saha. <bold>Omato dve vā tayo vā dasakā uppajjantī</bold>ti gabbhaseyyakānaṃ vasena vuttaṃ. Aññattha hi aneke kalāpā saha uppajjanti. Brahmattabhāvepi hi anekagāvutappamāṇe aneke kalāpā sahuppajjantīti tiṃsato adhikāneva rūpāni honti gandharasāhārānaṃ paṭikkhittattā cakkhusotavatthusattakajīvitachakkabhāvepi tesaṃ bahuttā. <bold>Aṭṭhakathāyaṃ</bold> pana tatthapi cakkhusotavatthudasakānaṃ jīvitanavakassa ca uppatti vuttā, <bold>pāḷiyaṃ</bold> pana ‘‘rūpadhātuyā upapattikkhaṇe ṭhapetvā asaññasattānaṃ devānaṃ pañcāyatanāni pātubhavanti, pañca dhātuyo pātubhavantī’’ti vuttaṃ, tathā ‘‘rūpadhātuyā cha āyatanāni nava dhātuyo’’ti sabbasaṅgahavasena tattha vijjamānāyatanadhātuyo dassetuṃ vuttaṃ. <bold>Kathāvatthumhi</bold> ca ghānāyatanādīnaṃ viya gandhāyatanādīnañca tattha bhāvo paṭikkhitto ‘‘atthi tattha ghānāyatananti? Āmantā, atthi tattha gandhāyatananti? Na hevaṃ vattabbe’’tiādinā (kathā. 519), na ca aphoṭṭhabbāyatanānaṃ pathavīdhātuādīnaṃ viya agandharasāyatanānaṃ gandharasānaṃ tattha bhāvo sakkā vattuṃ phusituṃ asakkuṇeyyatāvinimuttassa pathavīādisabhāvassa viya gandharasabhāvavinimuttassa gandharasasabhāvassa abhāvā.</paragraph>
    <paragraph line="90">Yadi ca ghānasamphassādīnaṃ kāraṇabhāvo natthīti āyatanānīti tena vucceyyuṃ, dhātu-saddo pana nissattanijjīvavācakoti gandhadhāturasadhātūti avacane natthi kāraṇaṃ, dhammabhāvo ca tesaṃ ekantena icchitabbo sabhāvadhāraṇādilakkhaṇato aññassa abhāvā, dhammānañca āyatanabhāvo ekantato <bold>yamake</bold> (yama. 1. āyatanayamaka.13) vutto ‘‘dhammo āyatananti? Āmantā’’ti. Tasmā tesaṃ gandharasāyatanabhāvābhāvepi koci āyatanasabhāvo vattabbo. Yadi ca phoṭṭhabbabhāvato añño pathavīdhātuādibhāvo viya gandharasabhāvato añño tesaṃ koci sabhāvo siyā, tesaṃ dhammāyatane saṅgaho. Gandharasabhāve pana āyatanabhāve ca sati gandho ca so āyatanañca gandhāyatanaṃ, raso <pageBreak edition="Myanmar" number="0.0109" /> ca so āyatanañca rasāyatananti idamāpannamevāti gandharasāyatanabhāvo ca na sakkā nivāretuṃ, ‘‘tayo āhārā’’ti (vibha. 993) ca vacanato <pageBreak edition="Vipassana Research Institut" number="0.0108" /> kabaḷīkārāhārassa tattha abhāvo viññāyati. Tasmā yathā pāḷiyā avirodho hoti, tathā rūpagaṇanā kātabbā. Evañhi dhammatā na vilomitā hotīti.</paragraph>
    <paragraph line="91"><bold>Jātiuṇṇāyā</bold>ti gabbhaṃ phāletvā gahitauṇṇāyātipi vadanti. <bold>Sambhavabhedo</bold>ti atthitābhedo. Nijjhāmataṇhikā kira niccaṃ dukkhāturatāya kāmaṃ sevitvā gabbhaṃ na gaṇhanti.</paragraph>
    <paragraph line="92"><bold>Rūpībrahmesu tāva opapātikayonikesū</bold>ti opapātikayonikehi rūpībrahme niddhāreti. ‘‘Saṃsedajopapātīsu avakaṃsato tiṃsā’’ti etaṃ vivaranto āha <bold>‘‘avakaṃsato panā’’</bold>tiādi, taṃ panetaṃ pāḷiyā na sameti. Na hi pāḷiyaṃ kāmāvacarānaṃ saṃsedajopapātikānaṃ aghānakānaṃ upapatti vuttā. <bold>Dhammahadayavibhaṅge</bold> (vibha. 1007) hi –</paragraph>
    <indent line="93">‘‘Kāmadhātuyā upapattikkhaṇe kassaci ekādasāyatanāni pātubhavanti, kassaci dasāyatanāni, kassaci aparāni dasāyatanāni, kassaci navāyatanāni, kassaci sattāyatanāni pātubhavantī’’ti –</indent>
    <unindented line="94">Vuttaṃ, na vuttaṃ ‘‘aṭṭhāyatanāni pātubhavantī’’ti. Tathā ‘‘dasāyatanāni pātubhavantī’’ti tikkhattuṃ vattabbaṃ siyā, aghānakaupapattiyā vijjamānāya tikkhattuñca ‘‘navāyatanāni pātubhavantī’’ti, na ca taṃ vuttaṃ. Evaṃ dhātupātubhāvādipañhesu yamakepi ghānajivhākāyānaṃ sahacāritā vuttāti.</unindented>
    <paragraph line="95">Cutipaṭisandhīnaṃ khandhādīhi aññamaññaṃ samānatā <bold>abhedo,</bold> asamānatā <bold>bhedo</bold>. Nayamukhamattaṃ dassetvā vuttaṃ avuttañca sabbaṃ saṅgaṇhitvā āha <bold>‘‘ayaṃ tāva arūpabhūmīsuyeva nayo’’</bold>ti. Rūpārūpāvacarānaṃ upacārassa balavatāya tato cavitvā duggatiyaṃ upapatti natthīti <bold>‘‘ekaccasugaticutiyā’’</bold>ti āha. <bold>Ekaccaduggatipaṭisandhī</bold>ti ettha <bold>ekacca</bold>ggahaṇassa payojanaṃ maggitabbaṃ. Ayaṃ panetthādhippāyo siyā – nānattakāyanānattasaññīsu vuttā ekacce vinipātikā tihetukādipaṭisandhikā, tesaṃ taṃ paṭisandhiṃ vinipātabhāvena duggatipaṭisandhīti gahetvā sabbasugaticutiyāva sā <pageBreak edition="Myanmar" number="0.0110" /> paṭisandhi hoti, na ekaccasugaticutiyā evāti taṃnivattanatthaṃ ekaccaduggatiggahaṇaṃ kataṃ. Apāyapaṭisandhi eva hi ekaccasugaticutiyā hoti, na <pageBreak edition="Vipassana Research Institut" number="0.0109" /> sabbasugaticutiyā. Atha vā duggatipaṭisandhi duvidhā ekaccasugaticutiyā anantarā duggaticutiyā cāti. Tattha pacchimaṃ vajjetvā purimaṃ eva gaṇhituṃ āha <bold>‘‘ekaccaduggatipaṭisandhī’’</bold>ti. <bold>Ahetukacutiyā sahetukapaṭisandhī</bold>ti duhetukā tihetukā ca yojetabbā. Maṇḍūkadevaputtādīnaṃ viya hi ahetukacutiyā tihetukapaṭisandhipi hotīti.</paragraph>
    <paragraph line="96"><bold>Tassa tassa viparītato ca yathāyogaṃ yojetabba</bold>nti ‘‘ekaccasugaticutiyā ekaccaduggatipaṭisandhī’’tiādīsu bhedavisesesu ‘‘ekaccaduggaticutiyā ekaccasugatipaṭisandhī’’tiādinā yaṃ yaṃ yujjati, taṃ taṃ yojetabbanti attho. Yujjamānamattāpekkhanavasena napuṃsakaniddeso kato, yojetabbanti vā bhāvattho daṭṭhabbo. Amahaggatabahiddhārammaṇāya mahaggataajjhattārammaṇātiādīsu pana viparītayojanā na kātabbā. Na hi mahaggataajjhattārammaṇāya cutiyā arūpabhūmīsu amahaggatabahiddhārammaṇā paṭisandhi atthi. Catukkhandhāya arūpacutiyā pañcakkhandhā kāmāvacarapaṭisandhīti etassa vipariyāyo sayameva yojito. Atītārammaṇacutiyā paccuppannārammaṇā paṭisandhīti etassa ca vipariyāyo natthi evāti. Bhedaviseso eva ca evaṃ vitthārena dassito, abhedaviseso pana ekekasmiṃ bhede tattha tattheva cutipaṭisandhiyojanāvasena yojetabbo ‘‘pañcakkhandhāya kāmāvacarāya pañcakkhandhā kāmāvacarā…pe… avitakkaavicārāya avitakkaavicārā’’ti, catukkhandhāya pana catukkhandhā sayameva yojitā. Eteneva nayena sakkā ñātunti pañcakkhandhādīsu abhedaviseso na dassitoti. <bold>Tato hetuṃ vinā</bold>ti tattha hetuṃ vinā.</paragraph>
    <paragraph line="97">Aṅgapaccaṅgasandhīnaṃ bandhanāni <bold>aṅgapaccaṅgasandhibandhanāni,</bold> tesaṃ <bold>chedakānaṃ. Niruddhesu cakkhādīsū</bold>ti atimandabhāvūpagamanaṃ sandhāya vuttanti veditabbaṃ. Pañcadvārikaviññāṇānantarampi hi pubbe cuti dassitā. <bold>Yamake</bold> ca (yama. 1.āyatanayamaka.120) –</paragraph>
    <indent line="98">‘‘Yassa <pageBreak edition="Myanmar" number="0.0111" /> cakkhāyatanaṃ nirujjhati, tassa manāyatanaṃ nirujjhatīti? Āmantā. Yassa vā pana manāyatanaṃ nirujjhati, tassa cakkhāyatanaṃ nirujjhatīti? Sacittakānaṃ acakkhukānaṃ cavantānaṃ tesaṃ manāyatanaṃ nirujjhati, no ca tesaṃ cakkhāyatanaṃ nirujjhati. Sacakkhukānaṃ cavantānaṃ tesaṃ manāyatanañca nirujjhati, cakkhāyatanañca nirujjhatī’’ti –</indent>
    <unindented line="99">Ādinā <pageBreak edition="Vipassana Research Institut" number="0.0110" /> cakkhāyatanādīnaṃ cuticittena saha nirodho vuttoti. Laddho avaseso avijjādiko viññāṇassa paccayo etenāti <bold>laddhāvasesapaccayo,</bold> saṅkhāro. Avijjāpaṭicchāditādīnave tasmiṃ kammādivisaye paṭisandhiviññāṇassa ārammaṇabhāvena uppattiṭṭhānabhūte taṇhāya appahīnattā eva purimuppannāya ca santatiyā pariṇatattā paṭisandhiṭṭhānābhimukhaṃ viññāṇaṃ ninnapoṇapabbhāraṃ hutvā pavattatīti āha <bold>‘‘taṇhā nāmetī’’</bold>ti. <bold>Sahajātasaṅkhārā</bold>ti cutiāsannajavanaviññāṇasahajātacetanā, sabbepi vā phassādayo. Tasmiṃ paṭisandhiṭṭhāne kammādivisaye viññāṇaṃ <bold>khipanti,</bold> khipantā viya tasmiṃ visaye paṭisandhivasena viññāṇapatiṭṭhānassa hetubhāvena pavattantīti attho.</unindented>
    <paragraph line="100"><bold>Ta</bold>nti taṃ viññāṇaṃ, cutipaṭisandhitadāsannaviññāṇānaṃ santativasena viññāṇanti upanītekattaṃ. <bold>Taṇhāya nāmiyamānaṃ…pe… pavattatī</bold>ti namanakhipanapurimanissayajahanāparanissayassādananissayarahitapavattanāni santativasena tassevekassa viññāṇassa honti, na aññassāti dasseti. <bold>Santativasenā</bold>ti ca vadanto ‘‘tadevidaṃ viññāṇaṃ sandhāvati saṃsarati anañña’’nti (ma. ni. 1.396) idañca micchāgāhaṃ paṭikkhipati. Sati hi nānattanaye santativasena ekattanayo hotīti. Orimatīrarukkhavinibaddharajju viya purimabhavattabhāvavinibandhaṃ kammādiārammaṇaṃ daṭṭhabbaṃ, puriso viya viññāṇaṃ, tassa mātikātikkamanicchā viya taṇhā, atikkamanapayogo viya khipanakasaṅkhārā. Yathā ca so puriso paratīre patiṭṭhahamāno paratīrarukkhavinibaddhaṃ kiñci assādayamāno anassādayamāno vā kevalaṃ pathaviyaṃ sabalapayogeheva patiṭṭhāti, evamidampi bhavantarattabhāvavinibaddhaṃ hadayavatthunissayaṃ pañcavokārabhave assādayamānaṃ catuvokārabhave anassādayamānaṃ vā kevalaṃ ārammaṇasampayuttakammeheva pavattati. Tattha <bold>assādayamāna</bold>nti pāpuṇantaṃ, paṭilabhamānanti attho.</paragraph>
    <paragraph line="101"><bold>Bhavantarādipaṭisandhānato</bold>ti <pageBreak edition="Myanmar" number="0.0112" /> bhavantarassa ādisambandhanato, bhavantarādayo vā bhavayonigativiññāṇaṭṭhitisattāvāsantarā, tesaṃ paṭisandhānatoti attho. <bold>Kamma</bold>nti paṭisandhijanakaṃ kammaṃ. <bold>Saṅkhārā</bold>ti cutiāsannajavanaviññāṇasahagatā khipanakasaṅkhārā.</paragraph>
    <paragraph line="102"><bold>Saddādihetukā</bold>ti ettha paṭighoso saddahetuko, padīpo padīpantarādihetuko, muddā lañchanahetukā, chāyā ādāsādigatamukhādihetukā. <bold>Aññatra agantvā hontī</bold>ti saddādipaccayadesaṃ <pageBreak edition="Vipassana Research Institut" number="0.0111" /> agantvā saddādihetukā honti tato pubbe abhāvā, evamidampi paṭisandhiviññāṇaṃ na hetudesaṃ gantvā taṃhetukaṃ hoti tato pubbe abhāvā, tasmā na idaṃ hetudesato purimabhavato āgataṃ paṭighosādayo viya saddādidesato, nāpi tattha hetunā vinā uppannaṃ saddādīhi vinā paṭighosādayo viyāti attho. Atha vā <bold>aññatra agantvā hontī</bold>ti pubbe paccayadese sannihitā hutvā tato aññatra gantvā tappaccayā na honti uppattito pubbe abhāvā, nāpi saddādipaccayā na honti, evamidampīti vuttanayena yojetabbaṃ. <bold>Esa nayo</bold>ti bījaṅkurādīsu sabbahetuhetusamuppannesu yathāsambhavaṃ yojanā kātabbāti dasseti. Idhāpi hi hetuhetusamuppannaviññāṇānaṃ ekantamekatte sati na manussagatiko devagatibhūto siyā, ekantanānatte na kammavato phalaṃ siyā. Tato ‘‘rattassa bījaṃ, rattassa phala’’ntiādikassa viya ‘‘bhūtapubbāhaṃ, bhante, rohitasso nāma isī’’tiādikassa (saṃ. ni. 1.107) vohārassa lopo siyā, tasmā ettha santānabandhe sati hetuhetusamuppannesu na ekantameva ekatā vā nānatā vā upagantabbā. Ettha ca ekantaekatāpaṭisedhena ‘‘sayaṃkataṃ sukhaṃ dukkha’’nti imaṃ diṭṭhiṃ nivāreti, ekantanānatāpaṭisedhena ‘‘paraṃkataṃ sukhaṃ dukkha’’nti, hetuhetusamuppannabhāvavacanena ‘‘adhiccasamuppanna’’nti. <bold>Etthā</bold>ti ekasantāne.</paragraph>
    <paragraph line="103">Catumadhuraalattakarasādibhāvanā ambamātuluṅgādibījānaṃ <bold>abhisaṅkhāro</bold>. Ettha bījaṃ viya kammavā satto, abhisaṅkhāro viya kammaṃ, bījassa aṅkurādippabandho viya sattassa paṭisandhiviññāṇādippabandho, tatthuppannassa madhurassa rattakesarassa vā phalassa vā tasseva bījassa, tato eva ca abhisaṅkhārato bhāvo viya kammakārakasseva sattassa, taṃkammato eva <pageBreak edition="Myanmar" number="0.0113" /> ca phalassa bhāvo veditabbo. Bālasarīre kataṃ vijjāpariyāpuṇanaṃ sippasikkhanaṃ osadhappayogo ca na vuḍḍhasarīraṃ gacchanti. Atha ca taṃnimittaṃ vijjāpāṭavaṃ sippajānanaṃ anāmayatā ca vuḍḍhasarīre hoti, na ca taṃ aññassa hoti taṃsantatipariyāpanne eva vuḍḍhasarīre uppajjanato, na ca yathāpayuttena vijjāpariyāpuṇanādinā vinā aññato hoti tadabhāve abhāvato. Evamidhāpi santāne yaṃ phalaṃ, etaṃ nāññassa, na ca aññatoti yojetabbaṃ. <bold>Na aññato</bold>ti etena ca saṅkhārābhāve phalābhāvameva dasseti, nāññapaccayanivāraṇaṃ karoti.</paragraph>
    <paragraph line="104">Yampi vuttaṃ, tattha vadāmāti vacanaseso. Tattha vā upabhuñjake asati siddhā bhuñjakasammutīti sambandho. Phalatīti sammuti <bold>phalatisammuti</bold>.</paragraph>
    <paragraph line="105"><bold>Evaṃ</bold><pageBreak edition="Vipassana Research Institut" number="0.0112" /><bold>santepī</bold>ti asaṅkantipātubhāve, tattha ca yathāvuttadosapariharaṇe sati siddheti attho. <bold>Pavattito pubbe</bold>ti kammāyūhanakkhaṇato pubbe. <bold>Pacchā cā</bold>ti vipaccanapavattito pacchā ca. Avipakkavipākā katattā ce paccayā, vipakkavipākānampi katattaṃ samānanti tesampi phalāvahatā siyāti āsaṅkānivattanatthaṃ āha <bold>‘‘na ca niccaṃ phalāvahā’’</bold>ti. <bold>Na vijjamānattā vā avijjamānattā vā</bold>ti etena vijjamānattaṃ avijjamānattañca nissāya vuttadoseva pariharati.</paragraph>
    <paragraph line="106">Tassā pāṭibhogakiriyāya, bhaṇḍakīṇanakiriyāya, iṇagahaṇādikiriyāya vā karaṇamattaṃ <bold>taṃkiriyākaraṇamattaṃ</bold>. Tadeva <bold>tadatthaniyyātane</bold> paṭibhaṇḍadāne iṇadāne ca paccayo hoti, aphalitaniyyātanādiphalanti attho.</paragraph>
    <paragraph line="107"><bold>Avisesenā</bold>ti ‘‘tihetuko tihetukassā’’tiādikaṃ bhedaṃ akatvāva sāmaññato, piṇḍavasenāti attho. Sabbattha upanissayapaccayo balavakammassa vasena yojetabbo. ‘‘Dubbalañhi upanissayapaccayo na hotī’’ti vakkhamānamevetaṃ paṭṭhānavaṇṇanāyanti. <bold>Avisesenā</bold>ti sabbapuññābhisaṅkhāraṃ saha saṅgaṇhāti. <bold>Dvādasākusalacetanābhedo</bold>ti ettha uddhaccasahagatā kasmā gahitāti vicāretabbametaṃ. <bold>Ekassa viññāṇassa tatheva paccayo paṭisandhiyaṃ, no pavatte</bold>ti ekasseva paccayabhāvaniyamo paṭisandhiyaṃ, no pavatte. Pavatte hi sattannampi paccayoti adhippāyo. ‘‘Tathā kāmāvacaradevalokepi aniṭṭhā rūpādayo natthī’’ti <pageBreak edition="Myanmar" number="0.0114" /> vuttaṃ, devānaṃ pana pubbanimittapātubhāvakāle milātamālādīnaṃ aniṭṭhatā kathaṃ na siyā.</paragraph>
    <paragraph line="108"><bold>Sveva dvīsu bhavesū</bold>ti ettha ekūnatiṃsacetanābhedampi cittasaṅkhāraṃ cittasaṅkhārabhāvena ekattaṃ upanetvā <bold>‘‘svevā’’</bold>ti vuttaṃ. Tadekadeso pana kāmāvacaracittasaṅkhārova terasannaṃ navannañca paccayo daṭṭhabbo. Ekadesapaccayabhāvena hi samudāyo vuttoti.</paragraph>
    <paragraph line="109">Yattha ca vitthārappakāsanaṃ kataṃ, tato bhavato paṭṭhāya mukhamattappakāsanaṃ kātukāmo āha <bold>‘‘ādito paṭṭhāyā’’</bold>ti. Tena ‘‘dvīsu bhavesū’’tiādi vuttaṃ. <bold>Tatiyajjhānabhūmivasenā</bold>ti etena ekattakāyaekattasaññīsāmaññena catutthajjhānabhūmi ca asaññāruppavajjā gahitāti veditabbā. <bold>Yathāsambhava</bold>nti ekavīsatiyā kāmāvacararūpāvacarakusalavipākesu cuddasannaṃ paṭisandhiyaṃ pavatte ca, sattannaṃ pavatte eva. Ayaṃ yathāsambhavo.</paragraph>
    <paragraph line="110"><bold>Catunnaṃ</bold><pageBreak edition="Vipassana Research Institut" number="0.0113" /><bold>viññāṇāna</bold>nti bhavādayo apekkhitvā vuttaṃ, catūsu antogadhānaṃ pana tiṇṇaṃ viññāṇānaṃ tīsu viññāṇaṭṭhitīsu ca paccayabhāvo yojetabbo, aviññāṇake sattāvāse saṅkhārapaccayā viññāṇe avijjamānepi tassa saṅkhārahetukattaṃ dassetuṃ <bold>‘‘apicā’’</bold>tiādimāha. Etasmiñca mukhamattappakāsane puññābhisaṅkhārādīnaṃ duggatiādīsu pavattiyaṃ kusalavipākādiviññāṇānaṃ paccayabhāvo bhavesu vuttanayeneva viññāyatīti na vuttoti veditabbo.</paragraph>
    <centered line="111">Viññāṇapadaniddesavaṇṇanā niṭṭhitā.</centered>
    <subhead line="112">Nāmarūpapadaniddesavaṇṇanā</subhead>
    <paragraph line="113" number="228"> Suttantābhidhammesu nāmarūpadesanāviseso <bold>desanābhedo. Tayo khandhā</bold>ti etaṃ yadipi pāḷiyaṃ natthi, atthato pana vuttameva hotīti katvā vuttanti veditabbaṃ.</paragraph>
    <paragraph line="114">Aṇḍajānañca abhāvakānanti yojetabbaṃ. <bold>Santatisīsānī</bold>ti kalāpasantānamūlāni. Yadipi vikārarūpāni paṭisandhikkhaṇe na santi, lakkhaṇaparicchedarūpāni <pageBreak edition="Myanmar" number="0.0115" /> pana santīti tāni aparinipphannāni paramatthato vivajjento āha <bold>‘‘rūparūpato’’</bold>ti.</paragraph>
    <paragraph line="115"><bold>Kāmabhave pana yasmā sesaopapātikāna</bold>nti ettha kiñcāpi kāmabhave ‘‘opapātikā’’ti vuttā na santi, yena sesaggahaṇaṃ sātthakaṃ bhaveyya, aṇḍajagabbhaseyyakehi pana opapātikasaṃsedajā sesā hontīti sesaggahaṇaṃ katanti veditabbaṃ. Atha vā brahmakāyikādikehi opapātikehi vuttehi sese sandhāya <bold>‘‘sesaopapātikāna’’</bold>nti āha. Te pana arūpinopi santīti <bold>‘‘kāmabhave’’</bold>ti vuttaṃ, aparipuṇṇāyatanānaṃ pana nāmarūpaṃ yathāsambhavaṃ rūpamissakaviññāṇaniddese vuttanayena sakkā dhammagaṇanāto viññātunti na vuttanti daṭṭhabbaṃ.</paragraph>
    <paragraph line="116">Avakaṃsato dve aṭṭhakāneva utucittasamuṭṭhānāni hontīti sasaddakālaṃ sandhāya <bold>‘‘ukkaṃsato dvinnaṃ navakāna’’</bold>nti vuttaṃ. <bold>Pubbe</bold>ti khandhavibhaṅgeti vadanti. Tattha hi ‘‘ekekacittakkhaṇe <pageBreak edition="Vipassana Research Institut" number="0.0114" /> tikkhattuṃ uppajjamāna’’nti vuttaṃ. Idheva vā vuttaṃ santatidvayādikaṃ sattakapariyosānaṃ sandhāyāha <bold>‘‘pubbe vuttaṃ kammasamuṭṭhānaṃ sattatividha’’</bold>nti, taṃ panuppajjamānaṃ ekekacittakkhaṇe tikkhattuṃ uppajjatīti iminādhippāyena vuttaṃ ‘‘ekekacittakkhaṇe tikkhattuṃ uppajjamāna’’nti. <bold>Catuddisā vavatthāpitā</bold>ti aññamaññasaṃsaṭṭhasīsā mūlena catūsu disāsu vavatthāpitā aññamaññaṃ āliṅgetvā ṭhitā bhinnavāhanikā viya.</paragraph>
    <paragraph line="117"><bold>Pañcavokārabhave ca pavattiya</bold>nti rūpājanakakammajaṃ pañcaviññāṇappavattikālaṃ sahajātaviññāṇapaccayañca sandhāyāha. Tadā hi tato nāmameva hotīti, kammaviññāṇapaccayā pana sadāpi ubhayaṃ hotīti sakkā vattuṃ, pacchājātaviññāṇapaccayā ca rūpaṃ upatthaddhaṃ hotīti. <bold>Asaññesū</bold>tiādi kammaviññāṇapaccayaṃ sandhāya vuttaṃ, <bold>pañcavokārabhave ca pavattiya</bold>nti bhavaṅgādijanakakammato aññena rūpuppattikālaṃ nirodhasamāpattikālaṃ bhavaṅgādiuppattikālato aññakālañca sandhāya vuttanti yuttaṃ. Bhavaṅgādiuppattikāle hi taṃjanakeneva kammunā uppajjamānaṃ rūpaṃ, so ca vipāko kammaviññāṇapaccayo hotīti sakkā vattuṃ. Sahajātaviññāṇapaccayānapekkhampi hi pavattiyaṃ kammena pavattamānaṃ rūpaṃ nāmañca na kammaviññāṇānapekkhaṃ hotīti. <bold>Sabbatthā</bold>ti paṭisandhiyaṃ pavatte ca. Sahajātaviññāṇapaccayā nāmarūpaṃ, kammaviññāṇapaccayā ca nāmarūpañca yathāsambhavaṃ yojetabbaṃ. <bold>Nāmañca</bold><pageBreak edition="Myanmar" number="0.0116" /><bold>rūpañca nāmarūpañca nāmarūpa</bold>nti ettha nāmarūpa-saddo attano ekadesena nāma-saddena nāma-saddassa sarūpo, rūpa-saddena ca rūpa-saddassa, tasmā ‘‘sarūpānaṃ ekaseso’’ti nāmarūpa-saddassa ṭhānaṃ itaresañca nāmarūpa-saddānaṃ adassanaṃ daṭṭhabbaṃ.</paragraph>
    <paragraph line="118">Vipākato aññaṃ <bold>avipākaṃ</bold>. Yato dvidhā mataṃ, tato yuttameva idanti yojetabbaṃ. <bold>Kusalādicittakkhaṇe</bold>ti <bold>ādi</bold>-saddena akusalakiriyacittakkhaṇe viya vipākacittakkhaṇepi vipākājanakakammasamuṭṭhānaṃ saṅgahitanti veditabbaṃ. Vipākacittakkhaṇe pana abhisaṅkhāraviññāṇapaccayā pubbe vuttanayena ubhayañca upalabbhatīti tādisavipākacittakkhaṇavajjanatthaṃ <bold>‘‘kusalādicittakkhaṇe’’</bold>ti vuttaṃ.</paragraph>
    <paragraph line="119"><bold>Suttantikapariyāyenā</bold>ti paṭṭhāne rūpānaṃ upanissayapaccayassa avuttattā vuttaṃ, suttante pana ‘‘yasmiṃ sati yaṃ hoti, asati ca na hoti, so tassa upanissayo nidānaṃ hetu pabhavo’’ti <pageBreak edition="Vipassana Research Institut" number="0.0115" /> katvā ‘‘viññāṇūpanisaṃ nāmarūpa’’nti rūpassa ca viññāṇūpanissayatā vuttā. Vanapatthapariyāye ca vanasaṇḍagāmanigamanagarajanapadapuggalūpanissayo iriyāpathavihāro, tato ca cīvarādīnaṃ jīvitaparikkhārānaṃ kasirena ca appakasirena ca samudāgamanaṃ vuttaṃ, na ca vanasaṇḍādayo ārammaṇūpanissayādibhāvaṃ iriyāpathānaṃ cīvarādisamudāgamanassa ca bhajanti, tasmā vinā abhāvo eva ca suttantapariyāyato upanissayabhāvo daṭṭhabbo. Nāmassa abhisaṅkhāraviññāṇaṃ kammārammaṇapaṭisandhiādikāle ārammaṇapaccayova hotīti vattabbameva natthīti rūpasseva suttantikapariyāyato ekadhā paccayabhāvo vutto. Sasaṃsayassa hi rūpassa taṃpaccayo hotīti vutte nāmassa hotīti vattabbameva natthīti.</paragraph>
    <paragraph line="120">Pavattassa pākaṭattā apākaṭaṃ paṭisandhiṃ gahetvā pucchati <bold>‘‘kathaṃ paneta’’</bold>ntiādinā. Suttato nāmaṃ, yuttito rūpaṃ viññāṇapaccayā hotīti jānitabbaṃ. Yuttito sādhetvā suttena taṃ daḷhaṃ karonto <bold>‘‘kammasamuṭṭhānassapi hī’’</bold>tiādimāha. <bold>Cittasamuṭṭhānassevā</bold>ti cittasamuṭṭhānassa viya. Yasmā nāmarūpameva pavattamānaṃ dissati, tasmā tadeva vadantena anuttaraṃ dhammacakkaṃ pavattitaṃ. Suññatāpakāsanañhi dhammacakkappavattananti adhippāyo. Nāmarūpamattatāvacaneneva vā pavattiyā dukkhasaccamattatā vuttā, dukkhasaccappakāsanena ca tassa samudayo, tassa ca <pageBreak edition="Myanmar" number="0.0117" /> nirodho, nirodhagāmī ca maggo pakāsito eva hoti. Ahetukassa dukkhassa hetunirodhā, anirujjhanakassa ca abhāvā, nirodhassa ca upāyena vinā anadhigantabbattāti catusaccappakāsanaṃ dhammacakkappavattanaṃ yojetabbaṃ.</paragraph>
    <centered line="121">Nāmarūpapadaniddesavaṇṇanā niṭṭhitā.</centered>
    <subhead line="122">Saḷāyatanapadaniddesavaṇṇanā</subhead>
    <paragraph line="123" number="229"><bold>Niyamato</bold>ti ca idaṃ catunnaṃ bhūtānaṃ, channaṃ vatthūnaṃ, jīvitassa ca yathāsambhavaṃ sahajātanissayapurejātaindriyādinā ekantena saḷāyatanassa pavattamānassa paccayabhāvaṃ sandhāya vuttaṃ. Rūpāyatanādīnaṃ pana sahajātanissayānupālanabhāvo natthīti aggahaṇaṃ veditabbaṃ. Ārammaṇārammaṇapurejātādibhāvo <pageBreak edition="Vipassana Research Institut" number="0.0116" /> ca tesaṃ na santatipariyāpannānameva, na ca cakkhādīnaṃ viya ekappakārenevāti aniyamato paccayabhāvo. <bold>Niyamato…pe… jīvitindriyanti eva</bold>nti ettha <bold>evaṃ</bold>-saddena vā rūpāyatanādīnampi saṅgaho veditabbo. <bold>Chaṭṭhāyatanañca saḷāyatanañca saḷāyatana</bold>nti ettha yadipi chaṭṭhāyatanasaḷāyatana-saddānaṃ saddato sarūpatā natthi, atthato pana saḷāyatanekadesova chaṭṭhāyatananti ekadesasarūpatā atthīti ekadesasarūpekaseso katoti veditabbo. Atthatopi hi sarūpānaṃ ekadesasarūpekasesaṃ icchanti ‘‘vaṅko ca kuṭilo ca kuṭilā’’ti, tasmā atthato ekadesasarūpānañca ekasesena bhavitabbanti.</paragraph>
    <paragraph line="124">Atha vā chaṭṭhāyatanañca manāyatanañca chaṭṭhāyatananti vā, manāyatananti vā, chaṭṭhāyatanañca chaṭṭhāyatanañca chaṭṭhāyatananti vā, manāyatanañca manāyatanañca manāyatananti vā ekasesaṃ katvā cakkhādīhi saha ‘‘saḷāyatana’’nti vuttanti tameva ekasesaṃ nāmamattapaccayassa, nāmarūpapaccayassa ca manāyatanassa vasena kataṃ atthato dassento āha <bold>‘‘chaṭṭhāyatanañca saḷāyatanañca saḷāyatananti evaṃ katekasesassā’’</bold>ti. Yathāvuttopi hi ekaseso atthato chaṭṭhāyatanañca saḷāyatanañcāti evaṃ kato nāma hotīti. Sabbattha ca ekasese kate ekavacananiddeso <pageBreak edition="Myanmar" number="0.0118" /> katekasesānaṃ saḷāyatanādisaddavacanīyatāsāmaññavasena katoti daṭṭhabbo. <bold>Abyākatavāre vakkhatī</bold>ti kiñcāpi akusalavāre kusalavāre ca ‘‘nāmapaccayā chaṭṭhāyatana’’nti vuttaṃ, suttantabhājanīye pana vipākachaṭṭhāyatanameva gahitanti adhippāyena abyākatavārameva sādhakabhāvena udāhaṭanti daṭṭhabbaṃ. Paccayanaye pana ‘‘chaṭṭhā hoti taṃ avakaṃsato’’tiādinā avipākassapi paccayo uddhaṭo, so niravasesaṃ vattukāmatāya uddhaṭoti veditabbo. <bold>Idha saṅgahita</bold>nti idha ekasesanayena saṅgahitaṃ, tattha abyākatavāre lokiyavipākabhājanīye vibhattanti veditabbanti adhippāyo.</paragraph>
    <paragraph line="125"><bold>Neyya</bold>nti ñeyyaṃ. <bold>Ukkaṃsāvakaṃso</bold>ti ettha sattadhā paccayabhāvato ukkaṃso aṭṭhadhā paccayabhāvo, tato pana navadhā tato vā dasadhāti ayaṃ ukkaṃso, avakaṃso pana dasadhā paccayabhāvato navadhā paccayabhāvo, tato aṭṭhadhā, tato sattadhāti evaṃ veditabbo, na pana sattadhā paccayabhāvato eva dvepi ukkaṃsāvakaṃsā yojetabbā tato avakaṃsābhāvatoti.</paragraph>
    <paragraph line="126"><bold>Hadayavatthuno sahāyaṃ hutvā</bold>ti etena arūpe viya asahāyaṃ nāmaṃ na hoti, hadayavatthu ca <pageBreak edition="Vipassana Research Institut" number="0.0117" /> nāmena saha chaṭṭhāyatanassa paccayo hotīti ettakameva dasseti, na pana yathā hadayavatthu paccayo hoti, tathā nāmampīti ayamattho adhippeto. Vatthu hi vippayuttapaccayo hoti, na nāmaṃ, nāmañca vipākahetādipaccayo hoti, na vatthūti. Pavatte arūpadhammā kammajarūpassa ṭhitippattasseva paccayā honti, na uppajjamānassāti vippayuttaatthiavigatā ca pacchājātavippayuttādayo eva cakkhādīnaṃ yojetabbā.</paragraph>
    <paragraph line="127"><bold>Avasesamanāyatanassā</bold>ti ettha ‘‘pañcakkhandhabhave panā’’ti etassa anuvattamānattā pañcavokārabhave eva pavattamānaṃ pañcaviññāṇehi avasesamanāyatanaṃ vuttanti daṭṭhabbaṃ. Nāmarūpassa sahajātādisādhāraṇapaccayabhāvo sampayuttādiasādhāraṇapaccayabhāvo ca yathāsambhavaṃ yojetabbo.</paragraph>
    <centered line="128">Saḷāyatanapadaniddesavaṇṇanā niṭṭhitā.</centered>
    <subhead line="129">Phassapadaniddesavaṇṇanā</subhead>
    <paragraph line="130" number="230"> ‘‘Chaṭṭhāyatanapaccayā <pageBreak edition="Myanmar" number="0.0119" /> phasso’’ti abhidhammabhājanīyapāḷi āruppaṃ sandhāya vuttāti <bold>‘‘chaṭṭhāyatanapaccayā phassoti pāḷianusārato’’</bold>ti āha. <bold>Ajjhatta</bold>nti sasantatipariyāpannameva gaṇhāti. Tañhi sasantatipariyāpannakammanibbattaṃ tādisassa phassassa paccayo hoti, rūpādīni pana bahiddhā anupādinnāni ca phassassa ārammaṇaṃ honti, na tāni cakkhādīni viya sasantatipariyāpannakammakilesanimittapavattibhāvena phassassa paccayoti paṭhamācariyavāde na gahitāni, dutiyācariyavāde pana yathā tathā vā paccayabhāve sati na sakkā vajjetunti gahitānīti.</paragraph>
    <paragraph line="131">Yadi sabbāyatanehi eko phasso sambhaveyya, ‘‘saḷāyatanapaccayā phasso’’ti ekassa vacanaṃ yujjeyya. Athāpi ekamhā āyatanā sabbe phassā sambhaveyyuṃ, tathāpi sabbāyatanehi sabbaphassasambhavato āyatanabhedena phassabhedo natthīti tadabhedavasena ekassa vacanaṃ yujjeyya, tathā pana asambhavato na yuttanti codeti <bold>‘‘na sabbāyatanehī’’</bold>tiādinā. Aññassapi vā asambhavantassa <pageBreak edition="Vipassana Research Institut" number="0.0118" /> vidhānassa bodhanatthameva <bold>‘‘nāpi ekamhā āyatanā sabbe phassā’’</bold>ti vuttaṃ, ‘‘na sabbāyatanehi eko phasso sambhotī’’ti idameva pana ekaphassavacanassa ayuttadīpakaṃ kāraṇanti veditabbaṃ. Nidassanavasena vā etaṃ vuttaṃ, nāpi ekamhā āyatanā sabbe phassā sambhonti, evaṃ na sabbāyatanehi eko phasso sambhoti, tasmā ekassa vacanaṃ ayuttanti. Parihāraṃ pana anekāyatanehi ekaphassassa sambhavatoti dassento <bold>‘‘tatridaṃ vissajjana’’</bold>ntiādimāha. Ekopi anekāyatanappabhavo <bold>ekopanekāyatanappabhavo</bold>. Chadhāpaccayatte pañcavibhāvayeti evaṃ sesesupi yojanā. <bold>Tathā cā</bold>ti paccuppannāni rūpādīni paccuppannañca dhammāyatanapariyāpannaṃ rūparūpaṃ sandhāya vuttaṃ. <bold>Ārammaṇapaccayamattenā</bold>ti taṃ sabbaṃ apaccuppannaṃ aññañca dhammāyatanaṃ sandhāya vuttaṃ.</paragraph>
    <centered line="132">Phassapadaniddesavaṇṇanā niṭṭhitā.</centered>
    <subhead line="133">Vedanāpadaniddesavaṇṇanā</subhead>
    <paragraph line="134" number="231"> ‘‘Sesāna’’nti <pageBreak edition="Myanmar" number="0.0120" /> ettha sampaṭicchanassa cakkhusamphassādayo pañca yadipi anantarādīhipi paccayā honti, anantarādīnaṃ pana upanissaye antogadhattā santīraṇatadārammaṇānañca sādhāraṇassa tassa vasena <bold>‘‘ekadhā’’</bold>ti vuttaṃ.</paragraph>
    <paragraph line="135">Tebhūmakavipākavedanānampi sahajātamanosamphassasaṅkhāto so phasso aṭṭhadhā paccayo hotīti yojetabbaṃ. Paccayaṃ anupādinnampi keci icchantīti <bold>‘‘yā panā’’</bold>tiādinā manodvārāvajjanaphassassa paccayabhāvo vutto, tañca mukhamattadassanatthaṃ daṭṭhabbaṃ. Etena nayena sabbassa anantarassa anānantarassa ca phassassa tassā tassā vipākavedanāya upanissayatā yojetabbāti.</paragraph>
    <centered line="136">Vedanāpadaniddesavaṇṇanā niṭṭhitā.</centered>
    <subhead line="137">Taṇhāpadaniddesavaṇṇanā</subhead>
    <paragraph line="138" number="232"><bold>Mamattenā</bold>ti <pageBreak edition="Vipassana Research Institut" number="0.0119" /> sampiyāyamānena, assādanataṇhāyāti vuttaṃ hoti. Tattha putto viya vedanā daṭṭhabbā, khīrādayo viya vedanāya paccayabhūtā rūpādayo, khīrādidāyikā dhāti viya rūpādichaḷārammaṇadāyakā cittakārādayo cha. Tattha vejjo rasāyanojāvasena tadupatthambhitajīvitavasena ca dhammārammaṇassa dāyakoti daṭṭhabbo. Ārammaṇapaccayo uppajjamānassa ārammaṇamattameva hoti, na upanissayo viya uppādakoti uppādakassa upanissayasseva vasena <bold>‘‘ekadhāvā’’</bold>ti vuttaṃ. Upanissayena vā ārammaṇūpanissayo saṅgahito, tena ca ārammaṇabhāvena taṃsabhāvo aññopi ārammaṇabhāvo dīpito hotīti upanissayavaseneva paccayabhāvo vuttoti veditabbo.</paragraph>
    <paragraph line="139"><bold>Yasmā vā</bold>tiādinā na kevalaṃ vipākasukhavedanā eva, tissopi pana vedanā vipākā visesena taṇhāya upanissayapaccayo, avisesena itarā cāti dasseti. <bold>Upekkhā pana santattā, sukhamicceva bhāsitā</bold>ti tasmā sāpi bhiyyo icchanavasena taṇhāya upanissayoti adhippāyo <pageBreak edition="Myanmar" number="0.0121" />. Upekkhā pana akusalavipākabhūtā aniṭṭhattā dukkhe avarodhetabbā, itarā iṭṭhattā sukheti sā dukkhaṃ viya sukhaṃ viya ca upanissayo hotīti sakkā vattunti. ‘‘Vedanāpaccayā taṇhā’’ti vacanena sabbassa vedanāvato paccayassa atthitāya taṇhuppattippasaṅge taṃnivāraṇatthamāha <bold>‘‘vedanāpaccayā cāpī’’</bold>tiādi.</paragraph>
    <paragraph line="140">Nanu ‘‘anusayasahāyā vedanā taṇhāya paccayo hotī’’ti vacanassa abhāvā atippasaṅganivattanaṃ na sakkā kātunti? Na, vaṭṭakathāya pavattattā. Vaṭṭassa hi anusayavirahe abhāvato anusayasahitāyeva paccayoti atthato vuttametaṃ hotīti. Atha vā ‘‘avijjāpaccayā’’ti anuvattamānattā anusayasahitāva paccayoti viññāyati. ‘‘Vedanāpaccayā taṇhā’’ti ca ettha vedanāpaccayā eva taṇhā, na vedanāya vināti ayaṃ niyamo viññāyati, na vedanāpaccayā taṇhā hoti evāti, tasmā atippasaṅgo natthi evāti.</paragraph>
    <paragraph line="141"><bold>Vusīmato</bold>ti vusitavato, vusitabrahmacariyavāsassāti attho. Vussatīti vā ‘‘vusī’’ti maggo <pageBreak edition="Vipassana Research Institut" number="0.0120" /> vuccati, so etassa vuttho atthīti <bold>vusīmā</bold>. Aggaphalaṃ vā pariniṭṭhitavāsattā ‘‘vusī’’ti vuccati, taṃ etassa atthīti <bold>vusīmā</bold>.</paragraph>
    <centered line="142">Taṇhāpadaniddesavaṇṇanā niṭṭhitā.</centered>
    <subhead line="143">Upādānapadaniddesavaṇṇanā</subhead>
    <paragraph line="144" number="233"><bold>Sassato attā</bold>ti idaṃ purimadiṭṭhiṃ upādiyamānaṃ uttaradiṭṭhiṃ nidassetuṃ vuttaṃ. Yathā hi esā diṭṭhi daḷhīkaraṇavasena purimaṃ uttarā upādiyati, evaṃ ‘‘natthi dinna’’ntiādikāpīti. <bold>Atta</bold>ggahaṇaṃ pana attavādupādānanti na idaṃ diṭṭhupādānadassananti daṭṭhabbaṃ. <bold>Loko cā</bold>ti vā attaggahaṇavinimuttaṃ gahaṇaṃ diṭṭhupādānabhūtaṃ idha purimadiṭṭhiuttaradiṭṭhivacanehi vuttanti veditabbaṃ. ‘‘Dhammasaṅkhepavitthāre pana saṅkhepato taṇhādaḷhattaṃ, saṅkhepato diṭṭhimattameva, vitthārato panā’’ti evaṃ dhammasaṅkhepavitthārato saṅkhepaṃ vitthārañca niddhāretīti. <bold>Dhammasaṅkhepavitthāre</bold>ti niddhāraṇe bhummaṃ daṭṭhabbaṃ.</paragraph>
    <paragraph line="145">Pakatiaṇuādīnaṃ <pageBreak edition="Myanmar" number="0.0122" /> sassatagāhapubbaṅgamo, sarīrassa ucchedaggāhapubbaṅgamo ca tesaṃ sāmibhūto koci sassato ucchijjamāno vā attā atthīti attaggāho kadāci hotīti <bold>‘‘yebhuyyenā’’</bold>ti vuttaṃ. Yebhuyyena paṭhamaṃ attavādupādānantiādinā vā sambandho.</paragraph>
    <paragraph line="146">Yadipi bhavarāgajavanavīthi sabbapaṭhamaṃ pavattati gahitappaṭisandhikassa bhavanikantiyā pavattitabbattā, so pana bhavarāgo taṇhādaḷhattaṃ na hotīti maññamāno na kāmupādānassa paṭhamuppattimāha. Taṇhā kāmupādānanti pana vibhāgassa akaraṇe sabbāpi taṇhā kāmupādānanti, karaṇepi kāmarāgato aññāpi taṇhā daḷhabhāvaṃ pattā kāmupādānanti tassa arahattamaggavajjhatā vuttā.</paragraph>
    <paragraph line="147">Uppattiṭṭhānabhūtā cittuppādā <bold>visayo</bold>. Pañcupādānakkhandhā ālayo, tattha ramatīti <bold>ālayarāmā</bold><pageBreak edition="Vipassana Research Institut" number="0.0121" />, pajā. Teneva sā ālayarāmatā ca sakasantāne parasantāne ca pākaṭā hotīti. Upanissayavacanena ārammaṇānantarapakatūpanissayā vuttāti anantarapaccayādīnampi saṅgaho kato hoti.</paragraph>
    <centered line="148">Upādānapadaniddesavaṇṇanā niṭṭhitā.</centered>
    <subhead line="149">Bhavapadaniddesavaṇṇanā</subhead>
    <paragraph line="150" number="234"> Phalavohārena kammabhavo bhavoti vuttoti upapattibhavanibbacanameva dvayassapi sādhāraṇaṃ katvā vadanto āha <bold>‘‘bhavatīti bhavo’’</bold>ti. <bold>Bhavaṃ gacchatī</bold>ti nipphādanaphalavasena attano pavattikāle bhavābhimukhaṃ hutvā pavattatīti attho, nibbattanameva vā ettha gamanaṃ adhippetaṃ.</paragraph>
    <paragraph line="151"><bold>Saññāvataṃ bhavo saññābhavo</bold>ti ettha vantu-saddassa lopo daṭṭhabbo, tassa vā atthe akāraṃ katvā ‘‘saññabhavo’’tipi pāṭho. Vokirīyati pasārīyati vitthārīyatīti vokāro, vokiraṇaṃ vā vokāro, so ekasmiṃ pavattattā <bold>eko vokāro</bold>ti vutto, padesapasaṭuppattīti attho.</paragraph>
    <paragraph line="152"><bold>Cetanāsampayuttā</bold><pageBreak edition="Myanmar" number="0.0123" /><bold>vā…pe… saṅgahitā</bold>ti ācayagāmitāya kammasaṅkhātataṃ dassetvā kammabhave saṅgahitabhāvaṃ pariyāyena vadati, nippariyāyena pana cetanāva kammabhavo. Vuttañhi ‘‘kammabhavo tīhi khandhehi ekenāyatanena ekāya dhātuyā sampayutto, ekena khandhena ekenāyatanena ekāya dhātuyā kehici sampayutto’’ti (dhātu. 244). Upapattibhavo tīhipi tikehi vuttā upapattikkhandhāva. Yathāha ‘‘upapattibhavo kāmabhavo saññābhavo pañcavokārabhavo pañcahi khandhehi ekādasahāyatanehi sattarasahi dhātūhi saṅgahito’’tiādi (dhātu. 67). Yadi hi anupādinnakānampi gahaṇaṃ siyā, ‘‘dvādasahāyatanehi aṭṭhārasahi dhātūhī’’ti vattabbaṃ siyāti.</paragraph>
    <paragraph line="153">Saṅkhārabhavānaṃ dhammabhedato na saṅkhārā eva puna vuttāti <bold>‘‘sātthakamevidaṃ punavacana’’</bold>nti etaṃ na <pageBreak edition="Vipassana Research Institut" number="0.0122" /> yuttanti ce? Na, bhavekadesabhāvena saṅkhārānaṃ bhavoti puna vuttattā. Parena vā dhammavisesaṃ agaṇetvā punavacanaṃ coditanti codakābhilāsavasena <bold>‘‘sātthakamevidaṃ punavacana’’</bold>nti vuttaṃ.</paragraph>
    <paragraph line="154">Kāmabhavādinibbattanakassa kammassa kāmabhavādibhāvo phalavohārena aṭṭhakathāyaṃ vutto. Antogadhe visuṃ agaṇetvā abbhantaragate eva katvā kāmabhavādike kammupapattibhavavasena duguṇe katvā āha <bold>‘‘cha bhavā’’</bold>ti.</paragraph>
    <paragraph line="155"><bold>Avisesenā</bold>ti upādānabhedaṃ akatvāti attho. Upādānabhedākaraṇeneva ca dvādasappabhedassa saṅgahavasena saṅgahato <bold>‘‘cha bhavā’’</bold>ti vuttaṃ.</paragraph>
    <paragraph line="156">Gosīlena kukkurasīlena ca samattena samādinnena gunnaṃ kukkurānañca sahabyatā vuttāti sīlabbatupādānavato jhānabhāvanā na ijjhatīti maññamānā tena <bold>rūpārūpabhavā na hontīti keci vadanti,</bold> vakkhamānena pana pakārena paccayabhāvato <bold>‘‘taṃ na gahetabba’’</bold>nti āha. Asuddhimagge ca suddhimaggaparāmasanaṃ sīlabbatupādānanti suddhimaggaparāmasanena rūpārūpāvacarajjhānānaṃ nibbattanaṃ na yujjatīti. Purāṇabhāratasītāharaṇapasubandhavidhiādisavanaṃ <bold>asaddhammasavanaṃ. Ādi</bold>-saddena asappurisūpanissayaṃ pubbe <pageBreak edition="Myanmar" number="0.0124" /> ca akatapuññataṃ attamicchāpaṇidhitañca saṅgaṇhāti. <bold>Tadantogadhā evā</bold>ti tasmiṃ duccaritanibbatte sucaritanibbatte ca kāmabhave antogadhā evāti attho.</paragraph>
    <paragraph line="157"><bold>Antogadhā</bold>ti ca saññābhavapañcavokārabhavānaṃ ekadesena antogadhattā vuttaṃ. Na hi te niravasesā kāmabhave antogadhāti. <bold>Sappabhedassā</bold>ti sugatiduggatimanussādippabhedavato. Kamena ca avatvā sīlabbatupādānassa ante bhavapaccayabhāvavacanaṃ attavādupādānaṃ viya abhiṇhaṃ asamudācaraṇato attavādupādānanimittattā ca.</paragraph>
    <paragraph line="158"><bold>Hetupaccayappabhedehī</bold>ti ettha maggapaccayo ca vattabbo. Diṭṭhupādānādīni hi maggapaccayā hontīti.</paragraph>
    <centered line="159">Bhavapadaniddesavaṇṇanā niṭṭhitā.</centered>
    <subhead line="160">Jātijarāmaraṇādipadaniddesavaṇṇanā</subhead>
    <paragraph line="161" number="235"> Upapattibhavuppattiyeva <pageBreak edition="Vipassana Research Institut" number="0.0123" /> jātīti āha <bold>‘‘na upapattibhavo’’</bold>ti. Jāyamānassa pana jāti jātīti upapattibhavopi asati abhāvā jātiyā paccayoti sakkā vattuṃ. Jāyamānarūpapadaṭṭhānatāpi hi rūpajātiyā vuttā ‘‘upacitarūpapadaṭṭhāno (dha. sa. aṭṭha. 641) upacayo, anuppabandharūpapadaṭṭhānā santatī’’ti.</paragraph>
    <paragraph line="162">Khandhānaṃ jātānaṃ uññātatānuññātatāca <bold>hīnapaṇītatā. Ādi</bold>-saddena suvaṇṇadubbaṇṇādivisesaṃ saṅgaṇhāti. Ajjhattasantānagatato aññassa visesakārakassa kāraṇassa abhāvā <bold>‘‘ajjhattasantāne’’</bold>ti āha.</paragraph>
    <paragraph line="163"><bold>Tena tenā</bold>ti ñātibyasanādinā jarāmaraṇato aññena dukkhadhammena. <bold>Upanissayakoṭiyā</bold>ti upanissayaṃsena, upanissayalesenāti attho. Yo hi paṭṭhāne anāgato sati bhāvā asati ca abhāvā suttantikapariyāyena upanissayo, so ‘‘upanissayakoṭī’’ti vuccati.</paragraph>
    <centered line="164">Jātijarāmaraṇādipadaniddesavaṇṇanā niṭṭhitā.</centered>
    <subhead line="165">Bhavacakkakathāvaṇṇanā</subhead>
    <paragraph line="166" number="242"><bold>Samita</bold>nti <pageBreak edition="Myanmar" number="0.0125" /> saṅgataṃ, abbocchinnanti attho. <bold>Kāmayānassā</bold>ti kāmayamānassa, kāmo yānaṃ etassāti vā kāmayāno, tassa <bold>kāmayānassa. Ruppatī</bold>ti sokena ruppati.</paragraph>
    <paragraph line="167">Pariyuṭṭhānatāya tiṭṭhanasīlo <bold>pariyuṭṭhānaṭṭhāyī</bold>. ‘‘Pariyuṭṭhaṭṭhāyino’’ti vā pāṭho, tattha pariyuṭṭhātīti pariyuṭṭhaṃ, diṭṭhipariyuṭṭhaṃ, tena tiṭṭhatīti <bold>pariyuṭṭhaṭṭhāyī</bold>ti attho daṭṭhabbo. <bold>Pañca pubbanimittānī</bold>ti ‘‘mālā milāyanti, vatthāni kilissanti, kacchehi sedā muccanti, kāye vevaṇṇiyaṃ okkamati, devo devāsane nābhiramatī’’ti (itivu. 83) vuttāni pañca maraṇapubbanimittānīti attho. Tāni hi disvā kammanibbattakkhandhasaṅkhāte upapattibhave bhavachandabalena <pageBreak edition="Vipassana Research Institut" number="0.0124" /> devānaṃ balavasoko uppajjatīti. <bold>Bālo</bold>ti avidvā. Tena avijjāya kāraṇabhāvaṃ dasseti. <bold>Tividha</bold>nti tassāruppakathāsavanakammakāraṇādassanamaraṇakālakammopaṭṭhānanidānaṃ sokādidukkhaṃ. <bold>Āsave sādhentī</bold>ti āsave gamenti bodhentīti attho.</paragraph>
    <paragraph line="168"><bold>Evaṃ satī</bold>ti aviditāditāya anādibhāve sati. <bold>Ādimattakathana</bold>ntiādi etassa atthīti ādimaṃ, bhavacakkaṃ. Tassa bhāvo ādimattaṃ, tassa kathanaṃ ādimattakathanaṃ. Visesanivattiattho vā <bold>matta</bold>-saddo, sati anādibhāve avijjā ādimhi majjhe pariyosāne ca sabbattha siyāti ādimattāya avijjāya kathanaṃ virujjhatīti attho. <bold>Avijjāggahaṇenā</bold>ti avijjāya uppādanena kathanena, appahānena vā, attano santāne sannihitabhāvakaraṇenāti attho. <bold>Kammādīnī</bold>ti kammavipākavaṭṭāni. Vaṭṭakāraṇabhāvena padhānattā ‘‘padhānadhammo’’ti avijjā kathitā. Vadatīti <bold>vado</bold>. Vedeti, vediyatīti vā <bold>vedeyyo,</bold> sukhādiṃ anubhavati, sabbavisaye vā jānāti, ‘‘sukhito’’tiādinā attanā parehi ca jānāti ñāyati cāti attho. <bold>Brahmādinā vā attanā vā</bold>ti <bold>vā</bold>-saddo ca-saddattho. Tenāha <bold>‘‘kārakavedakarahita’’</bold>nti ca-saddatthasamāsaṃ.</paragraph>
    <paragraph line="169"><bold>Dvādasavidhasuññatāsuñña</bold>nti avijjādīnaṃ dvādasavidhānaṃ suññatāya suññaṃ, catubbidhampi vā suññataṃ ekaṃ katvā dvādasaṅgatāya dvādasavidhāti tāya dvādasavidhāya suññatāya suññanti attho.</paragraph>
    <paragraph line="170"><bold>Pubbantāharaṇato</bold>ti <pageBreak edition="Myanmar" number="0.0126" /> pubbantato paccuppannavipākassa āharaṇato paricchinnavedanāvasānaṃ etaṃ bhavacakkanti attho. Bhavacakkekadesopi hi bhavacakkanti vuccati. Vedanā vā taṇhāsahāyāya avijjāya paccayo hotīti vedanāto avijjā, tato saṅkhārāti sambajjhanato vedanāvasānaṃ bhavacakkanti yuttametaṃ, evaṃ taṇhāmūlake ca yojetabbaṃ. Dvinnampi hi aññamaññaṃ anuppaveso hotīti. Avijjā dhammasabhāvaṃ paṭicchādetvā viparītābhinivesaṃ karontī diṭṭhicarite saṃsāre nayati, tesaṃ vā saṃsāraṃ saṅkhārādipavattiṃ nayati pavattetīti <bold>‘‘saṃsāranāyikā’’</bold>ti vuttā. <bold>Phaluppattiyā</bold>ti kattuniddeso. Viññāṇādipaccuppannaphaluppatti hi idha diṭṭhā, adiṭṭhānañca purimabhave attano hetūnaṃ avijjāsaṅkhārānaṃ phalaṃ ajanetvā anupacchijjanaṃ pakāseti. Atha vā purimabhavacakkaṃ dutiyena sambandhaṃ vuttanti vedanāsaṅkhātassa phalassa uppattiyā taṇhādīnaṃ hetūnaṃ anupacchedaṃ pakāseti, tasmā phaluppattiyā kāraṇabhūtāya paṭhamassa bhavacakkassa hetūnaṃ anupacchedappakāsanatoti attho. Saṅkhārādīnameva vā phalānaṃ uppattiyā <pageBreak edition="Vipassana Research Institut" number="0.0125" /> avijjādīnaṃ hetūnaṃ phalaṃ ajanetvā anupacchedameva, viññāṇādihetūnaṃ vā saṅkhārādīnaṃ anubandhanameva pakāseti paṭhamaṃ bhavacakkaṃ, na dutiyaṃ viya pariyosānampīti <bold>‘‘phaluppattiyā hetūnaṃ anupacchedappakāsanato’’</bold>ti vuttaṃ. ‘‘Viññāṇapaccayā nāmarūpa’’nti ettha aparipuṇṇāyatanakalalarūpaṃ vatvā tato uddhaṃ ‘‘nāmarūpapaccayā saḷāyatana’’nti saḷāyatanappavatti vuttāti āha <bold>‘‘anupubbapavattidīpanato’’</bold>ti. ‘‘Bhavapaccayā jātī’’ti ettha na āyatanānaṃ kamena uppatti vuttāti āha <bold>‘‘sahuppattidīpanato’’</bold>ti.</paragraph>
    <paragraph line="171">Hetuādipubbakā tayo sandhī etassāti <bold>hetuphalahetupubbakatisandhi,</bold> bhavacakkaṃ. Hetuphalahetuphalavasena catuppabhedo aṅgānaṃ saṅgaho etassāti <bold>catubhedasaṅgahaṃ</bold>. Sarūpato avuttāpi tasmiṃ tasmiṃ saṅgahe ākirīyanti avijjāsaṅkhārādiggahaṇehi pakāsīyantīti <bold>ākārā,</bold> atītahetuādīnaṃ vā pakārā <bold>ākārā</bold>. Kilesakammavipākā vipākakilesakammehi sambandhā hutvā punappunaṃ parivattantīti tesu vaṭṭanāmaṃ āropetvā <bold>‘‘tivaṭṭa’’</bold>nti vuttaṃ, vaṭṭekadesattā vā ‘‘vaṭṭānī’’ti vuttāni.</paragraph>
    <paragraph line="172"><bold>Sandhīnaṃ ādipariyosānavavatthitā</bold>ti sandhīnaṃ pubbāparavavatthitāti attho.</paragraph>
    <paragraph line="173"><bold>‘‘Yā</bold><pageBreak edition="Myanmar" number="0.0127" /><bold>kāci vā pana cetanā bhavo, cetanāsampayuttā āyūhanasaṅkhārā’’</bold>ti idaṃ imissā dhammaṭṭhitiñāṇabhājanīye vuttāya <bold>paṭisambhidāpāḷiyā</bold> (paṭi. ma. 1.47) vasena vuttaṃ. Ettha hi ‘‘cetanā bhavo’’ti āgatāti. Bhavaniddese pana <bold>‘‘sātthato’’</bold>ti ettha ‘‘cetanāva saṅkhārā, bhavo pana cetanāsampayuttāpī’’ti vibhaṅgapāḷiyā vasena dassitaṃ. ‘‘Tattha katamo puññābhisaṅkhāro? Kusalā cetanā kāmāvacarā’’tiādinā hi saṅkhārānaṃ cetanābhāvo <bold>vibhaṅgapāḷiyaṃ</bold> (vibha. 226) vuttoti. Tattha <bold>paṭisambhidāpāḷiyaṃ</bold> ‘‘cetanāsampayuttā vipākadhammattā savipākena āyūhanasaṅkhātena saṅkhatābhisaṅkharaṇakiccena saṅkhārā’’ti vuttā. <bold>Vibhaṅgapāḷiyaṃ</bold> (vibha. 234) ‘‘sabbampi bhavagāmikammaṃ kammabhavo’’ti bhavassa paccayabhāvena bhavagāmibhāvato kammasaṃsaṭṭhasahāyatāya kammabhāvato ca upapattibhavaṃ bhāventīti bhavoti vuttā, upapattibhavabhāvanakiccaṃ pana cetanāya sātisayanti <bold>paṭisambhidāpāḷiyaṃ</bold> cetanā ‘‘bhavo’’ti vuttā, bhavābhisaṅkharaṇakiccaṃ cetanāya sātisayanti <bold>vibhaṅgapāḷiyaṃ</bold> ‘‘kusalā cetanā’’tiādinā cetanā ‘‘saṅkhārā’’ti vuttā, tasmā tena tena pariyāyena ubhayaṃ ubhayattha vattuṃ yuttanti natthettha virodho <pageBreak edition="Vipassana Research Institut" number="0.0126" />. <bold>Gahaṇa</bold>nti kāmupādānaṃ kiccenāha. <bold>Parāmasana</bold>nti itarāni. <bold>Āyūhanāvasāne</bold>ti tīsupi atthavikappesu vuttassa āyūhanassa avasāne.</paragraph>
    <paragraph line="174">Dvīsu atthavikappesu vutte āyūhanasaṅkhāre <bold>‘‘tassa pubbabhāgā’’</bold>ti āha, tatiye vutte <bold>‘‘taṃsampayuttā’’</bold>ti. Daharassa cittappavatti bhavaṅgabahulā yebhuyyena bhavantarajanakakammāyūhanasamatthā na hotīti <bold>‘‘idha paripakkattā āyatanāna’’</bold>nti vuttaṃ. <bold>Kammakaraṇakāle sammoho</bold>ti etena kammassa paccayabhūtaṃ sammohaṃ dasseti, na kammasampayuttameva.</paragraph>
    <paragraph line="175">Kammāneva vipākaṃ sambharanti vaḍḍhentīti <bold>kammasambhārā,</bold> kammaṃ vā saṅkhārabhavā, tadupakārakāni avijjātaṇhupādānāni <bold>kammasambhārā,</bold> paṭisandhidāyako vā bhavo kammaṃ, tadupakārakā yathāvuttaāyūhanasaṅkhārā avijjādayo ca <bold>kammasambhārā</bold>ti kammañca kammasambhārā ca kammasambhārāti ekasesaṃ katvā <bold>‘‘kammasambhārā’’</bold>ti āha. <bold>Dasa dhammā kamma</bold>nti avijjādayopi kammasahāyatāya kammasarikkhakā tadupakārakā cāti ‘‘kamma’’nti vuttā.</paragraph>
    <paragraph line="176">Saṅkhippanti <pageBreak edition="Myanmar" number="0.0128" /> ettha avijjādayo viññāṇādayo cāti saṅkhepo, kammaṃ vipāko ca. Kammaṃ vipākoti evaṃ saṅkhipīyatīti vā saṅkhepo, avijjādayo viññāṇādayo ca. Saṅkhepabhāvasāmaññena pana ekavacanaṃ katanti daṭṭhabbaṃ. Saṅkhepasaddo vā bhāgādhivacananti kammabhāgo <bold>kammasaṅkhepo</bold>.</paragraph>
    <paragraph line="177"><bold>Evaṃ samuppanna</bold>nti kammato vipāko. Tatthāpi avijjāto saṅkhārāti evaṃ samuppannaṃ, tisandhiādivasena vā samuppannaṃ idaṃ bhavacakkanti attho. <bold>Ittara</bold>nti gamanadhammaṃ, vinassadhammanti attho. Tena uppādavayavantatādīpakena <bold>anicca</bold>-saddena vikārāpattidīpakena <bold>cala</bold>-saddena ca adīpitaṃ kālantaraṭṭhāyitāpaṭikkhepaṃ dīpeti, <bold>adhuva</bold>nti etena thirabhāvapaṭikkhepaṃ nissārataṃ. Hetū eva sambhārā <bold>hetusambhārā</bold>. ‘‘Ṭhānaso hetuso’’ti ettha evaṃ vuttaṃ vā ṭhānaṃ, aññampi tassa tassa sādhāraṇaṃ kāraṇaṃ <bold>sambhāro,</bold> asādhāraṇaṃ <bold>hetu</bold>. <bold>Eva</bold>nti evaṃ hetuto dhammamattasambhave hetunirodhā ca vaṭṭupacchede dhamme ca taṃnirodhāya desite satīti attho. Brahmacariyaṃ idha <bold>brahmacariyidha. Satte cā</bold>ti ettha <bold>ca</bold>-saddo evaṃ brahmacariyañca vijjati, sassatucchedā ca na hontīti samuccayattho. Evañhi <pageBreak edition="Vipassana Research Institut" number="0.0127" /> hetuāyatte dhammamattasambhave satto nupalabbhati, tasmiñca upalabbhante sassato ucchedo vā siyā, nupalabbhante tasmiṃ nevucchedo na sassatanti vuttaṃ hoti.</paragraph>
    <paragraph line="178"><bold>Saccappabhavato</bold>ti saccato, saccānaṃ vā pabhavato. <bold>Kusalākusalaṃ kamma</bold>nti vaṭṭakathāya vattamānattā sāsavanti viññāyati. <bold>Avisesenā</bold>ti cetanā cetanāsampayuttakāti visesaṃ akatvā sabbampi taṃ kusalākusalaṃ kammaṃ ‘‘samudayasacca’’nti vuttanti attho. ‘‘Taṇhā ca…pe… avasesā ca sāsavā kusalā dhammā’’ti hi cetanācetanāsampayuttavisesaṃ akatvā vuttanti, ariyasaccavisesaṃ vā akatvā samudayasaccanti vuttanti attho.</paragraph>
    <paragraph line="179"><bold>Vatthūsū</bold>ti ārammaṇesu, cakkhādīsu vā paṭicchādetabbesu vatthūsu. <bold>Sokādīnaṃ adhiṭṭhānattā</bold>ti tesaṃ kāraṇattā, tehi siddhāya avijjāya sahitehi saṅkhārehi paccayo ca hoti bhavantarapātubhāvāyāti adhippāyo. Cuticittaṃ vā paṭisandhiviññāṇassa anantarapaccayo hotīti <bold>‘‘paccayo ca hoti bhavantarapātubhāvāyā’’</bold>ti vuttaṃ <pageBreak edition="Myanmar" number="0.0129" />. Taṃ pana cuticittaṃ avijjāsaṅkhārarahitaṃ bhavantarassa paccayo na hotīti tassa sahāyadassanatthamāha <bold>‘‘sokādīnaṃ adhiṭṭhānattā’’</bold>ti. <bold>Dvidhā</bold>ti attanoyeva sarasena dhammantarapaccayabhāvena cāti dvidhā.</paragraph>
    <paragraph line="180"><bold>Avijjāpaccayā saṅkhārā</bold>ti etena saṅkhārānaṃ paccayuppannatādassanena ‘‘ko nu kho abhisaṅkharotīti esa no kallo pañho’’ti dasseti. Tenetaṃ kārakadassananivāraṇanti. <bold>Evamādidassananivāraṇa</bold>nti etena ‘‘socati paridevati dukkhito’’tiādidassananivāraṇamāha. Sokādayopi hi paccayāyattā avasavattinoti ‘‘jātipaccayā jarāmaraṇaṃ soka…pe… sambhavantī’’ti etena vuttanti.</paragraph>
    <paragraph line="181"><bold>Gaṇḍabhedapīḷakā viyā</bold>ti gaṇḍabhedanatthaṃ paccamāne gaṇḍe tassapi upari jāyamānakhuddakapīḷakā viya, gaṇḍassa vā anekadhābhede pīḷakā viya. <bold>Gaṇḍavikārā</bold> sūnatāsarāgapubbagahaṇādayo.</paragraph>
    <paragraph line="182">Paṭalābhibhūtacakkhuko rūpāni na passati, kiñcipi passanto ca viparītaṃ passati, evaṃ avijjābhibhūto dukkhādīni na paṭipajjati na passati, micchā vā paṭipajjatīti <bold>paṭalaṃ viya avijjā</bold><pageBreak edition="Vipassana Research Institut" number="0.0128" />, kiminā viya attanā katattā vaṭṭassa attanoyeva paribbhamanakāraṇattā ca <bold>kosappadesā viya saṅkhārā,</bold> saṅkhārapariggahaṃ vinā patiṭṭhaṃ alabhamānaṃ <bold>viññāṇaṃ</bold> pariṇāyakapariggahaṃ vinā patiṭṭhaṃ alabhamāno <bold>rājakumāro viyā</bold>ti pariggahena vinā patiṭṭhālābho ettha sāmaññaṃ. <bold>Upapattinimitta</bold>nti kammādiārammaṇamāha. <bold>Parikappanato</bold>ti ārammaṇakaraṇato, sampayuttena vā vitakkena vitakkanato. Devamanussamigavihaṅgādivividhappakāratāya <bold>māyā viya nāmarūpaṃ,</bold> patiṭṭhāvisesena vuḍḍhivisesāpattito <bold>vanappagumbo viya saḷāyatanaṃ</bold>. Āyatanānaṃ visayivisayabhūtānaṃ aññamaññābhimukhabhāvato <bold>āyatanaghaṭṭanato</bold>. Ettha ca saṅkhārādīnaṃ kosappadesapariṇāyakādīhi dvīhi dvīhi sadisatāya dve dve upamā vuttāti daṭṭhabbā.</paragraph>
    <paragraph line="183">Gambhīro eva hutvā obhāsati pakāsati dissatīti <bold>gambhīrāvabhāso. Jātipaccayasambhūtasamudāgataṭṭho</bold>ti jātipaccayā sambhūtaṃ hutvā sahitassa attano paccayānurūpassa uddhaṃ uddhaṃ āgatabhāvo, anuppabandhoti attho. Atha vā sambhūtaṭṭho ca samudāgataṭṭho ca <bold>sambhūtasamudāgataṭṭho</bold>. ‘‘Na jātito jarāmaraṇaṃ na hoti, na ca jātiṃ vinā <pageBreak edition="Myanmar" number="0.0130" /> aññato hotī’’ti hi jātipaccayasambhūtaṭṭho vutto. <bold>Itthañca jātito samudāgacchatī</bold>ti paccayasamudāgataṭṭho, yā yā jāti yathā yathā paccayo hoti, tadanurūpapātubhāvoti attho.</paragraph>
    <paragraph line="184"><bold>Anulomapaṭilomato</bold>ti idha pana paccayuppādā paccayuppannuppādasaṅkhātaṃ anulomaṃ, nirodhā nirodhasaṅkhātaṃ paṭilomañcāha. Ādito pana antagamanaṃ anulomaṃ, antato ca ādigamanaṃ paṭilomamāhāti. ‘‘Ime cattāro āhārā kiṃnidānā’’tiādikāya (saṃ. ni. 2.11) vemajjhato paṭṭhāya paṭilomadesanāya, ‘‘cakkhuṃ paṭicca rūpe ca uppajjati cakkhuviññāṇaṃ, tiṇṇaṃ saṅgati phasso, phassapaccayā vedanā’’tiādikāya (saṃ. ni. 2.43-44; 2.4.60) anulomadesanāya ca <bold>dvisandhitisaṅkhepaṃ,</bold> ‘‘saṃyojanīyesu, bhikkhave, dhammesu assādānupassino viharato taṇhā pavaḍḍhati, taṇhāpaccayā upādāna’’ntiādīsu (saṃ. ni. 2.53-54) <bold>ekasandhidvisaṅkhepaṃ</bold>.</paragraph>
    <paragraph line="185">Avijjādīnaṃ sabhāvo paṭivijjhīyatīti <bold>paṭivedho</bold>. Vuttañhi ‘‘tesaṃ tesaṃ vā tattha tattha vuttadhammānaṃ paṭivijjhitabbo salakkhaṇasaṅkhāto aviparītasabhāvo paṭivedho’’ti (dha. sa. aṭṭha. nidānakathā). Apuññābhisaṅkhārekadeso <bold>sarāgo,</bold> añño <bold>virāgo,</bold> rāgassa vā apaṭipakkhabhāvato <pageBreak edition="Vipassana Research Institut" number="0.0129" /> rāgappavaḍḍhako sabbopi apuññābhisaṅkhāro <bold>sarāgo,</bold> itaro paṭipakkhabhāvato <bold>virāgo</bold>. ‘‘Dīgharattañhetaṃ, bhikkhave, assutavato puthujjanassa ajjhositaṃ mamāyitaṃ parāmaṭṭhaṃ ‘etaṃ mama, esohamasmi, eso me attā’’ti (saṃ. ni. 2.62) attaparāmāsassa viññāṇaṃ visiṭṭhaṃ vatthu vuttanti viññāṇassa <bold>suññataṭṭho</bold> gambhīro, attā vijānāti saṃsaratīti sabyāpāratāsaṅkantiabhinivesabalavatāya <bold>abyāpāraṭṭhaasaṅkantipaṭisandhipātubhāvaṭṭhā</bold> ca gambhīrā, nāmassa rūpena, rūpassa ca nāmena asampayogato <bold>vinibbhogo,</bold> nāmassa nāmena <bold>avinibbhogo</bold> yojetabbo. Ekuppādekanirodhehi avinibbhoge adhippete rūpassa ca rūpena labbhati. Atha vā ekacatuvokārabhavesu nāmarūpānaṃ asahavattanato aññamaññavinibbhogo, pañcavokārabhave sahavattanato avinibbhogo ca veditabbo.</paragraph>
    <paragraph line="186"><bold>Adhipatiyaṭṭho</bold><pageBreak edition="Myanmar" number="0.0131" /> nāma indriyapaccayabhāvo. ‘‘Lokopeso dvārāpesā khettampeta’’nti (dha. sa. 598-599) vuttā <bold>lokādiatthā</bold> cakkhādīsu pañcasu yojetabbā. Manāyatanassapi lujjanato manosamphassādīnaṃ dvārakhettabhāvato ca ete atthā sambhavanteva. Āpāthagatānaṃ rūpādīnaṃ pakāsanayogyatālakkhaṇaṃ obhāsanaṃ cakkhādīnaṃ <bold>visayibhāvo,</bold> manāyatanassa vijānanaṃ. <bold>Saṅghaṭṭanaṭṭho</bold> visesena cakkhusamphassādīnaṃ pañcannaṃ, itare channampi yojetabbā. Phusanañca phassassa sabhāvo, saṅghaṭṭanaṃ raso, itare upaṭṭhānākārā. <bold>Ārammaṇarasānubhavanaṭṭho</bold> rasavasena vutto, <bold>vedayitaṭṭho</bold> lakkhaṇavasena. Attā vedayatīti abhinivesassa balavatāya <bold>nijjīvaṭṭho</bold> vedanāya gambhīro. Nijjīvāya vedanāya vedayitaṃ nijjīvavedayitaṃ, nijjīvavedayitameva attho <bold>nijjīvavedayitaṭṭho</bold>.</paragraph>
    <paragraph line="187"><bold>Ādānaṭṭho</bold> catunnampi upādānānaṃ samāno, <bold>gahaṇaṭṭho</bold> kāmupādānassa, itaresaṃ tiṇṇaṃ <bold>abhinivesādi</bold>attho. ‘‘Diṭṭhikantāro’’ti hi vacanato diṭṭhīnaṃ <bold>duratikkamanaṭṭhopī</bold>ti. Daḷhagahaṇattā vā catunnampi <bold>duratikkamanaṭṭho</bold> yojetabbo. <bold>Yonigatiṭhitinivāsesukhipana</bold>nti samāse bhummavacanassa alopo daṭṭhabbo, tasmā tena āyūhanābhisaṅkharaṇapadānaṃ samāso hoti. Jarāmaraṇaṅgaṃ maraṇappadhānanti maraṇaṭṭhā <bold>eva khayādayo</bold> gambhīrā dassitā. Navanavānañhi parikkhayena khaṇḍiccādiparipakkappavatti jarāti, <bold>khayaṭṭho</bold> vā jarāya vuttoti daṭṭhabbo. Navabhāvāpagamo hi khayoti vattuṃ yuttoti. <bold>Vipariṇāmaṭṭho</bold> dvinnampi. Santativasena vā jarāya khayavayabhāvo, sammutikhaṇikavasena maraṇassa bhedavipariṇāmatā yojetabbā.</paragraph>
    <paragraph line="188"><bold>Atthanayā</bold>ti <pageBreak edition="Vipassana Research Institut" number="0.0130" /> atthānaṃ nayā. Avijjādiatthehi ekattādī sena bhāvena nīyanti gammentīti ekattādayo tesaṃ nayāti vuttā. Nīyantīti hi nayāti. Atthā eva vā ekattādibhāvena nīyamānā ñāyamānā <bold>‘‘atthanayā’’</bold>ti vuttā. Nīyanti etehīti vā nayā, ekattādīhi ca atthā ‘‘eka’’ntiādinā nīyanti, tasmā ekattādayo atthānaṃ nayāti <bold>atthanayā</bold>. Santānānupacchedena bījaṃ rukkhabhāvaṃ pattaṃ rukkhabhāvena pavattanti ekattena vuccatīti santānānupacchedo ekattaṃ, evamidhāpi avijjādīnaṃ <bold>santānānupacchedo ekatta</bold>nti dasseti.</paragraph>
    <paragraph line="189"><bold>Bhinnasantānassevā</bold>ti <pageBreak edition="Myanmar" number="0.0132" /> sambandharahitassa nānattassa gahaṇato sattantaro ucchinno sattantaro uppannoti gaṇhanto ucchedadiṭṭhimupādiyati.</paragraph>
    <paragraph line="190"><bold>Yato kutocī</bold>ti yadi aññasmā aññassuppatti siyā, vālikato telassa, ucchuto khīrassa kasmā uppatti na siyā, tasmā na koci kassaci hetu atthīti <bold>ahetukadiṭṭhiṃ,</bold> avijjamānepi hetumhi niyatatāya tilagāvīsukkasoṇitādīhi telakhīrasarīrādīni pavattantīti <bold>niyativādañca upādiyatīti viññātabbaṃ yathārahaṃ</bold>.</paragraph>
    <paragraph line="191">Kasmā? Yasmā idañhi bhavacakkaṃ apadāletvā saṃsārabhayamatīto na koci supinantarepi atthīti sambandho. <bold>Durabhiyāna</bold>nti duratikkamaṃ. <bold>Asanivicakkamivā</bold>ti asanimaṇḍalamiva. Tañhi nimmathanameva, nānimmathanaṃ pavattamānaṃ atthi, evaṃ bhavacakkampi ekantaṃ dukkhuppādanato <bold>‘‘niccanimmathana’’</bold>nti vuttaṃ.</paragraph>
    <paragraph line="192">Ñāṇāsinā apadāletvā saṃsārabhayaṃ atīto natthīti etassa sādhakaṃ dassento āha <bold>‘‘vuttampi ceta’’</bold>ntiādi. Tantūnaṃ ākulakaṃ tantākulakaṃ, tantākulakamiva jātā <bold>tantākulakajātā,</bold> kilesakammavipākehi atīva jaṭitāti attho. Guṇāya sakuṇiyā nīḍaṃ <bold>guṇāguṇḍikaṃ</bold>. Vaḍḍhiabhāvato <bold>apāyaṃ</bold> dukkhagatibhāvato <bold>duggatiṃ</bold> sukhasamussayato vinipātattā <bold>vinipātañca</bold> catubbidhaṃ <bold>apāyaṃ,</bold> ‘‘khandhānañca paṭipāṭī’’tiādinā vuttaṃ <bold>saṃsārañca nātivattati</bold>. Saṃsāro eva vā sabbo idha vaḍḍhiapagamādīhi atthehi apāyādināmako vutto kevalaṃ dukkhakkhandhabhāvato.</paragraph>
    <centered line="193">Bhavacakkakathāvaṇṇanā niṭṭhitā.</centered>
    <centered line="194">Suttantabhājanīyavaṇṇanā niṭṭhitā.</centered>
    <title line="195">2. Abhidhammabhājanīyavaṇṇanā</title>
    <paragraph line="196" number="243"> Pathavīākāsā <pageBreak edition="Vipassana Research Institut" number="0.0131" /> viya paṭiccasamuppādo mahāpatthaṭavitthāritānaṃ atthānaṃ parikappavasena kathito. Tañhi apatthaṭaṃ avitthatañca pathaviṃ ākāsañca pattharanto vitthārayanto viya ca ekekacittāvaruddhaṃ akatvā <pageBreak edition="Myanmar" number="0.0133" /> sabbasattasabbacittasādhāraṇavasena patthaṭavitthataṃ katvā suttantabhājanīyena bhagavā dasseti. Tattha <bold>nānācittavasenā</bold>ti asahajātānaṃ sahajātānañca paccayapaccayuppannānaṃ nānācittagatānaṃ dassitabhāvaṃ sandhāya vuttaṃ. Nava mūlapadāni etesanti <bold>navamūlapadā,</bold> nayā. ‘‘Ekekena nayena catunnaṃ catunnaṃ vārānaṃ saṅgahitattā’’ti vuttaṃ, ettha ‘‘ekekena catukkenā’’ti vattabbaṃ. Nayacatukkavārā hi ettha vavatthitā dassitānaṃ catukkānaṃ nayabhāvāti.</paragraph>
    <subhead line="197">1. Paccayacatukkavaṇṇanā</subhead>
    <paragraph line="198">Avijjaṃ aṅgaṃ aggahetvā tato paraṃ ‘‘avijjāpaccayā saṅkhāro’’tiādīni paccayasahitāni paccayuppannāni aṅgabhāvena vuttānīti āha <bold>‘‘na, tassa anaṅgattā’’</bold>ti. Evañca katvā <bold>niddese</bold> (vibha. 226) ‘‘tattha katamā avijjā’’ti avijjaṃ visuṃ vissajjetvā ‘‘tattha katamo avijjāpaccayā saṅkhāro’’tiādinā taṃtaṃpaccayavanto saṅkhārādayo vissajjitāti. Tīsu pakāresu paṭhamapaṭhamavāro dutiyavārādīsu pavisanto paccayavisesādisabbanānattasādhāraṇattā te vāravisese gaṇhātīti <bold>‘‘sabbasaṅgāhako’’</bold>ti vutto. Paṭhamavāro eva hi na kevalaṃ chaṭṭhāyatanameva, atha kho nāmañca phassassa paccayo, nāmaṃ vā na kevalaṃ chaṭṭhāyatanasseva, atha kho phassassāpīti paccayavisesadassanatthaṃ, yena atthavisesena mahānidānasuttadesanā pavattā, taṃdassanatthañca chaṭṭhāyatanaṅgaṃ parihāpetvā vuttoti tassa dutiyavāre ca paveso vutto, na sabbaṅgasamorodhato.</paragraph>
    <paragraph line="199"><bold>Yatthā</bold>ti vāracatukke ekekavāre ca. <bold>Aññathā</bold>ti suttantabhājanīyato aññathā saṅkhāroti vuttaṃ. <bold>Avutta</bold>nti ‘‘rūpaṃ saḷāyatana’’nti, tesupi ca vāresu catūsupi sokādayo avuttā suttantabhājanīyesu vuttā. Tattha ca vuttameva idha ‘‘chaṭṭhāyatana’’nti aññathā vuttanti daṭṭhabbaṃ.</paragraph>
    <paragraph line="200"><bold>Sabbaṭṭhānasādhāraṇato</bold>ti <pageBreak edition="Vipassana Research Institut" number="0.0132" /> vuttanayena sabbavārasādhāraṇato, sabbaviññāṇapavattiṭṭhānabhavasādhāraṇato vā. Vinā abhāvena viññāṇassa khandhattayampi samānaṃ phalaṃ paccayo cāti āha <bold>‘‘avisesenā’’</bold>ti. ‘‘Tiṇṇaṃ saṅgati phasso’’ti (ma. ni. 1.204; saṃ. ni. 2.43) vacanato pana viññāṇaṃ phassassa visesapaccayoti tassa phasso visiṭṭhaṃ phalaṃ, satipi paccayasampayuttānaṃ āhārapaccayabhāve manosañcetanāya viññāṇāharaṇaṃ visiṭṭhaṃ kiccanti saṅkhāro cassa visiṭṭho paccayo. <bold>Acittakkhaṇamattānī</bold>ti <pageBreak edition="Myanmar" number="0.0134" /> cittakkhaṇappamāṇarahitāni. <bold>Tassattho</bold>ti tassa vuttassa avijjādikassa attho suttantabhājanīyavaṇṇanāyaṃ vuttanayeneva veditabbo.</paragraph>
    <paragraph line="201"><bold>Hetukādīnī</bold>ti ettha yasmiṃ catukke hetuka-saddo vutto, taṃ hetuka-saddasahacaritattā ‘‘hetuka’’nti vuttanti veditabbaṃ. Hetu-saddo gatisūcako avigatatā ca vigatatānivāraṇavasena gati eva hotīti hetukacatukkaṃ avigatapaccayavasena vuttanti vuttaṃ.</paragraph>
    <paragraph line="202"><bold>Tidhā catudhā pañcadhā vā</bold>ti <bold>vā</bold>-saddo ‘‘chadhā vā’’tipi vikappetīti daṭṭhabbo. Samādhi hi sādhāraṇehi tīhi jhānindriyamaggapaccayehi ca paccayoti. <bold>Upādānaṃ bhavassa maggapaccayena cāti sattadhā</bold>ti kāmupādānavajjānaṃ vasena vadati. Kāmupādānaṃ pana yathā bhavassa paccayo hoti, so pakāro taṇhāyaṃ vutto evāti na vutto.</paragraph>
    <paragraph line="203"><bold>Imasmiṃ catukke sahajātapaccayena paccayā hontī</bold>ti vacanavasenāti adhippāyo. Attho hi na katthaci attano paccayuppannassa yathāsakehi paccayo na hoti, sahajātapaccayavaseneva pana imassa catukkassa vuttattā soyevettha hotīti vadanti. <bold>Paṭhamavāro</bold>ti paṭhamacatukkoti evaṃ vattabbaṃ. <bold>Bhavādīnaṃ tathā abhāva</bold>nti yadi sahajātapaccayavaseneva paṭhamacatukko vutto, bhavo jātiyā, jāti ca maraṇassa sahajātapaccayo na hotīti yathā avigatacatukkādīsu ‘‘bhavapaccayā jāti bhavahetukā’’tiādi na vuttaṃ bhavādīnaṃ avigatādipaccayatāya abhāvato, evamidhāpi ‘‘bhavapaccayā jātī’’tiādi na vattabbaṃ siyā. Paccayavacanameva hi tesaṃ sahajātasūcakaṃ āpannaṃ avigatacatukkādīsu viya idha paccayavisesasūcakassa vacanantarassa abhāvā, na ca taṃ na vuttaṃ, na ca bhavādayo sahajātapaccayā honti, tasmā na sahajātapaccayavasenevāyaṃ catukko vutto. <bold>Sesapaccayānañca sambhava</bold>nti idaṃ ‘‘bhavādīna’’nti etena <pageBreak edition="Vipassana Research Institut" number="0.0133" /> saha ayojetvā sāmaññena avijjādīnaṃ sahajātena saha sesapaccayabhāvānañca sambhavaṃ sandhāya vuttaṃ. Ayañhettha attho – paccayavisesasūcakassa vacanantarassa abhāvā sahajātato aññe paccayabhāvā avijjādīnaṃ na sambhavantīti sahajātapaccayavasenevāyaṃ catukko <pageBreak edition="Myanmar" number="0.0135" /> āraddhoti vucceyya, na ca te na sambhavanti, tasmā nāyaṃ tathā āraddhoti.</paragraph>
    <paragraph line="204"><bold>‘‘Mahānidānasuttante ekādasaṅgiko paṭiccasamuppādo vutto’’</bold>ti vuttaṃ, tattha pana ‘‘nāmarūpapaccayā viññāṇaṃ, viññāṇapaccayā nāmarūpaṃ, nāmapaccayā phasso’’tiādinā (dī. ni. 2.97) dvikkhattuṃ āgate nāmarūpe ekadhā gahite navaṅgiko, dvidhā gahite dasaṅgiko vutto, aññattha pana vuttesu avijjāsaṅkhāresu addhattayadassanatthaṃ yojiyamānesu ekādasaṅgiko hotīti katvā evaṃ vuttanti daṭṭhabbaṃ. <bold>Mahānidānasuttantadesanāya pariggahattha</bold>nti tattha hi cakkhāyatanādīni viya rūpe chaṭṭhāyatanañca nāme antogadhaṃ katvā phassassa niravasesarūpapaccayaṃ viya niravasesanāmapaccayañca dassetuṃ <bold>‘‘nāmarūpapaccayā phasso’’</bold>ti vuttaṃ, evamidhāpi tattha dassitavisesadassanena taṃdesanāpariggahatthaṃ ekacittakkhaṇike paṭiccasamuppāde chaṭṭhāyatanaṃ nāmantogadhaṃ katvā ‘‘nāmapaccayā phasso’’ti vuttanti attho.</paragraph>
    <paragraph line="205"><bold>Rūpappavattidesaṃ sandhāya desitattā</bold> ‘‘imassā’’ti vacanaseso, na purimānanti, teneva <bold>‘‘ayañhī’’</bold>tiādimāha.</paragraph>
    <paragraph line="206"><bold>Yonivasena opapātikāna</bold>nti cettha saṃsedajayonikāpi paripuṇṇāyatanabhāvena opapātikasaṅgahaṃ katvā vuttāti daṭṭhabbā. Padhānāya vā yoniyā sabbaparipuṇṇāyatanayoniṃ dassetuṃ <bold>‘‘opapātikāna’’</bold>nti vuttaṃ. Evaṃ saṅgahanidassanavaseneva hi <bold>dhammahadayavibhaṅge</bold>pi (vibha. 1009) ‘‘opapātikānaṃ petāna’’ntiādinā opapātikaggahaṇameva kataṃ, na saṃsedajaggahaṇanti. Ekacittakkhaṇe chahāyatanehi phassassa pavatti natthi, na cekassa akusalaphassassa chaṭṭhāyatanavajjaṃ āyatanaṃ samānakkhaṇe pavattamānaṃ paccayabhūtaṃ atthi, ārammaṇapaccayo cettha pavattako na hotīti na gayhati, tasmā ‘‘saḷāyatanapaccayā phasso’’ti na sakkā vattunti dassanatthaṃ <bold>‘‘yasmā paneso’’</bold>tiādimāha.</paragraph>
    <paragraph line="207">Purimayonidvaye sambhavantampi kesañci saḷāyatanaṃ kalalādikāle na sambhavatīti <bold>‘‘sadā asambhavato’’</bold>ti <pageBreak edition="Vipassana Research Institut" number="0.0134" /> āha. Pacchimayonidvaye pana yesaṃ <pageBreak edition="Myanmar" number="0.0136" /> sambhavati, tesaṃ sadā sambhavatīti. <bold>Ito</bold>ti imasmā catukkato, nayato vā, yo viseso.</paragraph>
    <centered line="208">Paccayacatukkavaṇṇanā niṭṭhitā.</centered>
    <subhead line="209">2. Hetucatukkavaṇṇanā</subhead>
    <paragraph line="210" number="244"><bold>Jātikkhaṇamatte eva abhāvato</bold>ti tato uddhaṃ bhāvatoti attho. <bold>Avigatapaccayaniyamābhāvato</bold> bhave upādānahetukaggahaṇaṃ na kataṃ, <bold>abhāvato avigatapaccayassa</bold> jātiādīsu bhavahetukādiggahaṇaṃ na katanti yojetabbaṃ. Yathā pana yāva vatthu, tāva anupalabbhamānassa viññāṇassa vatthu avigatapaccayo hoti viññāṇato uddhaṃ pavattanakampi, evaṃ upādānaṃ bhavasaṅgahitānaṃ jātiādīnaṃ, bhavo ca jātiyā avigatapaccayo siyā. Atha na siyā, saṅkhārakkhandhe jātiādīnaṃ saṅgahitattā viññāṇaṃ nāmassa, nāmañca atakkhaṇikasambhavā chaṭṭhāyatanassa avigatapaccayo na siyāti idha viya tatthāpi hetukaggahaṇaṃ na kattabbaṃ siyā, tasmā yāva upādānaṃ, tāva jātiādīnaṃ anupalabbho, jātikkhaṇamatte eva bhavassa abhāvo ca kāraṇanti na sakkā kātuṃ. Saṅkhatalakkhaṇānaṃ pana jātiādīnaṃ asabhāvadhammānaṃ bhavena saṅgahitattā asabhāvadhammassa ca paramatthato bhavantarassa abhāvato hetuādipaccayā na santīti bhavassa upādānaṃ na niyamena avigatapaccayo, bhavo pana jātiyā, jāti jarāmaraṇassa neva avigatapaccayoti avigatapaccayaniyamābhāvato abhāvato ca avigatapaccayassa bhavādīsu hetukaggahaṇaṃ na katanti yuttaṃ.</paragraph>
    <paragraph line="211">Nanu evaṃ ‘‘nāmaṃ viññāṇahetukaṃ chaṭṭhāyatanaṃ nāmahetuka’’nti vacanaṃ na vattabbaṃ. Na hi nāmasaṅgahitānaṃ jātiādīnaṃ avigatapaccayo aññassa avigatapaccayabhāvo ca atthi asabhāvadhammattāti? Na, tesaṃ nāmena asaṅgahitattā. Namanakiccaparicchinnañhi nāmaṃ, tañca kiccaṃ sabhāvadhammānameva hotīti sabhāvadhammabhūtā eva tayo khandhā ‘‘nāma’’nti vuttā, tasmā tattha hetukaggahaṇaṃ yuttaṃ, idha pana bhavatīti bhavo, na ca jātiādīni na bhavanti ‘‘bhavapaccayā <pageBreak edition="Vipassana Research Institut" number="0.0135" /> jāti sambhavati, jātipaccayā jarāmaraṇaṃ sambhavatī’’ti yojanato <pageBreak edition="Myanmar" number="0.0137" />, tasmā saṅkharaṇato saṅkhāre viya bhavanato bhave jātiādīni saṅgahitānīti niyamābhāvābhāvehi yathāvuttehi hetukaggahaṇaṃ na katanti.</paragraph>
    <paragraph line="212"><bold>Keci panā</bold>tiādinā revatattheramataṃ vadati. <bold>Arūpakkhandhā hi idha bhavoti āgatā</bold>. Vuttañhi ‘‘tattha katamo upādānapaccayā bhavo, ṭhapetvā upādānaṃ vedanākkhandho…pe… viññāṇakkhandho’’ti (vibha. 249).</paragraph>
    <paragraph line="213"><bold>‘‘Vattabbapadesābhāvato’’</bold>ti vuttaṃ, satipi pana padese upādānaṃ viya sabhāvāni jātiādīni na hontīti ṭhapetabbassa bhāvantarassa abhāvato eva ṭhapanaṃ na kātabbanti yuttaṃ. Jāyamānānaṃ pana jāti, jātānañca jarāmaraṇanti ‘‘bhavapaccayā jāti, jātipaccayā jarāmaraṇa’’nti (vibha. 225) vuttaṃ. Yathā pana ‘‘nāmapaccayā phassoti tattha katamaṃ nāmaṃ? Ṭhapetvā phassaṃ vedanākkhandho…pe… viññāṇakkhandho. Idaṃ vuccati nāma’’nti (vibha. 259), ‘‘nāmarūpapaccayā saḷāyatananti atthi nāmaṃ atthi rūpaṃ. Tattha katamaṃ nāmaṃ? Vedanākkhandho saññākkhandho saṅkhārakkhandho. Idaṃ vuccati nāmaṃ. Tattha katamaṃ rūpaṃ? Cattāro mahābhūtā yañca rūpaṃ nissāya manodhātu manoviññāṇadhātu vattati, idaṃ vuccati rūpa’’nti (vibha. 261) ca yaṃ nāmarūpañca phassassa saḷāyatanassa paccayo, tassa vattabbapadeso niddiṭṭho, evaṃ yo bhavo jātiyā paccayo, tassapi ṭhapetabbagahetabbavisese sati na sakkā vattabbapadeso natthīti vattunti.</paragraph>
    <centered line="214">Hetucatukkavaṇṇanā niṭṭhitā.</centered>
    <subhead line="215">4. Aññamaññacatukkavaṇṇanā</subhead>
    <paragraph line="216" number="246"> Nippadesattā bhavena upādānaṃ saṅgahitanti paccayuppannassa upādānassa visuṃ ṭhitassa abhāvā ‘‘bhavapaccayāpi upādāna’’nti na sakkā vattunti dassetuṃ <bold>‘‘yasmā pana bhavo</bold><pageBreak edition="Vipassana Research Institut" number="0.0136" /><bold>nippadeso’’</bold>tiādimāha. Evaṃ sati ‘‘nāmapaccayāpi viññāṇa’’nti na vattabbaṃ siyā, nāmaṃ pana paccayuppannabhūtaṃ paccayabhūtañca sappadesameva gahitanti adhippāyo. Yathā pana ‘‘nāmapaccayā chaṭṭhāyatanaṃ, nāmapaccayā phasso’’tiādīsu (vibha. 150-154) paccayuppannaṃ ṭhapetvā nāmaṃ <pageBreak edition="Myanmar" number="0.0138" /> gahitaṃ, evaṃ ‘‘bhavapaccayāpi upādāna’’nti idhāpi paccayuppannaṃ ṭhapetvā bhavassa gahaṇaṃ na na sakkā kātuṃ, tasmā upādānassa avigatapaccayaniyamābhāvo viya aññamaññapaccayaniyamābhāvo bhave pubbe vuttanayena atthīti ‘‘bhavapaccayāpi upādāna’’nti na vuttanti veditabbaṃ.</paragraph>
    <paragraph line="217"><bold>Aññamaññapaccayo</bold>ti cettha sampayuttavippayuttaatthipaccayo adhippeto siyā. ‘‘Nāmarūpapaccayāpi viññāṇa’’nti hi vuttaṃ, na ca vatthu akusalaviññāṇassa aññamaññapaccayo hoti, purejātavippayutto pana hotīti. Tathā ‘‘chaṭṭhāyatanapaccayāpi nāmarūpa’’nti vuttaṃ, na ca chaṭṭhāyatanaṃ cakkhāyatanupacayādīnaṃ cittasamuṭṭhānarūpassa ca aññamaññapaccayo hoti, pacchājātavippayutto pana hotīti.</paragraph>
    <centered line="218">Aññamaññacatukkavaṇṇanā niṭṭhitā.</centered>
    <subhead line="219">Saṅkhārādimūlakanayamātikāvaṇṇanā</subhead>
    <paragraph line="220" number="247"><bold>‘‘Apubbassa aññassa avijjāpaccayassa vattabbassa abhāvato bhavamūlakanayo na vutto’’</bold>ti vuttaṃ, evaṃ sati ‘‘chaṭṭhāyatanapaccayā avijjā’’tiādikā chaṭṭhāyatanādimūlakā ca na vattabbā siyuṃ. ‘‘Nāmapaccayā avijjā’’ti ettha hi avijjāpaccayā sabbe cattāro khandhā nāmanti vuttāti. Tatthāyaṃ adhippāyo siyā – nāmavisesānaṃ chaṭṭhāyatanādīnaṃ avijjāya paccayabhāvo vattabboti chaṭṭhāyatanādimūlakā vuttā. Yadeva pana nāmaṃ avijjāya paccayo, tadeva bhavapaccayā avijjāti etthāpi vucceyya, na vattabbaviseso koci, tasmā apubbābhāvato na vuttoti. Bhavaggahaṇena ca idha avijjāya paccayabhūtā sabhāvadhammā gaṇheyyaṃu, na jātiādīnīti apubbābhāvato na vuttoti daṭṭhabbo. <bold>‘‘Avijjāpaccayā avijjātipi</bold><pageBreak edition="Vipassana Research Institut" number="0.0137" /><bold>vuttaṃ siyā’’</bold>ti vuttaṃ, yathā pana ‘‘nāmapaccayā phasso’’ti vutte ‘‘phassapaccayā phasso’’ti vuttaṃ na hoti paccayuppannaṃ ṭhapetvā paccayassa gahaṇato, evamidhāpi na siyā, tasmā bhavanavasena sabhāvadhammāsabhāvadhammesu sāmaññena pavatto bhava-saddoti na so avijjāya paccayoti sakkā vattuṃ. Tena bhavamūlakanayo na vuttoti veditabbo.</paragraph>
    <paragraph line="221">‘‘Upādānapaccayā <pageBreak edition="Myanmar" number="0.0139" /> bhavo’’ti ettha viya bhavekadese visuṃ pubbe aggahite bhava-saddo paccayasodhanatthaṃ ādito vuccamāno niravasesabodhako hoti, na nāma-saddo. Evaṃsabhāvā hi etā niruttiyoti imināvā adhippāyena <bold>‘‘avijjāpaccayā avijjātipi vuttaṃ siyā’’</bold>ti āhāti daṭṭhabbaṃ, imināva adhippāyena ‘‘bhavassa nippadesattā bhavapaccayāpi upādānanti na vutta’’nti ayamattho aññamaññapaccayavāre vuttoti daṭṭhabbo. Tattha <bold>pacchinnattā</bold>ti etena jātijarāmaraṇānaṃ avijjāya paccayabhāvo anuññāto viya hoti. Jāyamānānaṃ pana jāti, na jātiyā jāyamānā, jīyamānamīyamānañca jarāmaraṇaṃ, na jarāmaraṇassa jīyamānamīyamānāti jātiādīni ekacittakkhaṇe na avijjāya paccayo honti, tasmā asambhavato eva tammūlakā nayā na gahitā, pacchedopi pana atthīti <bold>‘‘tattha pacchinnattā’’</bold>ti vuttanti daṭṭhabbaṃ. Teneva <bold>‘‘apicā’’</bold>tiādimāha.</paragraph>
    <centered line="222">Mātikāvaṇṇanā niṭṭhitā.</centered>
    <subhead line="223">Akusalaniddesavaṇṇanā</subhead>
    <paragraph line="224" number="248-249"><bold>Upādānassa upādānapaccayattaṃ āpajjeyyā</bold>ti nanu nāyaṃ doso. Kāmupādānañhi diṭṭhupādānassa, tañca itarassa paccayo hotīti? Saccaṃ, kāmupādānassa pana taṇhāgahaṇena gahitattā nāme viya visesapaccayattābhāvā ca upādānaggahaṇena taṇhāpaccayā bhavassa ca paccayabhūtā diṭṭhi eva gahitāti ayaṃ doso vuttoti daṭṭhabbo. Yasmā ca upādānaṭṭhāne paccayuppannaṃ paccayo ca ekameva, tasmā ‘‘nāmapaccayā phasso, nāmarūpapaccayā saḷāyatana’’nti etesaṃ niddesesu viya ‘‘upādānapaccayā bhavo’’ti etassa niddese paccayo visuṃ <pageBreak edition="Vipassana Research Institut" number="0.0138" /> na vibhatto. Satipi vā bhavassa paccayabhāvena kāmupādānassapi gahaṇe ‘‘ṭhapetvā upādāna’’nti avuccamāne kāmupādānaṃ kāmupādānassa, diṭṭhi ca diṭṭhiyā paccayoti āpajjeyyāti paccayapaccayuppannatānivāraṇatthaṃ <bold>‘‘ṭhapetvā upādāna’’</bold>nti vuttanti dasseti.</paragraph>
    <paragraph line="225" number="252"> Cakkhāyatanādiupatthambhakassa <pageBreak edition="Myanmar" number="0.0140" /> cittasamuṭṭhānarūpassa janakaṃ viññāṇaṃ cakkhāyatanupacayādīnaṃ paccayoti vuttaṃ tadajanakampīti adhippāyena <bold>‘‘yassa cittasamuṭṭhānarūpassā’’</bold>tiādimāha. <bold>Tāsampi hī</bold>ti utuāhārajasantatīnampi hi upatthambhakasamuṭṭhāpanapacchājātapaccayavasena viññāṇaṃ paccayo hoti evāti attho.</paragraph>
    <paragraph line="226" number="254"><bold>Yathānurūpa</bold>nti mahābhūtasaṅkhātaṃ pañcannaṃ sahajātādipaccayo, vatthusaṅkhātaṃ chaṭṭhassa purejātādipaccayo, nāmaṃ pañcannaṃ pacchājātādipaccayo, chaṭṭhassa sahajātādipaccayoti esā yathānurūpatā.</paragraph>
    <paragraph line="227" number="264"><bold>Yassā</bold>ti yassa paccayuppannassa nāmassa viññāṇassa sampayuttapaccayabhāvo hotīti yojetabbaṃ.</paragraph>
    <paragraph line="228" number="272"> ‘‘Phassapaccayāpi nāma’’nti phassapaccayabhāvena vattabbasseva nāmassa attano paccayuppannena pavatti dassitāti <bold>‘‘ṭhapetvā phassa’’</bold>nti puna vacane koci attho atthīti na vuttanti dassento <bold>‘‘tathāpī’’</bold>tiādimāha.</paragraph>
    <paragraph line="229" number="280"> Yasmā adhimokkhopi natthi, tasmā upādānaṭṭhānaṃ parihīnamevāti sambandho. Balavakilesena pana padapūraṇassa kāraṇaṃ taṇhāya abhāvo domanassasahagatesu vutto evāti tassa tena sambandho yojetabbo. <bold>Sabbatthā</bold>ti tatiyacittādīsu ‘‘taṇhāpaccayā adhimokkho’’tiādimhi vissajjanameva visesaṃ dassetvā pāḷi saṃkhittā. <bold>Heṭṭhā</bold>ti cittuppādakaṇḍādīsu.</paragraph>
    <centered line="230">Akusalaniddesavaṇṇanā niṭṭhitā.</centered>
    <subhead line="231">Kusalābyākataniddesavaṇṇanā</subhead>
    <paragraph line="232" number="292"><bold>Pasādo</bold>ti <pageBreak edition="Vipassana Research Institut" number="0.0139" /> saddhā.</paragraph>
    <paragraph line="233" number="306"> ‘‘Alobho nidānaṃ kammānaṃ samudayāyā’’tiādivacanato (a. ni. 3.34) sabyāpārāni kusalamūlāni saṅkhārānaṃ nidānāni honti, na kammavegakkhittesu <pageBreak edition="Myanmar" number="0.0141" /> vipākesu alobhādisahagatakammapaṭibimbabhūtā viya pavattamānā alobhādayoti pañcaviññāṇesu viya nidānarahitatā <bold>sotapatitatā</bold>ti daṭṭhabbā. Kiriyadhammā kiriyamattattā kammanidānarahitāicceva parihīnāvijjāṭṭhānā veditabbā.</paragraph>
    <paragraph line="234"><bold>Tatiyacatutthavārā asambhavato evā</bold>ti kasmā vuttaṃ, kiṃ cakkhuviññāṇādīni cakkhāyatanupacayādīnaṃ pacchājātapaccayā na hontīti? Honti, tadupatthambhakassa pana cittasamuṭṭhānassa asamuṭṭhāpanaṃ sandhāya <bold>‘‘asambhavato’’</bold>ti vuttanti daṭṭhabbaṃ. Sahajātapacchājātaviññāṇassa pana vasena tadāpi viññāṇapaccayā nāmarūpaṃ, pacchājātasahajātanāmassa sahajātapurejātabhūtacakkhādirūpassa ca vasena nāmarūpapaccayā saḷāyatanañca labbhatīti tatiyacatutthavārā na na sambhavantīti.</paragraph>
    <centered line="235">Kusalābyākataniddesavaṇṇanā niṭṭhitā.</centered>
    <subhead line="236">Avijjāmūlakakusalaniddesavaṇṇanā</subhead>
    <paragraph line="237" number="334"><bold>Sammohavasenā</bold>ti kusalaphale aniccāditāya sabhaye sādurasavisarukkhabījasadise taṃnibbattakakusale ca anādīnavadassitāvasena. Samatikkamatthaṃ bhāvanā <bold>samatikkamabhāvanā,</bold> tadaṅgavikkhambhanavasena samatikkamabhūtā vā bhāvanā <bold>samatikkamabhāvanā</bold>.</paragraph>
    <paragraph line="238"><bold>Tathā idha na labbhantī</bold>ti avijjāya eva saṅkhārānaṃ avigatādipaccayattābhāvaṃ sandhāya vuttaṃ, viññāṇādīnaṃ pana saṅkhārādayo avigatādipaccayā hontīti avijjāpaccayā saṅkhāro, saṅkhārapaccayā <pageBreak edition="Vipassana Research Institut" number="0.0140" /> viññāṇaṃ saṅkhārahetukantiādinā yojanā na na sakkā kātunti avigatacatukkādīnipi na idha labbhanti. Viññāṇapaccayā nāmarūpaṃ viññāṇasampayuttaṃ nāmantiādinā hi yathālābhayojanāya nayo dassitoti.</paragraph>
    <centered line="239">Avijjāmūlakakusalaniddesavaṇṇanā niṭṭhitā.</centered>
    <subhead line="240">Kusalamūlakavipākaniddesavaṇṇanā</subhead>
    <paragraph line="241" number="343"><bold>‘‘Nānākkhaṇikakammapaccaye</bold><pageBreak edition="Myanmar" number="0.0142" /><bold>pana vattabbameva natthī’’</bold>ti vuttaṃ, kiṃ kusalamūlaṃ akusalamūlañca kammapaccayo hotīti? Na hoti, kammapaccayabhūtāya pana cetanāya saṃsaṭṭhaṃ kammaṃ viya paccayo hoti. Tena ekībhāvamiva gatattāti evaṃ vuttanti daṭṭhabbaṃ. Yathā kusalākusalamūlehi vinā kammaṃ vipākaṃ na janetīti tāni vipākassa pariyāyena upanissayoti vuttāni, evaṃ kammena ekībhūtāni saṃsaṭṭhāni hutvā kammajānaṃ paccayā hontīti pariyāyena tesaṃ kammapaccayatā vuttā. <bold>Esā</bold>ti esa kusalamūlapaccayo akusalamūlapaccayo cāti yojetabbaṃ.</paragraph>
    <paragraph line="242">Kusalākusalavipākānaṃ viya kiriyānaṃ uppādakāni avijjākusalākusalamūlāni ca na hontīti āha <bold>‘‘upanissayataṃ na labhantī’’</bold>ti. Manasikāropi javanavīthipaṭipādakamattattā kusalākusalāni viya avijjaṃ upanissayaṃ na karoti, avijjūpanissayānaṃ pana pavattiatthaṃ bhavaṅgāvaṭṭanamattaṃ hoti, pahīnāvijjānañca kiriyānaṃ avijjā nevuppādikā, ārammaṇamattameva pana hoti. Evañca katvā ‘‘kusalo dhammo abyākatassa dhammassa upanissayapaccayena paccayo’’ti (paṭṭhā. 1.1.423), ‘‘vipākadhammadhammo nevavipākanavipākadhammadhammassa upanissayapaccayena paccayo’’ti (paṭṭhā. 1.3.103) ca evamādīsu kiriyānaṃ akusalā upanissayapaccayabhāvena na uddhaṭāti. Apica ‘‘avijjāpaccayā saṅkhārā’’ti etassa vasena avijjāmūlako kusalanayo vutto, ‘‘saṅkhārapaccayā viññāṇa’’nti etassa vasena kusalākusalamūlako <pageBreak edition="Vipassana Research Institut" number="0.0141" /> vipākanayo, kiriyānaṃ pana neva saṅkhāraggahaṇena, na ca viññāṇaggahaṇena gahaṇaṃ gacchatīti taṃmūlako kiriyānayo na labbhatīti na vuttoti daṭṭhabbo.</paragraph>
    <paragraph line="243"><bold>Anekabhedato</bold>ti avijjādīnaṃ mūlapadānaṃ ekacittakkhaṇikānaṃ kiriyante paṭhamanaye sahajātādianekapaccayabhāvena gahitattā tesaṃ paccayānaṃ vasena navādimūlapadānaṃ nayānaṃ vasena, anekappakārato catunnaṃ catukkānaṃ vasenāti vā adhippāyo. <bold>Kusalākusalānaṃ pana vipāke cā</bold>ti ettha kusalākusalesu kusalākusalānaṃ vipāke cāti vattabbaṃ. Purimapacchimesu hi nayesu yathā paccayākāro vutto, taṃdassanatthaṃ <pageBreak edition="Myanmar" number="0.0143" /> ‘‘anekabhedato ekadhāvā’’ti vuttaṃ, na ca pacchimanaye kusale anekabhedato paccayākāro vutto, atha kho <bold>‘‘ekadhāvā’’</bold>ti. <bold>Ekadhāvā</bold>ti ca mūlapadekapaccayatāvasena, ekasseva vā nayassa vasena ekappakārenāti attho, paṭhamacatukkasseva vasenāti vā adhippāyo. <bold>Dhammapaccayabhede</bold>ti avijjādīnaṃ dhammānaṃ paccayabhāvabhede jarāmaraṇādīnaṃ dhammānaṃ jātiādipaccayabhede, taṃtaṃcittuppādasamayaparicchinnānaṃ vā phassādīnaṃ dhammānaṃ ekakkhaṇikāvijjādipaccayabhede. Pariyattiādīnaṃ kamo <bold>pariyatti…pe… paṭipattikkamo</bold>. Paccayākāre hi pāḷipariyāpuṇanatadatthasavanapāḷiatthacintanāni ‘‘jarāmaraṇaṃ aniccaṃ saṅkhataṃ…pe… nirodhadhamma’’ntiādinā bhāvanāpaṭipatti ca kamena kātabbāti <bold>kama</bold>-ggahaṇaṃ karoti. <bold>Tato</bold>ti ñāṇappabhedajanakato kamato. Aññaṃ karaṇīyataraṃ natthi. Tadāyattā hi dukkhantakiriyāti.</paragraph>
    <centered line="244">Kusalamūlakavipākaniddesavaṇṇanā niṭṭhitā.</centered>
    <centered line="245">Abhidhammabhājanīyavaṇṇanā niṭṭhitā.</centered>
    <centered line="246">Paṭiccasamuppādavibhaṅgavaṇṇanā niṭṭhitā.</centered>
  </content>
</document>