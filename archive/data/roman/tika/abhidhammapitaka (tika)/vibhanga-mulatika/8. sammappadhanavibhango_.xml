<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik25.xml</normativeSource>
    <archivePath>roman/tika/abhidhammapitaka (tika)/vibhanga-mulatika/8. sammappadhanavibhango_.xml</archivePath>
    <baseFileName>8. sammappadhanavibhango_</baseFileName>
    <titlePath>8. Sammappadhānavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">8. Sammappadhānavibhaṅgo</chapter>
    <title line="2">1. Suttantabhājanīyavaṇṇanā</title>
    <paragraph line="3" number="390"> Kāraṇasaddo <pageBreak edition="Myanmar" number="0.0162" /><pageBreak edition="Vipassana Research Institut" number="0.0159" /> yuttivācako ‘‘sabbametaṃ akāraṇaṃ vadatī’’tiādīsu viya, tasmā <bold>kāraṇappadhānā</bold>ti yuttippadhānā, anuppannapāpakānuppādanādikiriyāya anurūpappadhānāti evaṃ vā ettha attho daṭṭhabbo. Anuppannapāpakādīnaṃ anuppādādi <bold>anuppannapāpakānuppādādi</bold>.</paragraph>
    <paragraph line="4" number="391"><bold>‘‘Na añño dhammo</bold>ti yathā taṇhāyanamicchābhinivesavāyamanasabhāvānaṃ taṇhādīnaṃ chandapariyāyo aññadhammo nāma hoti kattukamyatāsaṅkhātassa chandaniyassa tesu abhāvā, dhammacchando pana taṃsabhāvattā aññadhammo na hoti. Tenāha <bold>‘‘dhammacchandoti sabhāvacchando’’</bold>ti.</paragraph>
    <paragraph line="5" number="406"><bold>Aṭṭhakathāya</bold>nti porāṇaṭṭhakathāyaṃ. <bold>Vaṭṭānatthasaṃvattanato</bold>ti saṃsāradukkhasambhavato.</paragraph>
    <paragraph line="6"><bold>Na sakkontīti āha</bold> ‘‘santāya samāpattiyā parihīnā brahmacariyavāse santhambhituṃ na sakkontī’’ti.</paragraph>
    <paragraph line="7">Tattha duvidhāyāti yojetabbaṃ. <bold>Uppannāyevā</bold>ti uppannapubbā eva uppajjanti samudācārādivasena.</paragraph>
    <paragraph line="8"><bold>Sabbāsu avatthāsū</bold>ti pakatattādiavatthāsu. Pakatattāvatthena hi sabbena sabbaṃ tāni na caritabbāni. Itarāvatthena ca tadavatthāya tāni tāniyeva caritabbāni. <bold>Vattabbantiādīnī</bold>ti <bold>ādi</bold>-saddena <pageBreak edition="Vipassana Research Institut" number="0.0160" /> ‘‘na ekacchanne anāvāse vatthabbaṃ, na ekacchanne āvāse vā anāvāse vā vatthabbaṃ, na ekāsane nisīditabbaṃ, na nīce āsane nisinne ucce āsane nisīditabbaṃ, na chamāyaṃ nisinne āsane nisīditabbaṃ, na ekacaṅkame caṅkamitabbaṃ, na nīce caṅkame caṅkamante ucce caṅkame caṅkamitabbaṃ, na chamāyaṃ caṅkamante caṅkame caṅkamitabba’’nti imāni saṅgaṇhāti. <bold>Tesa</bold>nti pārivāsikavuḍḍhatarādīnaṃ vasena. <bold>Sampiṇḍetvā</bold>ti saṅkaḍḍhitvā. <bold>Ekekaṃ katvā</bold>ti navāpi ekamekaṃ <pageBreak edition="Myanmar" number="0.0163" /> katvā. ‘‘Abhivādanapaccuṭṭhānañjalikammasāmīcikammaṃ na sāditabbaṃ, āsanābhihāraṃ, seyyābhihāraṃ, pādodakaṃ, pādapīṭhaṃ, pādakathalikaṃ, pattacīvarapaṭiggahaṇaṃ na sāditabba’’nti idaṃ sabbampi asādiyanasāmaññena ekaṃ. <bold>Dasā</bold>ti ‘‘na sīlavipattiyā, na ācāravipattiyā, na diṭṭhivipattiyā, na ājīvavipattiyā, na bhikkhū bhikkhūhi bhedetabbā, na gihiddhajo dhāretabbo, na titthiyaddhajo dhāretabbo, na titthiyā sevitabbā, bhikkhū sevitabbā, bhikkhusikkhāya sikkhitabba’’nti (cūḷava. 60) evamāgatā dasa.</paragraph>
    <paragraph line="9"><bold>‘‘Kammañcā’’</bold>ti paccattavasena vuttaṃ kammaṃ ‘‘avipakkavipākassā’’ti ettha ‘‘kammassā’’ti sāmivacanavasena pariṇāmetvā yojetabbaṃ. Bhūtāpagatuppannanti vuttanti sambandho. <bold>Idhā</bold>ti imissā sammohavinodaniyā. ‘‘Evaṃ kate okāse vipāko…pe… uppannoti vuccatī’’ti vadanto <bold>vipākameva vadati</bold>. <bold>Tatthā</bold>ti aṭṭhasāliniyaṃ. Maggena samucchinnā thāmagatā kāmarāgādayo ‘‘anusayā’’ti vuccantīti āha <bold>‘‘anusayita…pe… maggena pahātabbā’’</bold>ti.</paragraph>
    <paragraph line="10"><bold>Āhatakhīrarukkho viya ārammaṇaṃ,</bold> kathaṃ? Nimittaggāhavasena. Tamevatthaṃ vivarati <bold>‘‘adhigata’’</bold>ntiādinā. Tattha nimittaggāhavasena ārammaṇassa adhiggahitattā taṃ ārammaṇaṃ anussaritānussaritakkhaṇe kilesuppattihetubhāvena uppattiṭṭhānato adhigatameva nāma hotīti āha <bold>‘‘adhigataṃ nimittaggāhavasenā’’</bold>ti, taṃ ārammaṇaṃ pātubhūtakilesanti adhippāyo. Kilesuppattinimittatāya uppattirahaṃ kilesaṃ <bold>‘‘ārammaṇaṃ antogadhakilesa’’</bold>nti vuttaṃ. Tañca kho gāhake labbhamānaṃ gahetabbe upacaritvā, yathā nissite labbhamānaṃ nissaye upacaritvā ‘‘mañcā ukkuṭṭhiṃ karontī’’ti. Idāni upacāraṃ muñcitvā nippariyāyeneva atthaṃ dassento <bold>‘‘nimittaggāha…pe… sadisā’’</bold>ti āha. <bold>Vitthāretabba</bold>nti ‘‘yathā kiṃ? Sace khīrarukkha’’ntiādinā vitthāretabbaṃ.</paragraph>
    <paragraph line="11"><bold>Tidhā</bold>ti <pageBreak edition="Vipassana Research Institut" number="0.0161" /> atītādivasena tidhā. <bold>Ābhato</bold> upamāvasena. <bold>Appahīnatādassanatthampī</bold>ti <bold>pi</bold>-saddena ‘‘tidhā navattabbatādassanatthampī’’ti vuttameva sampiṇḍeti. <bold>Evaṃ maggena pahīnakilesā daṭṭhabbā</bold> magge anuppanne uppattirahānampi uppanne sabbena sabbaṃ abhāvato.</paragraph>
    <centered line="12">Suttantabhājanīyavaṇṇanā niṭṭhitā.</centered>
    <title line="13">3. Pañhapucchakavaṇṇanā</title>
    <paragraph line="14" number="427"><bold>Vīriyajeṭṭhikāya</bold><pageBreak edition="Myanmar" number="0.0164" /><bold>pana maggabhāvanāya na vattabbāni</bold> sammappadhānāni <bold>‘‘maggādhipatīnī’’ti vā ‘‘namaggādhipatīnī’’ti vā</bold>ti vāti ettha paṭhamassa vīriyantarābhāvo, itarassa itarādhipatino, namaggabhūtavīriyādhipatino ca abhāvo navattabbatāya kāraṇanti imamatthamāha <bold>‘‘maggādhipatīnī’’</bold>tiādinā. <bold>Tadā</bold>ti vīriyajeṭṭhikamaggabhāvanākāle.</paragraph>
    <centered line="15">Pañhapucchakavaṇṇanā niṭṭhitā.</centered>
    <centered line="16">Sammappadhānavibhaṅgavaṇṇanā niṭṭhitā.</centered>
  </content>
</document>