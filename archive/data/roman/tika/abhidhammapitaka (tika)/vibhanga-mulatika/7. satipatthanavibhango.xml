<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh02t.tik6.xml</normativeSource>
    <source>roman/tika/abhidhammapitaka (tika)/vibhanga-mulatika/7. satipatthanavibhango.xml</source>
    <script>roman</script>
    <directory>/tika/abhidhammapitaka (tika)/vibhanga-mulatika</directory>
    <basename>7. satipatthanavibhango</basename>
    <titlePath>7. Satipaṭṭhānavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">7. Satipaṭṭhānavibhaṅgo</chapter>
    <title line="2">1. Suttantabhājanīyaṃ</title>
    <subhead line="3">Uddesavāravaṇṇanā</subhead>
    <paragraph line="4" number="355"><bold>Tayo</bold><pageBreak edition="Myanmar" number="0.0144" /><pageBreak edition="Vipassana Research Institut" number="0.0142" /><bold>satipaṭṭhānā</bold>ti satipaṭṭhāna-saddassa atthuddhāraṃ karoti, na idha pāḷiyaṃ vuttassa satipaṭṭhāna-saddassa atthadassanaṃ. <bold>Ādīsu hi satigocaro</bold>ti <bold>ādi</bold>-saddena ‘‘phassasamudayā vedanānaṃ samudayo, nāmarūpasamudayā cittassa samudayo, manasikārasamudayā dhammānaṃ samudayo’’ti (saṃ. ni. 5.408) satipaṭṭhānanti vuttānaṃ satigocarānaṃ dīpake suttappadese saṅgaṇhāti. Evaṃ paṭisambhidāpāḷiyampi avasesapāḷippadesadassanattho ādi-saddo daṭṭhabbo. Dānādīnipi karontassa rūpādīni kasiṇādīni ca satiyā ṭhānaṃ hotīti taṃnivāraṇatthamāha <bold>‘‘padhānaṃ ṭhāna’’</bold>nti. <bold>Pa</bold>-saddo hi padhānatthadīpakoti adhippāyo.</paragraph>
    <paragraph line="5"><bold>Ariyo</bold>ti ariyaṃ seṭṭhaṃ sammāsambuddhamāha. <bold>Etthā</bold>ti etasmiṃ saḷāyatanavibhaṅgasutteti attho. Suttekadesena hi suttaṃ dasseti. Tattha hi –</paragraph>
    <indent line="6">‘‘Tayo satipaṭṭhānā yadariyo…pe… arahatīti iti kho panetaṃ vuttaṃ, kiñcetaṃ paṭicca vuttaṃ? Idha, bhikkhave, satthā sāvakānaṃ dhammaṃ deseti anukampako hitesī anukampaṃ upādāya ‘idaṃ vo hitāya idaṃ vo sukhāyā’ti. Tassa sāvakā na sussūsanti, na sotaṃ odahanti, na aññā cittaṃ upaṭṭhāpenti, vokkamma ca satthusāsanā vattanti. Tatra, bhikkhave, tathāgato na ceva anattamano hoti, na ca anattamanataṃ <pageBreak edition="Vipassana Research Institut" number="0.0143" /> paṭisaṃvedeti, anavassuto ca viharati sato sampajāno. Idaṃ, bhikkhave, paṭhamaṃ satipaṭṭhānaṃ. Yadariyo…pe… arahati.</indent>
    <indent line="7">‘‘Puna caparaṃ bhikkhave satthā…pe… idaṃ vo sukhāyāti. Tassa ekacce sāvakā na sussūsanti…pe… vattanti. Ekacce sāvakā sussūsanti <pageBreak edition="Myanmar" number="0.0145" />…pe… na ca vokkamma satthusāsanā vattanti. Tatra, bhikkhave, tathāgato na ceva attamano hoti, na ca attamanataṃ paṭisaṃvedeti. Na ceva anattamano hoti, na ca anattamanataṃ paṭisaṃvedeti. Attamanatañca anattamanatañca tadubhayaṃ abhinivajjetvā upekkhako ca viharati sato sampajāno. Idaṃ, bhikkhave, dutiyaṃ…pe….</indent>
    <indent line="8">‘‘Puna caparaṃ…pe… sukhāyāti. Tassa sāvakā sussūsanti…pe… vattanti. Tatra, bhikkhave, tathāgato attamano ceva hoti, attamanatañca paṭisaṃvedeti, anavassuto ca viharati sato sampajāno. Idaṃ, bhikkhave, tatiya’’nti (ma. ni. 3.311) –</indent>
    <unindented line="9">Evaṃ paṭighānunayehi anavassutatā, niccaṃ upaṭṭhitasatitā, tadubhayavītivattatā satipaṭṭhānanti vuttā. Buddhānameva kira niccaṃ upaṭṭhitasatitā hoti, na paccekabuddhādīnanti.</unindented>
    <paragraph line="10"><bold>Pa</bold>-saddo ārambhaṃ joteti, ārambho ca pavattīti katvā āha <bold>‘‘pavattayitabbatoti attho’’</bold>ti. Satiyā karaṇabhūtāya paṭṭhānaṃ paṭṭhāpetabbaṃ <bold>satipaṭṭhānaṃ</bold>. Ana-saddañhi bahulaṃ-vacanena kammatthaṃ icchanti saddavidū, tatheva kattuatthampi icchantīti puna tatiyanaye <bold>‘‘patiṭṭhātīti paṭṭhāna’’</bold>nti vuttaṃ. Tattha <bold>pa</bold>-saddo bhusatthaṃ pakkhandanaṃ dīpetīti <bold>‘‘okkantitvā pakkhanditvā vattatīti attho’’</bold>ti āha. Puna bhāvatthe sati-saddaṃ paṭṭhāna-saddañca vaṇṇento <bold>‘‘atha vā’’</bold>tiādimāha. Tena purimatthe sati-saddo paṭṭhāna-saddo ca kattuatthoti viññāyati.</paragraph>
    <paragraph line="11">Visesena kāyo ca vedanā ca assādassa kāraṇanti tappahānatthaṃ tesaṃ taṇhāvatthūnaṃ oḷārikasukhumānaṃ asubhadukkhatādassanāni mandatikkhapaññehi taṇhācaritehi sukarānīti tāni tesaṃ visuddhimaggoti vuttāni, evaṃ diṭṭhiyā visesakāraṇesu cittadhammesu aniccānattatādassanāni nātipabhedātipabhedagatesu tesu tappahānatthaṃ mandatikkhānaṃ diṭṭhicaritānaṃ sukarānīti <pageBreak edition="Vipassana Research Institut" number="0.0144" /> tesaṃ tāni visuddhimaggoti. Tikkho samathayāniko oḷārikārammaṇaṃ pariggaṇhanto tattha aṭṭhatvā jhānaṃ samāpajjitvā vuṭṭhāya vedanaṃ pariggaṇhātīti āha <bold>‘‘oḷārikārammaṇe asaṇṭhahanato’’</bold>ti. Vipassanāyānikassa <pageBreak edition="Myanmar" number="0.0146" /> sukhume citte dhammesu ca cittaṃ pakkhandatīti tadanupassanānaṃ taṃvisuddhimaggatā vuttā.</paragraph>
    <paragraph line="12"><bold>Tesaṃ tatthā</bold>ti ettha <bold>tattha</bold>-saddassa pahānatthanti etena yojanā. Pañca kāmaguṇā savisesā kāye labbhantīti visesena kāyo kāmoghassa vatthu, bhave sukhaggahaṇavasena bhavassādo hotīti bhavoghassa vedanā, santatighanaggahaṇavasena citte attābhiniveso hotīti diṭṭhoghassa cittaṃ, dhammavinibbhogassa dhammānaṃ dhammamattatāya ca duppaṭivijjhattā sammoho hotīti avijjoghassa dhammā, tasmā tesu tesaṃ pahānatthaṃ cattārova vuttā, dukkhāya vedanāya paṭighānusayo anusetīti dukkhadukkhavipariṇāmadukkhasaṅkhāradukkhabhūtā vedanā visesena byāpādakāyaganthassa vatthu, citte niccaggahaṇavasena sassatassa attano sīlena suddhītiādiparāmasanaṃ hotīti sīlabbataparāmāsassa cittaṃ, nāmarūpaparicchedena bhūtaṃ bhūtato apassantassa bhavavibhavadiṭṭhisaṅkhāto idaṃsaccābhiniveso hotīti tassa dhammā…pe… sukhavedanāssādavasena paralokanirapekkho ‘‘natthi dinna’’ntiādiparāmāsaṃ uppādetīti diṭṭhupādānassa vedanā. Santatighanaggahaṇavasena sarāgādicitte sammoho hotīti mohāgatiyā cittaṃ, dhammasabhāvānavabodhena bhayaṃ hotīti bhayāgatiyā dhammā…pe… avuttānaṃ vuttanayena vatthubhāvo yojetabbo.</paragraph>
    <paragraph line="13">‘‘Āhārasamudayā kāyasamudayo, phassasamudayā vedanāsamudayo (saṃ. ni. 5.408), saṅkhārapaccayā viññāṇaṃ, viññāṇapaccayā nāmarūpa’’nti (ma. ni. 3.126; saṃ. ni. 2.1; udā. 1) vacanato kāyādīnaṃ samudayabhūtā kabaḷīkārāhāraphassamanosañcetanāviññāṇāhārā kāyādiparijānanena pariññātā hontīti āha <bold>‘‘catubbidhāhārapariññattha’’</bold>nti. <bold>Pakaraṇanayo</bold>ti tambapaṇṇibhāsāya vaṇṇanānayo. Nettipeṭakappakaraṇe dhammakathikānaṃ yojanānayotipi vadanti.</paragraph>
    <paragraph line="14"><bold>Saraṇavasenā</bold>ti kāyādīnaṃ kusalādidhammānañca dhāraṇatāvasena. Saranti gacchanti etāyāti satīti imasmiṃ atthe ekatte nibbāne samāgamo <bold>ekattasamosaraṇaṃ</bold>. Etadeva hi dassetuṃ <bold>‘‘yathā hī’’</bold>tiādimāha. Ekanibbānappavesahetubhūto vā samānatāya eko satipaṭṭhānasabhāvo <pageBreak edition="Myanmar" number="0.0147" /><pageBreak edition="Vipassana Research Institut" number="0.0145" /> ekattaṃ, tattha samosaraṇaṃ taṃsabhāgatā <bold>ekattasamosaraṇaṃ</bold>. Ekanibbānappavesahetubhāvaṃ pana dassetuṃ <bold>‘‘yathā hī’’</bold>tiādimāha. Etasmiṃ atthe saraṇekattasamosaraṇāni saha satipaṭṭhānekabhāvassa kāraṇattena vuttānīti daṭṭhabbāni, purimasmiṃ visuṃ. <bold>Saraṇavasenā</bold>ti vā gamanavasenāti atthe sati tadeva gamanaṃ samosaraṇanti samosaraṇe vā sati-saddatthavasena avuccamāne dhāraṇatāva satīti sati-saddatthantarābhāvā purimaṃ satibhāvassa kāraṇaṃ, pacchimaṃ ekabhāvassāti nibbānasamosaraṇepi sahitāneva tāni satipaṭṭhānekabhāvassa kāraṇāni.</paragraph>
    <paragraph line="15"><bold>Cuddasavidhenā</bold>ti idaṃ <bold>mahāsatipaṭṭhānasutte</bold> (dī. ni. 2.372 ādayo; ma. ni. 1.105 ādayo) vuttānaṃ ānāpānapabbādīnaṃ vasena. Tathā <bold>pañcavidhena dhammānupassana</bold>nti etthāpi daṭṭhabbaṃ. Ettha ca uṭṭhānakabhaṇḍasadisatā taṃtaṃsatipaṭṭhānabhāvanānubhāvassa daṭṭhabbā. <bold>Bhikkhugocarā hi ete</bold>. Vuttañhi ‘‘gocare, bhikkhave, caratha sake pettike visaye’’tiādi (saṃ. ni. 5.372; dī. ni. 3.80).</paragraph>
    <paragraph line="16">Kāyānupassanādipaṭipattiyā bhikkhu hotīti bhikkhuṃ ‘‘kāyānupassī viharatī’’tiādinā dasseti bhikkhumhi taṃniyamato. Tenāha <bold>‘‘paṭipattiyā vā bhikkhubhāvadassanato’’</bold>ti.</paragraph>
    <paragraph line="17"><bold>Samaṃ careyyā</bold>ti kāyādivisamacariyaṃ pahāya kāyādīhi samaṃ careyya. Rāgādivūpasamena <bold>santo,</bold> indriyadamanena <bold>danto,</bold> catumagganiyamena <bold>niyato,</bold> seṭṭhacāritāya <bold>brahmacārī</bold>. Kāyadaṇḍādioropanena <bold>nidhāya daṇḍaṃ</bold>. So evarūpo bāhitapāpasamitapāpabhinnakilesatāhi <bold>brāhmaṇā</bold>disamañño veditabbo.</paragraph>
    <subhead line="18">Kāyānupassanāuddesavaṇṇanā</subhead>
    <paragraph line="19"><bold>Asammissato</bold>ti vedanādayopi ettha sitā, ettha paṭibaddhāti kāye vedanādianupassanāpasaṅgepi āpanne tadamissatoti attho. Avayavīgāhasamaññātidhāvanasārādānābhinivesanisedhanatthaṃ kāyaṃ aṅgapaccaṅgehi, tāni ca kesādīhi, kesādike ca bhūtupādāyarūpehi <pageBreak edition="Vipassana Research Institut" number="0.0146" /> vinibbhujjanto <pageBreak edition="Myanmar" number="0.0148" /><bold>‘‘tathā na kāye’’</bold>tiādimāha. Pāsādādinagarāvayavasamūhe avayavīvādinopi avayavīgāhaṃ na karonti. Nagaraṃ nāma koci attho atthīti pana kesañci samaññātidhāvanaṃ siyāti itthipurisādisamaññātidhāvane nagaranidassanaṃ vuttaṃ.</paragraph>
    <paragraph line="20">Yaṃ passati itthiṃ vā purisaṃ vā, nanu cakkhunā itthipurisadassanaṃ natthīti? Saccaṃ natthi, ‘‘itthiṃ passāmi, purisaṃ passāmī’’ti pana pavattasaññāya vasena <bold>‘‘yaṃ passatī’’</bold>ti vuttaṃ. Micchādassane vā diṭṭhiyā yaṃ passati, na taṃ diṭṭhaṃ, taṃ rūpāyatanaṃ na hoti, rūpāyatanaṃ vā taṃ na hotīti attho. Atha vā taṃ kesādibhūtupādāyasamūhasaṅkhātaṃ diṭṭhaṃ na hoti, diṭṭhaṃ vā yathāvuttaṃ na hotīti attho. <bold>Yaṃ diṭṭhaṃ taṃ na passatī</bold>ti yaṃ rūpāyatanaṃ, kesādibhūtupādāyasamūhasaṅkhātaṃ vā diṭṭhaṃ, taṃ paññācakkhunā bhūtato na passatīti attho.</paragraph>
    <paragraph line="21"><bold>Na aññadhammānupassī</bold>ti na aññasabhāvānupassī, asubhādito aññākārānupassī na hotīti vuttaṃ hoti. <bold>Pathavīkāya</bold>nti kesādipathaviṃ dhammasamūhattā kāyoti vadati, lakkhaṇapathavimeva vā anekappabhedasakalasarīragataṃ pubbāpariyabhāvena pavattamānaṃ samūhavasena gahetvā kāyoti vadati, evaṃ aññatthāpi.</paragraph>
    <paragraph line="22"><bold>Ajjhattabahiddhā</bold>ti ajjhattabahiddhādhammānaṃ <bold>ghaṭitārammaṇaṃ</bold> ekato ārammaṇabhāvo natthīti attho, ajjhattabahiddhā dhammā vā ghaṭitārammaṇaṃ idaṃ natthīti attho. <bold>Tīsu bhavesu kilesāna</bold>nti bhavattayavisayānaṃ kilesānanti attho.</paragraph>
    <paragraph line="23"><bold>Sabbatthika</bold>nti sabbattha bhavaṃ. Sabbasmiṃ līne uddhaṭe ca citte icchitabbattā, sabbe vā līne uddhaṭe ca bhāvetabbā bojjhaṅgā atthikā etāyāti <bold>sabbatthikā</bold>. <bold>Antosaṅkhepo</bold>ti antoolīyanā kosajjanti attho.</paragraph>
    <paragraph line="24">Avisesena dvīhipi nīvaraṇappahānaṃ vuttanti katvā puna ekekena vuttappahānavisesaṃ dassetuṃ <bold>‘‘visesenā’’</bold>ti āha, ‘‘vineyya nīvaraṇānī’’ti avatvā abhijjhādomanassavinayassa vā payojanaṃ dassento <bold>‘‘visesenā’’</bold>tiādimāha. Kāyānupassanābhāvanāya ujuvipaccanīkānaṃ anurodhavirodhādīnaṃ <pageBreak edition="Vipassana Research Institut" number="0.0147" /> pahānadassanañhi etassa payojananti. <bold>Kāyabhāvanāyā</bold>ti <pageBreak edition="Myanmar" number="0.0149" /> kāyānupassanābhāvanā adhippetā. <bold>Tenā</bold>ti anurodhādippahānavacanena.</paragraph>
    <paragraph line="25"><bold>Sabbatthikakammaṭṭhānaṃ</bold> buddhānussati mettā maraṇassati asubhabhāvanā ca. Satisampajaññena etena yoginā parihariyamānaṃ taṃ sabbatthikakammaṭṭhānaṃ vuttaṃ satisampajaññabalena avicchinnassa tassa pariharitabbattā, satiyā vā samatho vutto samādhikkhandhasaṅgahitattā.</paragraph>
    <centered line="26">Kāyānupassanāuddesavaṇṇanā niṭṭhitā.</centered>
    <subhead line="27">Vedanānupassanādiuddesavaṇṇanā</subhead>
    <paragraph line="28"><bold>Kevalaṃ panidhā</bold>tiādinā idha ettakaṃ veditabbanti veditabbaṃ paricchedaṃ dasseti. <bold>Addamadakkhī</bold>ti dvepi ekatthā. <bold>Sammaddaso</bold>ti sammā passako.</paragraph>
    <paragraph line="29"><bold>Sukhadukkhatopi cā</bold>ti sukhādīnaṃ ṭhitivipariṇāmañāṇasukhatāya, vipariṇāmaṭṭhitiaññāṇadukkhatāya ca vuttattā tissopi ca sukhato tissopi ca dukkhato anupassitabbāti attho.</paragraph>
    <paragraph line="30">Rūpādiārammaṇachandādiadhipatiñāṇādisahajātakāmāvacarādibhūminānattabhedānaṃ kusalākusalatabbipākakiriyānānattabhedassa ca <bold>ādi</bold>-saddena sasaṅkhārikāsaṅkhārikasavatthukāvatthukādinānattabhedānañca vasenāti yojetabbaṃ. <bold>Suññatādhammassā</bold>ti ‘‘dhammā honti, khandhā hontī’’tiādinā (dha. sa. 121) suññatāvāre āgatasuññatāsabhāvassa vasena. <bold>Kāmañcetthā</bold>tiādinā pubbe pahīnattā puna pahānaṃ na vattabbanti codanaṃ dasseti, maggacittakkhaṇe vā ekattha pahīnaṃ sabbattha pahīnaṃ hotīti visuṃ visuṃ na vattabbanti. Tattha purimacodanāya nānāpuggalaparihāro, pacchimāya nānācittakkhaṇikaparihāro. Lokiyabhāvanāya hi kāye pahīnaṃ na vedanādīsu vikkhambhitaṃ hoti. Yadipi na pavatteyya, na paṭipakkhabhāvanāya <pageBreak edition="Vipassana Research Institut" number="0.0148" /> tattha sā abhijjhādomanassassa appavatti hotīti puna tappahānaṃ vattabbamevāti. Ubhayattha vā ubhayaṃ sambhavato yojetabbaṃ. <bold>Ekattha pahīnaṃ</bold><pageBreak edition="Myanmar" number="0.0150" /><bold>sesesupi pahīnaṃ hotī</bold>ti maggasatipaṭṭhānabhāvanaṃ, lokiyabhāvanāya vā sabbattha appavattimattaṃ sandhāya vuttaṃ. ‘‘Pañcapi khandhā loko’’ti hi catūsupi vuttanti.</paragraph>
    <centered line="31">Vedanānupassanādiuddesavaṇṇanā niṭṭhitā.</centered>
    <centered line="32">Uddesavāravaṇṇanā niṭṭhitā.</centered>
    <subhead line="33">Kāyānupassanāniddesavaṇṇanā</subhead>
    <paragraph line="34" number="356"> Sabbappakāravacanena uddese dassitā ajjhattādianupassanā pakārā ca gahitā. Tattha antogadhā cuddasa pakārā, kāyagatāsatisutte vuttā kesādivaṇṇakasiṇārammaṇacatukkajjhānappakārā, lokiyādippakārā cāti tepi gahitā eva. Niddese hi ekappakāraniddesena nidassanamattaṃ katanti, sabbappakāraggahaṇañca bāhiresupi ekadesasambhavato katanti daṭṭhabbaṃ.</paragraph>
    <paragraph line="35"><bold>Tiriyaṃ tacaparicchinna</bold>nti ettha nanu kesalomanakhānaṃ atacaparicchinnatā tacassa ca atthīti? Yadipi atthi, tacaparicchinnabahulatāya pana tacaparicchinnatā na na hoti kāyassāti evaṃ vuttaṃ. Taco pariyanto assāti tacapariyantoti vuttoti etena pana vacanena kāyekadesabhūto taco gahito eva. Tappaṭibaddhā ca kesādayo tadanupaviṭṭhamūlā tacapariyantāva hontīti dvattiṃsākārasamūho sabbopi kāyo tacapariyantoti vuttoti veditabbo.</paragraph>
    <paragraph line="36"><bold>‘‘Pūraṃ nānappakārassā’’</bold>ti vuttaṃ, ke pana te pakārā? Yehi nānappakāraṃ asuci vuttanti kesā lomātiādi vuttanti imamatthaṃ dīpento āha <bold>‘‘ete kesādayo ākārā’’</bold>ti. Ākārā pakārāti hi eko attho.</paragraph>
    <paragraph line="37">Nisinnassa <pageBreak edition="Vipassana Research Institut" number="0.0149" /> yāva aparipphandanisajjāmūlakaṃ dukkhaṃ uppajjati, yāvatā uṭṭhāti vā, tāva eko <bold>nisajjavāro</bold>. Yena vidhinā uggahe kusalo hoti, so sattavidho vidhi <bold>‘‘uggahakosalla’’</bold>nti vuccati, taṃnibbattaṃ vā ñāṇaṃ.</paragraph>
    <paragraph line="38">Pathavīdhātubahulabhāvato matthaluṅgassa karīsāvasāne tantiāropanamāha. Ettha pana <bold>maṃsaṃ…pe… vakkaṃ…pe… kesā</bold>ti evaṃ vakkapañcakādīsu <pageBreak edition="Myanmar" number="0.0151" /> anulomasajjhāyaṃ vatvā paṭilomasajjhāyo purimehi sambandho vutto. Svāyaṃ ye parato visuṃ tipañcāhaṃ, purimehi ekato tipañcāhanti chapañcāhaṃ sajjhāyā vakkhamānā, tesu ādiantadassanavasena vuttoti daṭṭhabbo. Anulomapaṭilomasajjhāyepi hi paṭilomasajjhāyo antimoti. Sajjhāyappakārantaraṃ vā etampīti veditabbaṃ. <bold>Hatthasaṅkhalikā</bold> aṅgulipanti. <bold>Lakkhaṇapaṭivedhassā</bold>ti asubhalakkhaṇapaṭivedhassa, dhātulakkhaṇapaṭivedhassa vā.</paragraph>
    <paragraph line="39">Attano bhāgo sabhāgo, sabhāgena paricchedo <bold>sabhāgaparicchedo,</bold> heṭṭhuparitiriyantehi sakakoṭṭhāsikakesantarādīhi ca paricchedoti attho.</paragraph>
    <paragraph line="40"><bold>Dhātuvibhaṅgo</bold> (ma. ni. 3.342 ādayo) pukkusātisuttaṃ. <bold>Sādhāraṇavasenā</bold>ti ettakeneva siddhe <bold>sabba</bold>-ggahaṇaṃ vaṇṇakasiṇavasena catukkajjhānikasamathasādhāraṇattassa ca dassanatthaṃ.</paragraph>
    <paragraph line="41"><bold>Okkamanavissajjana</bold>nti paṭipajjitabbavajjetabbe maggeti attho. <bold>Bahiddhā puthuttārammaṇe</bold>ti ettha kāyānupassanaṃ hitvā subhādivasena gayhamānā kesādayopi bahiddhā puthuttārammaṇānevāti veditabbā. <bold>Ukkuṭṭhukkaṭṭhiṭṭhāneyeva uṭṭhahitvā</bold>ti pubbe viya ekattha katāya ukkuṭṭhiyā kamena sabbatālesu patitvā uṭṭhahitvā pariyantatālaṃ āditālañca agantvā tato tato tattha tattheva katāya ukkuṭṭhiyā uṭṭhahitvāti attho.</paragraph>
    <paragraph line="42"><bold>Adhicitta</bold>nti samathavipassanācittaṃ. <bold>Anuyuttenā</bold>ti yuttapayuttena, bhāventenāti attho. <bold>Samādhinimittaṃ</bold> upalakkhaṇākāro samādhiyeva. <bold>Manasi kātabba</bold>nti citte kātabbaṃ, uppādetabbanti attho. Samādhikāraṇaṃ vā ārammaṇaṃ samādhinimittaṃ āvajjitabbanti attho. Ṭhānaṃ atthīti vacanaseso, taṃ cittaṃ kosajjāya saṃvatteyya, etassa saṃvattanassa kāraṇaṃ atthīti <pageBreak edition="Vipassana Research Institut" number="0.0150" /> attho. Taṃ vā manasikaraṇaṃ cittaṃ kosajjāya saṃvatteyyāti etassa ṭhānaṃ kāraṇanti attho. <bold>Na ca pabhaṅgū</bold>ti kammaniyabhāvūpagamanena ca pabhijjanasabhāvanti attho.</paragraph>
    <paragraph line="43"><bold>Ālimpetī</bold>ti ādīpeti jāleti. <bold>Tañcā</bold>ti taṃ piḷandhanavikatisaṅkhātaṃ atthaṃ payojanaṃ. <bold>Assā</bold>ti suvaṇṇakārassa <bold>anubhoti</bold> sambhoti sādheti <pageBreak edition="Myanmar" number="0.0152" />. <bold>Assa</bold> vā suvaṇṇassa <bold>taṃ</bold> atthaṃ suvaṇṇakāro <bold>anubhoti</bold> pāpuṇāti.</paragraph>
    <paragraph line="44">Abhiññāya iddhividhādiñāṇena sacchikaraṇīyassa iddhividhapaccanubhavanādikassa <bold>abhiññāsacchikaraṇīyassa</bold>. Paccakkhaṃ yassa atthi, so sakkhi, sakkhino bhabbatā <bold>sakkhibhabbatā,</bold> sakkhibhavanatāti vuttaṃ hoti. Sakkhi ca so bhabbo cāti vā <bold>sakkhibhabbo</bold>. Ayañhi iddhividhādīnaṃ bhabbo, tattha ca sakkhīti sakkhibhabbo, tassa bhāvo <bold>sakkhibhabbatā,</bold> taṃ pāpuṇāti. <bold>Āyatane</bold>ti pubbahetādike kāraṇe sati.</paragraph>
    <paragraph line="45"><bold>Sītibhāva</bold>nti nibbānaṃ, kilesadarathavūpasamaṃ vā. <bold>Sampahaṃsetī</bold>ti samapavattaṃ cittaṃ tathāpavattiyā paññāya toseti uttejeti. Yadā vā nirassādaṃ cittaṃ bhāvanāya na pakkhandati, tadā jātiādīni saṃvegavatthūni paccavekkhitvā <bold>sampahaṃseti</bold> samuttejeti.</paragraph>
    <paragraph line="46"><bold>Tiriyaṃ aññamaññena paricchinnā,</bold> kathaṃ? <bold>Dve kesā ekato natthī</bold>ti. <bold>Āsayo</bold>ti nissayo, paccayoti attho.</paragraph>
    <paragraph line="47"><bold>Nakhā tiriyaṃ aññamaññena paricchinnā</bold>ti visuṃ vavatthitataṃ sandhāya vuttaṃ. Tameva hi atthaṃ dassetuṃ <bold>‘‘dve nakhā ekato natthī’’</bold>ti āhāti.</paragraph>
    <paragraph line="48"><bold>Sukhumampī</bold>ti yathāvuttaoḷārikacammato sukhumaṃ antomukhacammādi. Koṭṭhāsesu vā tacena paricchinnattā yaṃ durupalakkhaṇīyaṃ, taṃ ‘‘sukhuma’’nti vuttaṃ. Tañhi vuttanayena tacaṃ vivaritvā passantassa pākaṭaṃ hotīti.</paragraph>
    <paragraph line="49"><bold>Tālaguḷapaṭalaṃ</bold><pageBreak edition="Vipassana Research Institut" number="0.0151" /> nāma pakkatālaphalalasikaṃ tālapaṭṭikāya limpitvā sukkhāpetvā uddharitvā gahitapaṭalaṃ.</paragraph>
    <paragraph line="50"><bold>Evaṃ timattānī</bold>ti evaṃ-matta-saddehi gopphakaṭṭhikādīni avuttānipi dassetīti veditabbaṃ. <bold>Kīḷāgoḷakāni</bold> suttena bandhitvā aññamaññaṃ ghaṭṭetvā kīḷanagoḷakāni.</paragraph>
    <paragraph line="51"><bold>Tattha jaṅghaṭṭhikassa patiṭṭhitaṭṭhāna</bold>nti jaṇṇukaṭṭhimhi pavisitvā ṭhitaṭṭhānanti adhippāyo. <bold>Tena</bold> aṭṭhinā <bold>patiṭṭhitaṭṭhānaṃ</bold> yaṃ <bold>kaṭiṭṭhino,</bold> taṃ <bold>aggachinnamahāpunnāgaphalasadisaṃ. Sīsakapaṭṭaveṭhakaṃ</bold> veṭhetvā ṭhapitasīsamayaṃ paṭṭakaṃ. Suttakantanasalākāviddhā <pageBreak edition="Myanmar" number="0.0153" /> goḷakā vaṭṭanāti vuccanti, vaṭṭanānaṃ āvali <bold>vaṭṭanāvali</bold>. <bold>Avalekhanasatthakaṃ</bold> ucchutacāvalekhanasatthakaṃ.</paragraph>
    <paragraph line="52"><bold>Vakkabhāgena paricchinna</bold>nti vakkapariyantabhāgena paricchinnaṃ.</paragraph>
    <paragraph line="53"><bold>Sakkharasudhāvaṇṇa</bold>nti marumpehi katasudhāvaṇṇaṃ. ‘‘Setasakkharasudhāvaṇṇa’’nti ca pāṭhaṃ vadanti, setasakkharāvaṇṇaṃ sudhāvaṇṇañcāti attho.</paragraph>
    <paragraph line="54">Yattha annapānaṃ nipatitvā tiṭṭhatīti sambandho.</paragraph>
    <paragraph line="55"><bold>Visamacchinnakalāpo</bold> visamaṃ udakaṃ paggharati, evameva sarīraṃ kesakūpādivivarehi upari heṭṭhā tiriyañca visamaṃ paggharatīti dassetuṃ <bold>visamacchinna</bold>-ggahaṇaṃ karoti.</paragraph>
    <paragraph line="56">Atikaṭukaaccuṇhādiko <bold>visabhāgāhāro</bold> uṇhakāle pavattamānānaṃ dhātūnaṃ visabhāgattā.</paragraph>
    <paragraph line="57"><bold>Ekattārammaṇabaleneva vā</bold>ti vikkhambhitanīvaraṇena susamāhitacittena upaṭṭhitassa nānārammaṇavipphandanavirahena ekasabhāvassa ārammaṇassa vasena. Tañhi ekattārammaṇaṃ upaṭṭhahamānameva attani abhiratiṃ, sātisayaṃ pharaṇapītiṃ, iṭṭhākārānubhavanañca somanassaṃ uppādeti. Na hi abhiratisomanassehi vinā anatikkantapītisukhassa ekattupaṭṭhānaṃ atthīti.</paragraph>
    <paragraph line="58"><bold>Avisesato</bold><pageBreak edition="Vipassana Research Institut" number="0.0152" /><bold>pana sādhāraṇavasenā</bold>ti paṭikūladhātuvaṇṇavisesaṃ akatvā samathavipassanāsādhāraṇavasenāti attho. <bold>Tividhenā</bold>ti anulomādinā vakkhamānena. <bold>Cha māse</bold>ti addhamāse ūnepi māsaparicchedena paricchijjamāne sajjhāye cha māsā paricchedakā hontīti katvā vuttanti veditabbaṃ. Paricchijjamānassa māsantaragamananivāraṇañhi chamāsaggahaṇaṃ, na sakalachamāse parivattadassanatthaṃ. <bold>Ācariyā</bold>ti aṭṭhakathācariyā.</paragraph>
    <paragraph line="59"><bold>Lakkhaṇa</bold>nti dhātupaṭikūlalakkhaṇaṃ. Janaṃ na arahantīti <bold>ajaññā,</bold> jane pavesetuṃ ayuttā jigucchanīyāti vuttaṃ hoti.</paragraph>
    <paragraph line="60"><bold>Paṭipāṭiyā aṭṭhīnī</bold>ti paṭipāṭiyā aṭṭhīni koṭiyā ṭhitāni. Na ettha koci attā nāma atthi, aṭṭhīni eva aṭṭhipuñjamatto evāyaṃ saṅghāṭoti dasseti <pageBreak edition="Myanmar" number="0.0154" />. <bold>Anekasandhiyamito</bold>ti anekehi sandhīhi yamito sambaddho so aṭṭhipuñjoti dasseti. <bold>Na kehicī</bold>ti yamentaṃ attānaṃ paṭisedheti. <bold>Codito</bold> jarāya maraṇābhimukhagamanena codito.</paragraph>
    <paragraph line="61"><bold>Mahābhūtaṃ upādārūpena paricchinnaṃ</bold> ‘‘nīlaṃ pītaṃ sugandhaṃ duggandha’’ntiādinā. <bold>Upādārūpaṃ mahābhūtena</bold> tannissitassa tassa tato bahi abhāvā. Chāyātapānaṃ ātapapaccayachāyuppādakabhāvo aññamaññaparicchedakatā. Rūpakkhandhassa pariggahitattā tadantogadhānaṃ cakkhādiāyatanadvārānaṃ vasena taṃtaṃdvārikā arūpino khandhā pākaṭā honti, āyatanāni ca dvārāni ca āyatanadvārānīti vā attho. Tena rūpāyatanādīnañca vasenāti vuttaṃ hoti.</paragraph>
    <paragraph line="62"><bold>Sappaccayā</bold>ti sappaccayabhāvā, paccayāyattaṃ hutvā nibbattanti vuttaṃ hoti. Samāno vā sadiso yutto paccayo sappaccayo, tasmā <bold>sappaccayā</bold>.</paragraph>
    <paragraph line="63"><bold>Ettako</bold>ti yathāvuttena ākārena paguṇo koṭṭhāso. Uggahova <bold>uggahasandhi</bold>. Vaṇṇādimukhena hi upaṭṭhānaṃ ettha sandhīyati sambajjhatīti ‘‘sandhī’’ti vuccati.</paragraph>
    <paragraph line="64"><bold>Upaṭṭhātī</bold>ti vaṇṇādivasena upaṭṭhātīti attho. <bold>Pañcaṅgasamannāgate</bold>ti nātidūranāccāsannagamanāgamanasampannanti ekaṅgaṃ, divā abbokiṇṇaṃ rattiṃ appasaddaṃ appanigghosanti ekaṃ, appaḍaṃsamakasavātātapasarīsapasamphassanti <pageBreak edition="Vipassana Research Institut" number="0.0153" /> ekaṃ, tasmiṃ kho pana senāsane viharantassa appakasirena uppajjati cīvara…pe… parikkhāroti ekaṃ, tasmiṃ pana senāsane therā bhikkhū viharanti bahussutāti ekaṃ (a. ni. 10.11). <bold>Pañcaṅgasamannāgatenā</bold>ti appābādhāsāṭheyyasaddhāpaññāvīriyehi padhāniyaṅgehi samannāgatena.</paragraph>
    <paragraph line="65"><bold>Uṭṭhānakadāya</bold>nti tehi khettehi uṭṭhānakaṃ, tehi dātabbadhaññanti attho. Ettha ca aṭṭhakumbhadāyakakhettaṃ viya mukhadhovanakiccaṃ, soḷasakumbhadāyakaṃ viya khādanabhuñjanakiccaṃ daṭṭhabbaṃ lahukagarukabhāvato. Tato pana yaṃ dukkhaṃ nibbattati, taṃ aññañca dvattiṃsākāramanasikārena ca nivattatīti āha <bold>‘‘ettheva kammaṃ kātabba’’</bold>nti. <bold>Ettāvatā</bold>ti ekadivasaṃ tiṃsa vāre manasikāraṭṭhapanena.</paragraph>
    <paragraph line="66"><bold>Sahassuddhāraṃ</bold><pageBreak edition="Myanmar" number="0.0155" /><bold>sādhetvā</bold>ti sahassavaḍḍhitaṃ iṇaṃ yojetvā. Uddharitabboti <bold>uddhāro</bold>ti hi vaḍḍhi vuccatīti. <bold>Suddhacittenā</bold>ti vikkhepādikilesavirahitacittena. Kesādīsu tace rajjantā succhavicammaṃ tacoti gahetvā ‘‘suvaṇṇādivaṇṇo me taco’’tiādinā rajjanti.</paragraph>
    <paragraph line="67"><bold>Tesu dve ekamaggaṃ paṭipajjamānā nāma na hontī</bold>ti yathā tathā vā palāyantīti attho. Tattha rāgādivatthubhāvena dvattiṃsākārānaṃ corasadisatā anatthāvahatā daṭṭhabbā.</paragraph>
    <paragraph line="68">Kammameva visesādhigamassa ṭhānanti <bold>kammaṭṭhānaṃ</bold> bhāvanā vuccati. Tenāha <bold>‘‘manasikarontassa appanaṃ pāpuṇātī’’</bold>ti. Kammassa vā bhāvanāya ṭhānaṃ ārammaṇaṃ appanārammaṇabhāvūpagamanena appanaṃ pāpuṇātīti vuttaṃ.</paragraph>
    <paragraph line="69"><bold>Mānajātiko</bold>ti etena laṅghanasamatthatāyogena upasamarahitataṃ dasseti. Cittampi hi tathā nānārammaṇesu vaḍḍhitaṃ upasamarahitanti dassetabbanti.</paragraph>
    <paragraph line="70"><bold>Hatthe gahitapañhavatthu pākatikamevā</bold>ti visuddhimagge vuttataṃ sandhāyāha. Tattha hi vuttaṃ –</paragraph>
    <indent line="71">‘‘Mālakatthero kira dīghabhāṇakaabhayattheraṃ hatthe gahetvā ‘āvuso abhaya, imaṃ tāva <pageBreak edition="Vipassana Research Institut" number="0.0154" /> pañhaṃ uggaṇhāhī’ti vatvā āha ‘mālakatthero dvattiṃsakoṭṭhāsesu dvattiṃsapaṭhamajjhānalābhī, sace rattiṃ ekaṃ, divā ekaṃ samāpajjati, atirekaḍḍhamāsena puna sampajjati. Sace pana devasikaṃ ekameva samāpajjati, atirekamāsena puna sampajjatī’’’ti.</indent>
    <paragraph line="72">Idaṃ pana <bold>ekaṃ manasikarontassa ekaṃ pāṭiyekkaṃ manasikarontassa dvattiṃsā</bold>ti etassa sādhanatthaṃ nidassanavasena ānītanti daṭṭhabbaṃ.</paragraph>
    <paragraph line="73"><bold>Anupādinnakapakkhe ṭhitānī</bold>ti etena cetiyapabbatavāsī mahātissatthero viya, saṅgharakkhitattherupaṭṭhākasāmaṇero viya ca anupādinnakapakkhe ṭhapetvā gahetuṃ sakkontassa dasavidhāsubhavasena jīvamānakasarīrepi upaṭṭhite upacārappatti dassitā hotīti veditabbā. ‘‘Atthissa kāye’’ti pana sattavasena kesādīsu gayhamānesu yathā ‘‘imasmiṃ <pageBreak edition="Myanmar" number="0.0156" /> kāye’’ti satta-ggahaṇarahite ahaṃkāravatthumhi viddhastāhaṃkāre sadā sannihite pākaṭe ca attano kāye upaṭṭhānaṃ hoti, na tathā tatthāti appanaṃ appattā ādīnavānupassanāva tattha hotīti adhippāyenāha <bold>‘‘asubhānupassanāsaṅkhātā pana vipassanābhāvanā hotīti veditabbā’’</bold>ti.</paragraph>
    <paragraph line="74" number="357"> Ādimhi sevanā <bold>āsevanā,</bold> vaḍḍhanaṃ <bold>bhāvanā,</bold> punappunaṃ karaṇaṃ <bold>bahulīkamma</bold>nti ayametesaṃ viseso.</paragraph>
    <paragraph line="75" number="362"><bold>Vatthupariññāyā</bold>ti abhijjhādomanassānaṃ vatthubhūtassa kāyassa parijānanena. <bold>Appitā</bold>ti gamitā, sā ca vināsitatāti āha <bold>‘‘vināsitā’’</bold>ti. Appavattiyaṃ ṭhapitātipi <bold>appitā</bold>ti ayamattho niruttisiddhiyā vuttoti daṭṭhabbo. <bold>Vigatantā katā</bold>ti idāni kātabbo anto etesaṃ natthīti vigatantā, evaṃbhūtā katāti attho. Kammameva visesādhigamassa ṭhānaṃ <bold>kammaṭṭhānaṃ,</bold> kamme vā ṭhānaṃ bhāvanārambho <bold>kammaṭṭhānaṃ,</bold> tañca anupassanāti āha <bold>‘‘anupassanāya kammaṭṭhāna’’</bold>nti, anupassanāya vuttanti adhippāyo.</paragraph>
    <centered line="76">Kāyānupassanāniddesavaṇṇanā niṭṭhitā.</centered>
    <subhead line="77">Vedanānupassanāniddesavaṇṇanā</subhead>
    <paragraph line="78" number="363"> Sampajānassa <pageBreak edition="Vipassana Research Institut" number="0.0155" /> vediyanaṃ <bold>sampajānavediyanaṃ</bold>. <bold>Vatthu</bold>nti sukhādīnaṃ ārammaṇamāha, tena vatthu ārammaṇaṃ etissāti <bold>vatthuārammaṇā</bold>ti samāso daṭṭhabbo. <bold>Vohāramattaṃ hotī</bold>ti etena ‘‘sukhaṃ vedanaṃ vedayāmī’’ti idaṃ vohāramattena vuttanti dasseti.</paragraph>
    <paragraph line="79"><bold>Vīriyasamādhiṃ yojetvā</bold>ti adhivāsanavīriyassa adhimattatāya tassa samatāya ubhayaṃ saha yojetvā. <bold>Saha paṭisambhidāhī</bold>ti lokuttarapaṭisambhidāhi saha. Lokiyānampi vā sati uppattikāle tattha samatthataṃ sandhāya <bold>‘‘saha paṭisambhidāhī’’</bold>ti vuttanti daṭṭhabbaṃ. <bold>Samasīsī</bold>ti vārasamasīsī hutvā paccavekkhaṇavārassa anantaravāre parinibbāyīti <pageBreak edition="Myanmar" number="0.0157" /> attho. <bold>Saṅkhepamanasikāravasena</bold> mahāsatipaṭṭhāne, <bold>vitthāramanasikāravasena</bold> rāhulovādadhātuvibhaṅgādīsu.</paragraph>
    <paragraph line="80"><bold>Phassapañcamakeyevā</bold>ti <bold>eva</bold>-saddena vuttesu tīsupi mukhesu pariggahassa samānataṃ dasseti. Nāmarūpavavatthānassa adhippetattā niravasesarūpapariggahassa dassanatthaṃ <bold>‘‘vatthu nāma karajakāyo’’</bold>ti āha, na cakkhādīni chavatthūnīti. Karajakāyassa pana vatthubhāvasādhanatthaṃ ‘‘idañca pana me viññāṇaṃ ettha sitaṃ, ettha paṭibaddha’’nti (dī. ni. 1.235; ma. ni. 2.252) suttaṃ ābhataṃ.</paragraph>
    <paragraph line="81">Phassaviññāṇānaṃ pākaṭatā kesañci hotīti yesaṃ na hoti, te sandhāyāha <bold>‘‘phassavasena vā hi…pe… na pākaṭaṃ hotī’’</bold>ti. Tesaṃ pana aññesañca sabbesaṃ veneyyānaṃ vedanā pākaṭāti āha <bold>‘‘vedanāvasena pana pākaṭaṃ hotī’’</bold>ti. <bold>Satadhotasappi</bold> nāma satavāraṃ vilāpetvā vilāpetvā udake pakkhipitvā uddharitvā gahitasappi.</paragraph>
    <paragraph line="82"><bold>Vinivattetvā</bold>ti catukkhandhasamudāyato visuṃ uddharitvā. Mahāsatipaṭṭhānasuttādīsu katthaci paṭhamaṃ rūpakammaṭṭhānaṃ vatvā pacchā arūpakammaṭṭhānaṃ vedanāvasena vinivattetvā dassitaṃ. Katthaci arūpakammaṭṭhānaṃ eva vedanāvasena arūparāsito, ñātapariññāya pariññātato vā rūpārūparāsito vā vinivattetvā dassitaṃ. Tatthāpi yesu paṭhamaṃ ñātapariññā vuttā, tesu tadantogadhaṃ <pageBreak edition="Vipassana Research Institut" number="0.0156" />. Yesu na vuttā, tesu ca vedanāya ārammaṇamattaṃ saṃkhittaṃ pāḷianāruḷhaṃ rūpakammaṭṭhānaṃ sandhāya rūpakammaṭṭhānassa paṭhamaṃ kathitatā vuttāti veditabbā.</paragraph>
    <paragraph line="83">‘‘Manoviññeyyānaṃ dhammānaṃ iṭṭhānaṃ kantāna’’ntiādinā (ma. ni. 3.306) nayena vuttaṃ chagehassitasomanassaṃ pañcakāmaguṇesu assādānupassino eva hotīti āha <bold>‘‘pañcakāmaguṇāmisanissitā cha gehassitasomanassavedanā’’</bold>ti.</paragraph>
    <centered line="84">Vedanānupassanāniddesavaṇṇanā niṭṭhitā.</centered>
    <subhead line="85">Cittānupassanāniddesavaṇṇanā</subhead>
    <paragraph line="86" number="365"> Kilesasampayuttānaṃ <pageBreak edition="Myanmar" number="0.0158" /> dhammānaṃ kehici kilesehi vippayogepi sati yehi sampayuttā, tehi saṃkilesabhāvena sadisehi saṃkiliṭṭhattā itarehipi na visuddhatā hotīti āha <bold>‘‘na pacchimapadaṃ bhajantī’’</bold>ti. <bold>Duvidha</bold>nti visuṃ vacanaṃ sarāgasadosehi visiṭṭhaggahaṇatthaṃ. Avipassanupagattā <bold>‘‘idha okāsova natthī’’</bold>ti vuttaṃ.</paragraph>
    <centered line="87">Cittānupassanāniddesavaṇṇanā niṭṭhitā.</centered>
    <subhead line="88">Dhammānupassanāniddeso</subhead>
    <subhead line="89">Ka. nīvaraṇapabbavaṇṇanā</subhead>
    <paragraph line="90" number="367"> Kaṇhasukkānaṃ yuganaddhatā natthīti pajānanakāle abhāvā <bold>‘‘abhiṇhasamudācāravasenā’’</bold>ti āha.</paragraph>
    <paragraph line="91"><bold>Subhampī</bold>ti <pageBreak edition="Vipassana Research Institut" number="0.0157" /> kāmacchandopi. So hi attano gahaṇākārena ‘‘subha’’nti vuccati, tenākārena pavattamānakassa aññassa kāmacchandassa nimittattā <bold>‘‘nimitta’’</bold>nti cāti. Ākaṅkhitassa hitasukhassa anupāyabhūto manasikāro <bold>anupāyamanasikāro. Tatthā</bold>ti nipphādetabbe ārammaṇabhūte ca duvidhepi subhanimitte.</paragraph>
    <paragraph line="92"><bold>Asubhampī</bold>ti asubhajjhānampi. Taṃ pana dasasu asubhesu kesādīsu ca pavattaṃ daṭṭhabbaṃ. Kesādīsu hi saññā asubhasaññāti girimānandasutte vuttāti. Ettha catubbidhassapi ayonisomanasikārassa yonisomanasikārassa ca dassanaṃ niravasesadassanatthaṃ katanti veditabbaṃ. Tesu pana asubhe subhanti asubhanti ca manasikāro idhādhippeto, tadanukulattā vā itarepīti.</paragraph>
    <paragraph line="93">Bhojane mattaññuno thinamiddhābhibhavābhāvā otāraṃ alabhamāno kāmarāgo pahīyatīti vadanti. Bhojananissitaṃ pana āhārepaṭikūlasaññaṃ, tabbipariṇāmassa tadādhārassa tassa ca upanissayabhūtassa asubhatādidassanaṃ, kāyassa ca āhāraṭṭhitikatādidassanaṃ so <pageBreak edition="Myanmar" number="0.0159" /> uppādetīti tassa kāmacchando pahīyateva, abhidhammapariyāyena sabbopi lobho kāmacchandanīvaraṇanti āha <bold>‘‘arahattamaggenā’’</bold>ti.</paragraph>
    <paragraph line="94"><bold>Odissakānodissakadisāpharaṇāna</bold>nti attagaruatippiyasahāyamajjhattavasena odissakatā, sīmābhede kate anodissakatā, ekadisāpharaṇavasena disāpharaṇatā mettāya uggahaṇe veditabbā. Vihāraracchāgāmādivasena vā odissakadisāpharaṇaṃ, vihārādiuddesarahitaṃ puratthimādidisāvasena anodissakadisāpharaṇanti evaṃ vā dvidhā uggahaṃ sandhāya <bold>‘‘odissakānodissakadisāpharaṇāna’’</bold>nti vuttaṃ. Uggaho ca yāva upacārā daṭṭhabbo, uggahitāya āsevanā <bold>bhāvanā</bold>. Tattha ‘‘sabbe sattā pāṇā bhūtā puggalā attabhāvapariyāpannā’’ti etesaṃ vasena pañcavidhā, ekekasmiṃ ‘‘averā hontu, abyāpajjā, anīghā, sukhī attānaṃ pariharantū’’ti catudhā pavattito vīsatividhā vā anodhisopharaṇā mettā, ‘‘sabbā itthiyo purisā ariyā anariyā devā manussā vinipātikā’’ti sattodhikaraṇavasena pavattā sattavidhā, aṭṭhavīsatividhā vā odhisopharaṇā mettā, dasahi disāhi disodhikaraṇavasena pavattā dasavidhā ca disāpharaṇā mettā, ekekāya vā disāya sattādiitthiādiaverādiyogena asītādhikacatusatappabhedā anodhisoodhisopharaṇā veditabbā.</paragraph>
    <paragraph line="95"><bold>Kāyavināmanā</bold>ti <pageBreak edition="Vipassana Research Institut" number="0.0158" /> kāyassa vividhena ākārena nāmanā.</paragraph>
    <paragraph line="96"><bold>Atibhojane nimittaggāho</bold>ti atibhojane thinamiddhassa nimittaggāho, ‘‘ettake bhutte thinamiddhassa kāraṇaṃ hoti, ettake na hotī’’ti thinamiddhassa kāraṇākāraṇaggāhoti attho. Dhutaṅgānaṃ vīriyanissitattā āha <bold>‘‘dhutaṅganissitasappāyakathāyapī’’</bold>ti.</paragraph>
    <paragraph line="97">Kukkuccampi katākatānusocanavasena pavattamānaṃ uddhaccena samānalakkhaṇaṃ avūpasamasabhāvamevāti cetaso avūpasamo <bold>‘‘uddhaccakukkuccamevā’’</bold>ti vutto.</paragraph>
    <paragraph line="98">Bahussutassa ganthato ca atthato ca atthādīni vicinantassa cetaso vikkhepo na hoti yathāvidhipaṭipattiyā yathānurūpapatikārappavattiyā katākatānusocanañcāti <bold>‘‘bāhusaccenapi uddhaccakukkuccaṃ pahīyatī’’</bold>ti āha. Vuḍḍhasevitā ca vuḍḍhasīlitaṃ āvahatīti cetovūpasamakarattā uddhaccakukkuccappahānakāritā <pageBreak edition="Myanmar" number="0.0160" /> vuttā. Vuḍḍhataṃ pana anapekkhitvā vinayadharā kukkuccavinodakā kalyāṇamittā vuttāti daṭṭhabbā.</paragraph>
    <paragraph line="99">Tiṭṭhati etthāti ṭhānīyā, vicikicchāya ṭhānīyā <bold>vicikicchāṭhānīyā</bold>. Ṭhātabbāti vā ṭhānīyā, vicikicchā ṭhānīyā etesūti <bold>vicikicchāṭhānīyā</bold>.</paragraph>
    <paragraph line="100">Kāmaṃ bahussutatāparipucchakatāhi aṭṭhavatthukāpi vicikicchā pahīyati, tathāpi ratanattayavicikicchāmūlikā sesavicikicchāti katvā āha <bold>‘‘tīṇi ratanāni ārabbhā’’</bold>ti. Vinaye pakataññutā ‘‘sikkhāya kaṅkhatī’’ti (dha. sa. 1008; vibha. 915) vuttāya vicikicchāya pahānaṃ karotīti āha <bold>‘‘vinaye ciṇṇavasībhāvassapī’’</bold>ti. <bold>Okappaniyasaddhāsaṅkhātaadhimokkhabahulassā</bold>ti anupavisanasaddhāsaṅkhātaadhimokkhena adhimuccanabahulassa. Adhimuccanañca adhimokkhuppādanamevāti daṭṭhabbaṃ. Saddhāya vā ninnatā <bold>adhimutti</bold>.</paragraph>
    <centered line="101">Nīvaraṇapabbavaṇṇanā niṭṭhitā.</centered>
    <subhead line="102">Kha. bojjhaṅgapabbavaṇṇanā</subhead>
    <paragraph line="103">Khandhādipāḷiyā <pageBreak edition="Vipassana Research Institut" number="0.0159" /> attho khandhādīnaṃ atthoti katvā āha <bold>‘‘khandha…pe… vipassanānaṃ atthasannissitaparipucchābahulatā’’</bold>ti. Tena pāḷimuttakapucchā na tathā paññāsaṃvattanikā, yathā atthapaṭipucchāti dasseti.</paragraph>
    <paragraph line="104">Mandattā aggijālādīsu āpodhātuādīnaṃ viya vīriyādīnaṃ sakicce asamatthatā vuttā.</paragraph>
    <paragraph line="105"><bold>Pattaṃ nīharantova taṃ sutvā</bold>ti ettha pañcābhiññattā dibbasotena assosīti vadanti.</paragraph>
    <paragraph line="106"><bold>Pasādasinehābhāvenā</bold>ti pasādasaṅkhātassa sinehassa abhāvena. <bold>Gadrabhapiṭṭhe</bold> lūkharajo lūkhataro hutvā dissatīti atilūkhatāya taṃsadise.</paragraph>
    <paragraph line="107">Saṃvejanapasādanehi tejanaṃ tosanañca <bold>sampahaṃsanā</bold>ti.</paragraph>
    <centered line="108">Bojjhaṅgapabbavaṇṇanā niṭṭhitā.</centered>
    <paragraph line="109">Samathavipassanāsuddhavipassanāvasena <pageBreak edition="Myanmar" number="0.0161" /> paṭhamassa itaresañca kathitattāti attho. <bold>Maggasampayuttā sati kāyānupassanā nāmā</bold>ti āgamanavasena vuttaṃ. <bold>Evaṃ tāva desanā puggale tiṭṭhatī</bold>ti kāyānupassīādīnaṃ āgamanavasena visesetvā vuttā satipaṭṭhānadesanā puggale tiṭṭhatīti attho. Na hi sakkā ekassa anekasamaṅgitā vattuṃ ekakkhaṇe anekasatisambhavāvabodhapasaṅgā, puggalaṃ pana āmasitvā sakiccaparicchinne dhamme vuccamāne kiccabhedena ekissāpi satiyā anekanāmatā hotīti dassento <bold>‘‘kāye panā’’</bold>tiādimāha. Yathā hi puggalakiccaṃ dhammā evāti dhammabhedena kāyānupassīādipuggalabhedova hoti, na evaṃ dhammassa dhammo kiccanti na dhammabhedena tassa bhedo, tasmā ekāva sati catuvipallāsappahānabhūtā magge samiddhā anatthantarena tappahānakiccabhedena cattāri nāmāni labhatīti ayamettha adhippāyo.</paragraph>
    <centered line="110">Suttantabhājanīyavaṇṇanā niṭṭhitā.</centered>
    <title line="111">2. Abhidhammabhājanīyavaṇṇanā</title>
    <paragraph line="112" number="374"> Abhidhammabhājanīye <pageBreak edition="Vipassana Research Institut" number="0.0160" /> ‘‘kathañca bhikkhu kāye kāyānupassī viharati? Idha bhikkhu yasmiṃ samaye…pe… dandhābhiññaṃ kāye kāyānupassī, yā tasmiṃ samaye satī’’tiādinā āgamanavasena visesitāni satipaṭṭhānāni puggale ṭhapetvā desetvā puna ‘‘tattha katamaṃ satipaṭṭhānaṃ? Idha bhikkhu yasmiṃ samaye…pe… dandhābhiññaṃ…pe… yā tasmiṃ samaye satī’’tiādinā puggalaṃ anāmasitvā āgamavisesanañca akatvā catukiccasādhakekasativasena suddhikasatipaṭṭhānanayo vuttoti ayamettha nayadvaye viseso.</paragraph>
    <centered line="113">Abhidhammabhājanīyavaṇṇanā niṭṭhitā.</centered>
    <centered line="114">Satipaṭṭhānavibhaṅgavaṇṇanā niṭṭhitā.</centered>
  </content>
</document>