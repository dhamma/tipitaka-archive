<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik35.xml</normativeSource>
    <archivePath>roman/tika/abhidhammapitaka (tika)/vibhanga-mulatika/18. dhammahadayavibhango_.xml</archivePath>
    <baseFileName>18. dhammahadayavibhango_</baseFileName>
    <titlePath>18. Dhammahadayavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">18. Dhammahadayavibhaṅgo</chapter>
    <title line="2">1. Sabbasaṅgāhikavāravaṇṇanā</title>
    <paragraph line="3" number="978"><bold>Dhātusambhava…pe…</bold><pageBreak edition="Myanmar" number="0.0225" /><pageBreak edition="Vipassana Research Institut" number="0.0226" /><bold>saṅgahitattā</bold>ti ettha khandhādīnaṃ kāmadhātuādidhātūsu sambhavabhedabhinnānaṃ niravasesato saṅgahitattāti vibhāgena yojanā, tathā sesesupi pariyāpannapabhedabhinnānantiādinā. Tattha <bold>‘‘niravasesato saṅgahitattā’’</bold>ti iminā ‘‘sabbasaṅgāhikavāro’’ti ayamassa atthānugatā samaññāti dasseti. Yasmā cettha khandhādīnaṃ dvādasannaṃ koṭṭhāsānaṃ anavasesasaṅgaho, tasmā evaṃ dutiyavārādīnañcettha anuppaveso veditabbo. Khandhādīnameva hi tesaṃ sambhavādivicāro uppattānuppattidassanavāroti vattuṃ yuttoti yojanā. Anuppattidassanañcettha atthāpattisiddhaṃ veditabbaṃ. Na hi tattha ‘‘kati khandhā na pātubhavantī’’tiādipāḷi atthi.</paragraph>
    <paragraph line="4" number="979"><bold>Pucchānurūpa</bold>nti yenādhippāyena pucchā katā, tadanurūpaṃ. <bold>Avitathabyākaraṇaṃ</bold> nāma buddhānaṃ eva āveṇikaṃ, aññesaṃ taṃ yādicchikaṃ sutakkharasadisanti āha <bold>‘‘sabbaññuvacanaṃ viññāya katattā’’</bold>ti.</paragraph>
    <centered line="5">Sabbasaṅgāhikavāravaṇṇanā niṭṭhitā.</centered>
    <title line="6">2. Uppattānuppattivāravaṇṇanā</title>
    <paragraph line="7" number="991"> ‘‘Kāmabhave’’ti <pageBreak edition="Vipassana Research Institut" number="0.0227" /> idaṃ okāsavasena vatvā puna sattasantānavasena vattuṃ ‘‘kāmadhātusambhūtānañcā’’ti vuttanti tamatthavisesaṃ dassento <bold>‘‘iddhiyā…pe… attho’’</bold>ti āha. ‘‘Na vattabbaṃ siyā’’ti kasmā vuttaṃ, yadipi asaññasattānaṃ acakkhukattā rūpāyatanaṃ accantasukhumattā heṭṭhimabhūmikānañca agocaro, samānabhūmikānaṃ pana vehapphalānaṃ, uparibhūmikānañca suddhāvāsānaṃ cakkhāyatanassa gocaro hotīti āyatanādikiccaṃ karotiyevāti sakkā vattuṃ. Yaṃ panettha vitthārato vattabbaṃ, taṃ heṭṭhā vuttameva. ‘‘Heṭṭhato avīcinirayaṃ pariyantaṃ katvā uparito paranimmitavasavattideve <pageBreak edition="Myanmar" number="0.0226" /> antokaritvā yaṃ etasmi’’ntiādinā (dha. sa. 1287) vuttapadesā <bold>kāmāvacarādiokāsā</bold>. <bold>Te sattanikāyā ca dhātūti vuccanti</bold> samudāyassa avayavādhārabhāvato yathā ‘‘māsapuñjo māso’’ti. Sattā uppajjanti etthāti sattuppatti, uppajjanaṭṭhena sattāva uppatti sattuppattīti evaṃ okāsasattalokadvayassa sattuppattipariyāyo veditabbo. <bold>Sattabhāvena uppatti,</bold> na anupādinnakkhandhā viya saṅkhārabhāvenevāti adhippāyo. Ke pana teti āha <bold>‘‘sattāvāsavasena…pe… upādinnakakkhandhā’’</bold>ti. <bold>Taṃtaṃpariyāpannāna</bold>nti taṃtaṃsattāvāsapariyāpannānaṃ sattānaṃ, saṅkhārānameva vā. <bold>Sadisādhiṭṭhānabhāvenā</bold>ti sadisākārena pavattamānānaṃ khandhānaṃ patiṭṭhānabhāvena. Yebhuyyena hi tasmiṃ sattāvāse dhammā samānākārena pavattanti.</paragraph>
    <centered line="8">Uppattānuppattivāravaṇṇanā niṭṭhitā.</centered>
    <title line="9">3. Pariyāpannāpariyāpannavāravaṇṇanā</title>
    <paragraph line="10" number="999"><bold>Tattha, aññattha cā</bold>ti tasmiṃ, aññasmiñca bhave, okāse ca. Paricchedakārikāya kāmāditaṇhāya paricchijja āpannā gahitāti pariyāpannāti taṃtaṃbhavādiantogadhā <bold>taṃtaṃpariyāpannā</bold>.</paragraph>
    <centered line="11">Pariyāpannāpariyāpannavāravaṇṇanā niṭṭhitā.</centered>
    <title line="12">6. Uppādakakammaāyuppamāṇavāro</title>
    <title line="13">1. Uppādakakammavaṇṇanā</title>
    <paragraph line="14" number="1021"><bold>Dhātuttayabhūtadevavasenā</bold>ti <pageBreak edition="Vipassana Research Institut" number="0.0228" /> kāmādidhātuttaye nibbattadevānaṃ vasena.</paragraph>
    <centered line="15">Uppādakakammavaṇṇanā niṭṭhitā.</centered>
    <title line="16">2. Āyuppamāṇavaṇṇanā</title>
    <paragraph line="17" number="1026"> Suparimajjitakañcanādāsaṃ <pageBreak edition="Myanmar" number="0.0227" /> viya sobhati vijjotatīti subho, sarīrobhāso, tena subhena kiṇṇā vikiṇṇāti <bold>subhakiṇṇā</bold>.</paragraph>
    <paragraph line="18" number="1027"><bold>Taṃtaṃmanasikāra</bold>nti parittapathavīkasiṇādigatamanasikāraṃ. <bold>Appanākkhaṇepī</bold>ti <bold>pi</bold>-saddena pubbabhāgaṃ sampiṇḍeti. Chandanaṃ ārammaṇapariyesanaṃ <bold>chando,</bold> kattukamyatāchando. Paṇidhānaṃ cittaṭṭhapanā <bold>paṇidhi,</bold> saññāvirāgādīhi ārammaṇassa visesanaṃ tathāpavattāya bhāvanāya ārammaṇakaraṇameva.</paragraph>
    <paragraph line="19">Vipulaṃ vuccati mahantaṃ, santabhāvopi mahanīyatāya mahantamevāti āha <bold>‘‘vipulā phalāti vipulasantasukhāyuvaṇṇādiphalā’’</bold>ti.</paragraph>
    <paragraph line="20" number="1028"> Yaṃ cātumahārājikānaṃ āyuppamāṇaṃ, <bold>sañjīve</bold> eso eko rattidivo, tāya rattiyā tiṃsa rattiyo māso, tena māsena dvādasamāsiko saṃvaccharo, tena saṃvaccharena pañca vassasatāni sañjīve āyuppamāṇaṃ. Yaṃ tāvatiṃsānaṃ āyuppamāṇaṃ, eso <bold>kāḷasutte</bold> eko rattidivo…pe… tena saṃvaccharena vassasahassaṃ kāḷasutte āyuppamāṇaṃ. Yaṃ yāmānaṃ āyuppamāṇaṃ, eso <bold>saṅghāte</bold> eko rattidivo…pe… tena saṃvaccharena dve vassasahassāni saṅghāte <pageBreak edition="Vipassana Research Institut" number="0.0229" /> āyuppamāṇaṃ. Yaṃ tusitānaṃ āyuppamāṇaṃ, <bold>roruve</bold> eso eko rattidivo…pe… tena saṃvaccharena cattāri vassasahassāni roruve āyuppamāṇaṃ. Yaṃ nimmānaratīnaṃ āyuppamāṇaṃ, <bold>mahāroruve</bold> eso eko rattidivo…pe… tena saṃvaccharena aṭṭha vassasahassāni mahāroruve āyuppamāṇaṃ. Yaṃ paranimmitavasavattīnaṃ devānaṃ āyuppamāṇaṃ, <bold>tāpane</bold> eso eko rattidivo…pe… tena saṃvaccharena soḷasa vassasahassāni tāpane āyuppamāṇaṃ. <bold>Mahātāpane</bold> upaḍḍhantarakappo. <bold>Avīciyaṃ</bold> eko antarakappo ca āyuppamāṇanti vadanti. Devānaṃ adhimuttakālakiriyā viya tādisena puññabalena antarāpi maraṇaṃ hotīti <bold>‘‘kammameva pamāṇa’’</bold>nti vuttanti veditabbaṃ. Evañca katvā abbudādiāyuparicchedopi yuttataro hotīti.</paragraph>
    <paragraph line="21"><bold>Kiṃ</bold><pageBreak edition="Myanmar" number="0.0228" /><bold>jhāna</bold>nti aṭṭhasu jhānesu kataraṃ jhānaṃ. <bold>Bhavasīsānī</bold>ti bhavaggāni, puthujjanabhavaggaṃ ariyabhavaggaṃ sabbabhavagganti vehapphalādīnaṃ samaññā. <bold>Kassaci sattā</bold>ti puthujjanassa, <bold>kassaci pañcā</bold>ti sotāpannassa, sakadāgāmino ca, <bold>kassaci tayo</bold>ti anāgāmino vasena vuttaṃ. Tasmā so brahmakāyikādīhi cuto arūpaṃ upapajjanto veditabbo. ‘‘Navasu brahmalokesu nibbattaariyasāvakānaṃ tatrūpapattiyeva hoti, na heṭṭhūpapattī’’ti (vibha. aṭṭha. 1028) ayaṃ aṭṭhakathāpāṭhoti adhippāyena <bold>‘‘yaṃ panā’’</bold>tiādi vuttaṃ. ‘‘Tatrūpapattipi hoti uparūpapattipi, na heṭṭhūpapattī’’ti pana pāṭhoti tena ‘‘heṭṭhūpapattiyeva nivāritā’’tiādivacanena payojanaṃ natthi. Arūpadhātūpapatti ca na nivāritāti sambandho. Arūpadhātūpapatti na nivāritā ‘‘matthake ṭhitova parinibbātī’’ti niyamassa anicchitattā.</paragraph>
    <paragraph line="22"><bold>Aññatthā</bold>ti kāmaloke. <bold>Tatthā</bold>ti rūpaloke. <bold>Ayaṃ aṭṭhakathā</bold>ti ‘‘paṭhamajjhānabhūmiyaṃ nibbatto…pe… parinibbātī’’ti evaṃ pavattā aṭṭhakathā. <bold>Tenevā</bold>ti yasmā rūpadhātuyaṃ upapanno adhippeto, na upapajjanāraho, teneva kāraṇena. <bold>Tassā</bold>ti yathāvuttassa rūpadhātuyaṃ upapannassa ariyasāvakassa. Yena rūparāgena tattha rūpabhave upapanno, tasmiṃ arūpajjhānena vikkhambhite sammadeva diṭṭhādīnavesu yathā kāmarūpabhavesu āyatiṃ bhavābhilāso na bhavissati, evaṃ arūpabhavepīti dassento āha <bold>‘‘puna…pe… bhavissatiyevā’’</bold>ti. <bold>Tattha nibbatto</bold>ti rūpadhātuyaṃ upapanno. <bold>Ariyamaggaṃ bhāvetvā</bold>ti heṭṭhimaṃ ariyamaggaṃ sampādetvā. <bold>Nibbattabhavādīnavadassanavasenā</bold>ti tasmiṃ rūpabhave nibbattopi tattheva ādīnavadassanavasena. <bold>Anivattitabhavābhilāso</bold>ti upari arūpabhave avissaṭṭhabhavapatthano, yato arūpadhātuyaṃ upapajjanāraho. <bold>Tassa vasenā</bold>ti tādisassa ariyasāvakassa <pageBreak edition="Vipassana Research Institut" number="0.0230" /> vasena. ‘‘Kassaci pañca, kassaci tayo anusayā anusentī’’ti ayaṃ <bold>yamakapāḷi</bold> (yama. 2.anusayayamaka.312) <bold>pavattā</bold>.</paragraph>
    <centered line="23">Āyuppamāṇavaṇṇanā niṭṭhitā.</centered>
    <title line="24">7. Abhiññeyyādivāravaṇṇanā</title>
    <paragraph line="25" number="1030"> ‘‘Ruppanalakkhaṇaṃ <pageBreak edition="Myanmar" number="0.0229" /> rūpaṃ, anubhavanalakkhaṇā vedanā’’tiādinā <bold>sāmaññalakkhaṇapariggāhikā</bold>. ‘‘Phusanalakkhaṇo phasso, sātalakkhaṇaṃ sukha’’ntiādinā <bold>visesalakkhaṇapariggāhikā</bold>.</paragraph>
    <paragraph line="26">‘‘Cattāro khandhā siyā kusalā’’tiādīsu idha yaṃ vattabbaṃ, taṃ khandhavibhaṅgādīsu vuttaṃ, tasmā tattha vuttanayeneva gahetabbanti adhippāyo. Sesaṃ yadettha na vuttaṃ, taṃ suviññeyyamevāti.</paragraph>
    <centered line="27">Abhiññeyyādivāravaṇṇanā niṭṭhitā.</centered>
    <centered line="28">Dhammahadayavibhaṅgavaṇṇanā niṭṭhitā.</centered>
    <centered line="29">Iti sammohavinodaniyā ṭīkāya līnatthavaṇṇanā</centered>
    <centered line="30">Vibhaṅga-anuṭīkā samattā.</centered>
  </content>
</document>