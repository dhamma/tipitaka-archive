<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik29.xml</normativeSource>
    <archivePath>roman/tika/abhidhammapitaka (tika)/vibhanga-mulatika/12. jhanavibhango_.xml</archivePath>
    <baseFileName>12. jhanavibhango_</baseFileName>
    <titlePath>12. Jhānavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">12. Jhānavibhaṅgo</chapter>
    <title line="2">1. Suttantabhājanīyaṃ</title>
    <subhead line="3">Mātikāvaṇṇanā</subhead>
    <paragraph line="4" number="508"><bold>Pātimokkhasaṃvarādī</bold>ti <pageBreak edition="M" number="0.0176" /><pageBreak edition="V" number="0.0173" /><bold>ādi</bold>-saddena indriyesu guttadvāratā, bhojane mattaññutā, satisampajaññaṃ, jāgariyānuyogoti evamādike saṅgaṇhāti. <bold>Asubhānussatiyo</bold>ti asubhajhānāni, anussatijhānāni ca. Sati samaṇabhāvakarapubbabhāgakaraṇīyasampattiyaṃ samaṇabhāvopi siddhoyeva hotīti āha <bold>‘‘suññā…pe… dassetī’’</bold>ti. Kāraṇe hi siddhe phalampi siddhameva hotīti. Sikkhāpadānaṃ sarūpaṃ, sikkhitabbākāraṃ, saṅkhepato vibhāgañca dassetuṃ <bold>‘‘sikkhāpadesū’’</bold>tiādi vuttaṃ. Tattha <bold>nāmakāyādivasenā</bold>ti nāmakāyapadakāyabyañjanakāyavasena vuttesu. Iminā sikkhāpadānaṃ sikkhāya adhigamūpāyabhūtapaññattisabhāvataṃ dasseti. Tesu sikkhitabbākāro satthuāṇānatikkamoyevāti āha <bold>‘‘vaca…pe… tabbesū’’</bold>ti. <bold>Sikkhākoṭṭhāsesū</bold>ti vuttappabhedesu adhisīlasikkhābhāgesu. Tesu samādānameva sikkhitabbākāroti vuttaṃ <bold>‘‘paripūraṇavasena sikkhitabbesū’’</bold>ti. <bold>Sikkhāpadekadesabhūtā</bold>ti sikkhāpadasamudāyassa avayavabhūtā. Bhikkhusikkhā hi idhādhippetā ‘‘idha bhikkhū’’ti vuttattā. Tathā hi vakkhati ‘‘sesasikkhā pana atthuddhāravasena sikkhāsaddassa atthadassanatthaṃ vuttā’’ti (vibha. aṭṭha. 516).</paragraph>
    <centered line="5">Mātikāvaṇṇanā niṭṭhitā.</centered>
    <subhead line="6">Niddesavaṇṇanā</subhead>
    <paragraph line="7" number="509"><bold>Diṭṭhattā</bold>ti <pageBreak edition="V" number="0.0174" /> sayambhūñāṇena sacchikatattā. <bold>Khanti</bold>ādīsupi eseva nayo. Sayambhūñāṇena sacchikaraṇavaseneva hi bhagavato khamanaruccanādayo, na aññesaṃ viya anussavākāraparivitakkādimukhena. <bold>Aviparītaṭṭho</bold> ekantaniyyānaṭṭhena veditabbo. <bold>Sikkhiyamāno</bold>ti sikkhāya paṭipajjiyamāno <pageBreak edition="M" number="0.0177" />. <bold>Sikkhitabbāni sikkhāpadānī</bold>ti sikkhāpadapāḷiṃ vadati. <bold>Khandhattaya</bold>nti sīlādikkhandhattayaṃ. ‘‘Sabbapāpassa…pe… buddhāna sāsana’’nti (dha. pa. 183; dī. ni. 1.90; netti. 30) vacanato āha <bold>‘‘anusāsanadānabhūtaṃ sikkhattaya’’</bold>nti.</paragraph>
    <paragraph line="8"><bold>Sammādiṭṭhiyā paccayattā</bold>ti maggasammādiṭṭhiyā ekantahetubhāvato. Ettha ca <bold>sammādiṭṭhī</bold>ti kammassakatāsammādiṭṭhi, kammapathasammādiṭṭhi ca. <bold>Phalakāraṇopacārehī</bold>ti phalūpacārena sammādiṭṭhipaccayattā, kāraṇūpacārena sammādiṭṭhipubbaṅgamattā. <bold>Kusaladhammehi attano ekadesabhūtehī</bold>ti sammādiṭṭhidhamme sandhāyāha. Kusalapaññāviññāṇānaṃ vā pajānanavijānanavasena dassanaṃ <bold>diṭṭhī</bold>ti. Tena avayavadhammena samudāyassa upacaritataṃ dasseti. <bold>Vinayanakiriyattā</bold>ti desanābhūtaṃ sikkhattayamāha. <bold>Dhammenā</bold>ti dhammato anapetena. <bold>Avisamasabhāvenā</bold>ti avisamena sabhāvena, samenāti attho.</paragraph>
    <paragraph line="9" number="510"><bold>Anaññatthenā</bold>ti garahādiaññattharahitena sakatthena. <bold>Bhinnapaṭadhare</bold>ti bhikkhusāruppavasena pañcakhaṇḍādinā chedena chinnacīvaradhare.</paragraph>
    <paragraph line="10"><bold>Bhedanapariyāyavasena vuttaṃ,</bold> tasmā kilesānaṃ pahānā kilesānaṃ bhedā bhikkhūti vuttaṃ hoti.</paragraph>
    <paragraph line="11"><bold>Guṇavasenā</bold>ti sekkhadhammādiguṇānaṃ vasena. Tena bhāvatthato bhikkhusaddo dassito hoti.</paragraph>
    <paragraph line="12"><bold>Idaṃ dvaya</bold>nti ‘‘ettha cā’’tiādinā parato saṅgahadassanavasena vuttaṃ ‘‘sekkho’’tiādikaṃ vacanadvayaṃ. <bold>Iminā</bold>ti ‘‘sekkho bhikkhu bhinnattā pāpakāna’’nti padānaṃ atthadassanena. <bold>Na sameti</bold> sekkhaasekkhaputhujjanāsekkhadīpanato. <bold>Tadida</bold>nti paṭhamadvayaṃ. <bold>Nippariyāyadassanaṃ</bold> ariyānaṃ <pageBreak edition="V" number="0.0175" />, asekkhānaṃyeva ca sekkhabhinnakilesabhāvadīpanato. <bold>Vutto</bold>ti paṭiññāvacanaṃ, saccaṃ vuttoti attho. <bold>Na pana idhādhippeto</bold> atthuddhāravasena dassitattā.</paragraph>
    <paragraph line="13"><bold>Bhagavato vacana</bold>nti upasampadākammavācamāha. <bold>Tadanurūpa</bold>nti tadanucchavikaṃ, yathāvuttanti attho. Parisāvatthusīmāsampattiyo ‘‘samaggena saṅghena akuppenā’’ti (vibha. 510) iminā pakāsitāti <bold>‘‘ṭhānāraha’’</bold>nti padassa <bold>‘‘anūna…pe… avutta’’</bold>nti ettakameva atthamāha.</paragraph>
    <paragraph line="14" number="511"><bold>Avītikkamanaviratibhāvato</bold>ti <pageBreak edition="M" number="0.0178" /> avītikkamasamādānabhūtā viratīti katvā vārittasīlaṃ patvā virati eva padhānanti cetanāsīlassapi pariyāyatā vuttā. <bold>‘‘Nagaravaḍḍhakī vatthuvijjācariyo’’</bold>ti idaṃ idhādhippetanagaravaḍḍhakīdassanaṃ. Vatthuvijjā, pāsādavijjāti duvidhā hi vaḍḍhakīvijjā. <bold>Lehitabba</bold>nti sāyitabbaṃ. <bold>Cubitabba</bold>nti pātabbaṃ.</paragraph>
    <paragraph line="15"><bold>Indriyasaṃvarāhārattā</bold>ti indriyasaṃvarahetukattā. Pātimokkhasīlaṃ sikkhāpadasīlaṃ na pakatisīlādikena gayhatīti āha <bold>‘‘pātimokkhato aññaṃ sīlaṃ kāyikaavītikkamādiggahaṇena gahita’’</bold>nti. Taṃ pana pātimokkhasīlena na saṅgayhatīti na sakkā vattuṃ, kāyikavācasikasaṃvarassa tabbinimuttassa abhāvatoti dassento <bold>‘‘iminā adhippāyena vutta’’</bold>nti āha.</paragraph>
    <indent line="16">Tattha pātimokkhasaddassa evaṃ attho veditabbo – kilesānaṃ balavabhāvato, pāpakiriyāya sukarabhāvato, puññakiriyāya ca dukkarabhāvato bahukkhattuṃ apāyesu patanasīloti pātī, puthujjano, aniccatāya vā bhavādīsu kammavegakkhitto ghaṭiyantaṃ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa pātanasīloti pātī, sattasantāno, cittameva vā. Taṃ pātinaṃ saṃsāradukkhato mokkhetīti <bold>pātimokkhaṃ</bold>. Cittassa hi vimokkhena sattopi ‘‘vimutto’’ti vuccati. Vuttañhi ‘‘cittavodānā visujjhantī’’ti (saṃ. ni. 3.100), ‘‘anupādāya āsavehi cittaṃ vimutta’’nti (mahāva. 28) ca. Atha vā avijjādinā hetunā saṃsāre patati gacchati pavattatīti pātī. ‘‘Avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarata’’nti (saṃ. ni. 2.124; 3.99; 5.520; kathā. 75) hi <pageBreak edition="V" number="0.0176" /> vuttaṃ. Tassa pātino sattassa taṇhādisaṃkilesattayato mokkho etenāti <bold>pātimokkhaṃ</bold>. ‘‘Kaṇṭhekāḷo’’tiādīnaṃ viya tassa samāsasiddhi veditabbā.</indent>
    <indent line="17">Atha vā pāteti vinipāteti dukkheti pāti, cittaṃ. Vuttañhi ‘‘cittena nīyati loko, cittena parikassatī’’ti (saṃ. ni. 1.62). Tassa pātino <pageBreak edition="M" number="0.0179" /> mokkho etenāti <bold>pātimokkhaṃ</bold>. Patati vā etena apāyadukkhe vā saṃsāradukkhe vāti pātī, taṇhādisaṃkileso. Vuttañhi ‘‘taṇhā janeti purisaṃ (saṃ. ni. 1.55-57), taṇhādutiyo puriso’’ti (itivu. 15; mahāni. 191; cūḷani. pārāyanānugītigāthā niddesa 107) ca ādi. Tato mokkhoti <bold>pātimokkhaṃ</bold>.</indent>
    <indent line="18">Atha vā patati etthāti pātīni, cha ajjhattikabāhirāni āyatanāni. Vuttañhi ‘‘chasu loko samuppanno, chasu kubbati santhava’’nti (saṃ. ni. 1.70; su. ni. 171). Tato chaajjhattikabāhirāyatanasaṅkhātato pātito mokkhoti <bold>pātimokkhaṃ</bold>.</indent>
    <indent line="19">Atha vā pāto vinipāto assa atthīti pātī, saṃsāro, tato mokkhoti <bold>pātimokkhaṃ</bold>.</indent>
    <indent line="20">Atha vā sabbalokādhipatibhāvato dhammissaro bhagavā ‘‘patī’’ti vuccati, muccati etenāti mokkho, patino mokkho tena paññattattāti patimokkho, patimokkho eva <bold>pātimokkhaṃ</bold>. Sabbaguṇānaṃ vā mūlabhāvato uttamaṭṭhena pati ca so yathāvuttenatthena mokkho cāti patimokkho, patimokkho eva <bold>pātimokkhaṃ</bold>. Tathā hi vuttaṃ ‘‘pātimokkhanti mukhametaṃ pamukhameta’’nti (mahāva. 135) vitthāro.</indent>
    <indent line="21">Atha vā pa-iti pakāre, atīti accantatthe nipāto, tasmā pakārehi accantaṃ mokkhetīti <bold>pātimokkhaṃ</bold>. Idañhi sīlaṃ sayaṃ tadaṅgavasena, samādhisahitaṃ paññāsahitañca vikkhambhanavasena samucchedavasena ca accantaṃ mokkheti mocetīti <bold>pātimokkhaṃ</bold>. Pati pati <pageBreak edition="V" number="0.0177" /> mokkhoti vā patimokkho, tamhā tamhā vītikkamadosato paccekaṃ mokkhoti attho, patimokkhoyeva <bold>pātimokkhaṃ</bold>. Mokkho vā nibbānaṃ, tassa mokkhassa paṭibimbabhūtoti patimokkhaṃ. Sīlasaṃvaro hi nibbedhabhāgiyo sūriyassa aruṇuggamanaṃ viya nibbānassa udayabhūto tappaṭibhāgo viya hoti yathārahaṃ kilesanibbāpanatoti patimokkhaṃ, patimokkhaṃyeva <bold>pātimokkhaṃ</bold>.</indent>
    <indent line="22">Atha <pageBreak edition="M" number="0.0180" /> vā mokkhaṃ pati vattati, mokkhābhimukhanti vā patimokkhaṃ, patimokkhaṃyeva <bold>pātimokkha</bold>nti. Idampi pātimokkhasaddassa mukhamattadassanameva. Sabbākaārena pana jinapātimokkho bhagavāva anavajjapatimokkhaṃ pātimokkhaṃ saṃvaṇṇeyya.</indent>
    <paragraph line="23" number="513"> Garubhaṇḍavissajjanakaraṇabhūtaṃ etassa atthīti <bold>garubhaṇḍavissajjanaṃ</bold>. <bold>Garubhaṇḍantarabhūtaṃ</bold> thāvarādi. Ūnakaṃ na vaṭṭatīti <bold>phātikammaṃ</bold> vuttaṃ. Atirekagghanakaṃ, tadagghanakameva vā vaṭṭatīti. <bold>Yathāvutta</bold>nti pokkharaṇito paṃsuuddharaṇādithāvarakammaṃ.</paragraph>
    <paragraph line="24"><bold>Dhāreti, poseti vā</bold> paresaṃ dārake.</paragraph>
    <paragraph line="25"><bold>Gihīnaṃ kariyamānaṃ vuttaṃ, na</bold> saṅghassa, gaṇassa vāti attho. <bold>Piṇḍapaṭipiṇḍa</bold>nti uttarapadalopaṃ, purimapade uttarapadalopañca katvā niddesoti āha <bold>‘‘piṇḍattha’’</bold>ntiādi. <bold>Ayoniso vicāraṇaṃ</bold> ayāthāvapaṭipatti.</paragraph>
    <paragraph line="26" number="514"> Gacchanti yathāsakaṃ visaye pavattantīti <bold>gāvo,</bold> cakkhādīni indriyāni.</paragraph>
    <paragraph line="27"><bold>Vidhunanaṃ</bold> papphoṭanaṃ, pavāhananti attho.</paragraph>
    <paragraph line="28" number="515"> Yathā karaṇattho karaṇīyasaddo, evaṃ vikiraṇatthopi hotīti āha <bold>‘‘vikkhipitabbānī’’</bold>ti, viddhaṃsitabbānīti attho. Saṃyamanīyāni vā <bold>saṃyamakaraṇīyāni,</bold> ‘‘na puna evaṃ karomī’’ti attano dahanaṃ manasā adhiṭṭhānaṃ saṃyamanaṃ, saṃyamanakaraṇīyāni <bold>saṃvarakaraṇīyānī</bold>ti cittamattāyattā eva saṃyamasaṃvarā ācariyena adhippetāti āha <bold>‘‘anāpattigamanīyānī’’</bold>ti <pageBreak edition="V" number="0.0178" />. Antevāsikatthero pana desanāpi cittuppādamanasikārehi vinā na hotīti desanāvisuddhiṃ nissaraṇaṃ vadati.</paragraph>
    <paragraph line="29" number="516"> ‘‘Alaṅkato cepi…pe… sa bhikkhū’’tiādīsu (dha. pa. 142) viya idhāpi <bold>guṇato bhikkhu adhippeto</bold>. Tathā ca vuttaṃ ‘‘idha bhikkhūti paṭipattiyā bhikkhubhāvadassanato evamāhā’’ti (vibha. aṭṭha. 355). Yattakaṃ ekena puggalena asesetvā samādātuṃ <pageBreak edition="M" number="0.0181" /> sakkā, taṃ sandhāyāha <bold>‘‘yena samādānena sabbāpi sikkhā samādinnā hontī’’</bold>ti yathā upasampadāpāripūriyā asesaṃ upasampannasikkhāsamādānaṃ. <bold>Ta</bold>nti samādānaṃ. <bold>Anekesū</bold>ti visuṃ visuṃ samādānesu. Yathā samādinnāya sikkhāya sabbena sabbaṃ avītikkamanaṃ sikkhitabbākāro, evaṃ sati vītikkame desanāgāminiyā desanā, vuṭṭhānagāminiyā vuṭṭhānaṃ tadupāyabhūtaṃ pārivāsikavattacaraṇādīti vuttaṃ <bold>‘‘avīti…pe… ākārenā’’</bold>ti. Yaṃ sikkhāpadaṃ pamādena vītikkantaṃ, taṃ sikkhiyamānaṃ na hotīti sesitaṃ nāma hotīti āha <bold>‘‘vītikkamanavasena sesassā’’</bold>ti.</paragraph>
    <paragraph line="30" number="519"><bold>Cittaparisodhanabhāvanā</bold>ti cittassa parisodhanabhūtā āvaraṇīyadhammavikkhambhikā samādhivipassanābhāvanā cittaparisodhanabhāvanā. <bold>Suppapariggāhaka</bold>nti niddāpariggāhakaṃ. <bold>Ida</bold>nti idaṃ abbokiṇṇabhavaṅgottaraṇasaṅkhātaṃ kiriyamayacittānaṃ appavattanaṃ suppaṃ nāma. <bold>Ito</bold> bhavaṅgottaraṇato. <bold>Pubbe ito</bold> kiriyamayacittappavattito parañca natthi. <bold>Ayaṃ</bold> kāyakilamatho, thinamiddhañca <bold>etassa</bold> suttassa paccayo.</paragraph>
    <paragraph line="31" number="522"><bold>Satipaṭṭhānādayo</bold>ti satipaṭṭhānasammappadhānaiddhipādā, ekacce ca maggadhammā saha na pavattanti, tasmā pāḷiyaṃ na vuttāti adhippāyo. Ete tāva ekasmiṃ ārammaṇe saha na pavattantīti na gaṇheyyuṃ, indriyabalāni kasmā na gahitānīti āha <bold>‘‘pavatta…pe… hontī’’</bold>ti. Evampi saddhindriyabalāni bojjhaṅgehi na saṅgayhantīti kathaṃ tesaṃ tadantogadhatāti codanaṃ sandhāyāha <bold>‘‘pīti…pe… vuttattā’’</bold>ti.</paragraph>
    <paragraph line="32" number="523"><bold>Samantato</bold>ti sabbabhāgesu sabbesu abhikkamādīsu, sabbabhāgato vā tesu eva abhikkamādīsu <pageBreak edition="V" number="0.0179" /> atthānatthādisabbabhāgato sabbākārato. <bold>Sammā</bold>ti aviparītaṃ yoniso. <bold>Sama</bold>nti avisamaṃ, iṭṭhādiārammaṇe rāgādivisamarahitaṃ katvāti attho.</paragraph>
    <paragraph line="33">Bhikkhā carīyati etthāti bhikkhācāro, bhikkhāya caraṇaṭṭhānaṃ, so eva gocaro, bhikkhāya caraṇameva vā sampajaññassa visayabhāvato gocaro, tasmiṃ <bold>bhikkhācāragocare</bold>. So pana abhikkamādibhedabhinnanti visesanavasena vuttaṃ <bold>‘‘abhikkamādīsu panā’’</bold>ti. <bold>Kammaṭṭhānasaṅkhāte</bold>ti yogakammassa bhāvanāya pavattiṭṭhānasaṅkhāte ārammaṇe, bhāvanākammeyeva <pageBreak edition="M" number="0.0182" /> vā, yogino sukhavisesahetutāya vā kammaṭṭhānasaṅkhāte sampajaññassa visayabhāvena <bold>gocare</bold>. <bold>Abhikkamādīsū</bold>ti abhikkamapaṭikkamādīsu ceva cīvarapārupanādīsu ca. <bold>Asammuyhanaṃ</bold> cittakiriyāvāyodhātuvipphāravaseneva tesaṃ pavatti, na aññathāti yāthāvato jānanaṃ.</paragraph>
    <paragraph line="34"><bold>Kammaṭṭhānaṃ padhānaṃ katvā</bold>ti cīvarapārupanādisarīrapariharaṇakiccakālepi kammaṭṭhānamanasikārameva padhānaṃ katvā.</paragraph>
    <paragraph line="35"><bold>Tasmā</bold>ti yasmā ussukkajāto hutvā ativiya maṃ yācasi, yasmā ca jīvitantarāyānaṃ dujjānataṃ vadasi, indriyāni ca te paripākaṃ gatāni, tasmā. <bold>Tihā</bold>ti nipātamattaṃ. <bold>Te</bold> tayā. <bold>Eva</bold>nti idāni vattabbākāraṃ vadati. <bold>Sikkhitabba</bold>nti adhisīlasikkhādīnaṃ tissannampi sikkhānaṃ vasena sikkhanaṃ kātabbaṃ. Yathā pana sikkhitabbaṃ, taṃ dassento <bold>‘‘diṭṭhe diṭṭhamattaṃ bhavissatī’’</bold>tiādimāha.</paragraph>
    <paragraph line="36">Tattha <bold>diṭṭhe diṭṭhamatta</bold>nti rūpāyatane cakkhuviññāṇena diṭṭhamattaṃ. Yathā hi cakkhuviññāṇaṃ rūpe rūpamattameva passati, na niccādisabhāvaṃ, evaṃ sesataṃdvārikaviññāṇehipi me ettha diṭṭhamattameva bhavissatīti sikkhitabbanti attho. Atha vā <bold>diṭṭhe diṭṭhaṃ</bold> nāma cakkhuviññāṇaṃ, rūpe rūpavijānananti attho. <bold>Mattā</bold>ti pamāṇaṃ. Diṭṭhaṃ mattā etassāti <bold>diṭṭhamattaṃ,</bold> cakkhuviññāṇamattameva me cittaṃ bhavissatīti attho. Idaṃ vuttaṃ hoti – yathā āpāthagate rūpe cakkhuviññāṇaṃ na rajjati na dussati na muyhati, evaṃ rāgādivirahena cakkhuviññāṇamattameva me javanaṃ bhavissati, cakkhuviññāṇappamāṇeneva naṃ ṭhapessāmīti. Atha vā <bold>diṭṭhaṃ</bold> nāma cakkhuviññāṇena diṭṭharūpaṃ. <bold>Diṭṭhe diṭṭhaṃ</bold> nāma tattheva uppannaṃ sampaṭicchanasantīraṇavoṭṭhabbanasaṅkhātaṃ <pageBreak edition="V" number="0.0180" /> cittattayaṃ. Yathā taṃ na rajjati na dussati na muyhati, evaṃ āpāthagate rūpe teneva sampaṭicchanādippamāṇena javanaṃ uppādessāmi, nāssa taṃ pamāṇaṃ atikkamitvā rajjanādivasena uppajjituṃ dassāmīti evamettha attho daṭṭhabbo. Esa nayo sutamutesu. <bold>Muta</bold>nti ca tadārammaṇaviññāṇehi saddhiṃ gandharasaphoṭṭhabbāyatanaṃ veditabbaṃ. <bold>Viññāte viññātamatta</bold>nti ettha pana <bold>viññātaṃ</bold> nāma manodvārāvajjanena viññātārammaṇaṃ, tasmiṃ viññāte. <bold>Viññātamatta</bold>nti āvajjanappamāṇaṃ. Yathā āvajjanaṃ na rajjati na dussati na muyhati, evaṃ rajjanādivasena uppajjituṃ adatvā āvajjanappamāṇeneva cittaṃ ṭhapessāmīti ayamettha <pageBreak edition="M" number="0.0183" /> attho. <bold>Evañhi te bāhiya sikkhitabba</bold>nti evaṃ imāya paṭipadāya tayā bāhiya tissannaṃ sikkhānaṃ anupavattanavasena sikkhitabbaṃ. Iti bhagavā bāhiyassa saṃkhittarucitāya chahi viññāṇakāyehi saddhiṃ chaḷārammaṇabhedabhinnaṃ vipassanāvisayaṃ diṭṭhādīhi catūhi koṭṭhāsehi vibhajitvā tatthassa ñātatīraṇapariññaṃ dasseti.</paragraph>
    <paragraph line="37">Kathaṃ? Ettha hi rūpāyatanaṃ passitabbaṭṭhena <bold>diṭṭhaṃ</bold> nāma, cakkhuviññāṇaṃ pana saddhiṃ taṃdvārikaviññāṇehi dassanaṭṭhena, tadubhayampi yathāpaccayaṃ pavattamānaṃ dhammamattameva, na ettha koci kattā vā kāretā vā. Yato taṃ hutvā abhāvaṭṭhena aniccaṃ, udayabbayapaṭipīḷanaṭṭhena dukkhaṃ, avasavattanaṭṭhena anattāti kuto tattha paṇḍitassa rajjanādīnaṃ okāsoti ayañhettha adhippāyo. Esa nayo sutādīsupi.</paragraph>
    <paragraph line="38">Idāni ñātatīraṇapariññāsu patiṭṭhitassa upari saha phalena pahānapariññaṃ dassetuṃ <bold>‘‘yato kho te bāhiyā’’</bold>tiādi āraddhaṃ. Tattha <bold>yato</bold>ti yadā, yasmā vā. <bold>Te</bold>ti tava. <bold>Tato</bold>ti tadā, tasmā vā. <bold>Tenā</bold>ti tena diṭṭhādinā, diṭṭhādipaṭibaddhena vā rāgādinā. Idaṃ vuttaṃ hoti – bāhiya, tava yasmiṃ kāle, yena vā kāraṇena diṭṭhādīsu mayā vuttavidhiṃ paṭipajjantassa aviparītasabhāvāvabodhena diṭṭhādimattaṃ bhavissati, tasmiṃ kāle, tena vā kāraṇena tvaṃ tena diṭṭhādipaṭibaddhena rāgādinā saha na bhavissasi, ratto vā duṭṭho vā mūḷho vā na bhavissasi pahīnarāgādikattā, tena vā diṭṭhādinā saha paṭibaddho na bhavissasīti. <bold>Tato tvaṃ, bāhiya, na tatthā</bold>ti yadā, yasmā vā tvaṃ tena rāgena vā ratto, dosena vā duṭṭho, mohena vā mūḷho na bhavissasi, tadā, tasmā vā tvaṃ tattha diṭṭhādike na bhavissasi, tasmiṃ diṭṭhe vā sutamutaviññāte vā ‘‘etaṃ mama, esohamasmi, eso me attā’’ti (mahāva. 21) taṇhāmānadiṭṭhīhi allīno patiṭṭhito <pageBreak edition="V" number="0.0181" /> na bhavissasi. Ettāvatā pahānapariññaṃ matthakaṃ pāpetvā khīṇāsavabhūmi dassitā. <bold>Tato tvaṃ, bāhiya, nevidha, na huraṃ, na ubhayamantarenā</bold>ti yadā tvaṃ, bāhiya, tena rāgādinā tattha diṭṭhādīsu paṭibaddho na bhavissasi, tadā tvaṃ neva idha loke, na paraloke, na ubhayattha hosi. <bold>Esevanto dukkhassā</bold>ti kilesadukkhassa, vaṭṭadukkhassa ca ayameva anto ayaṃ paricchedo parivaṭumabhāvoti ayameva hi ettha attho <pageBreak edition="M" number="0.0184" />. Ye pana ‘‘ubhayamantarenā’’ti padaṃ gahetvā antarābhavaṃ nāma icchanti, tesaṃ taṃ micchā. Tattha yaṃ vattabbaṃ, taṃ parato <bold>antarābhavakathāyaṃ</bold> (kathā. 505 ādayo ) āvi bhavissati.</paragraph>
    <paragraph line="39"><bold>Etesa</bold>nti atiharaṇavītiharaṇānaṃ.</paragraph>
    <paragraph line="40"><bold>‘‘Tattha hī’’</bold>tiādinā pañcaviññāṇavīthiyaṃ puretaraṃ pavattaayonisomanasikāravasena āvajjanādīnaṃ ayoniso āvajjanādinā iṭṭhādiārammaṇe lobhādippavattimattaṃ hoti, na pana itthipurisādivikappagāho, manodvāreyeva pana so hotīti dasseti. <bold>Tassā</bold>ti ‘‘itthī, puriso’’ti rajjanādikassa. <bold>Bhavaṅgādī</bold>ti bhavaṅgaāvajjanadassanāni, sampaṭicchanasantīraṇavoṭṭhabbanapañcadvārikajavanañca. <bold>Apubbatittaratāvasenā</bold>ti apubbatāittarabhāvānaṃ vasena.</paragraph>
    <paragraph line="41"><bold>Atiharatī</bold>ti mukhadvāraṃ atikkamitvā harati. <bold>Taṃtaṃvijānananipphādako</bold>ti tassa tassa pariyesanādivisayassa, vijānanassa ca nipphādako. Yena hi payogena pariyesanādi nipphajjati, so tabbisayaṃ vijānanampi nipphādeti nāma hoti. <bold>Sammāpaṭipatti</bold>nti dhammesu aviparītapaṭipattiṃ yathābhūtāvabodhaṃ.</paragraph>
    <paragraph line="42"><bold>Gamanepī</bold>ti gamanapayogepi. <bold>Atiharaṇaṃ</bold> yathāṭhitasseva kāyassa icchitadesābhimukhakaraṇaṃ. <bold>Gamanaṃ</bold> desantaruppatti. <bold>Vakkhamāno</bold>ti ‘‘abhikkante paṭikkanteti…pe… addhāgamanavasena kathito. Gate ṭhite nisinneti ettha vihāre cuṇṇikapāduddhārairiyāpathavasena kathito’’ti (vibha. aṭṭha. 523) vakkhamāno viseso.</paragraph>
    <paragraph line="43"><bold>Pavatte</bold>ti caṅkamādīsu pavatte rūpārūpadhamme. <bold>Pariggaṇhantassa</bold> aniccādito.</paragraph>
    <paragraph line="44">Kāyikakiriyādinibbattakajavanaṃ <pageBreak edition="V" number="0.0182" /> phalūpacārena <bold>‘‘kāyādikiriyāmaya’’</bold>nti vuttaṃ. <bold>Kiriyāsamuṭṭhitattā</bold>ti pana kāraṇūpacārena.</paragraph>
    <paragraph line="45" number="526"><bold>Kammaṭṭhānaupāsanassā</bold>ti kammaṭṭhānabhāvanāya. <bold>Yogapatha</bold>nti bhāvanāyoggakiriyāya pavattanamaggaṃ.</paragraph>
    <paragraph line="46" number="537"><bold>Kāyādīsū</bold>ti kāyavedanācittadhammesu. <bold>Suṭṭhu pavattiyā</bold>ti asubhānupassanādivasena pavattiyā. <bold>Niyyānasabhāvo</bold> sammāsatitā eva <pageBreak edition="M" number="0.0185" />. <bold>Upaṭṭhāna</bold>nti satiṃ kiccato dasseti. Ettha ca yathāvutto pariggaho jāto etissāti <bold>pariggahitā,</bold> taṃ pariggahitaṃ niyyānabhūtaṃ satiṃ katvāti attho veditabbo.</paragraph>
    <paragraph line="47" number="542-3"> Pakuppanaṃ idha <bold>vikārāpattibhāvo</bold>.</paragraph>
    <paragraph line="48" number="550"><bold>Tappaṭipakkhasaññā</bold>ti thinamiddhapaṭipakkhasaññā. Sā atthato tadaṅgādivasena thinamiddhavinodanākārappavattā kusalavitakkasampayuttasaññā, tathābhūto vā cittuppādo saññāsīsena vuttoti veditabbo.</paragraph>
    <paragraph line="49" number="553"><bold>Sārambha</bold>nti ārambhavantaṃ, sahārambhanti attho. <bold>Nirāvaraṇābhogā</bold> thinamiddhandhakāravigamena nirāvaraṇasamannāhārasaññā. <bold>Vivaṭā</bold> appaṭicchādanā.</paragraph>
    <paragraph line="50" number="564"><bold>Tattha tatthā</bold>ti ‘‘iminā pātimokkhasaṃvarena upeto hotī’’tiādīsu (vibha. 511).</paragraph>
    <paragraph line="51" number="588"> Yathā kenaci nikkujjitaṃ ‘‘idaṃ nāmeta’’nti pakatiñāṇena na ñāyati, evaṃ sabbappakārena aviditaṃ nikkujjitaṃ viya hotīti āha <bold>‘‘sabbathā aññātatā nikkujjitabhāvo’’</bold>ti. <bold>Niravasesaparicchindanābhāvo</bold>ti duviññeyyatāya niravasesato paricchinditabbatābhāvo, paricchindikābhāvo vā. Ekadeseneva hi gambhīraṃ ñāyati.</paragraph>
    <paragraph line="52"><bold>Ācikkhantī</bold>tiādito <pageBreak edition="V" number="0.0183" /> paribyattaṃ kathenti. <bold>Desentī</bold>ti upadisanavasena vadanti, pabodhenti vā. <bold>Paññāpentī</bold>ti pajānāpenti, saṃpakāsentīti attho. <bold>Paṭṭhapentī</bold>ti pakārehi asaṅkarato ṭhapenti. <bold>Vivarantī</bold>ti vivaṭaṃ karonti. <bold>Vibhajantī</bold>ti vibhattaṃ karonti. <bold>Uttānīkarontī</bold>ti anuttānaṃ gambhīraṃ uttānaṃ pākaṭaṃ karonti. Ettha ca <bold>‘‘paññāpentī’’</bold>tiādīhi chahi padehi atthapadāni dassitāni. <bold>‘‘Ācikkhanti desentī’’</bold>ti pana dvīhi padehi byañjanapadānīti evaṃ atthabyañjanapadasampannāya uḷārāya pasaṃsāya pasaṃsanaṃ dasseti. Yaṃ panetesu atthabyañjanapadesu vattabbaṃ, taṃ <bold>nettiaṭṭhakathāyaṃ (netti. aṭṭha. 23 ādayo)</bold> vitthārato vuttameva, tasmā tattha vuttanayeneva veditabbaṃ.</paragraph>
    <paragraph line="53" number="602"><bold>Ettheva</bold><pageBreak edition="M" number="0.0186" /><bold>yojetabbaṃ</bold> tassa heṭṭhābhūmisamatikkamanamukhena bhūmivisesādhigamupāyadīpanato. <bold>Sabbatthāpī</bold>ti ‘‘rūpasaññānaṃ samatikkamā, ākāsānañcāyatanaṃ samatikkammā’’ti sabbesupi samatikkamavacanesu.</paragraph>
    <paragraph line="54" number="610"><bold>Taṃyeva ākāsaṃ phuṭaṃ viññāṇa</bold>nti taṃyeva kasiṇugghāṭimākāsaṃ ‘‘ananta’’nti manasikārena phuṭaṃ pharitvā ṭhitaṃ paṭhamāruppaviññāṇaṃ ‘‘anantaṃ viññāṇa’’nti <bold>manasi karotī</bold>ti attho. Dutiyavikappe pana sāmaññajotanā visese tiṭṭhatīti ‘‘phuṭa’’nti iminā viññāṇameva vuttanti <bold>phuṭaṃ viññāṇa</bold>nti paṭhamāruppaviññāṇamāha. Tañhi ākāsassa sapharaṇakaviññāṇaṃ. <bold>Viññāṇenā</bold>ti ca karaṇatthe karaṇavacanaṃ, tañca dutiyāruppaviññāṇaṃ vadatīti āha <bold>‘‘viññāṇañcāyatanaviññāṇena manasi karotī’’</bold>ti. <bold>Tenā</bold>ti paṭhamāruppaviññāṇena. <bold>Gahitākāra</bold>nti anantapharaṇavasena gahitākāraṃ. <bold>Manasi karotī</bold>ti dutiyāruppaparikammamanasikārena manasi karoti. <bold>Eva</bold>nti yathāvuttākāraṃ kasiṇugghāṭimākāse paṭhamāruppaviññāṇena anantapharaṇavasena yo gahitākāro, taṃ manasi karontaṃyeva. <bold>Taṃ viññāṇa</bold>nti taṃ dutiyāruppaviññāṇaṃ. <bold>Anantaṃ pharatī</bold>ti ‘‘ananta’’nti pharati, tasmā dutiyoyevattho yuttoti. <bold>‘‘Yañhī’’</bold>tiādinā yathāvuttamatthaṃ pākaṭaṃ karoti. <bold>Taṃpharaṇākārasahita</bold>nti tasmiṃ ākāse pharaṇākārasahitaṃ. <bold>Viññāṇa</bold>nti paṭhamāruppaviññāṇaṃ.</paragraph>
    <paragraph line="55" number="615"><bold>Pubbe</bold>ti dutiyāruppaparikammakāle. Yaṃ ‘‘anantaṃ viññāṇa’’nti manasi kataṃ, <bold>taṃyeva</bold><pageBreak edition="V" number="0.0184" /> paṭhamāruppaviññāṇameva. Taṃyeva hi abhāveti. Ārammaṇātikkamavasena hi etā samāpattiyo laddhabbāti.</paragraph>
    <centered line="56">Niddesavaṇṇanā niṭṭhitā.</centered>
    <centered line="57">Suttantabhājanīyavaṇṇanā niṭṭhitā.</centered>
    <title line="58">2. Abhidhammabhājanīyavaṇṇanā</title>
    <paragraph line="59" number="623"> Catukkanaye dutiyajjhānameva yesaṃ vicāro oḷārikato na upaṭṭhāti, yesañca upaṭṭhāti, tesaṃ vasena dvidhā bhinditvā desitanti <pageBreak edition="M" number="0.0187" /> catukkanayato pañcakanayo nīhatoti āha <bold>‘‘uddhaṭānaṃyeva catunnaṃ…pe… dassanato cā’’</bold>ti.</paragraph>
    <centered line="60">Abhidhammabhājanīyavaṇṇanā niṭṭhitā.</centered>
    <title line="61">3. Pañhapucchakavaṇṇanā</title>
    <paragraph line="62" number="640"><bold>Tīsū</bold>ti paṭhamādīsu tīsu. Catukkanayena hi taṃ vuttaṃ. <bold>Evaṃkoṭṭhāsikā</bold>ti appamāṇāti vuttā. Tenāha <bold>‘‘lokuttarabhūtā evāti adhippāyo’’</bold>ti. Paricchinnākāsa…pe… catutthānaṃ vaṭṭavipassanāpādakattā <bold>‘‘sabbatthapādakacatutthe saṅgahitānī’’</bold>ti vuttaṃ.</paragraph>
    <paragraph line="63"><bold>Ayaṃ kathā</bold>ti parittārammaṇādikathā. Heṭṭhimo ariyo uparimassa ariyassa lokuttaracittāni paṭivijjhituṃ na sakkotīti vuttaṃ <bold>‘‘na ca…pe… sakkotī’’</bold>ti.</paragraph>
    <paragraph line="64">‘‘Kiriyato dvādasanna’’nti ca pāṭho atthi. <bold>Saha vadati</bold> lokuttaraphalacatutthatāsāmaññenāti <pageBreak edition="V" number="0.0185" /> adhippāyo. Idha sabbasaddassa padesasabbavācibhāvato ekadesassa asambhavepi sabbatthapādakatā eva veditabbāti dassetuṃ <bold>‘‘sabbattha…pe… daṭṭhabba’’</bold>nti āha. <bold>Paricchinnākāsakasiṇacatutthādīnī</bold>ti <bold>ādi</bold>-saddena ānāpānacatutthādayo saṅgahitā. <bold>Navattabbatāyā</bold>ti navattabbārammaṇatāya.</paragraph>
    <paragraph line="65"><bold>Nibbānañcāti vattabbaṃ</bold> tadārammaṇassāpi bahiddhārammaṇabhāvato.</paragraph>
    <paragraph line="66"><bold>‘‘Sasantānagatampī’’</bold>ti idaṃ <bold>rūpa</bold>-saddena, <bold>kamma</bold>-saddena ca sambandhitabbaṃ ‘‘sasantānagatampi apākaṭaṃ rūpaṃ dibbacakkhu viya sasantānagatampi apākaṭaṃ kammaṃ vibhāvetī’’ti. Pākaṭe pana sasantānagate rūpe, kamme ca abhiññāñāṇena payojanaṃ natthīti <bold>‘‘apākaṭa’’</bold>nti visesetvā vuttaṃ.</paragraph>
    <centered line="67">Pañhapucchakavaṇṇanā niṭṭhitā.</centered>
    <centered line="68">Jhānavibhaṅgavaṇṇanā niṭṭhitā.</centered>
  </content>
</document>