<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik13.xml</normativeSource>
    <archivePath>roman/tika/abhidhammapitaka (tika)/vibhanga-mulatika/14. sikkhapadavibhango.xml</archivePath>
    <baseFileName>14. sikkhapadavibhango</baseFileName>
    <titlePath>14. Sikkhāpadavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">14. Sikkhāpadavibhaṅgo</chapter>
    <title line="2">1. Abhidhammabhājanīyavaṇṇanā</title>
    <paragraph line="3" number="703"><bold>Patiṭṭhānaṭṭhenā</bold>ti <pageBreak edition="Myanmar" number="0.0189" /><pageBreak edition="Vipassana Research Institut" number="0.0190" /> sampayogavasena upanissayavasena ca okāsabhāvena. Piṭṭhapūvaodanakiṇṇanānāsambhāre pakkhipitvā madditvā katā <bold>surā</bold> nāma. Madhukādipupphapanasādiphalaucchumuddikādinānāsambhārānaṃ rasā ciraparivāsitā <bold>merayaṃ</bold> nāma, āsavoti attho.</paragraph>
    <paragraph line="4" number="704"><bold>Taṃsampayuttattā</bold>ti viratisampayuttattā, viraticetanāsampayuttattā vā.</paragraph>
    <paragraph line="5"><bold>Kammapathā evā</bold>ti asabbasādhāraṇesu jhānādikoṭṭhāsesu kammapathakoṭṭhāsikā evāti attho. Surāpānampi ‘‘surāpānaṃ, bhikkhave, āsevitaṃ…pe… nirayasaṃvattanika’’nti (a. ni. 8.40) visuṃ kammapathabhāvena āgatanti vadanti. Evaṃ sati ekādasa kammapathā siyuṃ, tasmāssa yathāvuttesveva kammapathesu upakārakattasabhāgattavasena anupaveso daṭṭhabbo.</paragraph>
    <paragraph line="6"><bold>Sattaitthipurisārammaṇatā</bold> tathāgahitasaṅkhārārammaṇatāya daṭṭhabbā. ‘‘Pañca sikkhāpadā parittārammaṇā’’ti hi vuttaṃ. ‘‘Sabbāpi hi etā vītikkamitabbavatthuṃ ārammaṇaṃ katvā veracetanāhi eva viramantī’’ti (vibha. aṭṭha. 704) ca vakkhatīti.</paragraph>
    <paragraph line="7"><bold>Gorūpasīlako</bold> pakatibhaddo. <bold>Kākaṇikamattassa atthāyā</bold>tiādi lobhavasena musākathane vuttaṃ. Dosavasena musākathane ca niṭṭhappatto saṅghabhedo gahito. Dosavasena parassa byasanatthāya musākathane pana tassa tassa guṇavasena appasāvajjamahāsāvajjatā yojetabbā, mandādhimattabyasanicchāvasena <pageBreak edition="Vipassana Research Institut" number="0.0191" /> ca. Nissaggiyathāvaravijjāmayiddhimayā sāhatthikāṇattikesveva pavisantīti dve eva gahitā.</paragraph>
    <paragraph line="8"><bold>Pañcapi kammapathā evā</bold>ti cetanāsaṅkhātaṃ pariyāyasīlaṃ sandhāya vuttaṃ, viratisīlaṃ pana maggakoṭṭhāsikanti. <bold>Tesaṃ panā</bold>ti sesasīlānaṃ.</paragraph>
    <paragraph line="9" number="712"><bold>‘‘Koṭṭhāsabhāvenā’’</bold>ti vuttaṃ, ‘‘patiṭṭhānabhāvenā’’ti pana vattabbaṃ. Ettha pana sikkhāpadavāre pahīnapañcābhabbaṭṭhānassa arahato viramitabbaverassa <pageBreak edition="Myanmar" number="0.0190" /> sabbathā abhāvā kiriyesu viratiyo na santīti na uddhaṭā, sekkhānaṃ pana pahīnapañcaverattepi taṃsabhāgatāya verabhūtānaṃ akusalānaṃ veranidānānaṃ lobhādīnañca sabbhāvā viratīnaṃ uppatti na na bhavissati. Akusalasamuṭṭhitāni ca kāyakammādīni tesaṃ kāyaduccaritādīni verāneva, tehi ca tesaṃ viratiyo honteva, yato naphalabhūtassapi uparimaggattayassa aṭṭhaṅgikatā hoti. Sikkhāvāre ca abhāvetabbatāya phaladhammāpi na sikkhitabbā, nāpi sikkhitasikkhassa uppajjamānā kiriyadhammāti na keci abyākatā sikkhāti uddhaṭā.</paragraph>
    <centered line="10">Abhidhammabhājanīyavaṇṇanā niṭṭhitā.</centered>
    <title line="11">2. Pañhapucchakavaṇṇanā</title>
    <paragraph line="12" number="714"><bold>Sampattavirativasenā</bold>ti sampatte paccuppanne ārammaṇe yathāviramitabbato virativasenāti attho.</paragraph>
    <centered line="13">Pañhapucchakavaṇṇanā niṭṭhitā.</centered>
    <centered line="14">Sikkhāpadavibhaṅgavaṇṇanā niṭṭhitā.</centered>
  </content>
</document>