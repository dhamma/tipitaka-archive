<?xml version="1.0"?>
<document>
<metadata>
<normativeSource>http://tipitaka.org/romn/cscd/abh02t.tik32.xml</normativeSource>
<archivePath>roman/tika/abhidhammapitaka (tika)/vibhanga-mulatika/15. patisambhidavibhango_.xml</archivePath>
<titlePath>15. Paṭisambhidāvibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">15. Paṭisambhidāvibhaṅgo</chapter>
<title line="2">1. Suttantabhājanīyaṃ</title>
<subhead line="3">1. Saṅgahavāravaṇṇanā</subhead>
<paragraph line="4" number="718"> ‘‘Eseva <pageBreak edition="M" number="0.0192" /><pageBreak edition="V" number="0.0190" /> nayo’’ti dhammādīsu kato atideso saṅkhepato tesaṃ dassanaṃ hotīti āha <bold>‘‘saṅkhepena dassetvā’’</bold>ti. Tesaṃ niruttipaṭibhānānaṃ visayā <bold>tabbisayā,</bold> tesaṃ, niruttipaṭibhānavisayabhūtānanti attho. <bold>Paccayuppannādibhedehī</bold>ti paccayuppannanibbānabhāsitatthādibhedehi.</paragraph>
<paragraph line="5">Dukkhahetuphalajātādidhammajarāmaraṇāni <bold>dukkhādīni</bold>. Saccahetudhammapaccayākāravāresu dukkhasamudayādipariyāyena āgato phalanibbattako hetu, saccapaccayākāravāresu ariyamaggo, pariyattivāre bhāsitaṃ, abhidhammabhājanīye kusalaṃ, akusalanti evaṃ pāḷiyaṃ vuttānaṃyeva vasena pañca dhammā veditabbāti imamatthamāha <bold>‘‘tathā dhammā cā’’</bold>ti iminā.</paragraph>
<paragraph line="6"><bold>Nibbattakahetuādīna</bold>nti nibbattakasampāpakañāpakānaṃ. <bold>Purimo</bold>ti pavattanattho. <bold>Tasmi</bold>nti magge. <bold>Pacchimo</bold>ti pāpanattho daṭṭhabbo.</paragraph>
<paragraph line="7"><bold>Aviparītaniruttī</bold>ti buddhādīhi āciṇṇā tassa tassa atthassa vācakabhāve niruḷhā yāthāvanirutti. Yasmā viññattivikārasahito saddo paññattīti attano adhippāyo, tasmā paramatato taṃ dassento <bold>‘‘avacanabhūtāyā’’</bold>ti visesetvā <bold>‘‘keci vaṇṇayantī’’</bold>ti āha. <bold>Evaṃ satī</bold>ti <pageBreak edition="V" number="0.0191" /> evaṃ niruttiyā paññattibhāve sati. Paññatti abhilapitabbāti āpajjatīti vutte, hotu, ko doso tassā vacanīyabhāvatoti kadāci vadeyyāti āsaṅkanto āha <bold>‘‘na ca vacanato…pe… uccāretabbaṃ atthī’’</bold>ti. <bold>Tesaṃ</bold> atthadhammānaṃ. Na vacananti <bold>avacanaṃ</bold> avacanasabhāvaṃ. <bold>Evaṃpakāra</bold>nti evaṃvidhaṃ evaṃ niyataliṅgavisesajotanākāraṃ.</paragraph>
<paragraph line="8"><bold>Parato</bold>ti <pageBreak edition="M" number="0.0193" /> parabhāge anantaramanodvāre. Saddaggahaṇānusārena gahitāya nāmaniruttiyaṃ niruttipaṭisambhidā pavattatīti vadanti. Yadi evaṃ kasmā pāḷiyaṃ ‘‘niruttipaṭisambhidā paccuppannārammaṇā’’ti vuttāti āha <bold>‘‘nirutti…pe… sandhāya vutta’’</bold>nti. <bold>Pacchā jānana</bold>nti saddaggahaṇuttarakālaṃ nāmaniruttiyā jānanaṃ. <bold>Eva</bold>nti evaṃ saddaggahaṇato pacchā nāmaniruttiṃ ārabbha pavattaṃ ñāṇaṃ niruttipaṭisambhidāti gayhamāne. Evaṃ niruttiyā nāmapaññattipakkhe pāḷiyā, aṭṭhakathāya ca virodhaṃ dassetvā saddapakkhe tadabhāvaṃ dassento <bold>‘‘yathā panā’’</bold>tiādimāha. <bold>Taṃtaṃsaddavibhāvaka</bold>nti yathā tassa tassa saddappabhedanicchayassa paccayabhūtaṃ dibbasotañāṇaṃ saddārammaṇameva taṃ taṃ saddaṃ vibhūtaṃ karoti, evaṃ niruttippabhedanicchayassa paccayabhūtaṃ niruttisaddārammaṇameva niruttipaṭisambhidāñāṇaṃ taṃ vibhūtaṃ karotīti tassa paccuppannārammaṇatā vuttā. Saddaṃ pana vibhāventaṃ ekantato saddūpanibandhaṃ paññattimpi vibhāvetiyeva, yato sabhāvāsabhāvavisesavibhāvanaṃ sampajjati. Aññathā hi saddamattaggahaṇe visesāvabodho eva na siyāti porāṇā paññattivibhāvanampi tassa icchanti. <bold>Taṃvibhāvaka</bold>nti niruttisaddavibhāvakaṃ. <bold>Na pāḷivirodho hotī</bold>ti yadipi abhidhammabhājanīye ‘‘yāya niruttiyā tesaṃ dhammānaṃ paññatti hotī’’ti (vibha. 727) vuttaṃ, tampi sabhāvaniruttisaddena dhammānaṃ pabodhanameva sandhāya vuttaṃ, na tabbinimuttaṃ paññattinti ‘‘niruttisaddārammaṇā niruttipaṭisambhidā’’ti vuccamāne pāḷiyā virodho na hotīti attho. ‘‘Paccavekkhantassā’’ti vuttattā saddaṃ gahetvā pacchā gahitāya paññattiyā paccavekkhaṇena bhavitabbanti āsaṅkeyyāti tadāsaṅkānivattanatthamāha <bold>‘‘taṃ sabhāvaniruttiṃ saddaṃ ārammaṇaṃ katvā’’</bold>tiādi. <bold>Sabhāvaniruttiṃ vibhāventaṃyevā</bold>ti sabhāvaniruttivisayassa sammohassa pageva viddhaṃsitattā atthasādhanavasena abhiññāñāṇaṃ viya taṃ vibhāventameva pavattati. Tenāha <bold>‘‘niruttiṃ bhindantaṃ paṭivijjhantameva uppajjatī’’</bold>ti. Pabhedagamanañcettha anavasesato niruttivibhāgajānanaṃ. Tathā sesesu. <bold>Sakkaṭanāmādī</bold>ti sakkaṭavasena vuttanāmākhyātādi. Nipātapadaṃ <pageBreak edition="V" number="0.0192" /> nāmādipadāni viya atthaṃ na vadati, atha kho byañjeti jotetīti <bold>‘‘byañjana’’</bold>nti vuttaṃ nipātapadaṃ.</paragraph>
<paragraph line="9">Bodhi <pageBreak edition="M" number="0.0194" /> ñāṇaṃ maṇḍabhūtaṃ etthāti <bold>bodhimaṇḍo,</bold> mahābodhiṭṭhānaṃ. Tenāha <bold>‘‘paṭhamābhisambuddhaṭṭhāne’’</bold>ti. <bold>Aññena pakārenā</bold>ti uggahādippakārena.</paragraph>
<paragraph line="10"><bold>Aññathā hontī</bold>ti purisayuge purisayuge ekadesena parivattantā kālantare aññākārā bhavanti. <bold>Vinassantī</bold>ti taṃtaṃbhāsānaṃ manussānaṃ vināsena na paññāyanti, manussānaṃ duruggahaṇādinā katthaci kadāci parivattantīpi brahmalokādīsu yathāsabhāveneva avaṭṭhānato na sabbattha, sabbadā, sabbathā ca parivattati. Tenāha <bold>‘‘kappavināsepi tiṭṭhatiyevā’’</bold>ti. <bold>Etassa</bold> niruttipaṭisambhidāñāṇassa.</paragraph>
<paragraph line="11"><bold>Atthādīsu ñāṇa</bold>nti atthapaṭisambhidādi. Atthadhammaniruttivasena <bold>tīsu</bold>. Atthadhammaniruttipaṭibhānavasena <bold>catūsupi vā</bold>. Atthadhammādinā attanā jotetabbena saha atthenāti <bold>sātthakāni. Sabbo</bold> atthadhammādiko <bold>attho</bold> visayabhūto <bold>etassa</bold> ñāṇassa atthīti <bold>sabbatthakaṃ</bold>. <bold>Sabbasmiṃ</bold> atthādike visaye <bold>khittaṃ</bold> attano paccayehi ṭhapitaṃ pavattitaṃ. <bold>Arahattappattiyā visadā honti</bold> paṭipakkhadhammānaṃ sabbaso viddhaṃsitattā. <bold>Pañcanna</bold>nti adhigamapariyattisavanaparipucchāpubbayogānaṃ. <bold>Yathāyoga</bold>nti yaṃ yaṃ yassa puggalassa visadatāya yujjati, tathā yojetabbaṃ.</paragraph>
<paragraph line="12">Paripucchāhetu pavattā kathā paripucchāti vuttāti āha <bold>‘‘pucchāya…pe… paripucchāti vuttā’’</bold>ti.</paragraph>
<paragraph line="13"><bold>Tehī</bold>ti maggehi. <bold>Paṭilābho</bold> nāma pubbayogasampattiyā atthādivisayassa sammohassa samucchindanaṃ, taṃ pana maggakiccamevāti āha <bold>‘‘so lokuttaro’’</bold>ti. Atthādīnaṃ pabhedato sallakkhaṇavibhāvanavavatthāpanā yathārahaṃ parittakusalamahākiriyacittavasena hotīti vuttaṃ <bold>‘‘pabhedo kāmāvacaro’’</bold>ti. <bold>Yathā</bold> pubbayogo <bold>adhigamassa balavapaccayo</bold> sabhāvahetubhāvato, <bold>na tathā pabhedassa</bold> asabhāvahetutāya, paramparapaccayatāya cāti adhippāyo. <bold>Pariyattiādīnaṃ</bold> pabhedassa balavapaccayatāya <pageBreak edition="V" number="0.0193" />, <bold>adhigamassa</bold> ca tadabhāve eseva nayo. <bold>Tatthā</bold>ti nimittatthe bhummaṃ, tāsu pariyattisavanaparipucchāsu nimittabhūtāsūti attho. <bold>Yaṃ vuttaṃ hotī</bold>ti ‘‘etesu panā’’tiādinā aṭṭhakathāvacanena yaṃ atthajātaṃ vuttaṃ <pageBreak edition="M" number="0.0195" /> hoti. <bold>Taṃ dassento</bold>ti taṃ niddhāretvā dassento. <bold>‘‘Pubbayogādhigamā’’</bold>ti vatvā <bold>‘‘dvepī’’</bold>ti vacanaṃ adhigamasahitoyeva pubbayogo pabhedassa balavapaccayo, na kevaloti dassanatthaṃ. Tena vuttaṃ aṭṭhakathāyaṃ ‘‘dvepi ekato hutvā’’ti (vibha. aṭṭha. 718). ‘‘Dvepi visadakāraṇā’’ti vutte pubbayogassāpi visadakāraṇattaṃ labbhatevāti āha <bold>‘‘dvepi visadakāraṇāti…pe… vutta’’</bold>nti.</paragraph>
<centered line="14">Saṅgahavāravaṇṇanā niṭṭhitā.</centered>
<subhead line="15">2. Saccavārādivaṇṇanā</subhead>
<paragraph line="16" number="719"><bold>Kālattayepī</bold>ti atītādīsu tīsupi kālesu. <bold>Hetuphaladhammā</bold> hetūnaṃ phalabhūtā dhammā, paccayanibbattāti attho. <bold>Tesañca hetudhammā</bold>ti tesaṃ hetuphalānaṃ paccayanibbattānaṃ hetubhūtā dhammā ‘‘dhammā’’ti vuttāti yojanā. <bold>Vineyyavasenā</bold>ti tathāvinetabbapuggalajjhāsayavasena. <bold>Uppannā samuppannātiādi na vutta</bold>nti uppannā samuppannā uṭṭhitā samuṭṭhitā paccuppannātiādi na vuttaṃ ekantapaccuppannasseva saṅgāhakattā. <bold>Taṃnibbattakā</bold>ti tesaṃ atthabhāvena vuttānaṃ nipphādakā. <bold>Dhammāti vuttā</bold> dhammabhāvena kathitā.</paragraph>
<centered line="17">Saccavārādivaṇṇanā niṭṭhitā.</centered>
<centered line="18">Suttantabhājanīyavaṇṇanā niṭṭhitā.</centered>
<title line="19">2. Abhidhammabhājanīyavaṇṇanā</title>
<paragraph line="20" number="725"><bold>Sāmaññena</bold><pageBreak edition="V" number="0.0194" /><bold>vatvā visesena avuttattā</bold>ti ‘‘tesaṃ vipāke’’ti yathāvuttakusalavipākatādisāmaññena vatvā sahetukāhetukādivisesena avuttattā, sarūpena niddhāretvā avuttattāti attho. <bold>Avipākattā</bold>ti avipākadhammattā. <bold>Yadi eva</bold>nti paccayabhāvato labbhamānopi dhammabhāvo avipākadhammatāya kiriyānaṃ yadi na vutto, evaṃ sati. Satipi paccayuppannabhāve avipākabhāvato atthabhāvopi na vattabbo. Tenāha <bold>‘‘vipākā na hontīti atthabhāvo ca na vattabbo’’</bold>ti. <bold>Evañce</bold>ti yadi paccayuppannattā kiriyānaṃ atthabhāvo vutto. <bold>Nappaṭisiddho</bold> icchitovāti <pageBreak edition="M" number="0.0196" /> attho. Yadi evaṃ kasmā na vuttoti āha <bold>‘‘vipākassa panā’’</bold>tiādi. <bold>Tesa</bold>nti kusalākusalānaṃ, vipākakiriyadhammānañca. <bold>Atthadhammatā</bold>ti vuttanayena labbhamānopi yathākkamaṃ atthabhāvo, dhammabhāvo ca na vutto. <bold>Paccayabhāvaṃ sattivisesaṃ sanipphādetabbata</bold>nti padattayenāpi vipākadhammatamevāha. Sā hi vipākānaṃ hetubhāvato paccayabhāvo, taduppādanasamatthatāya sattiviseso, <bold>tehi</bold> sagabbhā viya hotīti ‘‘sanipphādetabbatā’’ti ca vuccati. Taṃ <bold>passantī</bold> nipphādakavisesāpi <bold>nipphādetabbāpekkhā hoti</bold> dhammapaṭisambhidā. <bold>Taṃsambandhenā</bold>ti nipphādetabbasambandhena. Dhammapaṭisambhidaṃ vadantena atthapaṭisambhidāpi vuttā.</paragraph>
<paragraph line="21">Sabhāvadhamme paññatti <bold>sabhāvapaññattī</bold>ti āha <bold>‘‘na sattādipaññattiyā’’</bold>ti. Sabhāvena, niruttiyeva vā sabhāvapaññattīti vuttāti āha <bold>‘‘aviparītapaññattiyā vā’’</bold>ti.</paragraph>
<paragraph line="22" number="746"> Vohārabhūmiṃ, adhigamabhūmiñca ekajjhaṃ katvā āha <bold>‘‘kāmāvacarā, lokuttarā ca bhūmi bhūmī’’</bold>ti. <bold>Cittuppādā vā</bold> pavattiṭṭhānabhāvato bhūmi.</paragraph>
<centered line="23">Abhidhammabhājanīyavaṇṇanā niṭṭhitā.</centered>
<title line="24">3. Pañhapucchakavaṇṇanā</title>
<paragraph line="25" number="747"><bold>Sabbañāṇārammaṇatāyā</bold>ti <pageBreak edition="V" number="0.0195" /> paṭisambhidāpaṭisambhidāñāṇārammaṇatāya. ‘‘Suttantabhājanīye pana…pe… siyā’’ti idaṃ abhidhammabhājanīyena virujjhati, tassa vā sāvasesadesanatā āpajjatīti codanaṃ manasi katvā āha <bold>‘‘abhidhammabhājanīye’’</bold>tiādi. <bold>Niravasesakathana</bold>nti asesetvā kathanaṃ. Tena cittuppādasaṅgahite atthe asesetvā desanā idha abhidhammabhājanīyassa bhāro, na sabbañeyyadhammeti dasseti. <bold>Yathādassitavisayavacanavasenā</bold>ti dassitappakāravisayassa kathanavasena, dhammatthavasena dassite taṃtaṃcittuppāde tattha dhammaniruttābhilāpena ñāṇassa kathanavasenāti attho. <bold>Aññārammaṇataṃ na paṭisedheti</bold> atapparabhāvatoti adhippāyo. <bold>Na niravasesena kathanaṃ</bold> acittuppādapariyāpannassa visayassa akathitattā. Evaṃ paṭibhānapaṭisambhidāvisayassāpi na <pageBreak edition="M" number="0.0197" /> niravasesena kathananti suttantabhājanīye avisesavacanena sabbañāṇārammaṇataṃyeva paṭibhānapaṭisambhidāya patiṭṭhāpeti. Tathā <bold>tisso paṭisambhidā</bold>tiādipañhapucchakapāḷiyāpi. <bold>Tisso</bold>ti atthadhammapaṭibhānapaṭisambhidā. Niruttipaṭisambhidā hi ‘‘parittārammaṇā’’teva vuttā.</paragraph>
<paragraph line="26">Yadipi siyā na tassā mahaggatārammaṇatāti sambandho. <bold>‘‘Na hi maggo paccayuppanno na hotī’’</bold>ti iminā ‘‘atthapaṭisambhidā na maggārammaṇā’’ti vacanassa yathāvuttatthasādhakataṃ vibhāveti. <bold>Tassā</bold>ti paṭibhānapaṭisambhidāya <bold>na mahaggatārammaṇatā</bold> sambhavati nanu nayaṃ anussarantassāti adhippāyo. <bold>Dvepī</bold>ti ‘‘atthapaṭisambhidā na maggārammaṇā, tisso paṭisambhidā siyā parittārammaṇā, siyā mahaggatārammaṇā, siyā appamāṇārammaṇā’’ti ca dvepi etā pāḷiyo. Tāsu balavatarāya ṭhānassa, itarāya adhippāyamagganassa ca upāyadassanamukhena tāsaṃ aññamaññaṃ avirodhaṃ dassetuṃ <bold>‘‘kusalākusalānaṃ panā’’</bold>tiādimāha. <bold>‘‘Nippariyāyā tattha dhammapaṭisambhidā’’</bold>ti etena tattha atthapaṭisambhidāya pariyāyabhāvamāha. <bold>Tathā vipākakiriyāna</bold>ntiādi yathādhippetassa atthassa visadisūdāharaṇadassanaṃ. Ubhayenapi ‘‘atthapaṭisambhidā na maggārammaṇā’’ti (vibha. 749) vacanaṃ suttantanayānugataṃ nippariyāyatthassa tattha adhippetattāti dīpeti. <bold>Kiñci pana ñāṇa</bold>ntiādi ‘‘tisso paṭisambhidā’’tiādipāḷiyā samatthakaṃ. Yathādhippetassa atthassa paṭibhānaṃ dīpanaṃ <bold>paṭibhānaṃ</bold>. Tenāha <bold>‘‘ñeyyappakāsanato’’</bold>ti. Iti yā ‘‘tisso paṭisambhidā’’ti pāḷi, tassā balavabhāvavibhāvanena <pageBreak edition="V" number="0.0196" /> itarāya adhippāyamagganaṃ katanti veditabbaṃ. <bold>Nippariyāyā</bold>ti pariyāyarahitā ujukaṃ sarūpeneva pavattā. <bold>Nippariyāya…pe… pavattiya</bold>nti ekantikaatthārammaṇaṃ ñāṇaṃ atthapaṭisambhidā, ñāṇārammaṇaṃ paṭibhānapaṭisambhidāti gahetvā desanāyaṃ.</paragraph>
<paragraph line="27"><bold>So evā</bold>ti parassa abhilāpasaddo eva. Anuvattamānatā cassa niruttipaṭisambhidā paccuppannameva saddaṃ ārammaṇaṃ karontī, saddaṃ sutvā ‘‘ayaṃ sabhāvanirutti, ayaṃ na sabhāvaniruttī’’ti jānantīti ca ādivacanavasena veditabbo.</paragraph>
<centered line="28">Pañhapucchakavaṇṇanā niṭṭhitā.</centered>
<centered line="29">Paṭisambhidāvibhaṅgavaṇṇanā niṭṭhitā.</centered>
</body>
</document>