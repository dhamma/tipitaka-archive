<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik23.xml</normativeSource>
    <archivePath>roman/tika/abhidhammapitaka (tika)/vibhanga-mulatika/6. paticcasamuppadavibhango_.xml</archivePath>
    <baseFileName>6. paticcasamuppadavibhango_</baseFileName>
    <titlePath>6. Paṭiccasamuppādavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">6. Paṭiccasamuppādavibhaṅgo</chapter>
    <title line="2">1. Suttantabhājanīyaṃ</title>
    <subhead line="3">Uddesavāravaṇṇanā</subhead>
    <paragraph line="4" number="225"><bold>‘‘Vuttattā’’</bold>ti <pageBreak edition="Myanmar" number="0.0089" /><pageBreak edition="Vipassana Research Institut" number="0.0087" /> idaṃ nissakkaṃ kiṃ lakkhaṇaṃ? Hetulakkhaṇaṃ. Yadi evaṃ taṃhetuko vibhajjavādibhāvo āpajjati. Na hi moggaliputtatissattherena vuttattā buddhasāvakā vibhajjavādino ahesunti? Nayidamevaṃ. Tividho hi hetu ñāpako, kārako, sampāpakoti. Tesu ñāpakahetu idhādhippeto, tasmā tena mahātherena ‘‘kiṃ vādī, bhante, sammāsambuddho’’ti puṭṭhena ‘‘vibhajjavādī, mahārājā’’ti tadā vuttavacanena ñāyati ‘‘sammāsambuddhasāvakā vibhajjavādino’’ti imamatthaṃ dasseti <bold>kiṃ…pe… vuttattā…pe… vibhajjavādino’’</bold>ti. ‘‘Ahañhi, brāhmaṇa, vinayāya dhammaṃ desemi rāgassā’’tiādiṃ vatvā ‘‘no ca kho yaṃ tvaṃ sandhāya vadesī’’tiādinā (pārā. 5-9) verañjabrāhmaṇassa bhagavatā venayikādibhāvo vibhajja vuttoti taṃ anuvadantā sāvakāpi tathā vadantīti āha <bold>‘‘te hi venayikādibhāvaṃ vibhajja vadantī’’</bold>ti. <bold>Cīvarādīna</bold>nti <bold>ādi</bold>-saddena somanassādīnaṃ saṅgaho daṭṭhabbo. Tānipi hi sevitabbāsevitabbabhāvena vibhajja vuttāni. Vibhajjavādiparisā <bold>vibhajjavādimaṇḍala</bold>nti etasmiṃ atthe yathā taṃ otiṇṇo nāma hoti, taṃdassanatthaṃ <bold>‘‘ācariye anabbhācikkhantenā’’</bold>tiādi vuttaṃ. Sakasamayāvokkamādi hi paramatthato tadotāro. ‘‘Asaṃkiliṭṭhāpi avijjā atthi amaggavajjhā, yāya nivutā khīṇāsavāpi nāmagottādīsu ekaccaṃ na jānanti, sā kusalacittuppādesupi pavattatī’’ti nikāyantariyā. Taṃ sandhāyāha <bold>‘‘avijjā puññāneñjābhisaṅkhārānaṃ hetupaccayo hotītiādiṃ vadanto’’</bold>ti. Upalakkhaṇañhetaṃ sahajātakoṭiyā. <bold>Ādi</bold>-saddena <pageBreak edition="Vipassana Research Institut" number="0.0088" /> akusalacittenapi ñāṇaṃ uppajjati, yā saṃkiliṭṭhā paññāti, acetasikaṃ sīlaṃ, aviññattisaṅkhātaṃ rūpabhāvaṃ dussilyanti evamādiṃ saṅgaṇhāti. Parasamayāyūhanaṃ parasamaye byāpārāpattiyā. Yo tattha sakasamayena viruddho attho, tassa vā dīpanena siyā, parasamaye vādāropanena vā <pageBreak edition="Myanmar" number="0.0090" />. Tesu purimaṃ ‘‘ācariye anabbhācikkhantenā’’ti iminā apanītanti itaraṃ dasseti <bold>‘‘parasamayaṃ…pe… anāyūhantenā’’</bold>ti. <bold>Asampiṇḍentenā</bold>ti upacayatthaṃ sandhāya vadanti. Āyūhana-saddo pana upacayattho na hotīti kecivādo na sārato gahetabbo.</paragraph>
    <paragraph line="5"><bold>Tabbipariyāyenā</bold>ti yathāvinayaṃ avaṭṭhānena. Sāvajjassa anavajjatādīpanādinā <bold>kammantaraṃ bhindanto</bold> vināsento, āloḷento vā <bold>dhammataṃ</bold> dhammasabhāvaṃ <bold>vilometi</bold> viparītato dahati. <bold>Mahāpadese</bold>ti mahāapadese, buddhādayo mahante mahante apadisitvā vuttāni mahākāraṇāni. <bold>Mahāpadese</bold>ti vā mahāokāse, mahantāni dhammassa patiṭṭhānaṭṭhānānīti vuttaṃ hoti. Tatrāyaṃ vacanattho – apadisīyatīti apadeso, buddho apadeso etassāti buddhāpadeso. Esa nayo sesesupi. Atthato cāyaṃ mahāpadeso ‘‘sammukhā metaṃ bhagavato suta’’ntiādinā kenaci ābhatassa ‘‘dhammo’’ti vā ‘‘adhammo’’ti vā vinicchayane kāraṇaṃ. Kiṃ pana tanti? Tassa yathābhatassa suttotaraṇādi eva. Yadi evaṃ kathaṃ cattāroti? Dhammassa dve sampadāyo bhagavā, sāvakā ca. Tesu sāvakā saṅghagaṇapuggalavasena tividhā. Evaṃ ‘‘amumhā mayā ayaṃ dhammo paṭiggahito’’ti apadisitabbānaṃ bhedena cattāro. Tenāha <bold>‘‘sammukhā metaṃ bhagavato suta’’</bold>ntiādi. Nettiyampi vuttaṃ ‘‘buddhāpadeso saṅghāpadeso sambahulattherāpadeso ekattherāpadeso’’ti.</paragraph>
    <paragraph line="6"><bold>Suttasuttānulomaācariyavādaattanomatimahāpadese</bold>ti ettha tisso saṅgītiyo āruḷhāni tīṇi piṭakāni atthasūcanādiatthena <bold>suttaṃ</bold>. Yathāvuttassa suttassa anulomato yathāvuttā eva cattāro mahāpadesā <bold>suttānulomaṃ</bold>. Pāḷiyā atthagāhaṇena dhammatāyaṃ patiṭṭhāpanato aṭṭhakathā <bold>ācariyavādo</bold>. Nayaggāhena anubuddhiyā attano paṭibhānaṃ <bold>attanomati</bold>. Ettha ca suttaācariyavādaattanomatīnampi kenaci ābhatassa dhammādhammādibhāvavinicchayane kāraṇabhāvasabhāvato mahāpadesatā vuttāti veditabbā. <bold>Santiṭṭhati</bold> appaṭibāhanto, avilomento ca. Tabbipariyāyena atidhāvati. Ekassa padassa ekena pakārena atthaṃ vatvā tasseva puna pakārantarena atthaṃ vadanto <pageBreak edition="Myanmar" number="0.0091" /> vā aparehi pariyāyehi niddisati nāma yathā ‘‘avijjā dukkhasaccassa <pageBreak edition="Vipassana Research Institut" number="0.0089" /> yāthāvasarasalakkhaṇaṃ paṭivijjhituṃ na detī’’tiādiṃ vatvā puna ‘‘ayaṃ avijjā dukkhādīsu aññāṇa’’nti vuttāpi ‘‘dukkhasaccassa ekadeso hotī’’tiādivacanaṃ. Atha vā hetubhāvena vuttassa atthassa puna phalabhāvena vacanaṃ tamevatthaṃ punarāvattetvā niddisanaṃ yathā ‘‘viññāṇapaccayā nāmarūpa’’nti vatvā puna ‘‘nāmarūpapaccayā saḷāyatana’’nti vacanaṃ. Atha vā ‘‘sabbametaṃ bhavacakkaṃ kammañceva vipāko ca. Kilesakammavipākavasena tividha’’nti ca ādinā vuttassevatthassa duvidhatividhādivibhāgadassanaṃ tamevatthaṃ punarāvattetvā niddisananti evamettha attho veditabbo.</paragraph>
    <paragraph line="7"><bold>Sattavohāro</bold>ti ‘‘satto’’ti samaññā. Ye hi dhamme samūhabhūte santānavasena vattamāne upādāya sattapaññatti, tassā tato aññathānāññathāaccantābhāvasaṅkhāte ante anupagamma yāthāvato saṅgahaṇaṃ, bodhanañca dhammatāyaṃ akusalassa dukkaraṃ durabhisambhavanti. Avijjādikassa paccayadhammassa saṅkhārādipaccayuppannadhammaṃ pati hetuādinā paccayena paccayabhāvo <bold>paccayākāro,</bold> paṭiccasamuppādoti attho.</paragraph>
    <paragraph line="8"><bold>Vuttanayenā</bold>ti ‘‘ācariye anabbhācikkhantenā’’tiādinā vuttanayena. Kāmañcettha sabbāpi atthavaṇṇanā imināva nayena kātabbā, paṭiccasamuppādavaṇṇanāya pana garutarabhāvaṃ dassento evaṃ vadati.</paragraph>
    <paragraph line="9"><bold>Pāḷidhamma</bold>nti tepiṭakabuddhavacanaṃ. <bold>Paṭiccasamuppāda</bold>nti paṭiccasamuppādapāḷiṃ.</paragraph>
    <paragraph line="10"><bold>Atthaṃ katvā</bold>ti hitaṃ katvā. Yathāyaṃ hitāvaho hoti, evaṃ katvā. <bold>Aṭṭhiṃ katvā</bold>ti vā attānaṃ atthikaṃ katvā. Sutacintāmayādiṃ <bold>ñāṇavisesaṃ</bold>. Tadaṅgavikkhambhanādinā <bold>kilesakkhayavisesaṃ</bold>.</paragraph>
    <paragraph line="11">Bhavādīsu ādīnavappaṭicchādanato, balavūpanissayato, kammassa visesahetubhāvato ca vaṭṭassa mūlakāraṇaṃ avijjā. Vipākavaṭṭanimittassa kammavaṭṭassa kāraṇabhūtampi kilesavaṭṭaṃ avijjāmūlakanti dassanatthaṃ avijjā ādito vuttā. Taṇhāpi hi avijjāya paṭicchāditādīnave eva visaye assādānupassino pavattati, na aññathā. <bold>Mūlādidassanasāmaññañcā</bold>ti <pageBreak edition="Vipassana Research Institut" number="0.0090" /> valliyā mūlamajjhapariyosānassa dassanena paṭiccasamuppādassa taṃdassanasāmaññañca yojetabbaṃ, samantacakkhunā sabbassa diṭṭhattepi <pageBreak edition="Myanmar" number="0.0092" /> desanākāle desanāñāṇacakkhunā bodhetabbatāvasena ekadesadassanassa adhippetattā.</paragraph>
    <paragraph line="12">Diṭṭhisahitāya mānasahitāya vā taṇhāya ‘‘aha’’nti, itarāya ‘‘mama’’nti <bold>abhivadato</bold>. ‘‘Abhinandanato’’ti hi iminā sappītikāya taṇhāya pavatti dassitā. <bold>‘‘Abhivadato’’</bold>ti iminā tato balavatarāya diṭṭhisahitāya mānasahitāya vā. <bold>‘‘Ajjhosāya tiṭṭhato’’</bold>ti iminā pana tatopi balavatamāya diṭṭhisahitāya, kevalāya vā taṇhāya pavatti dassitā. Gilitvā pariniṭṭhāpetvā ṭhānañhi ajjhosānaṃ. <bold>Tappaccaya</bold>nti taṇhāpaccayaṃ. Kathaṃ pana nandivacanena catubbidhampi upādānaṃ vuttanti āha <bold>‘‘nanditā’’</bold>tiādi. Tattha <bold>nanditātadavippayogatāhī</bold>ti nandibhāvena sabhāvato taṇhupādānaṃ, tāya nandiyā taṇhāya avippayogena avinābhāvena diṭṭhupādānaṃ vuttanti veditabbaṃ. <bold>‘‘Diṭṭhābhinandanabhāvenā’’</bold>ti iminā diṭṭhiyāpi nandibhāvamāha.</paragraph>
    <paragraph line="13"><bold>Paṭisandhipavattiphassādayo</bold>ti paṭisandhiyaṃ pavatte ca uppannaphassamanosañcetanāviññāṇāni. <bold>‘‘Vipākavaṭṭabhūte’’</bold>ti ca idaṃ pavattavisesanaṃ daṭṭhabbaṃ. <bold>Vaṭṭūpatthambhakā</bold>ti vaṭṭattayūpanissayā. <bold>Itare</bold>ti akammajā. <bold>Tasmi</bold>nti yathāvutte āhāracatukke. <bold>Vattuṃ vaṭṭantī</bold>ti taṇhānidānūpanissayato ‘‘taṇhānidānā’’ti vattuṃ yujjanti.</paragraph>
    <paragraph line="14">Yathā ariyamaggo antadvayavajjitamajjhimapaṭipadābhāvato ‘‘ñāyo’’ti vuccati, evaṃ paṭiccasamuppādopīti āha <bold>‘‘ñāyoti maggo, soyeva vā paṭiccasamuppādo’’</bold>ti. <bold>Attano paṭivedhāya saṃvattati</bold> asammohapaṭivedhena paṭivijjhitabbattā. <bold>Saṃvattatī</bold>ti ca nimittassa kattūpacāravasenetaṃ vuttaṃ yathā ‘‘ariyabhāvakarāni saccāni ariyasaccānī’’ti. <bold>Pakatiādayo</bold> heṭṭhā saccavibhaṅge hetuvippaṭipattikathāyaṃ dassitā eva. <bold>Akāraṇaṃ ‘‘kāraṇa’’nti gaṇhanti</bold> yathā kāpilādayo. <bold>Na kiñci kāraṇaṃ bujjhanti</bold> yathā taṃ aññe bālaputhujjanā. <bold>Itarāsa</bold>nti majjhato paṭṭhāya yāva pariyosānā desanādīnaṃ tissannaṃ. <bold>Tadatthatāsambhavepī</bold>ti yathāsakehi kāraṇehi pavattidassanatthatāsambhavepi. <bold>Atthantarasabbhāvato</bold>ti payojanantarasabbhāvato. Vuttāni hi aṭṭhakathāyaṃ (vibha. aṭṭha. 225) ‘‘jarāmaraṇādikassa <pageBreak edition="Myanmar" number="0.0093" /> dukkhassa attanā adhigatakāraṇasandassanatthaṃ. Āhāranidānavavatthāpanānusārena yāva atītaṃ addhānaṃ atiharitvā puna <pageBreak edition="Vipassana Research Institut" number="0.0091" /> atītaddhato pabhuti hetuphalapaṭipāṭisandassanatthaṃ. Anāgataddhahetusamuṭṭhānato pabhuti anāgataddhasandassanattha’’nti tissannaṃ yathākkamaṃ tīṇi payojanāni.</paragraph>
    <paragraph line="15"><bold>Taṃtaṃphalapaṭivedho</bold>ti jātiādīnaṃ jarāmaraṇāditaṃtaṃphalāvagamo. <bold>Anuvilokayato</bold>ti purime vikappe vipassanānimittaṃ anuvilokanaṃ, dutiye desanānimittaṃ. Kāmupādānabhūtā taṇhā manosañcetanāhārasaṅkhātassa bhavassa, taṃsampayuttānaṃ, tannimittānañca sesāhārānaṃ visesapaccayo hotīti āha <bold>‘‘āhārataṇhādayo paccuppannaddhā’’</bold>ti. <bold>Ādi</bold>-saddena yāva viññāṇaṃ gahetabbaṃ. <bold>Āhārataṇhādayo</bold>ti ettha paccuppannakammavaṭṭapariyāpanne āhāre gahetvā addhayojanaṃ katvā anāgatavipākavaṭṭapariyāpanne gahetvā yojetuṃ vuttaṃ <bold>‘‘āhārā vā taṇhāya pabhāvetabbā anāgato addhā’’</bold>ti. <bold>Pabhāvetabbā</bold>ti āyatiṃ uppādetabbā. <bold>Yujjatī</bold>ti phalabhūte āhāre paccuppanne paccakkhato dassetvā ‘‘taṃnidānaṃ taṇhaṃ tassā nidāna’’ntiādinā phalaparamparāya kāraṇaparamparāya ca dassanaṃ tathābujjhanakānaṃ puggalānaṃ ajjhāsayānulomato, dhammasabhāvāvilomanato ca yuttiyā saṅgayhati. Yadi taṇhādayo atīto addhā, taṇhāggahaṇeneva saṅkhārāvijjā gahitāti kimatthaṃ puna te gahitāti āha <bold>‘‘saṅkhārāvijjā tatopi atītataro addhā vutto saṃsārassa anādibhāvadassanattha’’</bold>nti. <bold>Atīta</bold>nti vā atītatāsāmaññena atītatarampi saṅgahitaṃ daṭṭhabbaṃ.</paragraph>
    <paragraph line="16"><bold>Punabbhavābhinibbattiāhārakā</bold>ti punabbhavūpapattipaccayā. <bold>Iti vacanato</bold>ti evaṃ vuttavacanasabbhāvato. Viññāṇāhāro tāva punabbhavābhinibbattiyā hetu, itare pana kathanti āha <bold>‘‘taṃsampayuttattā…pe… kabaḷīkārāhārassā’’</bold>ti. Tassa āyatiṃ punabbhavābhinibbattiāhārakā cattāro āhārāti sambandho. Saddhādīnaṃ upanissayatā pariccāgādikāle, rāgādīnaṃ gadhitassa bhojanādikāle. Tena yathākkamaṃ kusalākusalakammaviññāṇāyūhanaṃ dassitaṃ. <bold>Tasmā</bold>ti yasmā āyatiṃ punabbhavābhinibbattiāhārakā cattāro āhārā gayhanti, tasmā. <bold>Purimoyevattho</bold>ti <pageBreak edition="Myanmar" number="0.0094" /> ‘‘āhārataṇhādayo paccuppannaddhā’’tiādinā vuttaattho. <bold>Atīte</bold>ti atīte addhani. <bold>Tato para</bold>nti tato atītaddhato paraṃ paccuppanne anāgate ca addhani ‘‘saṅkhārapaccayā viññāṇa’’ntiādinā. <bold>Paccakkhāna</bold>nti paccuppannabhavapariyāpannatāya paccakkhabhūtānaṃ. <bold>Paccuppannaṃ hetu</bold>nti etarahi vattamānaṃ taṇhādikaṃ āhārādīnaṃ hetuṃ.</paragraph>
    <paragraph line="17"><bold>Suttaṃ</bold><pageBreak edition="Vipassana Research Institut" number="0.0092" /><bold>āharati</bold> ‘‘āsavasamudayā avijjāsamudayo’’ti (ma. ni. 1.103). <bold>Vaṭṭahetuno</bold>ti vipākavaṭṭahetuno, sakalavaṭṭahetuno vā. Akusalañhi kammaṃ kammavaṭṭassa kilesavaṭṭassa ca paccayo hotiyeva. <bold>‘‘Bhavataṇhāyapi hetubhūtā’’</bold>ti iminā kilesavaṭṭassāpi avijjāya paccayabhāvamāha. <bold>Evañcetaṃ, bhikkhave, vuccatī’’</bold>tiādinā vaṭṭasīsānampi avijjātaṇhānaṃ sappaccayatādassanāpadesena sabbesampi saṅkhatadhammānaṃ hetuphalaparamparāvicchedavuttiyā purimāya koṭiyā apaññāyanaṃ vibhāveti.</paragraph>
    <paragraph line="18"><bold>Avijjaṃ taṇhā anuvattatī</bold>ti dukkhe taṇhaṃ abhibhavitvā pavattiyā tato avijjāya balavabhāvamāha. Avijjābhibhūtā hi sattā satipi taṇhāparitassite ekantānatthasaññitaṃ attakilamathānuyogadukkhamanuyuñjanti. <bold>Taṇhaṃ avijjā anuvattatī</bold>ti sukhe avijjaṃ abhibhavitvā pavattiyā tato taṇhāya balavabhāvamāha. Yadipi sāvajjasukhānubhave balavatīyeva avijjā vijjamānaādīnavaṃ paṭicchādentī tiṭṭhati, taṇhā pana tatopi balavataratāya satte vipulānatthasañhite anariye sukhe niyojetīti avijjāya tadanuvattanaṃ vuttaṃ.</paragraph>
    <paragraph line="19">Āyatanachakkaṃ vā kāyoti sambandho. <bold>Cakkhādinissaye sesadhamme</bold>ti cakkhādinissayabhūte, tappaṭibaddhe ca sasantānapariyāpanne dhamme. <bold>Cakkhādinissite eva katvā</bold>ti cakkhādiggahaṇeneva gahite katvā. <bold>Cakkhādikāya</bold>nti cakkhādidhammasamūhaṃ paresaṃ pañcakkhandhaṃ. <bold>Phassena phuṭṭho</bold>ti ārammaṇaṃ phusantena viya uppannena sukhavedaniyena, dukkhavedaniyena ca phassena phuṭṭho. Phasse hi tathā uppanne taṃsamaṅgīpuggalo phuṭṭhoti vohāro hotīti.</paragraph>
    <paragraph line="20">Yathā saḷāyatanāni phassassa visesapaccayo, evaṃ vedanāyapīti dassento <bold>‘‘saḷāyatanānaṃ vedanāya visesapaccayabhāva’’</bold>nti āha. <bold>Tannissita</bold>nti <pageBreak edition="Myanmar" number="0.0095" /> saḷāyatananissitaṃ. <bold>Atītaddhāvijjātaṇhāmūlako</bold>ti atītaddhabhūtaavijjātaṇhāmūlako. <bold>Kāyassa bhedā kāyūpago</bold>ti ubhayatthāpi kāyasaddena upādinnakkhandhapañcako gahito. Tadupagatā upapajjanaṃ paṭisandhiggahaṇaṃ. <bold>Ubhayamūlo</bold>ti avijjātaṇhāmūlo.</paragraph>
    <paragraph line="21"><bold>Anabhisamayabhūtattā</bold>ti abhisamayassa paṭipakkhabhūtattā. <bold>Avijjāyā</bold>ti avijjāya sati.</paragraph>
    <paragraph line="22"><bold>Gahaṇa</bold>nti <pageBreak edition="Vipassana Research Institut" number="0.0093" /> gahetabbataṃ. <bold>Tasmā</bold>ti yasmā sati saṅkhārasaddena āgatasaṅkhārattepi avijjāpaccayā saṅkhārā padhānatāya visuṃ vuttā gobalībaddañāyena, tasmā. <bold>Tattha vuttampī</bold>ti saṅkhārasaddena āgatasaṅkhāresu vuttampi abhisaṅkharaṇakasaṅkhāraṃ <bold>vajjetvā</bold> aggahetvā itare saṅkhārā yojetabbā. Evañhi atthassa uddharaṇuddharitabbatādvayaṃ asaṅkarato dassitaṃ hoti. <bold>‘‘Idha vaṇṇetabbabhāvenā’’</bold>ti iminā avijjāpaccayā saṅkhārānaṃ satipi saṅkhārasaddena āgatasaṅkhārabhāve yathāvuttameva padhānabhāvaṃ ulliṅgeti. ‘‘Avijjāpaccayā saṅkhārā’’ti tadekadeso vuttoti sambandho. Imasmiṃ atthavikappe saṅgaṇhanavasena saṅkhārasaddena āgatasaṅkhārehi saṅgahitāpi avijjāpaccayā saṅkhārā idha vaṇṇetabbabhāvena padhānāti visuṃ gahitā, purimasmiṃ te vajjetvāti ayaṃ viseso. Tenāha <bold>‘‘vaṇṇetabbasabbasaṅgahaṇavasena duvidhatā vuttā’’</bold>ti. Sāmaññato saṅgayhamānampi padhānabhāvajotanatthaṃ visuṃ gayhati yathā taṃ ‘‘puññañāṇasambhārā’’ti.</paragraph>
    <paragraph line="23">Yena kusalākusaladhammā ‘‘vipākadhammā’’ti vuccanti, taṃ āyūhanaṃ, kiṃ pana tanti? Anupacchinnataṇhāvijjāmāne santāne sabyāpāratā. Tenāha <bold>‘‘paṭisandhi…pe… āyūhanarasā’’</bold>ti. Cetanāpadhānattā pana tassa cetanākiccaṃ katvā vuttaṃ. <bold>Rāsikaraṇaṃ, āyūhana</bold>nti ca rāsibhūtassa rūpārūpasaṅkhātassa phalassa nibbattanato vuttaṃ. <bold>‘‘Anārammaṇatā abyākatatā’’</bold>ti idaṃ abyākatasseva anārammaṇattā abyākatasambandhinī anārammaṇatāti katvā vuttaṃ. <bold>Āyatanaṃ, ghaṭana</bold>nti ca taṃtaṃdvārikadhammappavattanameva daṭṭhabbaṃ.</paragraph>
    <paragraph line="24">Ananubodhādayo avijjāpadaniddese āgatā. Avijjāpadasambandhena <bold>diṭṭhivippayuttā</bold>ti itthiliṅganiddeso. <bold>Asaṇṭhānattā</bold>ti aviggahattā.</paragraph>
    <paragraph line="25"><bold>Sokādīnaṃ</bold><pageBreak edition="Myanmar" number="0.0096" /><bold>sabbhāvā</bold>ti ‘‘jātipaccayā jarāmaraṇa’’nti aniṭṭhāpetvā tadanantaraṃ sokādīnampi vuttānaṃ vijjamānattā tesaṃ vasena <bold>aṅgabahuttappasaṅge</bold> paṭiccasamuppādaṅgānaṃ bahubhāve āpanne. <bold>Dvādasevā</bold>ti kathaṃ dvādaseva, nanu sokādayopi dhammantarabhūtā paṭiccasamuppādadesanāyaṃ vuttāti? Saccaṃ vuttā, na pana aṅgantarabhāvenāti dassento <bold>‘‘na hī’’</bold>tiādimāha. Tattha <bold>phalenā</bold>ti phalabhūtena jarāmaraṇaṅgasaṅgahitena sokādinā. <bold>Mūlaṅgaṃ dassetu</bold>nti imāya paṭiccasamuppādadesanāya mūlabhūtaṃ avijjaṅgaṃ socanādīhi sammohāpattikathanena dassetuṃ <bold>te</bold> sokādayo vuttā bhavacakkassa avicchedadassanatthaṃ. Jarāmaraṇaṃ kāraṇaṃ etesanti jarāmaraṇakāraṇā <pageBreak edition="Vipassana Research Institut" number="0.0094" />, sokādayo, tabbhāvo <bold>jarāmaraṇakāraṇatā</bold>. Jarāmaraṇaṃ nimittaṃ etassāti <bold>jarāmaraṇanimittaṃ. Taṃ tannimittāna</bold>nti ettha tanti suttaṃ. <bold>Tannimittānaṃ</bold> dukkhanimittānaṃ sokādīnaṃ. <bold>Tato parāyā</bold>ti anāgate dutiyattabhāvato parāya tatiyattabhāvādīsu paṭisandhiyā. <bold>Hetuhetubhūtā</bold>ti kāraṇassa kāraṇabhūtā. Paṭisandhiyā hi saṅkhārā kāraṇaṃ, tesaṃ avijjā. <bold>Sutta</bold>nti ‘‘assutavā puthujjano’’ti (ma. ni. 1.2, 17; saṃ. ni. 2.61; dha. sa. 1007) imaṃ suttaṃ sandhāya vadati. <bold>Avijjā sokādīnaṃ kāraṇanti dassitā</bold> assutavatāya avijjābhibhavanadīpaniyā taduppattivacanato. ‘‘Na sokādīnaṃ bālassa jarāmaraṇanimittatāmattassa sādhakaṃ sutta’’nti vuttamatthaṃ pākaṭaṃ kātuṃ <bold>‘‘na cā’’</bold>tiādi vuttaṃ. Tena na ca jarāmaraṇanimittameva dukkhaṃ dukkhaṃ, atha kho avijjānimittampettha vuttanayena yojetabbanti dasseti. Evaṃ jarāmaraṇena sokādīnaṃ ekasaṅkhepaṃ katvā dvādaseva paṭiccasamuppādaṅgāni veditabbāni.</paragraph>
    <indent line="26">Kasmā panettha jarāmaraṇantā eva desanā katā, kiṃ tato parā pavatti natthīti? No natthi, appahīnakilesassa hi kammato, viññāṇādipariyosānabhūtāya ca cutiyā paṭisandhipātubhāvoti pavattitaduparamabhūtaṃ jarāmaraṇaṃ punabbhavābhinibbattinimittaṃ. Taṃ pana kammūpapattibhavato jātiyā dassitattā ‘‘bhavapaccayā jātī’’ti imināva pakāsitanti na puna vuccati, na tato paraṃ pavattiyā abhāvato. Ekakammanibbattassa ca santānassa <pageBreak edition="Myanmar" number="0.0097" /> jarāmaraṇaṃ pariyosānaṃ. Sati kilesavaṭṭe kammunā tato punabbhavūpapatti, asati pana tasmiṃ ‘‘esevanto dukkhassā’’ti jarāmaraṇapariyosānāva desanā katā. Yasmā pana na amaraṇā jarā atthi sabbesaṃ uppattimantānaṃ pākānantarabhedato, na cājaraṃ maraṇaṃ apākabhedābhāvā, tasmā tadubhayamekamaṅgaṃ kataṃ, na nāmarūpaṃ viya ubhayaṭṭhāne ekajjhaṃ uppattiyā, saḷāyatanaṃ viya vā āyatanabhāvena kiccasamatāya. Yā panāyaṃ osānaṃ gatā punabbhavābhinibbatti dīpitā, tāya ‘‘viññāṇapaccayā nāmarūpa’’ntiādi, kilesakammābhāve tadabhāvato ‘‘avijjāpaccayā saṅkhārā’’ti evamādi eva vā atthato pakāsito hotīti vaṭṭattayassa anavaṭṭhānena paribbhamanaṃ dassitaṃ hoti. Atha vā jarāgahaṇena paripakkaparipakkatarādikkamena vattamānaṃ nāmarūpādi, sokādi ca gayhati, tathāssa paripākakālavattinī avijjā ca. Yathāha –</indent>
    <indent line="27">‘‘Sa <pageBreak edition="Vipassana Research Institut" number="0.0095" /> kho so, bhikkhave, kumāro vuddhimanvāya indriyānaṃ paripākamanvāya pañcahi kāmaguṇehi samappito samaṅgībhūto paricāreti cakkhuviññeyyehi rūpehi…pe… kāyaviññeyyehi phoṭṭhabbehi…pe… rajanīyehi. So cakkhunā rūpaṃ disvā piyarūpe rūpe sārajjati, appiyarūpe rūpe byāpajjati, anupaṭṭhitakāyasati ca viharati parittacetaso, tañca cetovimuttiṃ paññāvimuttiṃ yathābhūtaṃ nappajānāti, yatthassa te pāpakā akusalā dhammā aparisesā nirujjhantī’’tiādi (ma. ni. 1.408).</indent>
    <indent line="28">Ettha hi paripakkindriyassa chasu dvāresu sarāgādiggahaṇena tadavinābhāvitāya vimuttiyā appajānane ca sokādīnaṃ paccayabhūtā avijjā pakāsitā. Apica ‘‘piyappabhavā sokaparidevadukkhadomanassupāyāsā’’ti vacanato kāmāsavabhavāsavehi, ‘‘tassa ‘ahaṃ rūpaṃ, mama rūpanti pariyuṭṭhaṭṭhāyino…pe… rūpavipariṇāmaññathābhāvā uppajjanti sokaparidevadukkhadomanassupāyāsā’’ti (saṃ. ni. 3.1) vacanato diṭṭhāsavato, ‘‘assutavā’’tiādivacanato <pageBreak edition="Myanmar" number="0.0098" /> avijjāsavato sokādīnaṃ pavatti dīpitāti tesaṃ hetutāya taggahaṇena gahitā āsavā. Tesaṃ sayañca jarāsabhāvatāya jarāgahaṇena gayhanti, tato ca ‘‘āsavasamudayā avijjāsamudayo’’ti vacanato āsavanimittāya ca avijjāya jarāgahaṇena gahaṇaṃ. Tato ca ‘‘avijjāpaccayā saṅkhārā’’ti āvaṭṭati bhavacakkaṃ. Apica ‘‘saṅkhārapaccayā viññāṇa’’nti vatvā ‘‘bhavapaccayā jātī’’ti vadantenapi bhavacakkassa anavaṭṭhānato paribbhamanaṃ dassitaṃ. Ettha hi viññāṇena avijjānivutassa punabbhavo dassito, jātiyā taṇhāya sampayuttassa, ubhayattha ubhinnaṃ anuvattamānattāti avijjātaṇhānimittaṃ bhavacakkaṃ anavaṭṭhānato paribbhamatīti ayamattho dīpitoti jarāmaraṇantāpi desanā na tato paraṃ pavattiyā abhāvaṃ sūceti atadatthattā, na ca paccayantaradassanatthameva puna vacananti sakkā viññātuṃ ekatreva tadubhayadesanāya tassa siddhattā. Tathā yaṃ kammaṃ avijjāhetukaṃ, taṃ taṇhāhetukampi. Yaṃ taṇhāhetukaṃ, taṃ avijjāhetukampi veditabbaṃ. Kasmā? Dvinnaṃ bhavamūlānaṃ aññamaññāvirahato. Yathā hi taṇhāpaccayā kāmupādānahetukaṃ kammabhavasaṅkhāraṃ vadanto na vinā bhavataṇhāya avijjā saṅkhārānaṃ paccayoti dasseti. Tathā tameva avijjāpaccayaṃ desento na antarena avijjāya bhavataṇhā kammabhavassa paccayoti. Tato ca pubbe pavattā avijjādipaccayā saṅkhārādayo <pageBreak edition="Vipassana Research Institut" number="0.0096" />, taṇhupādānādipaccayā bhavādayo ca, tathā taṇhāhetuupādānapaccayā bhavo, avijjāpaccayā saṅkhārā, bhavapaccayā jāti, saṅkhārapaccayā viññāṇaṃ, jātipaccayā jarāmaraṇaṃ, viññāṇādipaccayānāmarūpādīti evametesaṃ aṅgānaṃ pubbāparasambandho dassito hotīti veditabbaṃ.</indent>
    <centered line="29">Uddesavāravaṇṇanā niṭṭhitā.</centered>
    <subhead line="30">Avijjāpadaniddesavaṇṇanā</subhead>
    <paragraph line="31" number="226"><bold>Pitā</bold><pageBreak edition="Myanmar" number="0.0099" /><bold>kathīyatī</bold>ti asuko asukassa pitāti pitubhāvena kathīyati. Kathiyamāno ca asandehatthaṃ aññehi mittadattehi visesetvā kathīyatīti taṃ dassento āha <bold>‘‘dīgho…pe… datto’’</bold>ti.</paragraph>
    <paragraph line="32"><bold>Yāthāvo</bold>ti aviparīto. <bold>Kiccajātito</bold>ti paṭicchādanakiccato, uppajjanaṭṭhānato ca.</paragraph>
    <paragraph line="33"><bold>Gahaṇakāraṇavasenā</bold>ti gahaṇassa kāraṇabhāvavasena. Aññasetādīnaṃ nivattakānīti padaṃ ānetvā sambandho.</paragraph>
    <paragraph line="34"><bold>Chādentiyā</bold>ti chādanākārena pavattantiyā. Tathā pavattanahetu <bold>taṃsampayuttā</bold> avijjāsampayuttā <bold>dukkhārammaṇā</bold> honti.</paragraph>
    <paragraph line="35"><bold>Tasmā</bold>ti sabhāvato agambhīrattā tesaṃ duddasabhāvakaraṇī tadārammaṇatā avijjā uppajjati. <bold>Itaresa</bold>nti nirodhamaggānaṃ. Samānepi paṇītaasaṃkilesikādibhāve sappaccayato appaccayassa visesaṃ dassetuṃ <bold>‘‘maggassā’’</bold>tiādi vuttaṃ.</paragraph>
    <centered line="36">Avijjāpadaniddesavaṇṇanā niṭṭhitā.</centered>
    <subhead line="37">Saṅkhārapadaniddesavaṇṇanā</subhead>
    <paragraph line="38"><bold>‘‘Sodheti</bold><pageBreak edition="Vipassana Research Institut" number="0.0097" /><bold>apuññaphalato’’</bold>ti iminā puññassa vipākadukkhavivittataṃ āha, <bold>‘‘dukkhato’’</bold>ti iminā cetodukkhavivittataṃ, <bold>‘‘saṃkilesato’’</bold>ti iminā kilesadukkhavivittataṃ. <bold>‘‘Apuññaphalato’’</bold>ti vā iminā puññassa āyatiṃ hitataṃ dasseti. <bold>‘‘Dukkhasaṃkilesato’’</bold>ti iminā pavattihitataṃ pavattisukhatañca dasseti. <bold>Taṃnipphādanenā</bold>ti hitasukhanibbattanena. Pujjabhavanibbattako <bold>pujjanibbattako</bold>.</paragraph>
    <paragraph line="39">‘‘Evamidaṃ puññaṃ pavaḍḍhatī’’tiādīsu puññaphalampi puññanti vuccatīti āha <bold>‘‘puññupaganti bhavasampattupaga’’</bold>nti.</paragraph>
    <paragraph line="40"><bold>Ādibhāvanā</bold>ti ‘‘pathavī pathavī’’tiādinā kasiṇesu pavattabhāvanā. <bold>Pathavī pathavī</bold>ti vā ettha <bold>iti</bold>-saddo ādiattho, pakārattho vā. Tena <pageBreak edition="Myanmar" number="0.0100" /> itarakasiṇānaṃ gahaṇaṃ. <bold>Ādibhāvanā</bold>tiādibhūtā bhāvanā. Sā hi ‘‘parikamma’’nti vuccati. <bold>Maṇḍalakaraṇaṃ</bold> kasiṇamaṇḍalakaraṇaṃ.</paragraph>
    <paragraph line="41"><bold>Dānavasenā</bold>ti deyyadhammapariccāgavasena. <bold>Cittacetasikā dhammā dānaṃ</bold> diyyati etenāti. <bold>Tatthā</bold>ti tesu cittacetasikesu. <bold>Dānaṃ ārabbhā</bold>ti tehi nibbattiyamānaṃ pariccāgaṃ uddissa. Yathā vā so nippajjati, tathā ṭhapetvā. <bold>Adhikiccā</bold>ti tasseva vevacanaṃ. Yathā vā sampayuttehi nibbattiyamānā dānakiriyā nipphattivasena adhikataṃ pāpuṇāti, tathā katvā. Cetanāvaseneva hi dānādikammanipphatti. <bold>Itaresū</bold>ti ‘‘sīlaṃ ārabbhā’’tiādīsu.</paragraph>
    <paragraph line="42"><bold>Asarikkhakampī</bold>ti attanā asadisampi kaṭattārūpanti sambandho. <bold>Vināpi</bold> catutthajjhānavipākena. <bold>Rūpataṇhāsaṅkhātassā</bold>ti ‘‘rūpataṇhā’’ti ettha vuttarūpataṇhamāha. <bold>Guñja</bold>nti guñjaphalaparimāṇaṃ dhāraṇīyavatthuṃ. Tathā <bold>taṇḍulaṃ</bold>.</paragraph>
    <paragraph line="43"><bold>‘‘Vacanavisesamattamevā’’</bold>ti atthavisesābhāvo vuttoti atthavisesābhāvamāha <bold>‘‘kāyadvāre pavatti</bold><pageBreak edition="Vipassana Research Institut" number="0.0098" /><bold>eva hi ādānādipāpanā’’</bold>ti. <bold>Purimenā</bold>ti ‘‘kāyadvāre pavattā’’ti iminā. Tañhi pavattimattakathanato dvārūpalakkhaṇaṃ hoti. <bold>Pacchimenā</bold>ti ‘‘ādānā’’divacanena.</paragraph>
    <paragraph line="44"><bold>Kāyavacīsaṅkhāraggahaṇe</bold>ti uddesaṃ sandhāyāha. <bold>Kāyavacīsañcetanāgahaṇe</bold>ti niddesaṃ. <bold>Viññāṇassā</bold>ti paṭisandhiviññāṇassa. Sahajātassa pana anantarassa ca paccayo hotiyeva. <bold>‘‘Kusalā vipākadhammā cā’’</bold>ti idaṃ sekkhaputhujjanasantāne abhiññācetanā idhādhippetā, na itarāti katvā vuttaṃ. Tena yathāvuttaabhiññācetanāpi paṭisandhiviññāṇassa paccayo siyā kusalasabhāvattā, vipākadhammattā vā tadaññakusalākusalacetanā viyāti dasseti. Tayidaṃ lokuttarakusalāya anekantikaṃ. Na hi sā paṭisandhiviññāṇassa paccayo. Atha vipākadāyinīti vucceyya, evampi ahosikammena anekantikaṃ. Na hi tassā vipākuppādanaṃ atthīti āha <bold>‘‘na vipākuppādanena kusalatā vipākadhammatā cā’’</bold>ti. Kevalañhi yā aññesaṃ vipākadhammānaṃ sabyāpārā saussāhā pavatti, tadākārāvassā appahīnakilese santāne pavattīti vipākadhammatā, anavajjaṭṭhena kusalatā ca vuttā. Evampi yadi vipākadhammā abhiññācetanā, kathaṃ avipākāti? Asambhavatoti taṃ <pageBreak edition="Myanmar" number="0.0101" /> asambhavaṃ dassetuṃ <bold>‘‘sā panā’’</bold>tiādi vuttaṃ. Abhiññācetanā hi yadi vipākaṃ uppādeyya, sabhūmikaṃ vā uppādeyya aññabhūmikaṃ vā. Tattha aññabhūmikassa tāva uppādanaṃ ayuttaṃ paccayābhāvato, tathā adassanato ca. Tenāha <bold>‘‘na hī’’</bold>tiādi. Sabhūmikaṃ navattabbārammaṇaṃ vā uppādeyya parittādiārammaṇaṃ vā, tesu attano kammasamānārammaṇatāya rūpāvacaravipākassa dassitattā, parittādiārammaṇattā ca abhiññācetanāya navattabbārammaṇaṃ na uppādeyya. Tathā ekantanavattabbārammaṇattā rūpāvacaravipākassa parittādiārammaṇañca na uppādeyyāti ayamasambhavo. Tenāha <bold>‘‘attanā sadisārammaṇañcā’’</bold>tiādi. Tattha <bold>tiṭṭhānika</bold>nti paṭisandhibhavaṅgacutivasena ṭhānattayavantaṃ. ‘‘Pathavīkasiṇaṃ āpokasiṇa’’ntiādinā kusalena abhinnaṃ katvā vipākassa ārammaṇaṃ desitanti āha <bold>‘‘cittuppādakaṇḍe…pe… vuttattā’’</bold>ti. ‘‘Rūpāvacaratikacatukkajjhānāni kusalato ca vipākato ca kiriyato ca catutthassa jhānassa vipāko ākāsānañcāyatanaṃ ākiñcaññāyatanaṃ ime dhammā navattabbā ‘‘parittārammaṇā’’tipi ‘mahaggatārammaṇā’tipi ‘appamāṇārammaṇā’tipī’’ti vacanato rūpāvacaravipāko ekantanavattabbārammaṇoti āha <bold>‘‘na ca rūpāvacaravipāko parittādiārammaṇo atthī’’</bold>ti. Svāyamasambhavo parittādiārammaṇāya abhiññācetanāya vipākābhāvaṃ sādheti, na navattabbārammaṇāya <pageBreak edition="Vipassana Research Institut" number="0.0099" />. Navattabbārammaṇāpi hi sā atthīti na byāpīti vipākānuppādane tassā aññaṃ kāraṇaṃ dassetuṃ <bold>‘‘kasiṇesu cā’’</bold>tiādimāha. Samādhivijambhanabhūtā abhiññā samādhissa ānisaṃsamattanti <bold>‘‘samādhiphalasadisā’’</bold>ti vuttaṃ. Tassa tassa adhiṭṭhānavikubbanadibbasaddasavanādikassa yadicchitassa kiccassa nipphādanamattaṃ pana abhiññācetanā, na kālantaraphalā, diṭṭhadhammavedanīyaṃ viya nāpi vipākaphalā, atha kho yathāvuttaānisaṃsaphalā daṭṭhabbā.</paragraph>
    <indent line="45">Keci pana ‘‘samānabhūmikato āsevanalābhena balavantāni jhānānīti tāni vipākaṃ denti samāpattibhāvato, abhiññā pana satipi jhānabhāve tadabhāvato tasmiṃ tasmiṃ ārammaṇe āgantukāvāti dubbalā, tasmā vipākaṃ na detī’’ti vadanti. Taṃ akāraṇaṃ punappunaṃ parikammavasena abhiññāyapi vasībhāvasabbhāvato. Yaṃ pana vadanti ‘‘pādakajjhāne attanā samānasabhāvehi javanehi laddhāsevane sammadeva vasībhāvappatte <pageBreak edition="Myanmar" number="0.0102" /> parisuddhatādiaṭṭhaṅgasamannāgamena sātisaye jāte abhiññā nibbattanti, tāsañca catutthajjhānikattā catutthajjhānabhūmiko eva vipāko nibbatteyya, so ca yathāvuttaguṇena balavatā pādakajjhāneneva katokāsena sijjhatīti anokāsatāya abhiññā na vipākaṃ detī’’ti. Tampi akāraṇaṃ avipākabhāvato tāsaṃ. Sati hi vipākadāyibhāve vipākassa anokāsacodanā yuttā, avipākatā ca tāsaṃ vuttanayā eva.</indent>
    <paragraph line="46"><bold>Na hotī</bold>ti viññāṇassa paccayo na hotīti. Uddhaccacetanāpi abhiññācetanāto nibbisesena vuttāti maññamāno ‘‘vipāke’’ti ca vacanaṃ na vipākārahatāmattavācako, atha kho vipākasabbhāvavācakoti āha <bold>‘‘vicāretabba’’</bold>nti. Tathā ca vuttaṃ ‘‘na hi ‘vipāke’ti vacanaṃ vipākadhammavacanaṃ viya vipākārahataṃ vadatī’’ti. Tattha yaṃ vicāretabbaṃ, taṃ heṭṭhā vuttameva. Idaṃ panettha sanniṭṭhānaṃ – yasmā uddhaccacetanā pavattivipākameva deti, na paṭisandhivipākaṃ, tasmā tassā pavattivipākassa vasena vibhaṅge vipāko uddhaṭo. Ubhayavipākadāyikāya pana cetanāya nānākkhaṇikakammapaccayo vuccatīti tadabhāvato paṭṭhāne tassā so na vutto. Yaṃ pana aṭṭhakathāyaṃ ‘‘viññāṇassa paccayabhāve apanetabbā’’ti (vibha. aṭṭha. 226 saṅkhārapadaniddesa) vuttaṃ, taṃ paṭisandhiviññāṇameva sandhāya vuttaṃ. <bold>‘‘Evaṃ uddhaccacetanāpi</bold><pageBreak edition="Vipassana Research Institut" number="0.0100" /><bold>na hotī’’</bold>ti idampi viññāṇassa paccayatābhāvamattaṃ gahetvā vuttaṃ. Evañhettha aññamaññaṃ pāḷiyā aṭṭhakathāya ca avirodho daṭṭhabbo.</paragraph>
    <paragraph line="47"><bold>Etthā</bold>ti uddhaccacetanāya vipākadāne. <bold>Amataggapathe</bold>ti evaṃnāmake pakaraṇe. ‘‘Puthujjanasantāne akusalā dassanena pahātabbā, sekkhasantāne bhāvanāya pahātabbā’’ti imassa atthassa vuttattā <bold>‘‘puthujjanānaṃ panā’’</bold>tiādi vuttaṃ. <bold>‘‘Na vuccantī’’</bold>ti iminā puthujjane pavattabahiddhāsaṃyojanādīnaṃ bhāvanāya pahātabbapariyāyābhāvaṃ dasseti. <bold>‘‘Yadi vucceyyu’’</bold>ntiādinā tamevatthaṃ yuttito ca āgamato ca vibhāveti. Tattha <bold>kesañcī</bold>ti sakabhaṇḍe chandarāgādīnaṃ. <bold>Kecī</bold>ti sakkāyadiṭṭhiādayo. <bold>Kadācī</bold>ti atītādike kismiñci kāle. <bold>Cattattā</bold>tiādi <pageBreak edition="Myanmar" number="0.0103" /> pariyāyavacanaṃ. <bold>Upanissāyā</bold>ti upanissayapaccaye katvā.</paragraph>
    <paragraph line="48"><bold>Itaresa</bold>nti nadassanenapahātabbānaṃ. Na ca na hontīti sambandho. <bold>Evañca katvā</bold>ti yathāvuttapāḷiyaṃ uddhaccaggahaṇena uddhaccasahagatacittuppādo gahito, na yattha katthaci uddhaccanti evamatthe sati. <bold>Ta</bold>nti diṭṭhiṃ. ‘‘Atītādibhāvena navattabbatte’’ti kasmā vuttaṃ, nanu anāgatā eva pahātabbāti? Na, uppajjanārahā nippariyāyena anāgatā nāma, pahātabbā pana na uppajjanārahāti tesaṃ atītādibhāvena navattabbatā vuttā. <bold>Dassanaṃ apekkhitvā</bold>ti bhāvitaṃ dassanamaggaṃ upanidhāya. <bold>Sahāyavirahā</bold>ti dassanapahātabbasaṅkhātasahakārikāraṇābhāvato. <bold>Vipākaṃ na janayantī</bold>ti sakalakilesaparikkhaye viya ekaccaparikkhayepi tannimittaṃ taṃ ekaccaṃ kammaṃ na vipaccatīti adhippāyo. <bold>Vipāko vibhaṅge vutto</bold>ti paṭisandhipavattibhedaṃ duvidhampi vipākaṃ sandhāyāha.</paragraph>
    <paragraph line="49"><bold>Akusalāna</bold>nti yathāvuttavisesānaṃ puthujjanasantāne akusalānaṃ. <bold>Appahātabbāna</bold>nti appahātabbasabhāvānaṃ kusalādīnaṃ. <bold>Appahātabbaviruddhasabhāvatā</bold> sāvajjatā. <bold>‘‘Evampī’’</bold>tiādi dosantaradassanaṃ. Tena yadipi tesaṃ akusalānaṃ imasmiṃ tike tatiyapadasaṅgaho na siyā, navattabbatā pana āpajjatīti dīpeti. Sabbena sabbaṃ dhammavasena asaṅgahitassa tikadukesu navattabbatāpattīti āha <bold>‘‘nāpajjatī’’</bold>ti. Idāni taṃ navattabbatānāpajjanaṃ ‘‘cittuppādakaṇḍe’’tiādinā kāraṇato, nidassanato ca vibhāveti. <bold>Yatthā</bold>ti yasmiṃ tike. <bold>Niyogato</bold>ti niyamato ekantato. <bold>Tesa</bold>nti padattayasaṅgahitadhammānaṃ. <bold>Yathāvuttapadesu viyā</bold>ti yathāvuttesu <pageBreak edition="Vipassana Research Institut" number="0.0101" /> paṭhamādīsu tīsu padesu. Yathā bhinditabbā cittuppādā, itare ca yathārahaṃ rāsittayavasena bhinditvā bhajāpitā taṃtaṃkoṭṭhāsato katā, evaṃ. <bold>Tatthāpī</bold>ti catutthakoṭṭhāsepi. <bold>Bhajāpetabbe</bold>ti navattabbabhāvaṃ bhajāpetabbe. <bold>Tadabhāvā</bold>ti tassa catutthakoṭṭhāsassa abhāvā. <bold>Tathā</bold>ti navattabbabhāvena.</paragraph>
    <paragraph line="50">Uppannattike atītā, idha yathāvuttaakusalā na vuttā, apekkhitabbabhāvenārahitāpi taṃsabhāvānativattanato tathā vuccantīti navattabbatāpattidosaṃ pariharanto tassa udāharaṇaṃ tāva dassetuṃ <bold>‘‘atha</bold><pageBreak edition="Myanmar" number="0.0104" /><bold>vā yathā sappaṭighehī’’</bold>tiādimāha. Taṃsabhāvo cettha sāvajjatāvisiṭṭho dassanapahātabbabhāvābhāvo. <bold>‘‘Evañca satī’’</bold>tiādinā imasmiṃ pakkhe laddhaguṇaṃ dasseti. <bold>Bhāvanāya pahātabbāna</bold>nti pariyāyena nippariyāyena ca bhāvanāya pahātabbānaṃ, tattha purimānaṃ amukhyasabhāvattā, pacchimānaṃ avipākattā nānākkhaṇikakammapaccayatā na vuttāti adhippāyo. Yathā ca bhāvanāya pahātabbānaṃ nānākkhaṇikakammapaccayabhāvo natthi, evaṃ dassanena pahātabbānaṃ vasena tesaṃ paccayalābhopi natthīti dassento <bold>‘‘na ca…pe… vuttā’’</bold>ti vatvā tattha kāraṇamāha <bold>‘‘ye hi…pe… pavattantī’’</bold>ti. Tattha <bold>na te dassanato uddhaṃ pavattantī</bold>ti ye dassanena pahātabbapaccayā kilesā, te dassanena pahātabbapakkhikā evāti tesaṃ bhāvanāya pahātabbapariyāyo eva natthi, kathaṃ tesaṃ vasena dassanena pahātabbā bhāvanāya pahātabbānaṃ kenaci paccayena paccayoti vucceyyāti attho. Atha vā ye puthujjanasantāne na dassanena pahātabbā, na te paramatthato bhāvanāya pahātabbā. Ye pana te sekkhasantāne, na tesaṃ paccayabhūtā dassanena pahātabbā atthīti evampi dassanena pahātabbā bhāvanāya pahātabbānaṃ kenaci paccayena paccayoti na vuttāti veditabbaṃ. Yadi dassanenapahātabbapaccayā kilesā dassanapakkhikā, tappaccayaṃ uddhaccasahagataṃ dassanena pahātabbaṃ siyāti kathaṃ tassa ekantabhāvanāya pahātabbatā vuttāti codanaṃ sandhāyāha <bold>‘‘dassanena pahātabbapaccayassā’’</bold>tiādi. <bold>Tasmā</bold>ti yasmā sarāgavītarāgasantānesu sahāyavekallena kammassa vipākāvipākadhammatā viya puthujjanasekkhasantānesu uddhaccasahagatassa vuttanayena savipākāvipākatā siddhā, tasmā. <bold>Tassā</bold>ti uddhaccasahagatassa. <bold>Tādisassevā</bold>ti uddhaccasahagatabhāvena ekasabhāvassa.</paragraph>
    <indent line="51">Ettha ca yaṃ ‘‘na bhāvanāya pahātabbampi atthi uddhaccasahagata’’ntiādi amataggapathe vuttaṃ, taṃ akāraṇaṃ, kasmā? Tassa ekantena bhāvanāya pahātabbattā. Yathāha <pageBreak edition="Vipassana Research Institut" number="0.0102" /> ‘‘katame dhammā bhāvanāya pahātabbā? Uddhaccasahagato cittuppādo’’ti (dha. sa. 1583). Yadi hi uddhaccasahagataṃ na bhāvanāya pahātabbampi abhavissa, yathā atītārammaṇattike ‘‘niyogā anāgatārammaṇā natthī’’ti <pageBreak edition="Myanmar" number="0.0105" /> vatvā ‘‘kāmāvacarakusalassa vipākato dasa cittuppādā’’tiādinā puna vibhajitvā vuttaṃ, evamidhāpi ‘‘katame dhammā bhāvanāya pahātabbā? Niyogā bhāvanāya pahātabbā natthī’’ti vatvā ‘‘uddhaccasahagato cittuppādo siyā bhāvanāya pahātabbo, siyā na vattabbo ‘dassanena pahātabbo’tipi ‘bhāvanāya pahātabbo’tipī’’tiādi vattabbaṃ siyā, na ca tathā vuttaṃ. Yā ca tamatthaṃ paṭipādentena ‘‘yadi vucceyyu’’ntiādinā yutti vuttā, sāpi ayutti. Kasmā? Dassanena pahātabbārammaṇānaṃ rāgadiṭṭhivicikicchuddhaccānaṃ dassanena pahātabbabhāvasseva icchitattā.</indent>
    <indent line="52">Yañca ‘‘uddhaccaṃ uppajjatī’’ti uddhaccasahagatacittuppādo vuttoti dassetuṃ adhipatipaccayaniddese uddhaccassa anuddharaṇaṃ kāraṇabhāvena vuttaṃ, tampi akāraṇaṃ aññathāpi sāvasesapāṭhadassanato. Tathā hi ‘‘atīto dhammo paccuppannassa dhammassa, anāgato dhammo paccuppannassa dhammassa ārammaṇapaccayena paccayo’’ti (paṭṭhā. 2.18.2) etesaṃ vibhaṅge cetopariyañāṇaggahaṇaṃ katvā ‘‘paccuppanno dhammo paccuppannassa dhammassā’’ti imassa vibhaṅge labbhamānampi cetopariyañāṇaggahaṇaṃ na kataṃ.</indent>
    <indent line="53">Sahāyabhāvo ca dassanena pahātabbānaṃ bhāvanāya pahātabbassa vipākadānaṃ pati vicāretabbo. Kiṃ avijjādi viya dānādīnaṃ uppattiyā eva vikuppādanasamatthatāpādanena dassanena pahātabbā bhāvanāya pahātabbānaṃ sahakārikāraṇaṃ honti, udāhu kileso viya kammassa paṭisandhidāne satīti, kiñcettha – yadi purimanayo, sotāpannādisekkhasantāne bhāvanāya pahātabbassa kiriyabhāvo āpajjati, sahāyavekallena avipākasabhāvatāya āpāditattā khīṇataṇhāvijjāmāne santāne dānādi viya. Atha dutiyo, bhāvanāya pahātabbābhimatassāpi dassanena pahātabbabhāvo āpajjati, paṭisandhidāne sati apāyagamanīyasabhāvānativattanato. Yaṃ panettha vattabbaṃ, taṃ heṭṭhā vuttameva, tasmā pāḷiyā aṭṭhakathāya <pageBreak edition="Myanmar" number="0.0106" /> ca avirujjhanavasenettha atthavinicchayo vuttanayeneva veditabbo.</indent>
    <paragraph line="54"><bold>Sā</bold>ti <pageBreak edition="Vipassana Research Institut" number="0.0103" /> uddhaccacetanā. <bold>Viññāṇapaccayabhāve</bold>ti sampuṇṇavipākaviññāṇapaccayabhāve. <bold>Kāraṇaṃ dassento</bold>ti avikalaphaluppādanādhikāre tadabhāvato yadipi uddhaccacetanā viññāṇassa paccayabhāve apanetabbā, avijjāya pana paccayuppannabhāve gahetabbāti imaṃ kāraṇaṃ dassento. <bold>Sabbāpī</bold>ti vīsatipi. Tenāha <bold>‘‘ekavīsatīti vattabba’’</bold>nti. <bold>Ta</bold>nti yena kāraṇena saṅkhāraggahaṇena abhiññācetanāya aggahaṇaṃ, taṃ kāraṇaṃ. <bold>Itarāvacanassāpī</bold>ti uddhaccacetanāvacanassāpi. Kiṃ pana taṃ? Viññāṇassa paccayabhāvābhāvo eva. <bold>Bhedābhāvā</bold>ti kāyavacīsaṅkhāravasena vibhāgābhāvato. <bold>Saṃyogo</bold>ti tikantarapadavasena saṃyojanaṃ, tathā saṅgahoti attho.</paragraph>
    <paragraph line="55">Sukhasaññāya gahaṇaṃ assādananti adhippāyenāha <bold>‘‘sukhasaññāya…pe… dassetī’’</bold>ti. <bold>‘‘Sukhasaññāyā’’</bold>ti ca idaṃ karaṇatthe karaṇavacanaṃ. Vipallāso hi dukkhe sukhasaññā. Yaṃ pana aṭṭhakathāyaṃ ‘‘aññāṇenā’’ti vuttaṃ, taṃ hetumhi karaṇavacanaṃ vipallāsassādanānaṃ avijjāya hetubhāvadassanato. ‘‘Ratho setaparikkhāro’’tiādīsu (saṃ. ni. 5.4) parivāratthopi parikkhārasaddo hotīti vuttaṃ <bold>‘‘taṇhāya parivāre’’</bold>ti. <bold>Taṇhāparivāre</bold>ti ca taṇhāya kiccasādhanena saṅkhārānaṃ sahakārikāraṇabhāvaṃ sandhāya vuttaṃ. Parikkhāraṭṭho saṅkhāraṭṭho viya bhūsanaṭṭho hotīti dassento <bold>‘‘saṅkhate alaṅkate’’</bold>ti āha. <bold>Parikkharoti</bold> yathā phaladānasamatthā honti, tathā saṅkharoti. <bold>Amaraṇatthā</bold>ti amatatthā, nibbānatthāti attho. <bold>Dukkarakiriyā</bold>ti pañcātapatappanādidukkaracariyā. Devabhāvāya tapo <bold>devabhāvatthaṃ tapo</bold>. Māretīti <bold>maro</bold> hetuatthaṃ antonītaṃ katvā. Amaṅgalampi maṅgalapariyāyena voharanti maṅgalikāti vuttaṃ <bold>‘‘diṭṭhe adiṭṭhasaddo viyā’’</bold>ti yathā ‘‘asive sivā’’ti.</paragraph>
    <paragraph line="56">Papātaṃ patanadukkhasadisanti katvā vuttaṃ <bold>‘‘jātiādipapātadukkha’’</bold>nti. Indaduddabrahmakūṭasaññitapabbatasikharappapāto <bold>marupapāto</bold>. Taṃ puññaphalaṃ attho payojanaṃ etassāti <bold>tadattho</bold>.</paragraph>
    <paragraph line="57"><bold>Paribbājikāya</bold><pageBreak edition="Myanmar" number="0.0107" /> taruṇiyā. <bold>Asavaso</bold> aserivihārī. Kilesāsucipaggharaṇena paṇḍitehi <bold>jigucchanīyaṃ</bold>. Rāgādipariḷāhena, kaṭukavipākatāya ca <bold>dukkhaṃ</bold>. <bold>Ārabhati</bold> karoti. Sabhayassāpi pisācanagarassa kāmaguṇasamiddhiyā sukhavipallāsahetubhāvo viyāti yojanā. Bhinnajātiyena avomissatā <bold>nirantaratā</bold>. Jarāya maraṇena ca aññathattaṃ <bold>vipariṇāmo</bold>.</paragraph>
    <paragraph line="58">‘‘Na <pageBreak edition="Vipassana Research Institut" number="0.0104" /> tāvāhaṃ pāpima parinibbāyissāmī’’ti vacanato ‘‘tāta ehi, tāva idaṃ rajjaṃ paṭipajjāhī’’tiādīsu yadipi parimāṇaniyamanakamapadapūraṇamattādīsupi <bold>tāva</bold>-saddo dissati, idha pana vakkhamānattāpekkho adhippetoti vuttaṃ <bold>‘‘tāvāti vattabbantarāpekkho nipāto’’</bold>ti. <bold>Avijjāpaccayā pana…pe… dassetī</bold>ti pubbenāparaṃ aṭṭhakathāyaṃ avirujjhanamāha.</paragraph>
    <paragraph line="59"><bold>Rāgādiassādanakālesū</bold>ti rāgādīnaṃ assādanakālesu. ‘‘Rāgadiṭṭhisampayuttāyā’’ti ettha rāgasampayuttāya tāva avijjāya yojanā hotu rāgassa assādanabhāvato, diṭṭhisampayuttāya pana kathanti āha <bold>‘‘tadavippayuttā ca diṭṭhī…pe… veditabbā’’</bold>ti. <bold>Taṃsampayuttasaṅkhārassā</bold>ti rāgādisampayuttasaṅkhārassa. <bold>Avijjārammaṇādita</bold>nti avijjāya ārammaṇāditaṃ. <bold>Ādi</bold>-saddena ārammaṇādhipatiārammaṇūpanissayapakatūpanissaye, anantarādike ca paccaye saṅgaṇhāti. <bold>Anavijjārammaṇassā</bold>ti na avijjārammaṇassa avijjaṃ anārabbha pavattassa. <bold>Ārammaṇādhipatianantarādipaccayavacanesū</bold>ti ārammaṇādhipatiārammaṇūpanissayapaccayavacanesu avuttassa anavijjārammaṇassa, anantarādipaccayavacanesu avuttassa paṭhamajavanassa, dvīsupi vuttassa avijjārammaṇassa dutiyādijavanassāti yojetabbaṃ. Anantarapaccayalābhino anantarādinā, sahajātassa hetuādinā, asahajātassa upanissayādinā saṅkhārassa avijjā paccayo hotīti ayamattho <bold>‘‘yaṃ kiñcī’’</bold>tiādinā dassitoti veditabbaṃ. <bold>Samatikkamabhavapatthanāvasenā</bold>ti avijjāsamatikkamatthāya arūpāvacarajjhānāni uppādentassa, avijjāsammūḷhattā arūpabhavasampattiyo patthetvā tāneva jhānāni nibbattentassāti puññābhisaṅkhāre vuttena nayena, vuttanayānusārenāti attho.</paragraph>
    <paragraph line="60"><bold>Ekakāraṇavādo</bold><pageBreak edition="Myanmar" number="0.0108" /><bold>āpajjati</bold> yathā pakatiissarapajāpatipurisakālādivādā. Ekasmiṃyeva lokassa kāraṇabhūte sati tato sakalāya pavattiyā anavasesato, sabbadā ca pavattitabbaṃ apekkhitabbassa kāraṇantarassa abhāvato. Na cetaṃ atthi kameneva pavattiyā dassanato. Kāraṇantarāpekkhatāya pana ekakāraṇavādo apahato siyā ekassa ca anekasabhāvatābhāvā. Yattakā tato nibbattanti, sabbehi tehi samānasabhāveheva bhavitabbaṃ, na visadisehi, itarathā tassa ekabhāvo eva na siyāti imamatthamāha <bold>‘‘sabbassa…pe… pattito cā’’</bold>ti. <bold>Pārisesenā</bold>ti ekato ekaṃ, ekato anekaṃ, anekato ekanti imesu <bold>tīsu pakāresu avijjamānesu</bold> anupalabbhamānesu pārisesañāyena. Anekato anekanti ekasmiṃ <bold>catutthe eva ca</bold><pageBreak edition="Vipassana Research Institut" number="0.0105" /> pakāre <bold>vijjamāne</bold>. Yadidaṃ ‘‘avijjāpaccayā saṅkhārā, phassapaccayā vedanā’’tiādinā ekahetuphaladīpanaṃ, taṃ ettha desanāvilāsena, vineyyajjhāsayavasena vā dhammānaṃ padhānapākaṭāsādhāraṇabhāvavibhāvanatthanti ekahetuphaladīpanaṃ <bold>na nupapajjati</bold> upapajjatiyevāti dasseti <bold>‘‘yasmā’’</bold>tiādinā.</paragraph>
    <paragraph line="61"><bold>Yathāphassa</bold>nti sukhavedanīyādicakkhusamphassāditaṃtaṃphassānurūpanti vuttaṃ hotīti dassento <bold>‘‘sukhavedanīya’’</bold>ntiādiṃ vatvā <bold>‘‘vedanāvavatthānato’’</bold>ti padassa atthaṃ dassetuṃ <bold>‘‘samānesū’’</bold>tiādi vuttaṃ. Tattha <bold>samānesū</bold>ti avisiṭṭhesu. <bold>Phassavasenā</bold>ti sukhavedanīyādiphassavasena. <bold>Vipariyāyābhāvato</bold>ti byattayābhāvato. Na hi kadāci sukhavedanīyaṃ phassaṃ paṭicca dukkhavedanā, dukkhādivedanīyaṃ vā phassaṃ paṭicca sukhavedanā uppajjati. <bold>Sukhādicakkhusamphassajādīna</bold>nti sukhādīnaṃ, cakkhusamphassajādīnañca vedanānaṃ. <bold>Oḷārikasukhumādī</bold>ti <bold>ādi</bold>-saddena hīnapaṇītādisaṅgaho daṭṭhabbo. Tattha yaṃ upādāya yā vedanā ‘‘oḷārikā, hīnā’’ti vā vuccati, na taṃyeva upādāya tassā kadācipi sukhumatā paṇītatā vā atthīti vuttaṃ <bold>‘‘oḷārikasukhumādisaṅkarābhāvato’’</bold>ti. <bold>Yathāvuttasamphassassā</bold>ti sukhavedanīyādiphassassa. Sukhavedanīyaphassatoyeva sukhavedanā, na itaraphassato. Sukhavedanīyaphassato sukhavedanāva, na itaravedanā. Tathā sesesupīti ubhayapadaniyamavasena yathāphassaṃ vedanāvavatthānaṃ, yathāvedanaṃ phassavavatthānanti padadvayena kāraṇantarāsammissatā phalassa, phalantarāsammissatā <pageBreak edition="Myanmar" number="0.0109" /> ca kāraṇassa dassitā paṭhamapakkhe asaṃkiṇṇatāvavatthānanti katvā. Dutiyapakkhe pana paccayabhedabhinnena kāraṇavisesena phalaviseso, phalavisesena ca kāraṇaviseso nicchīyatīti ayamattho dassito sanniṭṭhānaṃ vavatthānanti katvā. Purimasmiñca pakkhe dhammānaṃ asaṅkarato vavatthānaṃ vuttaṃ, dutiyasmiñca yathāvavatthitabhāvajānananti ayametesaṃ viseso. <bold>Utuādayo</bold>ti <bold>ādi</bold>-saddena cittavisamācārā pittavātādayopi saṅgayhanti. Ekasmiṃ dose kupite itarepi khobhaṃ gacchanti. Santesupi tesu <bold>semhapaṭikārena rogavūpasamato</bold> semho pākaṭoti attho.</paragraph>
    <paragraph line="62">‘‘Bhavo’’ti vuttānaṃ saṅkhārānaṃ kāraṇassa pakāraṇaṃ, kāraṇameva vā taṇhāti āha <bold>‘‘taṇhāya saṅkhārakāraṇabhāvassa vuttattā’’</bold>ti. <bold>Tassāpī</bold>ti taṇhāyapi. Taṇhā hi kāmāsavo bhavāsavo ca. Kāmāsavabhavāsavā kāmupādānaṃ, diṭṭhāsavo itarupādānanti āha <bold>‘‘caturupādānabhūtā</bold><pageBreak edition="Vipassana Research Institut" number="0.0106" /><bold>kāmabhavadiṭṭhāsavā’’</bold>ti. Te ca ‘‘upādānapaccayā bhavo’’ti vacanato upādānañca, ‘‘taṇhāpaccayā upādāna’’nti vacanato taṇhā ca saṅkhārassa kāraṇanti pākaṭā. Anassādanīyesu anekādīnavavokiṇṇesu saṅkhāresu assādānupassanā avijjāya vinā na hotīti dassento āha <bold>‘‘assādānupassino…pe… dassitā hotī’’</bold>ti. <bold>Khīṇāsavassa saṅkhārābhāvato</bold>ti byatirekenapi avijjāya saṅkhārakāraṇabhāvaṃ vibhāveti. Ekantena hi khīṇāsavova viddasu. Etena bālānaṃ eva sambhavato avijjāya asādhāraṇatā vuttāti dasseti. Vatthārammaṇādīni hi itaresampi sādhāraṇāni. Vatthārammaṇataṇhupādānādīni viya avijjāpi puññābhisaṅkhārādīnaṃ sādhāraṇakāraṇanti codanaṃ manasi katvā āha <bold>‘‘puññabhavādī’’</bold>tiādi. Tattha <bold>ādi</bold>-saddena apuññāneñjabhavā gahetabbā. <bold>Puññabhavo</bold>ti puññābhisaṅkhārahetuko upapattibhavo. Esa nayo sesesu. Ettha ca kiccakaraṇaṭṭhānabhedena kiccavatī avijjā bhinditvā dassitā. Na hi yadavatthā avijjā puññābhisaṅkhārānaṃ upanissayo, tadavatthā eva itaresaṃ upanissayoti sakkā viññātuṃ. Ettha ca <bold>bhavādīnavappaṭicchādana</bold>nti atthato puññābhisaṅkhārādīnaṃ taṃtaṃbhavasaṅkhātadukkhahetusabhāvānabhisamayanimittatā.</paragraph>
    <paragraph line="63"><bold>Ṭhāna</bold>nti <pageBreak edition="Myanmar" number="0.0110" /> dharamānatā adhippetāti vuttaṃ <bold>‘‘ṭhānaviruddhoti atthitāviruddho’’</bold>ti. Ṭhānāviruddhā cakkhurūpādayo. ‘‘Purimacittañhī’’tiādinā ṭhānaviruddho ca udāhaṭoti āha <bold>‘‘na idaṃ ekantikaṃ siyā’’</bold>ti. ‘‘Cakkhurūpādayo’’tiādinā hi parato ṭhānāviruddhā udāharīyantīti. Purimasippādisikkhā hi pacchā pavattamānasippādikiriyānaṃ samodhānāsambhavā ṭhānavirodhoti yathāvuttamatthaṃ samatthetuṃ <bold>‘‘na ca sippādīna’’</bold>ntiādi vuttaṃ. Tattha <bold>ta</bold>nti paṭisandhiādiṭhānaṃ. <bold>Idhā</bold>ti ṭhānasabhāvakiccādiggahaṇe. <bold>Ādi</bold>-saddena ārammaṇabhūmisantānādiviruddhā gahetabbā, te ca anulomato gotrabhussa, gotrabhuto maggassa liṅgaparivattanādivasena ca pavattiyaṃ veditabbā. Namanaruppanavirodhā sabhāvaviruddho paccayoti yojanā. Tattha <bold>namanaruppana</bold>nti arūparūpabhāvameva dasseti. Kammaṃ cetanāsabhāvaṃ, rūpaṃ ruppanasabhāvanti sabhāvaviruddhaṃ. <bold>Madhurambilarasādī</bold>ti khīraṃ madhurarasaṃ pittupasamanaṃ madhuravipākasabhāvaṃ, dadhi ambilarasaṃ pittabrūhanaṃ kaṭukavipākasabhāvanti ato sabhāvavirodhā.</paragraph>
    <paragraph line="64"><bold>Dadhiādīnī</bold>ti dadhipalālāni. <bold>Bhūtiṇakassā</bold>ti bhūtiṇakanāmakassa osadhivisesassa. <bold>Avī</bold><pageBreak edition="Vipassana Research Institut" number="0.0107" /> nāma eḷakā, tā pana yebhuyyena rattalomakā hontīti vuttaṃ <bold>‘‘rattā eḷakā’’</bold>ti. Vipākānampi paccayabhāvato, avipākānampi paccayuppannabhāvato na vipākadhammavipākāpekkhā paccayapaccayuppannatāti vuttaṃ <bold>‘‘vipākāyeva te ca nā’’</bold>ti. Tenāha <bold>‘‘tasmā’’</bold>tiādi. <bold>Tadavipākāna</bold>nti tassā avijjāya avipākabhūtānaṃ. <bold>Na na yujjati</bold> yujjati eva paccayuppannatāmattassa adhippetattā. <bold>Tadaviruddhāna</bold>nti tāya avijjāya aviruddhānaṃ.</paragraph>
    <paragraph line="65"><bold>Pubbāpariyavavatthāna</bold>nti kāyapavattigatijātiādīnaṃ yathārahaṃ pubbāparabhāvena pavatti, sā pana kenaci akaṭā akaṭavidhā paṭiniyatasabhāvāti dassetuṃ niyativādinā vuttanidassanaṃ āharanto <bold>‘‘acchejjasuttāvutābhejjamaṇīnaṃ viyā’’</bold>ti āha. Dutiyavikappe <bold>saṅgatī</bold>ti adhiccasamuppādo yādicchikatā, yaṃ sandhāya ‘‘yadicchāya pavattanaṃ nivattanaṃ yadicchāyā’’tiādi vuccati. <bold>Bhāvo</bold>ti dhammānaṃ sabhāvasiddhitā, yaṃ sandhāya vadanti ‘‘kaṇṭakassa koṭitikhiṇabhāvaṃ, kapiṭṭhaphalassa vaṭṭabhāvaṃ, migapakkhīnaṃ vā vicittavaṇṇasaṇṭhānāditaṃ ko abhisaṅkharoti, kevalaṃ sabhāvasiddhovāyaṃ viseso’’ti. Tenāha ‘‘sabbe sattā, sabbe pāṇā <pageBreak edition="Myanmar" number="0.0111" />, sabbe bhūtā, sabbe jīvā avasā abalā avīriyā niyatisaṅgatibhāvapariṇatā’’ti (dī. ni. 1.168). <bold>Etehi vikappanehī</bold>ti cutiādīsu sammūḷhatāya ‘‘satto maratī’’tiādivikappanehi kāraṇabhūtehi. <bold>Akusalaṃ cittaṃ katvā</bold>ti ayonisomanasikāraparibrūhanena cittaṃ akusalaṃ katvā.</paragraph>
    <paragraph line="66"><bold>Suttādidhamma</bold>nti suttageyyādipariyattidhammaṃ. Pariyattidhammañhi sammadeva jānanto paṭipattidhammaṃ paripūretvā paṭivedhadhamme patiṭṭhahati. <bold>Ta</bold>nti taṃ jānanaṃ, nibbānābhisamayoti attho.</paragraph>
    <centered line="67">Saṅkhārapadaniddesavaṇṇanā niṭṭhitā.</centered>
    <subhead line="68">Viññāṇapadaniddesavaṇṇanā</subhead>
    <paragraph line="69" number="227"><bold>Yathāvuttasaṅkhārapaccayā</bold>ti puññābhisaṅkhārādivuttappakārasaṅkhārapaccayā. Viññāṇādayo vedanāpariyosānā <pageBreak edition="Vipassana Research Institut" number="0.0108" /> etarahi vipākavaṭṭabhūtā idhādhippetāti āha <bold>‘‘taṃkammanibbattameva viññāṇaṃ bhavituṃ arahatī’’</bold>ti. Ayañca atthavaṇṇanā dhātukathāpāḷiyā na sametīti dassento <bold>‘‘dhātukathāyaṃ panā’’</bold>tiādimāha. Tattha dhātukathāyaṃ vacanato sabbaviññāṇaphassavedanāpariggaho kato dhātukathāyanti yojanā. <bold>Sappadesā</bold>ti sāvasesā, vipākā evāti adhippāyo. Viññāṇādīsu hi vipākesuyeva adhippetesu yathā –</paragraph>
    <indent line="70">‘‘Vipākehi dhammehi ye dhammā vippayuttā, te dhammā asaṅkhataṃ khandhato ṭhapetvā pañcahi khandhehi dvādasahāyatanehi terasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi pañcahi dhātūhi asaṅgahitā’’ti (dhātu. 477) –</indent>
    <unindented line="71">Vipākavippayuttānaṃ saṅgahāsaṅgahā vissajjitā, evamidhāpi vissajjitabbaṃ siyā. Tenāha <bold>‘‘vipākā dhammāti imassa viya vissajjanaṃ siyā’’</bold>ti. <bold>Tasmā</bold>ti yasmā vippayuttena saṅgahitāsaṅgahitapadaniddese nippadesāva viññāṇaphassavedanā gahitā, tasmā. <bold>Tatthā</bold>ti dhātukathāyaṃ. <bold>Abhidhammabhājanīyavasenā</bold>ti <pageBreak edition="Myanmar" number="0.0112" /> imasmiṃ paṭiccasamuppādavibhaṅge abhidhammabhājanīyavasena. Tenāha <bold>‘‘avijjāpaccayā saṅkhārā cā’’</bold>tiādi. Tena yathāvuttaatthavaṇṇanā suttantabhājanīyavasena vuttāti yathādassitaṃ virodhaṃ pariharati. Yadi abhidhammabhājanīyavasena dhātukathāpāḷi pavattā, atha kasmā ‘‘kāmabhavo pañcahi khandhehi ekādasahāyatanehi sattarasahi dhātūhi saṅgahito. Rūpabhavo pañcahi khandhehi pañcahāyatanehi aṭṭhahi dhātūhi saṅgahito’’tiādinā (dhātu. 67-68) upādinnakkhandhavasena bhavo vissajjitoti codanaṃ manasi katvā āha <bold>‘‘bhavo pana…pe… na abhidhammabhājanīyavasena gahito’’</bold>ti. <bold>Evañca katvā</bold>ti abhidhammabhājanīyavasena aggahitattā eva. <bold>Tatthā</bold>ti dhātukathāyaṃ. <bold>Vipākañheta</bold>nti <bold>hi</bold>-saddo hetuattho. Yasmā yathāvuttabāttiṃsavidhaviññāṇaṃ vipākaṃ, tasmā taṃ saṅkhārapaccayanti imamatthaṃ dassento <bold>‘‘viññāṇassa vipākattā’’</bold>tiādimāha.</unindented>
    <paragraph line="72"><bold>‘‘Somanassasahagatāneva sandhāya vutta’’</bold>nti idaṃ vicāretabbaṃ upekkhāsahagatakusalākusalajavanānantarampi somanassasahagatatadārammaṇassa icchitattā. Tathā hi <bold>aṭṭhakathāyaṃ</bold> ‘‘catunnaṃ pana duhetukakusalacittānaṃ aññatarajavanassa pariyosāne ahetukacittaṃ tadārammaṇabhāvena <pageBreak edition="Vipassana Research Institut" number="0.0109" /> patiṭṭhātī’’ti (dha. sa. aṭṭha. 498 vipākuddhārakathā) vatvā ‘‘iṭṭhārammaṇe pana santīraṇampi tadārammaṇampi somanassasahagatamevā’’ti vuttaṃ. Kusalākusalañhi abhiiṭṭhampi ārammaṇaṃ tathābhisaṅkharaṇena kadāci na majjhattaṃ katvā na pavattati, vipākaṃ pana yathāsabhāvatova ārammaṇarasaṃ anubhavati. Tenāha ‘‘na sakkā vipākaṃ vañcetu’’nti. Kiriyajavanānaṃ pana visayābhisaṅkharaṇassa balavabhāvato tadanantarānaṃ tadārammaṇānaṃ yathāvisayaṃ vedanāvasena tadanuguṇatā icchitā. Ye pana kiriyajavanānantaraṃ tadārammaṇaṃ na icchanti, tesaṃ vattabbameva natthi. Yaṃ pana ‘‘javanena tadārammaṇaṃ niyametabba’’nti vuttaṃ, taṃ kusalaṃ sandhāya vuttanti ca vuttaṃ. Tasmā yathāvutto vicāretabbo. Tihetukajavanāvasāne ca duhetukajavanāvasāne cāti samuccayattho <bold>ca</bold>-saddo. Keci pana vibhāgaṃ akatvā ‘‘kusalajavanāvasānepi ahetukatadārammaṇaṃ hotīti ‘yebhuyyenā’ti vutta’’nti vadanti. Lobhacittassa vā sattānaṃ bahulaṃ uppajjanato <bold>‘‘yebhuyyenā’’</bold>ti <pageBreak edition="Myanmar" number="0.0113" /> vuttaṃ. ‘‘Sakiṃ vā’’ti vacanasiliṭṭhatāvasena vuttaṃ yathā ‘‘aṭṭha vā dasa vā’’ti dassetuṃ <bold>‘‘dirattatirattādīsu viya veditabba’’</bold>nti āha. <bold>Vā-saddassa abhāvā</bold>ti suyyamānassa <bold>vā</bold>-saddassa abhāvena vuttaṃ. Atthato pana tatthāpi <bold>vā</bold>-saddo labbhateva. Tirattaṃ pana vāsādike labbhamāne diratte vattabbameva natthīti dirattaggahaṇaṃ visuṃ na yojetīti adhippāyena <bold>‘‘vacanasiliṭṭhatāmattenā’’</bold>ti vuttaṃ. Kevalaṃ ‘‘tiratta’’nti vutte aññattha vāsādinā antaritampi tirattaṃ gaṇheyya, dirattavisiṭṭhaṃ pana tirattaṃ vuccamānaṃ tena anantaritameva tirattaṃ dīpetīti āha <bold>‘‘nirantaratirattadassanatthaṃ vā’’</bold>ti. <bold>Balavarūpādike ārammaṇe</bold>ti atimahati rūpādiārammaṇe. <bold>‘‘Adhippāyo’’</bold>ti etena ekacittakkhaṇāyukepi visaye kadāci tadārammaṇaṃ uppajjeyyāti <bold>‘‘sakiṃ evā’’</bold>tiādinā vuttamatthaṃ ulliṅgeti. ‘‘Sabbadvāresu tadārammaṇe dve eva cittavārā āgatā’’ti vuttattā ayampi attho vicāretvā gahetabbo. <bold>Anurūpāya paṭisandhiyā</bold>ti attano attano anucchavikena paṭisandhānakiccena.</paragraph>
    <paragraph line="73">‘‘Kati paṭisandhiyo, kati paṭisandhicittānī’’tiādinā paṭisandhivicāro parato vitthārato kathīyatīti āha <bold>‘‘paṭisandhikathā mahāvisayāti katvā pavattimeva tāva dassento’’</bold>ti. <bold>Ahetukadvayādīna</bold>nti <bold>ādi</bold>-saddena mahāvipākamahaggatavipāke saṅgaṇhāti. <bold>Dvāraniyamāniyamāvacana</bold>nti dvārassa niyatāniyatāvacanaṃ, niyatadvāraṃ aniyatadvāranti vā avacananti attho. <bold>Anuppattito</bold>ti na uppajjanato. Yadipi ‘‘anurūpāya paṭisandhiyā’’ti paṭisandhipi <pageBreak edition="Vipassana Research Institut" number="0.0110" /> heṭṭhā gahitā, ‘‘pavattiyaṃ panā’’ti adhikatattā pana pavattiyeva paccāmaṭṭhā. Paccayuppannabhāvena paṭhamuddiṭṭhāni sabbānipi lokiyavipākacittāni anvādesaṃ arahantīti āha <bold>‘‘tatrassāti pavattiyaṃ bāttiṃsavidhassā’’</bold>ti.</paragraph>
    <paragraph line="74">Yathā kāmāvacarapaṭisandhiviññāṇasaṅkhātassa bījassa abhāvepi rūpabhave cakkhusotindriyapavattiānubhāvato cakkhusotaviññāṇānaṃ sambhavo, evaṃ teneva kāraṇena sampaṭicchanādīnampi tattha sambhavoti dassento <bold>‘‘indriyapavattiānubhāvato evā’’</bold>tiādimāha. Tattha <bold>cakkhusotadvārabhedenā</bold>ti cakkhusotadvāravisesena bhavitabbanti sambandho. <bold>Tassā</bold>ti cakkhusotadvārassa. Dvāravantāpekkho dvārabhāvoti āha <bold>‘‘viññāṇavīthibhedāyattattā’’</bold>ti. <bold>Tasmiñca satī</bold>ti tasmiṃ <pageBreak edition="Myanmar" number="0.0114" /> dvārabhede vīthibhede ca sati. <bold>Bhāvo</bold>ti uppatti. <bold>Janakaṃ anubandhati nāmā</bold>ti taṃsadise tabbohāraṃ katvā vuttaṃ.</paragraph>
    <paragraph line="75"><bold>Idaṃ pana vatvā</bold>ti rūpārūpāvacaradhamme ārabbha tadārammaṇānuppattiṃ vatvā. <bold>Bhāvanāyā</bold>ti akusalabhāvanāya saṃkilesavaḍḍhanena, saṃkiliṭṭhasamādhānenāti attho. Tathā hi lobhadosasahagatacittuppādepi samādhi ‘‘avaṭṭhiti avisāhāro avikkhepo avisāhaṭamānasatā’’tiādinā (dha. sa. 11) niddiṭṭho. <bold>Avatthubhāvadassanattha</bold>nti aṭṭhānabhāvadassanatthaṃ, anārammaṇabhāvadassanatthanti attho.</paragraph>
    <paragraph line="76">‘‘Kena katthā’’ti padassa <bold>‘‘kena cittena kasmiṃ bhave’’</bold>ti saṅkhepena vuttamatthaṃ vitthārato dassetuṃ <bold>‘‘ekūnavīsatī’’</bold>tiādi vuttaṃ. Tattha <bold>tena tena cittenā</bold>ti tena tena ahetukadvayādicittena saddhiṃ pavattamānā paṭisandhikkhaṇe rūpārūpadhammā ekūnavīsati paṭisandhiyoti yojanā. <bold>Tena tena cittena</bold> sahajātādipaccayatāya hetubhūtena, karaṇabhūtena vā. <bold>Tattha tattha</bold> bhave.</paragraph>
    <paragraph line="77">Anussaraṇattho byāpāro <bold>anussaraṇabyāpāro</bold>. <bold>Kecī</bold>ti <bold>dhammasirittheraṃ</bold> sandhāya vadati. <bold>Tīsu javanavāresu…pe… bhavitabba</bold>nti kammādiupaṭṭhānassa parato tīhi javanavārehi pavattitabbanti attho. Tenāha <bold>‘‘aneka…pe… abhippalambanañca hotī’’</bold>ti. <bold>Tasmā</bold>ti yasmā ekajavanavārasseva kammādiupaṭṭhānena maraṇaṃ na sambhavati, tasmā. <bold>Phoṭṭhabbassā</bold>ti pahāraphoṭṭhabbassa <pageBreak edition="Vipassana Research Institut" number="0.0111" />. Bhavaṅgacitte vattamāne, antarantarā pañcadvāravīthiyā vā vattamānāya phoṭṭhabbasamāyoge paṭhamaṃ kāyadvārāvajjanuppatti yuttā, tathāpi kismiñci cintiyamāne tamevārabbha ekasmiṃ javanavāre pavatte pacchā kāyadvārāvajjanuppatti siyā cittassa lahuparivattibhāvatoti kecivādassa adhippāyo. Yathā niddāyantassa phoṭṭhabbasamāyogena pabujjhanakāle manodvārāvajjanameva āvaṭṭeti, na kāyadvārāvajjanaṃ. ‘‘Pañcahi viññāṇehi na paṭibujjhatī’’ti (vibha. 751) hi vuttaṃ. Evaṃsampadaṃ vā etaṃ daṭṭhabbaṃ. <bold>Lahukapaccupaṭṭhāna</bold>nti lahuupaṭṭhānaṃ. <bold>Manodvārassa visayo</bold> kammādiko. <bold>Lahukatā</bold>ti lahupaṭṭhānatā. <bold>Rūpāna</bold>nti cakkhādirūpadhammānaṃ. <bold>Visayabhāvepī</bold>ti rūpāyatanādivisayasabbhāvepi. <bold>Yesaṃ visayo atthī</bold>ti yesaṃ nippariyāyena <pageBreak edition="Myanmar" number="0.0115" /> visayo atthi. <bold>Taṃdassanatthamevā</bold>ti tesaṃ sārammaṇānaṃyeva dassanatthaṃ. <bold>Tenā</bold>ti tasmā.</paragraph>
    <paragraph line="78"><bold>‘‘Bhūmicittuppādādivasenā’’</bold>ti idaṃ kammaṃ sandhāya vuttaṃ, kammanimittassapi vasena labbhateva tassa chaḷārammaṇabhāvato. Gatinimittassa pana pabhedo nīlādikoyeva.</paragraph>
    <paragraph line="79"><bold>Anupacchinnesu</bold> maggena appahīnesu. <bold>Tañca</bold> kammādiṃ. <bold>Bhavantaraninnāditā</bold> cittasantānassa bhavapatthanāya tathābhisaṅkhatattā. Yasmiñhi cittasantāne puññādicetanāya viya bhavapatthanāya paribhāvanā anupacchinnā, tattheva bhavantarapariyāpannacittuppatti. Taṃ pana cittaṃ tathā uppajjamānaṃ tāya vināmitaṃ viya hotīti vuttaṃ <bold>‘‘anupacchinnakilesabalavināmita’’</bold>nti. <bold>Sabbatthā</bold>ti sugatiduggatīsu. <bold>Itarāyā</bold>ti sugatipaṭisandhininnāya cutiyā. <bold>‘‘Nicchinantī’’</bold>ti vuttassa nicchayassa nibandhanaṃ āgamaṃ dassento <bold>‘‘nimittassādagadhitaṃ vā’’</bold>tiādimāha.</paragraph>
    <paragraph line="80">Akusale hi duggatūpanissaye niyamite kusalaṃ sugatūpanissayoti niyamitameva hotīti.</paragraph>
    <paragraph line="81"><bold>Aniṭṭhaṃ ārammaṇaṃ āha</bold> yato duggatipaṭisandhi dassīyatīti adhippāyo. Yadi evaṃ ‘‘rāgādihetubhūta’’nti kasmā vuttanti āha <bold>‘‘tampi hi…pe… hotī’’</bold>ti. <bold>Tampī</bold>ti aniṭṭhārammaṇampi. Yasmā pana hīnaṃ ārammaṇanti ārammaṇabhūtakammanimittaṃ adhippetaṃ, tasmā <bold>‘‘akusalavipākajanakakammasahajātānaṃ vā’’</bold>tiādi vuttaṃ. Kammanimittabhūtañhi ārammaṇaṃ yaṃ vipākassa janakaṃ kammaṃ, tena sahajātānaṃ, tassa kammassa sadisāsannajavanasahajātānañca rāgādīnaṃ <pageBreak edition="Vipassana Research Institut" number="0.0112" /> ārammaṇapaccayasaṅkhāto hetu hoti, so eva cassa hīnabhāvoti dassetuṃ <bold>‘‘tañhī’’</bold>tiādi vuttaṃ. <bold>Kammavasena aniṭṭha</bold>nti hīnassa akusalakammassa ārammaṇato ārammaṇatāvasena hīnanti katvā aniṭṭhaṃ, sabhāvena iṭṭhampīti adhippāyo. <bold>‘‘Aññathā cā’’</bold>tiādinā kammanimittārammaṇassa akusalavipākassa na sambhavoti dasseti. <bold>Āsannakatakammārammaṇasantatiya</bold>nti āsannakatassa kammassa ārammaṇasantāne. <bold>Taṃsadisa</bold>nti yathāvuttakammārammaṇasadisaṃ. <bold>Paṭisandhiārammaṇūpaṭṭhāpaka</bold>nti paṭisandhiyā ārammaṇassa upaṭṭhāpakaṃ. Cutiāsannajavanānaṃ paṭisandhijanakatte ayamattho labbheyyāti codanaṃ manasi <pageBreak edition="Myanmar" number="0.0116" /> katvā āha <bold>‘‘na ca paṭisandhiyā’’</bold>tiādi. <bold>Taṃsamānavīthiya</bold>nti tāya paṭisandhiyā ekavīthiyaṃ. <bold>Na assāditānī</bold>ti assādanabhūtāya taṇhāya na āmaṭṭhāni.</paragraph>
    <paragraph line="82"><bold>Samattā</bold>ti paripuṇṇā, pariyattā vā. ‘‘Maraṇakāle…pe… samādinnā’’ti vacanato yathāvuttacutiāsannajavanānaṃ paṭisandhidānaṃ siddhanti codanaṃ sandhāyāha <bold>‘‘na ca dubbalehī’’</bold>tiādi. <bold>‘‘Vakkhati cā’’</bold>tiādinā vuttamevatthaṃ upacayena pākaṭataraṃ karoti. Ñāṇavatthuvibhaṅgavaṇṇanāyañhi ‘‘pañcahi viññāṇehi na kañci dhammaṃ paṭivijānātī’’ti padānaṃ atthaṃ vivaranto vakkhati <bold>‘‘sabbampi…pe… paṭikkhittānī’’</bold>ti. Tattha <bold>paṭivijānanādī</bold>ti <bold>ādi</bold>-saddena iriyāpathakappanakāyavacīkammupaṭṭhāpanakusalākusaladhammasamādānasamāpajjanavuṭṭhānāni saṅgaṇhāti. Upapajjanasupinadassanādīnaṃ manodvārikacitteneva pavatti pākaṭāti tāni bahi karonto <bold>‘‘cavanapariyosānaṃ kicca’’</bold>nti āha. <bold>Sahajavanakānī</bold>ti javanasahitāni, pañcadvārikajavanehi saddhinti attho.</paragraph>
    <paragraph line="83"><bold>Tatthā</bold>ti ‘‘pañcahi viññāṇehi na kañci dhammaṃ paṭivijānātī’’ti pāḷivaṇṇanāyaṃ. <bold>Na kañci dhammaṃ paṭivijānātī</bold>ti ettha na sabbe rūpādidhammā dhammaggahaṇena gahitāti yathādhippetadhammadassanatthaṃ ‘‘manopubbaṅgamā dhammāti (dha. pa. 1-2) evaṃ vuttaṃ ekampi kusalaṃ vā akusalaṃ vā na paṭivijānātī’’ti aṭṭhakathāyaṃ vuttanti dassetvā tassa atthaṃ vivaranto <bold>‘‘yesa’’</bold>ntiādimāha. Tassattho – <bold>yesaṃ</bold> kusalākusaladhammānaṃ <bold>paṭivibhāvanappavattiyā</bold> siddhā vipākadhammatā yonisomanasikāraayonisomanasikārasamuṭṭhānā, yāya <bold>sukhaṃ vā dukkhaṃ vā</bold> taṃsantāne <bold>anveti</bold> anugacchati, pañcaviññāṇānaṃ <bold>sā</bold> vipākadhammatā <bold>paṭikkhittā</bold> paṭisedhitāti. <bold>Tādisamevā</bold>ti kusalākusaladhammapaṭivijānanasadisameva. Yadi pañcadvāre yathāvuttakiccassa <pageBreak edition="Vipassana Research Institut" number="0.0113" /> karaṇe sahajavanakāni vīthicittāni paṭikkhittāni, kathaṃ tattha cavanupapajjanāni sambhavantīti codanaṃ sandhāyāha <bold>‘‘tadārammaṇānantaraṃ panā’’</bold>tiādi. Nippariyāyena manodvārikabhāvo manodvārāvajjanuppattipubbakoti tadabhāvenāha <bold>‘‘iminā adhippāyenā’’</bold>ti. Avasesekacittakkhaṇāyuke rūpādimhīti yojanā.</paragraph>
    <paragraph line="84"><bold>Upacāro viya daṭṭhabbā</bold> samānārammaṇattā, upapattinimittattā ca. <bold>Kecī</bold>ti <bold>dhammasirittheraṃ</bold> sandhāya vadati. <bold>Mahaggatāvasānaṃ vadantī</bold>ti yathāpaccayaṃ mahaggatasamāpattiṃ <pageBreak edition="Myanmar" number="0.0117" /> samāpajjitvā vuṭṭhitassa sā vīthi uppajjati, tato cuticittaṃ hotīti vadanti. <bold>Atītārammaṇā ekādasavidhā</bold>ti nava kāmāvacarasugaticutiyo, dve viññāṇañcāyatananevasaññānāsaññāyatanaāruppacutiyoti evaṃ atītārammaṇā ekādasavidhā sugaticutiyo. Pañca rūpāvacarā, vuttāvasesā dve arūpāvacarāti <bold>navattabbārammaṇā sattavidhā</bold> cutiyo. Duggaticuti pana parato vuccatīti idha na gahitā. Tathā hi vakkhati ‘‘duggaticutiyā pana…pe… na dassitā’’ti.</paragraph>
    <paragraph line="85"><bold>Evamādike</bold>ti <bold>ādi</bold>-saddena ‘‘suddhāya vā javanavīthiyā’’tiādivacanaṃ saṅgaṇhāti. Tathā hi vuttaṃ ‘‘suddhāya vāti mahaggatakammanimittārammaṇāya javanavīthiyā’’ti. <bold>‘‘Viññāyatī’’</bold>ti iminā yadipi ‘‘pathavīkasiṇādī’’tiādisaddena arūpāvacarajjhānārammaṇassāpi saṅgaho sambhavati, ‘‘cakkhusotānaṃ vā’’ti pana dvāradvayasseva vasena vikappantarakaraṇaṃ yathādhippetassa atthassa ñāpakanti dasseti. Ñāpakañca nāma agatikā gatīti yathāvuttaṃ ñāpakaṃ asambhāvento <bold>‘‘athāpī’’</bold>tiādimāha. Yo yattha sambhavati, tassa yojanā <bold>yathāsambhavayojanā,</bold> tāya. <bold>Ayampi paṭisandhī</bold>ti āruppacutiyā anantaraṃ paṭisandhiṃ vadati. <bold>Tatthevā</bold>ti ‘‘pathavīkasiṇādikaṃ vā nimitta’’nti vutte paṭhame vikappe eva. Heṭṭhimā heṭṭhimā paṭisandhi natthīti yojanā. <bold>Tenā</bold>ti tasmā. <bold>Tato</bold>ti catutthāruppacutito. <bold>Tatthevā</bold>ti catutthāruppe eva. <bold>Atītārammaṇā</bold> paṭisandhi, tato catutthāruppacutito <bold>kāmāvacare atītapaccuppannārammaṇā paṭisandhi</bold>. <bold>Itarāhī</bold>ti āruppacutīhi. Dutiyā āruppapaṭisandhi atītārammaṇā, itarā navattabbārammaṇāti āha <bold>‘‘yathāsambhava’’</bold>nti. <bold>Atītapaccuppannārammaṇā ca kāmāvacarapaṭisandhī</bold>ti etthāpi itarāhīti sambandho. Sabbattha ca ‘‘yojetabbā’’ti sambandhitabbaṃ. <bold>Imassa visesassā</bold>ti ‘‘tenā’’tiādinā yathāvuttassa visesassa. <bold>Visuṃ uddharaṇaṃ kataṃ</bold> adhikavacanamaññamatthaṃ bodhetīti.</paragraph>
    <paragraph line="86"><bold>Ārammaṇavasena</bold><pageBreak edition="Vipassana Research Institut" number="0.0114" /><bold>ekavidhāyā</bold>ti atītārammaṇatāvasena ekavidhāya. <bold>Duvidhā</bold>ti atītārammaṇā, paccuppannārammaṇā cāti dvippakārā. Duggaticutiyā ārammaṇavasena ‘‘ekavidhāyā’’ti padaṃ ānetvā yojetabbaṃ. Atītapaccuppannārammaṇatāya dvippakārā kāmāvacarapaṭisandhi, navattabbārammaṇatāya <pageBreak edition="Myanmar" number="0.0118" /> ekappakārā rūpāvacarapaṭisandhi, navattabbātītārammaṇatāya dvippakārā āruppapaṭisandhīti āha <bold>‘‘dviekadvippakārānaṃ kāmarūpāruppānaṃ vasenā’’</bold>ti. <bold>‘‘Tathevā’’</bold>ti iminā ‘‘dviekadvippakārānaṃ kāmarūpāruppānaṃ vasenā’’ti padadvayaṃ ākaḍḍhati. <bold>Duvidhāyā</bold>ti navattabbātītārammaṇatāvasena duvidhāya. <bold>Pacceka</bold>nti visuṃ visuṃ. <bold>Dvinnaṃ dvinnaṃ kāmāruppāna</bold>nti etthāyaṃ yojanā – navattabbārammaṇāya āruppacutiyā anantarā atītārammaṇā paccuppannārammaṇā ca dve kāmapaṭisandhī, navattabbārammaṇā atītārammaṇā ca dve āruppapaṭisandhī, tathā atītārammaṇāyapīti imāsaṃ vasena aṭṭhavidhā.</paragraph>
    <paragraph line="87">‘‘Dvidvī’’ti gāthāya vuttamevatthaṃ sukhaggahaṇatthaṃ saṅgahetvā dasseti. Yadipi ‘‘kammassa katattā’’tiādināpi kammassa vipākānaṃ upanissayapaccayabhāvo gahitoyeva hoti, ‘‘kusalākusalaṃ kamma’’ntiādinā pana visuṃ upanissayapaccayabhāvo dassīyatīti <bold>‘‘kāmāvacarassa…pe… ādinā nānākkhaṇikakammapaccayabhāvo dassitappakāro’’</bold>ti āha.</paragraph>
    <paragraph line="88"><bold>Ādinā vimissaviññāṇenā</bold>ti ekassa bhavassa ādibhūtena rūpavimissena paṭisandhiviññāṇena. <bold>Aññatthā</bold>ti saṃsedajaopapātikayoniyaṃ. Avacanaṃ paṭikkhepaṃ maññamāno <bold>‘‘gandharasāhārānaṃ paṭikkhittattā’’</bold>ti vatvā sabbena sabbaṃ rūpabhave te natthīti adhippāyenāha <bold>‘‘cakkhusotavatthusattakajīvitachakkabhāvepī’’</bold>ti. <bold>Pāḷiya</bold>nti dhammahadayavibhaṅgapāḷiyaṃ. <bold>Pañcāyatanānī</bold>ti cakkhusotamanarūpadhammāyatanāni. <bold>Pañca dhātuyo</bold>ti tā eva pañca dhātuyo. Vuttañhi – ‘‘rūpadhātuyā upapattikkhaṇe katamāni pañcāyatanāni pātubhavanti? Cakkhāyatanaṃ rūpāyatanaṃ sotāyatanaṃ manāyatanaṃ dhammāyatanaṃ. Imāni pañcāyatanāni pātubhavanti. Katamā pañca dhātuyo pātubhavanti? Cakkhudhātu…pe… dhammadhātu. Imā pañca dhātuyo pātubhavantī’’ti (vibha. 1016). <bold>Cha āyatanāni</bold> saddāyatanena saddhiṃ tāniyeva. <bold>Nava dhātuyo</bold>ti cakkhurūpacakkhuviññāṇasotasaddasotaviññāṇamanodhammamanoviññāṇadhātuyo. <bold>Sabbasaṅgahavasenā</bold>ti anavasesapariggahavasena. <bold>Tatthā</bold>ti rūpadhātuyaṃ. <bold>‘‘Kathāvatthumhi cā’’</bold>tiādinā na kevalaṃ dhammahadayavibhaṅgapāḷiyaṃyeva, atha kho pakaraṇantarepi gandhādayo paṭikkhittāti dasseti. Tattha <bold>ghānāyatanādīnaṃ</bold><pageBreak edition="Vipassana Research Institut" number="0.0115" /><bold>viyā</bold>ti sadisūdāharaṇadassanaṃ. Yathā <pageBreak edition="Myanmar" number="0.0119" /> ghānāyatanādīnaṃ tattha rūpabhave bhāvo atthi, tā paṭikkhittā, evaṃ gandhāyatanādīnañcāti. <bold>Atthi tattha ghānāyatana</bold>nti pucchā sakavādissa. Yañhi tattha āyatanaṃ natthi, tassa vasenāyaṃ codanā. Tato paravādī yaṃ tattha ajjhattikānaṃ tiṇṇaṃ āyatanānaṃ ghānādikaṃ saṇṭhānanimittaṃ, tadeva āyatananti laddhiyā <bold>‘‘āmantā’’</bold>ti paṭijānāti. Bāhirānaṃ gandhāyatanādīnaṃ vasena puṭṭho yasmā ghānappasādādayo tattha na icchati, tasmā tesaṃ gocaraṃ paṭisedhento <bold>‘‘na hevaṃ vattabbe’’</bold>ti paṭikkhipati. <bold>Ādi</bold>-saddena ‘‘atthi tattha jivhāyatananti? Āmantā. Atthi tattha rasāyatananti? Na hevaṃ vattabbe’’tiādinayappavattānaṃ anulomapaṭilomasaṃsandanapañhādīnaṃ saṅgaho daṭṭhabbo. <bold>Aphoṭṭhabbāyatanāna</bold>nti phoṭṭhabbāyatanabhāvarahitānaṃ, aphoṭṭhabbasabhāvānanti attho.</paragraph>
    <paragraph line="89">Idāni anāyatanasabhāve gandharase paṭijānitvāpi dosaṃ vadanto <bold>‘‘yadi cā’’</bold>tiādimāha. <bold>Avacane natthi kāraṇaṃ</bold> yathādhammasāsane abhidhamme, tesaṃ vā nisattanijjīvasabhāvattāti adhippāyo. Yathā ca dhātubhāvo, evaṃ dhammabhāvo ca tesaṃ ekantiko, tathā āyatanabhāvo cāti sabbathāpi tattha vijjamānānaṃ gandharasānaṃ āyatanesu avacane kāraṇaṃ natthīti dassento <bold>‘‘dhammabhāvo cā’’</bold>tiādimāha. <bold>Aññassa</bold> paramatthassa abhāvā. <bold>Koci āyatanasabhāvo</bold>ti dhammāyatanameva sandhāya vadati. Tena yadi rūpabhave gandharasā vijjanti, yathāvuttakāraṇato gandharasāyatanabhāvena avuccamānāpi dhammāyatanabhāvena vattabbā siyuṃ, na ca vuttā. Tasmā niṭṭhamettha gantabbaṃ ‘‘nattheva rūpabhave gandharasā’’ti dasseti. Kiñca rūpadhātuyaṃ gandharasabhāvena avuttānaṃ, kāmadhātuyaṃ vuttānaṃ tesaṃ kiṃ gandharasabhāvato aññena sabhāvena rūpadhātuyaṃ atthibhāvo, udāhu gandharasabhāvena. Yadi purimo pakkho dhammāyatane tesaṃ saṅgaho siyā anāyatanasabhāvassa sabhāvadhammassa abhāvā, atha dutiyo teneva kāraṇena nesaṃ gandharasāyatanabhāvo siddhoti imamatthaṃ dassento <bold>‘‘yadi cā’’</bold>tiādimāha. <bold>Tasmā</bold>ti yasmā gandharasā dhammahadayavibhaṅge na vuttā, kathāvatthumhi ca tesaṃ bhāvo paṭikkhitto, phusituṃ asakkuṇeyyā pathavīādayo viya ghāyituṃ sāyituñca asakkuṇeyyā te natthi, dhātusaddena ca te gahitā, dhammabhāvo ca tesaṃ ekantiko, tasmiñca <pageBreak edition="Myanmar" number="0.0120" /> sati siddho āyatanabhāvo, tasmā. <bold>Tathā</bold>ti pāḷiyaṃ avuttadhamme hāpetvā cakkhusattakādivasena. <bold>Eva</bold>nti cakkhusattakādivasena rūpagaṇanāya kariyamānāya. <bold>Dhammatā</bold>ti pāḷidhammo <pageBreak edition="Vipassana Research Institut" number="0.0116" />, rūpabhave vā pavattanakarūpadhammatā. <bold>‘‘Na vilomitā’’</bold>ti iminā yathāpaṭiññātaṃ dhammaṃ dīpitaṃ ulliṅgeti.</paragraph>
    <paragraph line="90">Ettha ca rūpāvacarasattānaṃ ghānajivhāyatanābhāvato vijjamānāpi gandharasā āyatanakiccaṃ na karontīti te anāmasitvā pāḷiyaṃ ‘‘pañcāyatanāni pātubhavanti, cha āyatanānī’’tiādi vuttaṃ. ‘‘Tayo āhārā’’ti ca ajjhoharitabbassa āhārassa abhāvena ojaṭṭhamakarūpasamuṭṭhāpanasaṅkhātassa āhārakiccassa akaraṇato, na sabbena sabbaṃ gandharasānaṃ ojāya ca abhāvato. Iti visayino kiccassa ca abhāvena visayo, kiccavā ca dhammo na vutto. Yasmiñhi bhave visayī natthi, tasmiṃ taṃhetuko nippariyāyena visayassa āyatanabhāvo natthīti vijjamānassāpi avacanaṃ, yathā rūpabhave pathavītejovāyodhātūnaṃ phoṭṭhabbāyatanabhāvena. Yassa pana yattha vacanaṃ, tassa tattha visayīsabbhāvahetuko nippariyāyena āyatanabhāvo vutto diṭṭho yathā tattheva rūpāyatanassa. Yadi visayīsabbhāvahetuko visayassa nippariyāyena āyatanabhāvo, kathaṃ asaññasattānaṃ devānaṃ dve āyatanāni pātubhavantīti. Asaññasattānañhi cakkhāyatanaṃ natthi, acakkhāyatanabhāvena ca nesaṃ rūpāyatanaṃ aññesaṃ avisayoti? Nāyaṃ virodho. Yena adhippāyena rūpadhātuyaṃ saññīnaṃ gandhāyatanādīnaṃ avacanaṃ, tena rūpāyatanassāpi avacananti asaññīnaṃ ekaṃ āyatanaṃ vattabbaṃ. Yathāsakañhi indriyagocarabhāvāpekkhāya yesaṃ nippariyāyena āyatanabhāvo atthi, tesu niddisiyamānesu tadabhāvato rūpadhātuyaṃ saññīnaṃ gandhādike visuṃ āyatanabhāvena avatvā dhammasabhāvānativattanato, manoviññāṇassa ca visayabhāvūpagamanato dhammāyatanantogadhe katvā ‘‘pañcāyatanānī’’ti pāḷiyaṃ vuttaṃ. Etadatthañhi ‘‘dhammāyatana’’nti sāmaññato nāmakaraṇaṃ, piṭṭhivaṭṭakāni vā tāni katvā ‘‘pañcāyatanānī’’ti vuttaṃ. Yena ca pana adhippāyena asaññīnaṃ rūpāyatanaṃ vuttaṃ, tena saññīnampi gandhādīnaṃ visuṃ gahaṇaṃ kātabbanti imassa nayassa dassanatthaṃ ‘‘asaññasattānaṃ devānaṃ dve āyatanāni pātubhavantī’’ti <pageBreak edition="Myanmar" number="0.0121" /> (vibha. 1017) vuttaṃ. Asatipi hi attano indriye rūpassa vaṇṇāyatanasabhāvātikkamo natthevāti taṃ rūpāyatanantveva vuccati. Iminā ca nayadassanena gandhādīni tīṇi pakkhipitvā saññīnaṃ aṭṭha āyatanāni, asaññīnaṃ pañcāti ayamattho dassito hoti. Evañcetaṃ sampaṭicchitabbaṃ. Aññathā rūpaloke phusitumasakkuṇeyyatāya pathavīādīnaṃ vacīghoso eva na siyā. Na hi paṭighaṭṭanānighaṃsamantarena saddappavatti atthi, na ca phusanasabhāvānaṃ katthaci aphusanasabhāvatā sakkā <pageBreak edition="Vipassana Research Institut" number="0.0117" /> viññātuṃ. Phoṭṭhabbāyatanasaṅkhātassa ca bhūtattayassa abhāve rūpabhave rūpāyatanādīnampi sambhavo eva na siyā, tasmā phusituṃ sakkuṇeyyatāyapi pathavīādīnaṃ tattha kāyindriyābhāvena tesaṃ phoṭṭhabbabhāvo na vutto. Evañca katvā rūpadhātuyaṃ tesaṃ sappaṭighavacanañca samatthitaṃ hoti. Vuttañhi ‘‘asaññasattānaṃ anidassanasappaṭighaṃ ekaṃ mahābhūtaṃ paṭicca dve mahābhūtā’’tiādi (paṭṭhā. 2.22.17). Paṭigho hettha bhūtattayassa kāyappasādaṃ pati taṃnissayabhūtaghaṭṭanadvārena abhimukhabhāvo, so ca phusituṃ asakkuṇeyyasabhāvassa ghaṭṭanāya abhāvato natthi. Nanu ‘‘dve āyatanānī’’ti ettha pariyāyāyatanaṃ adhippetaṃ, atha kasmā gandhāyatanādīnipi gahetvā ‘‘pañcāyatanānī’’ti na vuttanti? ‘‘Nayadassanavasena desanā pavattā’’ti vuttovāyamattho. Atha vā tattha rūpāyatanasseva vacanaṃ kadāci aññabhūmikānaṃ pasādassa visayabhāvaṃ sandhāya, na pana itaresaṃ abhāvato. Nāpi pariyāyena gandhāyatanādīnaṃ āyatanasabhāvābhāvato. Asaññīnañhi rūpāyatanaṃ samānabhūmikānaṃ vehapphalānaṃ, uparibhūmikānañca suddhavāsānaṃ pasādassa visayabhāvaṃ gacchati, na pana gandharasāti tesaṃyeva tatthāvacanaṃ yuttaṃ. Kathāvatthumhi ca nippariyāyena gandhāyatanādīnaṃ atthibhāvaṃ paṭijānantaṃ sandhāya paṭisedho kato. Yadipi cetaṃ vacanaṃ tattha gandhāyatanādīnaṃ abhāvavibhāvanaṃ na hoti, atthibhāvadīpanampi pana aññavacanaṃ natthevāti? Nayidamevaṃ aṭṭhakathāsu tattha nesaṃ atthibhāvassa niddhāretvā vuttattā. Yañhi aṭṭhakathāvacanaṃ pāḷiyā na virujjhati, taṃ pāḷi viya pamāṇabhūtaṃ agarahitāya ācariyaparamparāya yāvajjatanā āgatattā. Tattha siyā – yaṃ pāḷiyā na virujjhati aṭṭhakathāvacanaṃ, taṃ pamāṇaṃ. Idaṃ pana virujjhatīti? Nayidamevaṃ yathā na virujjhati <pageBreak edition="Myanmar" number="0.0122" />, tathā paṭipāditattā. Cakkhādīnaṃ āyatanānaṃ, tannissayānañca viññāṇānaṃ sattasuññatāsandassanatthaṃ bhagavato dhātudesanāti āyatanabhāvena vuttānaṃyeva dhātubhāvadīpanato dhātubhāvassāpi nesaṃ avacanaṃ yujjati eva, tasmā yathā pāḷiyā avirodho hoti, tathā cakkhudasakādivasena aṭṭhakathāyaṃ rūpagaṇanā katāti na ettha dhammatāvilomanāsaṅkāya okāsoti veditabbaṃ.</paragraph>
    <paragraph line="91">Eḷakassa jātakāle uṇṇā <bold>jātiuṇṇā</bold>ti paṭhamo attho. Tato sukhumatarataṃ sandhāya <bold>‘‘gabbhaṃ…pe… itipi vadantī’’</bold>ti vuttaṃ. Sambhavanassa bhedo vā <bold>sambhavabhedo,</bold> pavattibhedoti attho.</paragraph>
    <paragraph line="92"><bold>Rūpībrahmesū</bold>ti <pageBreak edition="Vipassana Research Institut" number="0.0118" /> adhikaraṇe bhummaṃ, <bold>opapātikayonikesū</bold>ti niddhāraṇeti dassento <bold>‘‘opapātikayonikehi rūpībrahme niddhāretī’’</bold>ti āha. Tena ‘‘opapātikayonikesū’’ti sāmaññato vuttarāsito ‘‘rūpībrahmesū’’ti visesaṃ niddhāreti. <bold>Na sametī</bold>ti na saṃsandati, virujjhatīti attho. Yāya pāḷiyā na sameti, taṃ dassento <bold>‘‘dhammahadayavibhaṅge hī’’</bold>tiādimāha.</paragraph>
    <paragraph line="93"><bold>Ekādasā</bold>ti paripuṇṇāyatanassa saddāyatanavajjāni ekādasāyatanāni. <bold>Kassaci dasāyatanānī</bold>ti andhassa cakkhāyatanavajjāni. <bold>Kassaci aparāni dasāyatanānī</bold>ti badhirassa sotāyatanavajjāni. <bold>Kassaci navāyatanānī</bold>ti andhabadhirassa cakkhusotāyatanavajjāni. <bold>Kassaci sattāyatanānī</bold>ti gabbhaseyyakassa rūpagandharasakāyaphoṭṭhabbamanodhammāyatanavasena vuttaṃ.</paragraph>
    <paragraph line="94"><bold>‘‘Na vuttaṃ aṭṭhāyatanāni pātubhavantī’’</bold>ti idaṃ ‘‘na hi pāḷiyaṃ…pe… vuttā’’ti etassa atthavivaraṇaṃ. Cakkhusotaghānavikalassa hi upapajjamānassa aṭṭheva āyatanāni siyunti. Sati ca aghānakupapattiyaṃ punapi ‘‘kassaci aparāni dasāyatanāni pātubhavantī’’ti vattabbaṃ siyā. Tathā ca sati yathā andhabadhirassa vasena ‘‘kassaci navāyatanāni pātubhavantī’’ti (vibha. 1007) ekavāraṃ vuttaṃ, evaṃ andhāghānakassa, badhirāghānakassa ca vasena ‘‘kassaci aparāni navāyatanāni, kassaci aparāni navāyatanāni pātubhavantī’’ti vattabbaṃ siyā, evaṃ na vuttanti imamatthaṃ dasseti <bold>‘‘tathā…pe… na</bold><pageBreak edition="Myanmar" number="0.0123" /><bold>ca taṃ vutta’’</bold>nti. <bold>Evaṃ dhātupātubhāvādipañhesū</bold>ti ‘‘kassaci ekādasa dhātuyo pātubhavanti, kassaci dasa dhātuyo, kassaci aparā dasa dhātuyo, kassaci nava dhātuyo, kassaci satta dhātuyo pātubhavantī’’ti (vibha. 1007) evaṃ dhātupātubhāvapañho veditabbo. <bold>Ādi</bold>-saddena ‘‘kassaci cuddasindriyāni pātubhavantī’’tiādi (vibha. 1007) nayappavattā indriyapañhādayo saṅgahitā.</paragraph>
    <paragraph line="95">Ettha ca yathā ‘‘sattati ukkaṃsato ca rūpānī’’ti padaṃ ‘‘saṃsedajopapātīsū’’ti ettha yonidvayavasena yojīyati, na evaṃ ‘‘avakaṃsato tiṃsā’’ti idaṃ, idaṃ pana saṃsedajayonivaseneva yojetabbaṃ, ekayoganiddiṭṭhassāpi ekadeso sambandhaṃ labhatīti. Saṃsedajasseva ca jaccandhabadhiraaghānakanapuṃsakassa jivhākāyavatthudasakānaṃ vasena tiṃsa rūpāni uppajjantīti <pageBreak edition="Vipassana Research Institut" number="0.0119" /> vuttaṃ, na opapātikassāti ayamettha aṭṭhakathāya adhippāyo. Ye pana ‘‘opapātikassa jaccandha…pe… uppajjantīti <bold>mahāaṭṭhakathāyaṃ</bold> vutta’’nti vadanti, taṃ na gahetabbaṃ. So hi pamādapāṭho. Evañca katvā āyatanayamakavaṇṇanāya ‘‘kāmadhātuyaṃ pana aghānako opapātiko natthi. Yadi bhaveyya, ‘kassaci aṭṭhāyatanāni pātubhavantī’ti vadeyyā’’ti (yama. aṭṭha. āyatanayamaka 18-21) vakkhati. Apare panāhu ‘‘kassaci ekādasāyatanāni pātubhavanti, yāva ‘kassaci navāyatanānī’ti pāḷi opapātike sandhāya vuttā. Tasmā pubbenāparaṃ aṭṭhakathāyaṃ avirodho siddho hoti, tathā ca yathāvuttapāḷiyā ayamatthavaṇṇanā aññadatthu saṃsandati sametiyevā’’ti. Yaṃ paneke vadanti ‘‘opapātikaggahaṇena saṃsedajāpi saṅgayhanti. Tathā hi <bold>dhammahadayavibhaṅge</bold> ‘kāmadhātuyā upapattikkhaṇe kassaci ekādasāyatanāni pātubhavantī’tiādīnaṃ (vibha. 1007) uddese ‘opapātikānaṃ petāna’ntiādinā opapātikaggahaṇameva kataṃ, na saṃsedajaggahaṇa’’nti, taṃ paripuṇṇāyatanānaṃyeva saṃsedajānaṃ opapātikesu saṅgahaṇavasena vuttanti veditabbaṃ. Tathā hi vakkhati ‘‘saṃsedajayonikā paripuṇṇāyatanāparipuṇṇāyatanabhāvena opapātikasaṅgahaṃ katvā vuttā’’ti ‘‘padhānāya vā yoniyā sabbaṃ paripuṇṇāyatanayoniṃ dassetuṃ ‘opapātikāna’nti vutta’’nti ca. Aṭṭhakathāyaṃ pana <pageBreak edition="Myanmar" number="0.0124" /> yonidvayaṃ sarūpeneva pakāsetuṃ, saṃsedajayonivaseneva ca avakaṃsato pavattiṃ dassetuṃ opapātikayoniyā itaraṃ asaṅgahetvā ‘‘saṃsedajopapātīsū’’ti vuttanti. Sabbaṃ taṃ vīmaṃsitvā gahetabbaṃ.</paragraph>
    <paragraph line="96"><bold>Cutipaṭisandhīna</bold>nti anantarātītacutiyā, tadanantarāya missāmissabhedāya paṭisandhiyā. <bold>Khandhādīhī</bold>ti khandhārammaṇagatihetuvedanāpītivitakkavicārehi. Mahaggataajjhattārammaṇāya mahaggataajjhattārammaṇā, amahaggatabahiddhārammaṇāya amahaggatabahiddhārammaṇāti evamādino arūpabhūmīsuyeva cutipaṭisandhīnaṃ bhedābhedavisesassa sambhavato <bold>‘‘nayamukhamattaṃ dassetvā’’</bold>ti vuttaṃ. <bold>Ekaccasugatī</bold>ti mahaggatavajjasugati adhippetāti āha <bold>‘‘rūpārūpāvacarāna’’</bold>ntiādi. Keci pana ‘‘yathā mahaggatāvajjā, evaṃ uttarakurukavajjā’’tipi vadanti. <bold>Ekaccasugaticutiyā</bold>ti vuttasugaticutiyā. Yadipi ‘‘ayaṃ nāma duggatipaṭisandhi na hotī’’ti niyamo natthi, desanā pana sotapatitā gatāti vadanti. Niyatabodhisattāpekkhāya vā evaṃ vuttaṃ. Tesañhi ekaccaduggatipaṭisandhi natthi avīciādīsu anupapajjanato. <bold>‘‘Ekaccaduggaticutiyā’’</bold>ti etthāpi iminā nayena attho veditabbo.</paragraph>
    <paragraph line="97"><bold>Ekaccasugatipaṭisandhī</bold>ti <pageBreak edition="Vipassana Research Institut" number="0.0120" /> pana kāmāvacarasugatipaṭisandhi veditabbā. <bold>Sayamevā</bold>ti attanā eva. <bold>‘‘Bhedaviseso eva ca evaṃ vitthārena dassito’’</bold>ti idaṃ ‘‘amahaggatabahiddhārammaṇāyā’’tiādiṃ sandhāya vuttaṃ. <bold>‘‘Catukkhandhāya…pe… paṭisandhi hotī’’</bold>ti idaṃ pana abhedavisesadassanamevāti. <bold>Ekekasmiṃ bhede</bold>ti ‘‘amahaggatabahiddhārammaṇāyā’’ti evamādike ekekasmiṃ bhāge. <bold>Tattha tatthevā</bold>ti ‘‘amahaggatabahiddhārammaṇāya mahaggatabahiddhārammaṇā, amahaggatajjhattārammaṇāya mahaggatajjhattārammaṇā’’tiādinā tasmiṃ tasmiṃ bhede, <bold>tattha tattheva</bold> vā bhavādike cavitvā upapajjantassa vasena cutipaṭisandhiyojanā veditabbā. Bhummatthe ayaṃ to-saddoti dassento <bold>‘‘tato hetuṃ vināti tattha hetuṃ vinā’’</bold>ti āha. Tassattho – tasmiṃ purimabhave nipphannaṃ avijjāsaṅkhārādikaṃ kāraṇaṃ vinā na hotīti.</paragraph>
    <paragraph line="98"><bold>Atimandabhāvūpagamanaṃ</bold> sakiccāsamatthatā. Pañcadvārikaviññāṇavasena cuti paṭisiddhā, na tadanantaraviññāṇavasena. Svāyamattho ‘‘pañcannaṃ dvārāna’’ntiādinā <pageBreak edition="Myanmar" number="0.0125" /> heṭṭhā aṭṭhakathāyamāgatoti āha <bold>‘‘pañcadvārikaviññāṇānantarampi hi pubbe cuti dassitā’’</bold>ti. Tattha yaṃ vattabbaṃ, taṃ heṭṭhā vuttameva. Cuticittena saddhiṃ cakkhāyatanādīnaṃ nirodho hotīti dassetuṃ <bold>‘‘yamake cā’’</bold>tiādi vuttaṃ. <bold>Pariṇatattā</bold>ti paripākavasena pariyosānaṃ gatattāti adhippāyo. <bold>Phassādayo</bold> yathāvuttacetanāsahajātaphassādayo. Yathāupaṭṭhite kammādiārammaṇe anekavāraṃ uppattiyā santānassa abhisaṅkharaṇaṃ tattha paṭisandhi<bold>viññāṇapatiṭṭhānassa hetubhāvo</bold>.</paragraph>
    <paragraph line="99">Santānavasena nippajjamānānaṃ namanādikiriyānaṃ ekasmiṃ paṭisandhiviññāṇeyeva atthasiddhīti dassento āha <bold>‘‘namana…pe… dassetī’’</bold>ti. <bold>Pathaviyaṃ sabalapayogehī</bold>ti pathaviyā ādhāraṇabhūtāya attano balena payogena ca karaṇabhūtena.</paragraph>
    <paragraph line="100"><bold>Saddahetuko</bold>ti saddassa padhānādibhāvaṃ sandhāya vuttaṃ. Tādiso pabbatakucchiādipadesopi tassa hetuyeva. <bold>Padīpantarādī</bold>ti <bold>ādi</bold>-saddena telavaṭṭiādike saṅgaṇhāti. <bold>Tato</bold> saddādippavattito pubbe abhāvā. Paṭighosādīnañhi saddādippavattito sati purimasiddhiyaṃ te saddādipaccayadesaṃ gaccheyyuṃ, na pana te atthīti vuttaṃ <bold>‘‘tato pubbe abhāvā’’</bold>ti. Upameyyepi evameva attho yojetabbo. Yathā ca hetudesaṃ na gacchati hetusamuppannaṃ, evaṃ tato nāgacchatīti <pageBreak edition="Vipassana Research Institut" number="0.0121" /> āha <bold>‘‘tasmā na…pe… āgata’’</bold>nti. Te saddādayo paccayā etesanti <bold>tappaccayā</bold>. <bold>Vuttanayenā</bold>ti upamāyaṃ vuttanayeneva. Purimabhavahetudese sannihitaṃ hutvā paṭisandhiviññāṇaṃ tato aññatra bhavantare taṃ upagantvā tappaccayaṃ na hotīti attho. Paccayato nibbattamānaṃ paccayuppannaṃ aññatra agantvā paccayadesaṃ anupagatameva hutvā nibbattatīti paṭhamo attho. Paṭhamaṃ paccayena samodhānagataṃ hutvā tato aññatra gantvā paccayuppannavatthubhāvaṃ nāpajjatīti dutiyo attho. <bold>Yathāsambhava</bold>nti yāya ‘‘na khīrato dadhi sambhūtaṃ siyā, na khīrasāmino dadhi siyā’’ti ca khīradadhīsu ekantaṃ ekatāya nānatāya ca dosayojanā katā. Iminā nayena bījādīsu sabbahetūsu, aṅkurādīsu sabbahetusamuppannesu yathāsambhavaṃ hetuanurūpaṃ, hetusamupannānurūpañca dosayojanā kātabbā. Santānabaddhesu dhammesu ekantaekatāpaṭisedhena sassatagāhassa paṭisedhitattā vuttaṃ <bold>‘‘sayaṃkataṃ</bold><pageBreak edition="Myanmar" number="0.0126" /><bold>sukhaṃ dukkhanti imaṃ diṭṭhiṃ nivāretī’’</bold>ti. Tathā ekantanānatāpaṭisedhena ucchedagāho paṭisedhito hotīti āha <bold>‘‘paraṃkataṃ sukhaṃ dukkhaṃ añño karoti, añño paṭisaṃvedetīti imaṃ diṭṭhiṃ nivāretī’’</bold>ti. Tena katanāso, akatāgamo ca nivattito hotīti adhiccasamuppannadiṭṭhinivāraṇeneva niyatisabhāvavādapaṭisedhopi katoti daṭṭhabbaṃ.</paragraph>
    <paragraph line="101"><bold>Tatthā</bold>ti aṅkurādippabandhasaṅkhāte bhūtupādārūpasantāne. <bold>Ta</bold>nti vijjāpāṭavādi. <bold>Aññassā</bold>ti bālakāle katavijjāpariyāpuṇanādito aññassa. Saṅkhārato añño taṇhādiko <bold>aññapaccayo</bold>.</paragraph>
    <paragraph line="102">Niyyātanādi eva phalaṃ niyyātanādiphalaṃ, aphalitaṃ niyyātanādiphalaṃ etassāti <bold>aphali…pe… phalaṃ,</bold> yathāvuttakiriyākaraṇaṃ.</paragraph>
    <paragraph line="103"><bold>Piṇḍavasenā</bold>ti akatāvayavavibhāgassa samudāyassa vasena. <bold>Sabbatthā</bold>ti puññābhisaṅkhārādike sabbasmiṃ paccayadhamme, paṭisandhibhede vā paccayuppannadhamme. <bold>Balavakammassa vasena yojetabbo</bold>. Bhuso nissayo hi <bold>upanissayo</bold>. ‘‘Avisesenā’’ti vuttepi kāmāvacarapuññābhisaṅkhāro cakkhuviññāṇādīnaṃ pañcannaṃ pavatte, itaro paṭhamajjhānavipākādīnaṃ pavatte ca paṭisandhiyañca paccayo hotīti pākaṭoyamatthoti taṃ avibhajitvā <bold>‘‘sabbapuññābhisaṅkhāraṃ saha saṅgaṇhāti’’</bold>cceva vuttaṃ. <bold>Dvādasākusalacetanābhedo</bold>ti nayidaṃ samāsapadaṃ, sandhivasena panetaṃ vuttaṃ. <bold>Dvādasā</bold>ti ca bhummatthe paccattavacanaṃ, dvādasasu akusalacetanāsu. <bold>Akusalacetanābhedo</bold>ti <pageBreak edition="Vipassana Research Institut" number="0.0122" /> ekādasākusalacetanāpabhedo, dvādasākusalacetanāpabhedo cāti attho veditabbo. Evañhi sati na ettha kiñci vicāretabbaṃ heṭṭhā vitthāritattā. Keci pana ‘‘dvādasākusalacetanābhedoti idaṃ ‘channaṃ pavatte’tiādinā yojetabba’’nti vadanti, tesaṃ matena uddhaccacetanāya gahaṇe payojanaṃ vicāretabbameva paṭisandhiyāpi paccayabhāvassa vuttattā. <bold>Ekassā</bold>ti ettha eva-saddo luttaniddiṭṭhoti āha <bold>‘‘ekasseva paccayabhāvaniyamo’’</bold>ti. <bold>Milātamālādīna</bold>nti milātamālakiliṭṭhavatthādīnaṃ. Manopadosikānaṃ tadaññavatthūnampi <bold>aniṭṭhatā kathaṃ na siyā,</bold> siyā evāti adhippāyo. <bold>Aṭṭhakathāyaṃ</bold> (vibha. aṭṭha. 227) pana pacuratābhāvato taṃ anāmasitvā <bold>‘‘tathā kāmāvacaradevalokepī’’</bold>ti vuttaṃ <pageBreak edition="Myanmar" number="0.0127" />. Keci pana ‘‘devaloke aniṭṭhaṃ nāma parikappanavasena, sabhāvato pana tatthuppannaṃ iṭṭhamevā’’ti vadanti.</paragraph>
    <paragraph line="104"><bold>‘‘Ekūnatiṃsacetanābhedampī’’</bold>ti iminā uddhaccacetanāyapi pavattivipākadāyitaṃ anujānāti, aṭṭhakathāadhippāyavasena vā evamāha. Pañcadasannaṃ ahetukavipākaviññāṇānaṃ pañcaṭṭhānāni dve apanetvā avasesānaṃ <bold>terasannaṃ</bold>. Dve dve cakkhusotasampaṭicchanaviññāṇāni, tīṇi santīraṇānīti <bold>navannaṃ</bold>. <bold>Ekadesapaccayabhāvenā</bold>ti ekadesassa vīsaticetanābhedassa kāmāvacaracittasaṅkhārassa paccayabhāvena ekūnatiṃsacetanābhedo samudāyo vutto. <bold>Svevā</bold>ti avayavagatenāpi visesena samudāyo voharīyati yathā ‘‘alaṅkato rājakumāro’’ti.</paragraph>
    <paragraph line="105"><bold>Yatthā</bold>ti pañcavokārabhavaṃ sandhāyāha. Tattha hi ‘‘kāmāvacarasugatiyaṃ tāva ṭhitassā’’tiādinā (vibha. aṭṭha. 227) paṭisandhiyaṃ pavattiyañca vipākassa vitthārappakāsanaṃ kataṃ. <bold>Catutthajjhānabhūmī</bold>ti vehapphalabhūmiṃ vadati. Tenāha <bold>‘‘asaññāruppavajjā’’</bold>ti. Catutthajjhānameva hi bhāvanāvisesappavattaṃ asaññabhūmiṃ āruppabhūmiñca nipphādeti, catukkanayavasena vā saṃvaṇṇanā vuttāti veditabbā. Aṭṭha mahāvipākā, parittavipākesu pacchimo, pañca rūpāvacaravipākāti evaṃ <bold>cuddasannaṃ</bold>. <bold>Sattanna</bold>nti sesānaṃ parittavipākānaṃyeva sattannaṃ.</paragraph>
    <paragraph line="106"><bold>Bhavādayo</bold>ti bhavayonigatisattāvāse. <bold>Tiṇṇaṃ viññāṇāna</bold>nti purimānaṃ tiṇṇaṃ āruppavipākaviññāṇānaṃ. <bold>Tīsū</bold>ti pañcamādīsu tīsu viññāṇaṭṭhitīsu. <bold>Vuttanayenā</bold>ti ‘‘kāmabhave <pageBreak edition="Vipassana Research Institut" number="0.0123" /> pana duggatiyaṃ aṭṭhannampi parittavipākaviññāṇānaṃ tatheva paccayo pavatte, no paṭisandhiya’’ntiādinā (vibha. aṭṭha. 227) vuttanayeneva.</paragraph>
    <centered line="107">Viññāṇapadaniddesavaṇṇanā niṭṭhitā.</centered>
    <subhead line="108">Nāmarūpapadaniddesavaṇṇanā</subhead>
    <paragraph line="109" number="228"> Yadipi suttante abhidhamme ca paṭiccasamuppādaniddese rūpapadassa desanābhedo natthi, abhidhamme pana ‘‘sabbaṃ rūpaṃ na hetū’’tiādinā (dha. sa. 584) suttantato <pageBreak edition="Myanmar" number="0.0128" /> tassa desanābhedo atthevāti āha <bold>‘‘suttantā…pe… bhedo’’</bold>ti. Saṅkhyeyyesu paricchedato gahitesu atthasiddho tattha saṅkhyāparicchedoti vuttaṃ <bold>‘‘atthato pana vuttameva hotī’’</bold>ti.</paragraph>
    <paragraph line="110"><bold>Opapātikasattesū</bold>ti vā sāmaññato sabbe opapātikā vuttā. Tesu brahmakāyikādiggahaṇena rūpāvacarāva vuttāti tadaññe sandhāya <bold>sesaopapātikāna</bold>nti sesaggahaṇaṃ sātthakameva. <bold>Vuttanayenā</bold>ti ‘‘dve vā tayo vā dasakā, omato ādinā sahā’’tiādinā (vibha. aṭṭha. 227) rūpamissakaviññāṇe vuttanayena.</paragraph>
    <paragraph line="111">‘‘Dve santatisīsānī’’ti ārabbha yāva ‘‘satta santatisīsānī’’ti (vibha. aṭṭha. 228) ettakaṃ aṭṭhakathāpāṭhaṃ sandhāya vuttaṃ <bold>‘‘sattakapariyosāna’’</bold>nti. Ekekacittakkhaṇe tikkhattuṃ rūpuppattiṃ ananujānanto āha <bold>‘‘iminādhippāyenā’’</bold>ti. Cittassa uppādakkhaṇeyeva sabbaṃ rūpaṃ uppajjatīti hi attano adhippāyo.</paragraph>
    <paragraph line="112"><bold>‘‘Rūpājanakakammaja’’</bold>nti idaṃ bhūtakathanamattaṃ daṭṭhabbaṃ pañcaviññāṇānaṃ ataṃsabhāvatābhāvā. <bold>Rūpājanakakammaja</bold>nti vā cuticittaṃ sandhāya vuttaṃ. Paṭisandhicittaṃ pana ‘‘pavattiya’’nti imināva nivattitaṃ. ‘‘Sabbesampi cuticittaṃ rūpaṃ na samuṭṭhāpetī’’ti (dha. sa. mūlaṭī. 636) aṭṭhasālinīṭīkāyaṃ vuttovāyamattho. Pañcaviññāṇakkhaṇe tappaccayā rūpuppattiyā abhāvena vuttaṃ <bold>‘‘pañcaviññāṇappavattikālaṃ</bold><pageBreak edition="Vipassana Research Institut" number="0.0124" /><bold>sandhāyā’’</bold>ti. Tatthāpi asahajātaviññāṇapaccayā attheva rūpuppattīti āha <bold>‘‘sahajātaviññāṇapaccayañcā’’</bold>ti. <bold>Bhavaṅgādī</bold>ti bhavaṅgasampaṭicchanasantīraṇatadārammaṇāni. <bold>Aññenā</bold>ti yathāvuttakammaviññāṇato aññena abhisaṅkhāraviññāṇena. Rūpameva hi kusalākusalakiriyacittappavattikkhaṇe abhisaṅkhāraviññāṇapaccayā uppajjati, na nāmaṃ bhavaṅgaṃ. <bold>Taṃjanakenā</bold>ti bhavaṅgādijanakena. Kammaviññāṇappaccayā vipākacittappavattikāle vipākanāmassa kammasamuṭṭhānarūpassa ca vasena. Sahajātaviññāṇapaccayā pana itaracittappavattikālepi vipāko vipākanāmavasena, cittasamuṭṭhānarūpavasena ca nāmarūpassa sambhavo dassetabboti āha <bold>‘‘sahajāta…pe… yojetabba’’</bold>nti. Rūpasaddena ca attano ekadesenāti sambandho. ‘‘Sarūpānaṃ ekadeso ekavibhattiya’’nti (pāṇinī 1.2.64) saddalakkhaṇaṃ sandhāyāha <pageBreak edition="Myanmar" number="0.0129" /><bold>‘‘sarūpānaṃ ekadeso’’</bold>ti. Icchito hi ekadesarūpānampi ekadeso yathā ‘‘nidassitavipakkhehī’’ti. Nidassito ca nidassitavipakkho ca <bold>nidassitavipakkho</bold>ti ayañhettha attho. <bold>‘‘Ṭhāna’’</bold>nti iminā sesasaddassa atthaṃ vadati. Sarūpena ṭhapanañhi idha sesanaṃ.</paragraph>
    <paragraph line="113"><bold>Yaṃ-taṃ</bold>-saddānaṃ abyabhicāritasambandhattā avuttampi tato-saddaṃ ānetvā āha <bold>‘‘tato yuttameva idanti yojetabba’’</bold>nti. Vipākassa ajanakaṃ vipākājanakaṃ, nissandaphalamattadāyakakammaṃ, taṃ samuṭṭhānaṃ etassāti <bold>vipākājanakakammasamuṭṭhānaṃ</bold>. <bold>Vuttanayenā</bold>ti ‘‘vatthukāyavasena rūpato dve santatisīsāni, tayo ca arūpino khandhā’’tiādinā (vibha. aṭṭha. 228) vuttena nayena. <bold>Ubhaya</bold>nti nāmaṃ rūpañca.</paragraph>
    <paragraph line="114"><bold>Kammārammaṇapaṭisandhiādikāle</bold>ti ettha <bold>ādi</bold>-saddena sammasanādikālasaṅgaho daṭṭhabbo. <bold>Ta</bold>nti abhisaṅkhāraviññāṇaṃ.</paragraph>
    <paragraph line="115">Yadipi ‘‘atthi rūpaṃ cittasamuṭṭhāna’’ntiādivacanato (dha. sa. 584) rūpassapi viññāṇapaccayatā suttato jānitabbā, viññāṇasannissitā iṭṭhānubhavanādayo tasmiṃ sati sabbhāvato, asati ca abhāvato yathā saddheyyādivatthumhi saddhādayoti nāmassapi yuttito viññāṇapaccayatā siddhā, aṭṭhakathāyaṃ pana vuttamatthaṃ dassento <bold>‘‘suttato nāmaṃ…pe… jānitabba’’</bold>nti āha. Yāvadeva paccayapaccayuppannadhammamattatāvibhāvanamukhena aviparītato pavattinivattisandassanaṃ paṭiccasamuppādadesanā, tāvadeva ca dhammacakkappavattananti dassento <bold>‘‘yasmā’’</bold>tiādimāha <pageBreak edition="Vipassana Research Institut" number="0.0125" />. Yasmā pana pavattinivattivibhāvanato saccadesanāva paccayākāradesanā, saccadesanā ca dhammacakkappavattanaṃ. Yathāha ‘‘idaṃ dukkhanti me bhikkhave…pe… bārāṇasiyaṃ isipatane migadāye anuttaraṃ dhammacakkaṃ pavattita’’ntiādi, tasmā ‘‘viññāṇapaccayā nāmarūpa’’nti padassa saccadesanābhāvadīpanena dhammacakkappavattanabhāvaṃ dassetuṃ <bold>‘‘nāmarūpamattatāvacaneneva vā’’</bold>tiādi vuttaṃ.</paragraph>
    <centered line="116">Nāmarūpapadaniddesavaṇṇanā niṭṭhitā.</centered>
    <subhead line="117">Saḷāyatanapadaniddesavaṇṇanā</subhead>
    <paragraph line="118" number="229"><bold>Yathāsambhava</bold>nti <pageBreak edition="Myanmar" number="0.0130" /> sambhavānurūpaṃ. Tena catunnaṃ tāva bhūtānaṃ sahajātanissayaatthiavigatavasena cakkhāyatanādīnaṃ pañcannaṃ paccayabhāvo, vatthūsu pana hadayavatthuno chaṭṭhāyatanassa paṭisandhiyaṃ sahajātanissayaaññamaññavippayuttaatthiavigatavasena, pavattiyaṃ yasmā anantaracittena saddhiṃ uppannameva vatthu ṭhitippattiyā balavabhāvena tassa nissayo bhavituṃ sakkoti, na sahajātaṃ, tasmā purejātanissayavippayuttaatthiavigatavasena. Itaravatthūnaṃ pañcaviññāṇasaṅkhātassa chaṭṭhāyatanassa indriyapaccayavasena ca, jīvitassa indriyaatthiavigatavasena paccayabhāvo vuttoti daṭṭhabbo. <bold>Ekappakārenevā</bold>ti yathā cakkhādīnaṃ manāyatanassa paṭiniyatadassanādikiccānuvidhānato niyato ekappakāreneva paccayabhāvo, na evaṃ rūpāyatanādīnaṃ, tesaṃ pana rūpārammaṇādinā pakārantarena tassa paccayabhāvoti <bold>‘‘aniyamato’’</bold>ti vuttaṃ. Keci pana ‘‘niyamato’’ti padaṃ ‘‘sasantatipariyāpanna’’nti iminā sambandhitvā atthaṃ vadanti ‘‘ekantena sasantatipariyāpanna’’nti.</paragraph>
    <paragraph line="119"><bold>‘‘Chaṭṭhāyatanañca manāyatanañca chaṭṭhāyatana’’</bold>nti iminā viggahena atthato, itarehi dvīhi saddatopi atthatopi sarūpataṃ dasseti. <bold>‘‘Cakkhādīhi saha ‘saḷāyatana’nti vutta’’</bold>nti vuttanayena ekasesaṃ katvā manāyatanaṃ cakkhādīhi saddhiṃ ‘‘saḷāyatana’’nti pāḷiyaṃ vuttaṃ ‘‘nāmarūpapaccayā saḷāyatana’’nti. <bold>Yathāvutto</bold>ti ‘‘chaṭṭhāyatanañca manāyatanañcā’’tiādinā attanā <pageBreak edition="Vipassana Research Institut" number="0.0126" /> vuttappakāro. <bold>Sabbatthā</bold>ti nāmarūpasaddena saḷāyatanasaddena ca saddasarūpatāsu, atthasarūpatāsu vā. Yadi suttantabhājanīye vipākachaṭṭhāyatanameva adhippetaṃ, atha kasmā ‘‘itaraṃ panā’’tiādi vuttaṃ. Avipākañhi tattha itaranti adhippetanti codanaṃ sandhāyāha <bold>‘‘paccayanaye panā’’</bold>tiādi.</paragraph>
    <paragraph line="120">Sahajātādīsu hetuāhārindriyapaccaye pakkhipitvā <bold>dasadhā,</bold> tato ekaṃ apanetvā <bold>navadhā,</bold> tato ekaṃ apanetvā <bold>aṭṭhadhā</bold> paccayabhāvo veditabbo. Evamettha sādhāraṇavasena <bold>avakaṃso,</bold> hetuādiasādhāraṇavasena <bold>ukkaṃso</bold>ti jhānādīnampi vasena veditabbo.</paragraph>
    <paragraph line="121">Paṭisandhiyaṃ <pageBreak edition="Myanmar" number="0.0131" /> arūpadhammā kammajarūpassa uppādakkhaṇe paccayā hontīti <bold>‘‘pavatte’’</bold>ti viseseti. <bold>‘‘Pacchājātavippayuttādayo evā’’</bold>ti niyamena sahajātapurejātavippayuttādayo nivatteti.</paragraph>
    <paragraph line="122">‘‘Avasesamanāyatanassā’’ti avasesaggahaṇampi pakaraṇato visiṭṭhavisayamevāti dassetuṃ <bold>‘‘pañcakkhandhabhave’’</bold>tiādimāha, yato aṭṭhakathāyaṃ ‘‘vatthurūpa’’ntiādi vuttaṃ. <bold>Yathāsambhavaṃ yojetabbo</bold>ti <bold>nāmarūpassa</bold> paṭisandhiyaṃ sahajātaaññamaññanissayaatthiavigatādipaccayabhāvo <bold>sahajātādisādhāraṇapaccayabhāvo,</bold> sampayuttavipākahetuāhārindriyādipaccayabhāvo <bold>sampayuttādiasādhāraṇapaccayabhāvo</bold> nāmassa, rūpassa pana vippayuttapaccayabhāvo yojetabbo.</paragraph>
    <centered line="123">Saḷāyatanapadaniddesavaṇṇanā niṭṭhitā.</centered>
    <subhead line="124">Phassapadaniddesavaṇṇanā</subhead>
    <paragraph line="125" number="230"><bold>Tadabhedavasenā</bold>ti tassa phassassa abhedavasena, phassabhāvasāmaññenāti attho. <bold>Na yuttaṃ</bold> ekasseva vacanaṃ. <bold>Aññassāpī</bold>ti yathāvuttato aññassāpi. Sabbāyatanato hi ekassa phassassa asambhavacodanāyaṃ tappasaṅgena ekāyatanato anekassāpi sambhavo natthīti codanā ‘‘īdisī dhammatā natthī’’ti ñāpanatthāti dasseti <bold>‘‘aññassāpī’’</bold>tiādinā. <bold>Nidassanavasenā</bold>ti udāharaṇadassanavasena <pageBreak edition="Vipassana Research Institut" number="0.0127" />. <bold>Ekaphassassa sambhavato</bold>ti kāraṇāpadeso. Ekaphassasambhavassa labbhamānattā ‘‘saḷāyatanapaccayā phasso’’ti bhagavatā vuttanti parihāraṃ dassentoti yojanā. <bold>Sesesū</bold>ti ekantiādīsu. Navadhā paccayatte ekaṃ vipākamanāyatanaṃ vibhāvaye. <bold>Tathā cā</bold>ti ārammaṇapurejātaatthiavigatavasena. Yvāyaṃ paccayabhāvo yādisānaṃ hoti, taṃ dassetuṃ <bold>‘‘paccuppannāni…pe… sandhāya vutta’’</bold>nti āha. Atītānāgatakālavimuttānampi ārammaṇamattatāya sambhavato āha <bold>‘‘ārammaṇa…pe… sandhāya vutta’’</bold>nti. Tattha <bold>ta</bold>nti rūpāyatanādiṃ.</paragraph>
    <centered line="126">Phassapadaniddesavaṇṇanā niṭṭhitā.</centered>
    <subhead line="127">Vedanāpadaniddesavaṇṇanā</subhead>
    <paragraph line="128" number="231"><bold>Anantarādīhī</bold>ti <pageBreak edition="Myanmar" number="0.0132" /> anantarasamanantarūpanissayanatthivigatapaccayehi. <bold>Upanissaye</bold>ti anantarūpanissaye. Anantarasamanantarapaccayā hi anantaratāvaseneva anantarūpanissaye antogadhā. Natthivigatapaccayā pana anantarasamanantarapaccayadhammānaṃyeva tathābhāvato tadantogadhā. <bold>Tassā</bold>ti upanissayassa.</paragraph>
    <paragraph line="129"><bold>Sabbassā</bold>ti vipākassa, avipākassa ca. Paṭisandhibhavaṅgacuticittasampayuttāya hi vedanāya sahajātamanosamphasso vuttanayena aṭṭhadhā paccayo hoti. Anantaro anantarādinā, anānantaro upanissayavaseneva paccayo hoti. Sambhavadassanañcetaṃ, na tāsaṃ manodvārikabhāvadassananti daṭṭhabbaṃ.</paragraph>
    <centered line="130">Vedanāpadaniddesavaṇṇanā niṭṭhitā.</centered>
    <subhead line="131">Taṇhāpadaniddesavaṇṇanā</subhead>
    <paragraph line="132" number="232"> Yathā <pageBreak edition="Vipassana Research Institut" number="0.0128" /> ca rasāyanajāni ojājīvitāni, evaṃ taṃnimittaṃ sukhaṃ, tadapaneyyaṃ jarādidukkhañca dhammārammaṇabhāvena yojetabbaṃ.</paragraph>
    <paragraph line="133">Kammaphalābhipatthanāvasena sattā kammānipi āyūhantīti sātisayaṃ taṇhāya vipākavedanā upanissayo, na tathā itarāti āha <bold>‘‘vipākā visesena…pe… avisesena itarā cā’’</bold>ti. <bold>Itarā</bold>ti avipākāti attho. <bold>‘‘Sukhamicceva bhāsitā’’</bold>ti idaṃ iṭṭhasabhāvaṃyeva upekkhaṃ sandhāya vuttaṃ, na aniṭṭhasabhāvaṃ. Tenāha <bold>‘‘upekkhā panā’’</bold>tiādi. <bold>Sabbassā</bold>ti avītarāgassa vītarāgassa ca vedanāvato puggalassa.</paragraph>
    <paragraph line="134"><bold>Vedanāpaccayā evā</bold>ti ayaṃ niyamo niyamantaranivattanaparoti nāssa paccayantaranivattanatthatā daṭṭhabbā. Etena paccayuppannantarapaṭikkhepopi nivattito hoti.</paragraph>
    <centered line="135">Taṇhāpadaniddesavaṇṇanā niṭṭhitā.</centered>
    <subhead line="136">Upādānapadaniddesavaṇṇanā</subhead>
    <paragraph line="137" number="233"><bold>Purimadiṭṭhi</bold>nti <pageBreak edition="Myanmar" number="0.0133" /> ‘‘sassato attā’’ti (dī. ni. 1.31) pageva abhiniviṭṭhaṃ sassatagāhaṃ sandhāya vuttaṃ. Tenāha <bold>‘‘attaggahaṇaṃ…pe… daṭṭhabba’’</bold>nti. <bold>Upādiyamāna</bold>nti gaṇhantaṃ. <bold>Lokoti vā gahaṇa</bold>nti yaṃ ‘‘loko sassato’’ti gahaṇaṃ, sā diṭṭhīti attho. Tenāha <bold>‘‘diṭṭhupādānabhūta’’</bold>nti. <bold>‘‘Dhammasaṅkhepa…pe… diṭṭhimattamevā’’</bold>ti idaṃ byavahitānaṃ padānaṃ sambandhadassanaṃ. Tattha saṅkhepato taṇhādaḷhattaṃ, saṅkhepato diṭṭhimattameva cattāri upādānānīti adhippāyo. <bold>Dhammasaṅkhepavitthārato</bold>ti samudāyabhūtato dhammasaṅkhepavitthārato tadavayavabhūtaṃ saṅkhepaṃ vitthārañca niddhāreti.</paragraph>
    <paragraph line="138">Sassatagāhapubbaṅgamo, ucchedagāhapubbaṅgamo ca attagāhoti yojanā. <bold>Tesa</bold>nti yathāvuttasassatucchedagāhānaṃ <pageBreak edition="Vipassana Research Institut" number="0.0129" /> mūlabhāvena vidhāyakattā <bold>sāmibhūto</bold>. <bold>Ādinā vā</bold>ti ‘‘paṭhamaṃ attavādupādāna’’ntiādinā vā vākyena.</paragraph>
    <paragraph line="139">Yena bhavassādena gadhitacitto bhavanibbattakaṃ kammaṃ katvā upapanno, sā bhavanikanti santāne cirānubandhā abhiṇhuppattikā upapannamattassa uppajjatīti āha <bold>‘‘yadipi…pe… pavattitabbattā’’</bold>ti. Arahattamaggavajjhattā bhavarāgassapi kāmupādānabhāvo atthevāti āha <bold>‘‘taṇhādaḷhattaṃ na hotīti maññamāno’’</bold>ti. Bhavarāgopi hi savisaye daḷhaṃ pavattatīti. <bold>Sabbāpi taṇhā kāmupādāna</bold>nti etthāpi tassa arahattamaggavajjhatā vuttāti ānetvā yojetabbaṃ.</paragraph>
    <paragraph line="140"><bold>Uppattiṭṭhānabhūtā</bold> na ārammaṇabhūtāti adhippāyo. <bold>Tenā</bold>ti khandhānaṃ ālayabhāvena. <bold>Ārammaṇānantarapakatūpanissayā</bold>ti ārammaṇūpanissayaanantarūpanissayapakatūpanissayā. <bold>Anantarapaccayādīna</bold>nti anantarasamanantaraārammaṇapaccayādīnaṃ.</paragraph>
    <centered line="141">Upādānapadaniddesavaṇṇanā niṭṭhitā.</centered>
    <subhead line="142">Bhavapadaniddesavaṇṇanā</subhead>
    <paragraph line="143" number="234"><bold>‘‘Bhavatī’’</bold>ti <pageBreak edition="Myanmar" number="0.0134" /> idaṃ upapattibhavanibbacanaṃ. <bold>Dvayassā</bold>ti kammupapattibhavadvayassa. <bold>Nipphādanaphalaṃ</bold> phalassa uppādanasamatthatā. <bold>Nibbattanaṃ</bold> nipphādanaṃ.</paragraph>
    <paragraph line="144">‘‘Bhagavaṃmūlakā’’ti (a. ni. 8.83; 9.1; 10.58; 11.19) viya ‘‘saññāvaṃbhavo’’ti vattabbe atthi-atthe vā <bold>vaṃ</bold>-saddo luttaniddiṭṭhoti āha <bold>‘‘saññābhavo’’</bold>ti. <bold>Tassa vā atthe</bold>ti tassa vantusaddassa atthe, atthi-attheti attho. <bold>Akāraṃ katvā</bold>ti yathā ‘‘pītisukhaṃ assa atthī’’ti atthe akāraṃ katvā uppādetvā jhānaṃ pītisukhanti vuccati, evaṃ saññā assa atthīti sañño, bhavo, sova <bold>saññabhavo</bold>. <bold>Ekasmi</bold>nti rūpakkhandhe eva. <bold>Pavattattā</bold>ti pavattakapavattanaṭṭhānānaṃ abhedepi upacāravasena bhinnaṃ viya katvā dasseti.</paragraph>
    <paragraph line="145"><bold>Kammasaṅkhātata</bold>nti <pageBreak edition="Vipassana Research Institut" number="0.0130" /> ‘‘kamma’’nti vattabbataṃ, kammakoṭṭhāsataṃ vā. ‘‘Cetanāhaṃ, bhikkhave, kammaṃ vadāmī’’tiādinā (a. ni. 6.63) suttepi cetanāya kammabhāvo āgatova. Nippariyāyena pana cetanāva kammabhavoti vuttamatthaṃ abhidhammapāḷiyāva sādhento <bold>‘‘vuttañhī’’</bold>tiādimāha. Imāya hi vedanāsaññāviññāṇakkhandhehi, manāyatanamanoviññāṇadhātūhi, saṅkhārakkhandhadhammāyatanadhammadhātuekadesena ca kammabhavassa sampayuttataṃ vadantiyā dhātukathāpāḷiyā tassa cetanābhāvo dīpitoti.</paragraph>
    <paragraph line="146"><bold>Dhammabhedato</bold>ti cetanācetanāsampayuttabhāvena, kusalākusalābyākatabhāvena ca dhammavibhāgato. ‘‘Punavacana’’nti imināva punaruttidosāpatti paṭiññātāti parassa āsaṅkaṃ dassento <bold>‘‘sātthakamevidaṃ punavacananti etaṃ na yuttanti ce’’</bold>ti āha. <bold>Bhavekadesabhāvenā</bold>ti kammabhavassa ekadesattā saṅkhārānaṃ. Tena yesaṃ dhammānaṃ samudāyo bhavo vutto, tadekadesā saṅkhārā, samudāyekadesā ca atthato bhinnā evāti vuttamevetanti dasseti. Puna yathāvuttameva bhedaṃ manasi katvā atthato punavacanābhāvaṃ dassento <bold>‘‘parena vā’’</bold>tiādimāha.</paragraph>
    <paragraph line="147"><bold>Antogadhe</bold>ti kāmabhavādiantogadhe saññābhavādike. <bold>Kāmabhavādike</bold>ti kāmarūpārūpabhave.</paragraph>
    <paragraph line="148"><bold>Upādānabheda</bold>nti kāmupādānādiupādānavisesaṃ.</paragraph>
    <paragraph line="149"><bold>Tenā</bold>ti <pageBreak edition="Myanmar" number="0.0135" /> sīlabbatupādānena. <bold>Vakkhamānenā</bold>ti ‘‘idaṃ sīlabbataṃ nāmā’’tiādinā (vibha. aṭṭha. 234) <bold>aṭṭhakathāyaṃ</bold> vakkhamānena pakārena. <bold>Purāṇaṃ</bold> brahmaṇḍaliṅgakhandapurāṇādi. ‘‘Setavadhayajjaṃ ārabhate bhūtikāmo’’tiādinā (visuddhi. mahāṭī. 2.650) pasumāraṇavidhānayutto yaññavidhi <bold>pasubandhavidhi</bold>.</paragraph>
    <paragraph line="150">Attano suddhimaggaparāmāsamattattā sīlabbatupādānassa attavādupādānanimittaṃ vuttaṃ.</paragraph>
    <paragraph line="151"><bold>Maggapaccayā honti</bold> micchāniyyānasabhāvattā. Anantarassa pana kāmakammabhavassa anantarasamanantaraanantarūpanissayanatthivigatāsevanapaccayehi upādānassa paccayabhāvo pākaṭoyevāti na vutto.</paragraph>
    <centered line="152">Bhavapadaniddesavaṇṇanā niṭṭhitā.</centered>
    <subhead line="153">Jātijarāmaraṇādipadaniddesavaṇṇanā</subhead>
    <paragraph line="154" number="235"><bold>Upapattibhavuppattī</bold>ti <pageBreak edition="Vipassana Research Institut" number="0.0131" /> upapattibhave, upapattibhavabhāvena vā upādinnakkhandhānaṃ uppatti. <bold>Jāyamānassa</bold> khandhassa. <bold>Jāti</bold> nibbattivikāro. Upapattibhavopi jātiyā paccayo. Kasmā? Upapattibhave asati jātiyā abhāvāti yojanā. <bold>‘‘Jāyamānarūpapadaṭṭhānatā’’</bold>tiādināpi tassa jātiyā paccayabhāvaṃyeva vibhāveti.</paragraph>
    <paragraph line="155">Satipi sukkasoṇitādike pitugatavisesādikāraṇe bāhire paccaye tassa pana aniyatattā, hīnapaṇītādivisesassa ca adhippetattā vuttaṃ <bold>‘‘ajjhatta…pe… abhāvā’’</bold>ti.</paragraph>
    <centered line="156">Jātijarāmaraṇādipadaniddesavaṇṇanā niṭṭhitā.</centered>
    <subhead line="157">Bhavacakkakathāvaṇṇanā</subhead>
    <paragraph line="158" number="242"> Sambandhaṃ itaṃ gatanti <bold>samitaṃ</bold>. Tenāha <bold>‘‘saṅgata’’</bold>nti.</paragraph>
    <paragraph line="159"><bold>Bhavacchando</bold> bhavarāgo. <bold>Tassāruppakathāsavana</bold>nti tassa bālabhāvassa ayuttakāritāya anucchavikakathāsavanaṃ. Etena parūpavādahetukādidukkhaṃ dasseti, <bold>‘‘kammakāraṇādassana’’</bold>nti iminā daṇḍahetukaṃ, itarena duggatinibbattihetukaṃ <pageBreak edition="Myanmar" number="0.0136" />. <bold>Gamentī</bold>ti ñāpenti. Phalenāpi hi abyabhicārinā hetu ñāyati, vuṭṭhinimittena viya mahoghena uparidese vuṭṭhinipāto. Tena vuttaṃ <bold>‘‘bodhentī’’</bold>ti.</paragraph>
    <paragraph line="160"><bold>Visesanivattiattho mattasaddo</bold> ‘‘avitakkavicāramattā’’tiādīsu (dha. sa. tikamātikā 6) viya. Appahīnāvijjā kāraṇalābhe uppattiarahatāya samīpeyevāti āha <bold>‘‘sannihitabhāvakaraṇenā’’</bold>ti. <bold>Vedetī</bold>ti vedayati. Tassa atthavacanaṃ <bold>anubhavatī</bold>ti. Vedaṃ vā ñāṇaṃ karoti uppādetīti <bold>vedeti</bold>. Tassa atthavacanaṃ <bold>jānātī</bold>ti. <bold>Vediyatī</bold>ti pana kammakattukammānaṃ vasena niddesoti tassapi atthaṃ dassento <bold>‘‘jānāti, ñāyati cā’’</bold>ti āha. <bold>Ca-saddattho</bold>ti <pageBreak edition="Vipassana Research Institut" number="0.0132" /> samuccayattho, brahmādinā ca kārakena, attanā ca vedakena rahitanti attho. <bold>Ca-saddatthasamāsa</bold>nti dvandasamāsamāha.</paragraph>
    <paragraph line="161"><bold>Catubbidhampi vā suññata</bold>nti dhuvabhāvādisuññataṃ, attādisuññatañca sandhāya vadati.</paragraph>
    <paragraph line="162"><bold>Pubbantato</bold>ti atītakoṭṭhāsato. Vedanāvasānampi bhavacakkaṃ paripuṇṇamevāti dassetuṃ <bold>‘‘vedanā vā’’</bold>tiādi vuttaṃ. Avijjāgahaṇena vā taṇhupādānāni, saṅkhāraggahaṇena bhavo, viññāṇādiggahaṇena jātijarāmaraṇāni sokādayo ca gahitāti evampi <bold>vedanāvasānaṃ bhavacakkanti yuttamevetaṃ</bold>. <bold>Taṇhāmūlake cā</bold>ti taṇhupādānaggahaṇena avijjā gahitātiādinā yojetabbaṃ. Tenāha <bold>‘‘dvinnaṃ…pe… hotī’’</bold>ti. Tattha <bold>dvinna</bold>nti purimapacchimānaṃ ubhinnaṃ hetuphalavajjānaṃ. <bold>Viparītābhinivesaṃ karontī</bold>ti nimittaṃ kattuupacārena vadati. Anupacchedameva pakāsetīti yojanā.</paragraph>
    <paragraph line="163">Hetuphalasandhi, phalahetusandhi, punapi hetuphalasandhīti evaṃ hetuādipubbakā <bold>hetuphalahetupubbakā</bold>. <bold>Hetuphalahetuphalavasenā</bold>ti avijjādihetu, viññāṇādiphala, taṇhādihetu, jātiphalavasena. Upasaggavisesena atthaviseso hotīti <bold>‘‘ākirīyantī’’</bold>ti padassa <bold>pakāsīyantī</bold>ti attho vutto. <bold>Kilesakammavipākā</bold>ti avijjādike vedanāpariyosāne vadati. <bold>Vipākakilesakammehī</bold>ti viññāṇādīhi bhavapariyosānehi. Puna kammassa vipākasambandho vuttanayattā na gahito. <bold>‘‘Vaṭṭānī’’</bold>ti <pageBreak edition="Myanmar" number="0.0137" /> ca idaṃ ‘‘tīṇi vaṭṭānī’’ti viggahavasena labbhamānaṃ gahetvā vuttaṃ.</paragraph>
    <paragraph line="164">‘‘Purimakammabhavasmiṃ moho’’tiādinā (vibha. aṭṭha. 242) aṭṭhakathāya āgatattā āsannapaccakkhataṃ sandhāya vuttaṃ <bold>‘‘imissā’’</bold>ti. <bold>Vibhaṅgapāḷiyā vasena dassitaṃ,</bold> tasmā na aṭṭhakathāya pubbāparavirodho yathāpāṭhaṃ atthassa pakāsitattāti adhippāyo. Tattha cetanāsampayuttānañca cetanāya ca saṅkhārabhāvena kammabhavabhāvena ca vattabbamevāti pāḷidvayādhippāyavivaraṇavasena dassetuṃ <bold>‘‘tatthā’’</bold>tiādi vuttaṃ. <bold>Bhavassā</bold>ti upapattibhavassa. ‘‘Bhavo’’ti vuttā cetanāsampayuttāti sambandho. <bold>Gahaṇa</bold>nti nikāmanavasena ārammaṇassa gahaṇaṃ. Tenāha <bold>‘‘kāmupādānaṃ kiccenāhā’’</bold>ti. Itarāni kiccenāhāti yojanā. <bold>Tīsu atthavikappesū</bold>ti ‘‘taṃ <pageBreak edition="Vipassana Research Institut" number="0.0133" /> kammaṃ karoto purimā cetanāyo’’tiādinā vuttesu tīsu āyūhanacetanānaṃ atthavikappesu. Nanu ca tatiye atthavikappe āyūhanassa avasāne cetanā na vuttāti? Yadipi sarūpato na vuttā, ‘‘taṃsampayuttā’’ti pana saddato padhānabhāvena vuttassa āyūhanassa appadhānabhāvena vuttā avasāne pacchato vuttā viya hotīti imaṃ pariyāyaṃ sandhāya <bold>‘‘tīsupi…pe… avasāne’’</bold>ti vuttaṃ.</paragraph>
    <paragraph line="165">Nippariyāyena pana yesu āyūhanassa avasāne cetanā vuttā, te dassetuṃ <bold>‘‘dvīsu…pe… āhā’’</bold>ti vuttaṃ. <bold>Tatiye</bold> atthavikappe <bold>vutte</bold> āyūhanasaṅkhāre taṃsampayuttāti āhāti yojanā. <bold>Kammassa paccayabhūta</bold>nti saṅkhārapaccayaṃ. Tena ‘‘kammakaraṇakāle’’ti ettha kamma-saddena sabbassapi saṅkhārassa gahitataṃ dasseti. Tenāha <bold>‘‘na kammasampayuttamevā’’</bold>ti.</paragraph>
    <paragraph line="166"><bold>Kammānevā</bold>ti kammāniyeva. Vipākadhammatāya <bold>kammasarikkhakā</bold>. Sahajātakoṭiyā, upanissayakoṭiyā ca tassa kammassa upakārakāti <bold>tadupakārakā</bold>. <bold>Saṃkhippantī</bold>ti saṃkhipīyanti saṃyūhīyanti. ‘‘Saṃkhippanti etthā’’ti adhikaraṇasādhanavasena saṅkhepasaddassa atthaṃ vatvā puna kammasādhanavasena vattuṃ <bold>‘‘saṃkhipīyatī’’</bold>tiādi vuttaṃ.</paragraph>
    <paragraph line="167"><bold>Tatthāpī</bold>ti <pageBreak edition="Myanmar" number="0.0138" /> ‘‘kamma’’nti vuttakammasambhārepi. <bold>Gamanadhamma</bold>nti bhaṅgupagamanadhammaṃ. Tena <bold>ittara</bold>nti bhaṅgaparanti vuttaṃ hoti. <bold>Tenā</bold>ti vinassanadhammatādīpakena ittarasaddena. <bold>Nissārataṃ</bold> attasārābhāvaṃ dīpeti. Evaṃ ‘‘ittara’’ntiādinā aniccaṃ calaṃ ittaraṃ addhuvanti catunnaṃ padānaṃ atthavisesavācitaṃ dasseti. <bold>Ṭhānaso</bold>ti ettha vuttaṭṭhānaṃ nāma paccayo. <bold>Aññampī</bold>ti aññattha vuttaṃ. <bold>Tassa tassa</bold> phalassa. Dhammamattasambhave sati vaṭṭupacchede satīti yojanā. <bold>Eva</bold>nti vuttappakārena samuccayatthe ca-sadde sati.</paragraph>
    <paragraph line="168">Saccāniyeva pabhavoti samānādhikaraṇapakkhaṃ sandhāyāha <bold>‘‘saccappabhavatoti saccato’’</bold>ti. ‘‘Yassa pahānatthaṃ bhagavati brahmacariyaṃ vussatī’’ti evaṃbhūtaṃ ariyasaccaṃ <bold>visesaṃ akatvā</bold>.</paragraph>
    <paragraph line="169"><bold>Tehi</bold> sokādīhi. ‘‘Sokadomanassupāyāsā avijjāya aviyogino’’tiādinā pubbe vuttanayena <pageBreak edition="Vipassana Research Institut" number="0.0134" /><bold>siddhāya avijjāya</bold>. <bold>Attanoyevā</bold>ti paccayuppannaṃ anapekkhitvā attanoyeva pavattasaṅkhātakiccato.</paragraph>
    <paragraph line="170"><bold>Sokādayopi hī</bold>ti ettha <bold>hi</bold>-saddo hetuattho. Yasmā ‘‘sokādayo paccayāyattā avasavattino’’ti idaṃ ‘‘jātipaccayā…pe… sambhavantī’’ti etena vacanena siddhaṃ, tasmā taṃ ‘‘attā socatī’’tiādidassananivāraṇanti attho.</paragraph>
    <paragraph line="171">Sati ca pariggahe rajjaṃ viya gatiyo anekānatthānubandhanā, tāhi ca viññāṇassa upaddutatāti dassetuṃ <bold>‘‘saṅkhārapariggahitaṃ…pe… rajje’’</bold>ti vuttanti evaṃ vā ettha attho daṭṭhabbo. Yathāupaṭṭhitāni kammādīni cutiāsannajavanehi parikappetvā viya gahitāni paṭisandhiviññāṇenapi parikappitāni viya honti, taṃ panassa parikappanaṃ atthato ārammaṇakaraṇamevāti vuttaṃ <bold>‘‘pari…pe… to’’</bold>ti. Saṅkappanaṃ vā parikappananti vuttaṃ <bold>‘‘vitakkena vitakkanato’’</bold>ti. Sasambhāracakkhuādayo saḷāyatanassa <bold>patiṭṭhāviseso</bold>.</paragraph>
    <paragraph line="172">Yadākārāya jātiyā yadākāraṃ jarāmaraṇaṃ sambhavati, sambhavantañca yathānupubbaṃ pavattaṃ, so attho <bold>jātipaccayasambhūtasamudāgataṭṭho,</bold> sahitassa <pageBreak edition="Myanmar" number="0.0139" /> samuditassa puggalassa jīraṇabhijjanāvatthā dhammā jarāmaraṇāpadesena vuttā, sā ca nesaṃ avatthā jātipubbikā, te ca samuditā eva pavattantīti evaṃ jātito jarāmaraṇassa sambhūtasamudāgataṭṭho veditabbo. Jātito jarāmaraṇaṃ na na hoti hotiyeva ekantena jātassa jarāmaraṇasambhavato, na ca jātiṃ vinā hoti ajātassa tadabhāvatoti jarāmaraṇassa jātipaccayataṃ anvayabyatirekehi vibhāveti <bold>‘‘na jātito’’</bold>tiādinā. <bold>Ittha</bold>nti jātipaccayā jarāmaraṇassa nibbattākāraṃ vadati.</paragraph>
    <paragraph line="173"><bold>Nirodhā nirodhasaṅkhāta</bold>nti paccayanirodhā paccayuppannanirodhasaṅkhātaṃ. Anulomadesanāya ca vemajjhato paṭṭhāyāti yojanā.</paragraph>
    <paragraph line="174"><bold>Apuññābhisaṅkhārekadeso sarāgo</bold> rāgena sahajekaṭṭhoti katvā. <bold>Sabbopi apuññābhisaṅkhāro sarāgo</bold> pahānekaṭṭhabhāvato. Yasmā pana akusaladhammo akusaladhammassa sabhāgo, anakusaladhammo visabhāgo, yathārahaṃ paccayo ca hoti, tasmā ‘‘apaṭipakkhabhāvato, rāgappavaḍḍhako’’ti ca vuttaṃ <pageBreak edition="Vipassana Research Institut" number="0.0135" />. ‘‘Tadeva viññāṇaṃ sandhāvati saṃsaratī’’ti micchābhinivesasabbhāvato saṃsaraṇakiriyāyapi sabyāpāratā viññāṇassa vuttā. Sabyāpāratābhinivesabalavatāya, saṅkantiabhinivesabalavatāyāti paccekaṃ yojetabbaṃ. <bold>‘‘Asahavattanato, sahavattanato’’</bold>ti etena asahavutti vinibbhogo, sahavutti avinibbhogoti dasseti.</paragraph>
    <paragraph line="175">Sabhāvādhigamanimittatā <bold>obhāsanaṃ</bold>. Cakkhādisannissayena hi pañcaviññāṇāni rūpādisabhāvaṃ upalabhanti. <bold>Itare</bold> phusanasaṅgatisannipātaṭṭhā. <bold>Channa</bold>nti channampi samphassānaṃ.</paragraph>
    <paragraph line="176"><bold>Ādāna</bold>nti upasaddena vināpi daḷhagāho adhippetoti āha <bold>‘‘ādānaṭṭho catunnampi upādānānaṃ samāno’’</bold>ti. <bold>Gahaṇa</bold>nti nikāmanavasena visayassa paṭicchannanti vuttaṃ <bold>‘‘gahaṇaṭṭho kāmupādānassā’’</bold>ti. <bold>Itaresa</bold>nti diṭṭhupādānādīnaṃ. <bold>Tasmā</bold>ti vibhattiyā aluttabhāvato. <bold>Tenā</bold>ti khipanasaddena. Hāni vā khīṇabhāvo khayoti <bold>‘‘khayaṭṭho vā’’</bold>tiādi vuttaṃ. <bold>Dvinna</bold>nti jarāmaraṇānaṃ. Maraṇūpanayanarasattā vā jarāyapi maraṇaṭṭho eva dassito.</paragraph>
    <paragraph line="177">Nīyanti <pageBreak edition="Myanmar" number="0.0140" /> gamentīti <bold>nayā,</bold> ekattādayo. Kehi nīyanti? Avijjādiatthehīti imamatthamāha <bold>‘‘avijjādī’’</bold>tiādinā. <bold>Sena bhāvenā</bold>ti sakena avijjādibhāvena, taṃ amuñcitvā eva. Na hi avijjādivinimuttaṃ ekattaṃ nāma kiñci paramatthato atthi. <bold>Sena bhāvenā</bold>ti vā sakena ekattādibhāvena. Avijjādīsu viññāyamāno hetuphaladhammānaṃ ekasantatipatitādisaṅkhāto ekattādibhāvo teneva sabhāvena ñāyati, na avijjādibhāvenāti. Te hi netabbāti <bold>tesaṃ nayā</bold>. <bold>Atthā eva vā</bold> avijjādayo. Anekepi samānā dhammā yena santānānupacchedena ‘‘eka’’nti ñāyanti voharīyanti, so tattha karaṇabhāvena vattabbataṃ arahati, tathā itarepīti āha <bold>‘‘ekattādīhi ca atthā ‘eka’ntiādinā nīyantī’’</bold>ti. Tattha <bold>nīyantī</bold>ti ñāyanti, paññāpīyanti ca. Purimapacchimānaṃ dhammānaṃ nirodhuppādanirantaratāya nāmakāyassa, sambandhavuttitāya rūpakāyassa, ubhayassa ca aññamaññasannissitatāya duviññeyyanānato ekībhūtassa viya ghanabhāvappabandho hetuphalabhāvena sambandho sammā tānoti santāno, tassa anupacchedo tathāpavatti ekattanti āha <bold>‘‘santānānupacchedo ekatta’’</bold>nti.</paragraph>
    <paragraph line="178"><bold>Sambandharahitassā</bold>ti <pageBreak edition="Vipassana Research Institut" number="0.0136" /> hetuphalabhāvena aññamaññasambandhabhāvarahitassa. <bold>Sattantaro</bold>ti añño satto. <bold>Ucchedadiṭṭhimupādiyatī</bold>ti yathānurūpakāraṇato phalappavattiṃ asamanupassanto nānāsantāne viya asambandhanānattadassanato hetubhāvarahitānaṃ nippayojanānaṃ purimuppannānaṃ dhammānaṃ nirodhe hetuniyamābhāvato ekantena uppatti na yuttā, tathā santānena uppatti, sadisabhāvena uppatti, samānajātidesapariṇāmavayarūpabalasaṇṭhānānaṃ uppatti na yuttātiādīni vikappento ucchedadiṭṭhiṃ gaṇhāti.</paragraph>
    <paragraph line="179"><bold>Kasmā uppatti na siyā</bold>ti vālikāhi viya tilehipi telassa, ucchuto viya gāvitopi khīrassa aññābhāvato kena kāraṇena tehi tesaṃ uppatti na siyā, itarehi eva ca nesaṃ uppatti hotīti. <bold>Tasmā</bold>ti aññassa aññato uppattiyaṃ sabbassa sabbaso uppattiyā bhavitabbaṃ, na cetaṃ atthi, tasmā. Yasmā niyativādī anurūpā hetuto phaluppattiṃ na icchati, sabhāvasiddhameva ca dhammappavattiṃ icchati, tasmā <bold>‘‘avijjamānepi hetumhī’’</bold>ti vuttaṃ. Sabhāvasiddhā eva hi acchejjasuttāvutābhejjamaṇi viya <pageBreak edition="Myanmar" number="0.0141" /> kamalaṅghanarahitā tathā tathā sarīrindriyasukhādibhāvapariṇāmāya niyatiyāva kāyā samāgacchanti, yato gatijātibandhā, apavaggo ca hotīti niyativādo. Tenāha <bold>‘‘niyatatāya…pe… pavattantī’’</bold>ti. Niyatiattho vuttoyeva.</paragraph>
    <paragraph line="180"><bold>Etassa</bold> atthassa <bold>sādhakaṃ</bold> suttaṃ. Ākulameva, ākulabhāvo vā <bold>ākulakaṃ. Jaṭitā</bold>ti heṭṭhupariyavasena pavattamānehi kilesakammavipākehi jātajaṭā. <bold>Nīḍa</bold>nti kulāvakaṃ. <bold>Saṃsāra</bold>nti idha sampattibhavappabandhamāha apāyādipadehi duggatippabandhassa vuttattā.</paragraph>
    <centered line="181">Bhavacakkakathāvaṇṇanā niṭṭhitā.</centered>
    <centered line="182">Suttantabhājanīyavaṇṇanā niṭṭhitā.</centered>
    <title line="183">2. Abhidhammabhājanīyavaṇṇanā</title>
    <paragraph line="184" number="243"><bold>Taṃ</bold><pageBreak edition="Vipassana Research Institut" number="0.0137" /> paṭiccasamuppādaṃ. <bold>Ekekacittāvaruddha</bold>nti abhidhammabhājanīye viya ekekasmiṃ citte avaruddhaṃ antogadhaṃ akatvā. <bold>Asahajātānañca</bold> ‘‘asahajātānaṃ, sahajātānañcā’’ti evaṃ paṭhamapade ekasesaniddeso daṭṭhabbo. ‘‘Saṅkhārapaccayā viññāṇa’’nti asahajātāyeva paccayapaccayuppannā dassitā vipākaviññāṇasseva adhippetattā. ‘‘Avijjāpaccayā saṅkhārā, viññāṇapaccayā nāmarūpa’’nti (vibha. 225) ca evamādīsu asahajātā, sahajātā ca. <bold>‘‘Ekekena nayenā’’</bold>ti purātano pāṭho, etarahi pana ‘‘ekekena catukkena’’ icceva bahūsu potthakesu pāṭho. <bold>Nayacatukkavārā</bold>ti nayesu catukkānaṃ vārā, avijjāmūlakādīsu navasu nayesu paccekaṃ paccayacatukkādīnaṃ catunnaṃ catukkānaṃ ‘‘nāmapaccayā chaṭṭhāyatana’’ntiādivisesabhinnā cattāro vārāti attho. <bold>Vavatthitā</bold>ti yathāvuttavisesena asaṃkiṇṇā. <bold>Catukkāna</bold>nti vāracatukkānaṃ vārasoḷasakassa nayabhāvatoti adhippāyo.</paragraph>
    <subhead line="185">1. Paccayacatukkavaṇṇanā</subhead>
    <paragraph line="186">Paccayasahitapaccayuppannāni aṅgabhāvena vuttāni, na kevalaṃ paccayā. Tasmā ‘‘chaṭṭhāyatanapaccayā phasso’’ti ettha na chaṭṭhāyatanassa aṅgatā. Tena <pageBreak edition="Myanmar" number="0.0142" /> vuttaṃ <bold>‘‘na, tassa anaṅgattā’’</bold>ti. <bold>Evañca katvā</bold>ti paccayasahitassa paccayuppannassa aṅgabhāvato. <bold>Tīsu pakāresū</bold>ti ‘‘paṭhamo sabbasaṅgāhikaṭṭhenā’’tiādinā (vibha. aṭṭha. 243) aṭṭhakathāyaṃ vuttesu tīsupi pakāresu. <bold>Paccayavisesādī</bold>ti ettha nāmaṃ, chaṭṭhāyatanañca paccayaviseso. <bold>Ādi</bold>-saddena yoniviseso, āyatanānaṃ apāripūripāripūribhavaviseso ca gahito. Te hi dutiyavārādīnaṃ nānattakarā. <bold>Atthavisesenā</bold>ti yadipi aññattha ‘‘saḷāyatanapaccayā phasso’’ti saḷāyatanapaccayo vutto, tathāpi sahajātādināmasannissayena pavattanato nāmamattapaccayāpi so hotīti paṭiccasamuppādassa nānānayavicittatānumitassa gambhīrabhāvassa vibhāvanasaṅkhātena, anavasesanāmapaccayadassanasaṅkhātena ca atthavisesena. Tathā hi ‘‘yehi, ānanda, ākārehi yehi liṅgehi yehi nimittehi yehi uddesehi nāmakāyassa paññatti hoti, tesu ākāresu…pe… uddesesu asati api nu kho rūpakāye adhivacanasamphasso paññāyethā’’ti (dī. ni. 2.114) phassassa nāmapaccayatāvibhāvanavasena mahānidānadesanā pavattā. Tathā ‘‘nāmarūpapaccayā <pageBreak edition="Vipassana Research Institut" number="0.0138" /> phassoti iccassa vacanīya’’nti (dī. ni. 2.97) ‘‘nāmarūpapaccayā’’ti vadantena ‘‘nāmapaccayā’’tipi vuttameva hotīti.</paragraph>
    <paragraph line="187">Vāracatukke ‘‘saṅkhāro’’ti vuttaṃ, sokādayo na vuttā, purimasmiṃ vāradvaye rūpaṃ na vuttaṃ, vārattaye saḷāyatanaṃ na vuttanti yojetabbaṃ.</paragraph>
    <paragraph line="188"><bold>Sabba…pe… raṇato</bold>ti sabbassa viññāṇassa pavattiṭṭhānabhūtasabbabhavasādhāraṇato, viññāṇassa vā pavattiṭṭhānabhūtasabbabhavasādhāraṇato. <bold>Samānaṃ phalaṃ</bold> samāno <bold>paccayo</bold> sahajātādipaccayehi upakattabbato, upakārakato ca. <bold>Tassa</bold> viññāṇassa. <bold>Viññāṇāharaṇa</bold>nti vipākaviññāṇanibbattanaṃ. <bold>Assa</bold> viññāṇassa.</paragraph>
    <paragraph line="189"><bold>Gatisūcako</bold>ti hi-saddaṃ loke gatiatthaṃ vadantīti katvā vuttaṃ. ‘‘Vigata’’nti ettha vi-saddo paṭisedhadīpakoti dve paṭisedhā pakatiṃ ñāpentīti āha <bold>‘‘vigatatānivāraṇavasena gati eva hotī’’</bold>ti.</paragraph>
    <paragraph line="190"><bold>Tidhā catudhā pañcadhā vā</bold>ti ettha saññāmanasikārādayo sahajātanissayaatthipaccayavasena tidhā, phassacetanādayo tesañceva āhārādīnañca <pageBreak edition="Myanmar" number="0.0143" /> vasena catudhā, vedanāvitakkādayo tesañceva jhānindriyādīnañca vasena pañcadhā. Yathā samādhi, evaṃ vīriyampi daṭṭhabbaṃ. Tampi hi adhipatindriyamaggapaccayehi <bold>chadhā</bold> paccayo hoti.</paragraph>
    <paragraph line="191"><bold>‘‘Vacanavasenā’’</bold>ti iminā imasmiṃ catukke sahajātapaccayaṃ dhuraṃ katvā desanā pavattāti tesaṃ adhippāyoti dasseti. <bold>Attho</bold>ti paccayadhammo. <bold>Katthacī</bold>ti kismiñci vāre attano paccayuppannassa yathāsakehi paccayo na na hoti. <bold>‘‘Atthato’’</bold>ti ca pāṭho. ‘‘Bhavapaccayā jātī’’tiādi na vattabbaṃ siyā, vuttañca taṃ. Tasmā sahajātapaccayavaseneva paṭhamacatukko vuttoti na gahetabbanti dasseti. Tenāha <bold>‘‘na ca taṃ na vutta’’</bold>ntiādi. Imassa ca ‘‘bhavapaccayā jātītiādi na vattabbaṃ siyā’’ti iminā sambandho veditabbo. <bold>Paccayavacanamevā</bold>ti ‘‘avijjāpaccayā’’tiādīsu vuttapaccayavacanameva ca. <bold>Tesa</bold>nti tesaṃ ācariyānaṃ. Ayojetvā vuttanti sambandho. Kathaṃ pana vuttanti āha <bold>‘‘sāmaññena…pe… sandhāya</bold><pageBreak edition="Vipassana Research Institut" number="0.0139" /><bold>vutta’’</bold>nti. Ettha ca <bold>‘‘sahajātasūcaka’’</bold>ntiādinā yathādhippetassa atthassa vacanato asiddhimāha, <bold>‘‘sahajātato’’</bold>tiādinā pana atthāpattito. Asambhave hi aññassa atthato sijjheyya vacanato vā atthato vā adhippetatthasādhanāti.</paragraph>
    <paragraph line="192"><bold>Aññatthā</bold>ti aññasmiṃ sutte. Atītaddhaṃ niddhāretvā paccuppannānāgatehi saddhiṃ <bold>addhattayadassanatthaṃ. Taṃdesanāpariggahattha</bold>nti mahānidānadesanāpariggahatthaṃ. So ca ubhinnaṃ desanānaṃ aññamaññaṃ saṃsandanabhāvadassanatthaṃ. Evaṃ sabbaññubuddhabhāsitā desanā aññadatthu saṃsandatīti.</paragraph>
    <paragraph line="193"><bold>Imassā</bold>ti imassa tatiyavārassa.</paragraph>
    <paragraph line="194">Aparāpekkhatāya, aparikiliṭṭhupapattitāya, asuciamakkhitatāya kāmāvacaradevānaṃ, sabbesañca brahmānaṃ tathā upapajjanato ca opapātikayoniyā padhānatā veditabbā. <bold>Saṅgahanidassanavasenā</bold>ti opapātikayoniyā eva saṃsedajayoniyā saṅgahassa nidassanavasena udāharaṇavasena. Ārammaṇapaccayassāpi phassassa satipi pavattihetubhāve so pana sahajātādipaccayabhūtassa ajjhattikassa chaṭṭhāyatanassa viya na sātisayoti vuttaṃ <bold>‘‘ārammaṇapaccayo cettha pavattako na hotī’’</bold>ti.</paragraph>
    <paragraph line="195"><bold>Kesañcī</bold>ti <pageBreak edition="Myanmar" number="0.0144" /> paripuṇṇāyatanānaṃ gabbhaseyyakānaṃ. <bold>‘‘Pacchima…pe… sadā sambhavatī’’</bold>ti idaṃ gabbhaseyyakānaṃ viya itarayonikānaṃ kamena āyatanuppatti natthīti vuttaṃ. Tathā cāha aṭṭhakathāyaṃ ‘‘sahuppattidīpanato’’ti.</paragraph>
    <centered line="196">Paccayacatukkavaṇṇanā niṭṭhitā.</centered>
    <subhead line="197">2. Hetucatukkavaṇṇanā</subhead>
    <paragraph line="198" number="244"><bold>Abhāvato</bold>ti bhāvābhāvato. Yañhi jātikkhaṇamatteyeva bhavati, na tato paraṃ, taṃ <pageBreak edition="Vipassana Research Institut" number="0.0140" /> jātiyā avigatapaccayo siyā avigatapaccayaniyamasabbhāvato. Bhavo pana yasmā jātikkhaṇato parampi bhavati, tasmā na so tassā avigatapaccayo hoti. Tena vuttaṃ <bold>‘‘tato uddhaṃ bhāvatoti attho’’</bold>ti. <bold>Bhave</bold>ti bhavapade, bhave vā nipphādetabbe. Esa nayo <bold>jātiādīsū</bold>ti etthāpi. <bold>‘‘Yathā panā’’</bold>tiādinā ‘‘avigatapaccayassa abhāvato, niyamābhāvato cā’’ti vuttānaṃ hetūnaṃ vuttanayena abyāpibhāvavibhāvanena akāraṇataṃ dasseti ayāvabhāvino paccayuppannassa, paccayadhammassa ca avigatapaccayabhāvadassanato. <bold>Saṅkhārakkhandhe</bold>tiādi maggasodhanavasena vuttaṃ. Tassa parihāraṃ sayameva vadati. So khaṇo etassa atthīti taṅkhaṇiko, na taṅkhaṇiko <bold>ataṅkhaṇiko,</bold> tassa sabbhāvā, ayāvabhāvikasabbhāvāti attho. Yathā pana hetū honti, taṃ dassetuṃ <bold>‘‘saṅkhatalakkhaṇānaṃ panā’’</bold>tiādimāha.</paragraph>
    <paragraph line="199"><bold>Eva</bold>nti evaṃ yathāvuttanaye sati, evaṃ santeti attho. <bold>‘‘Na hi…pe… atthī’’</bold>ti iminā jātiādīnaṃ avigatapaccayavasena paccayuppannabhāvo viya paccayabhāvopi natthīti dasseti. Tattha kāraṇamāha <bold>‘‘asabhāvadhammattā’’</bold>ti.</paragraph>
    <paragraph line="200">Kathaṃ pana asabhāvadhammānaṃ jātiādīnaṃ paccayuppannatā, paccayatā cāti āha <bold>‘‘jāyamānānaṃ panā’’</bold>tiādi. <bold>Tassā</bold>ti jātijarāmaraṇassa. <bold>Vattabbapadeso</bold>ti ‘‘ṭhapetvā’’ti vattabbapadeso. Ko pana soti? Yathāvuttaṃ nāmaṃ, nāmarūpañca saṅkhārakkhandhena rūpakkhandhena ca jarāmaraṇānaṃ saṅgahitattā <pageBreak edition="Myanmar" number="0.0145" />. <bold>‘‘Yo bhavo jātiyā paccayo’’</bold>ti etena bhavasaṅgahitānipi jātiādīni jātiyā appaccayattā eva ‘‘ṭhapetvā’’ti na vuttānīti dasseti, paccayabhāvāsaṅkā eva nesaṃ tassā natthīti adhippāyo. Teneva <bold>ṭhapetabbagahetabbavisese satī</bold>ti sāsaṅkaṃ vadati.</paragraph>
    <centered line="201">Hetucatukkavaṇṇanā niṭṭhitā.</centered>
    <subhead line="202">4. Aññamaññacatukkavaṇṇanā</subhead>
    <paragraph line="203" number="246"><bold>Paccayuppannassā</bold>ti <pageBreak edition="Vipassana Research Institut" number="0.0141" /> paccayuppannabhāvino. <bold>Visuṃ ṭhitassā</bold>ti bhavena asaṅgahitassa. <bold>Sappadesameva gahitaṃ</bold> idha vedanādikkhandhattayasseva adhippetattā niruḷhattā ca. Paccayuppannaṃ ṭhapetvā paccayabhūtaṃyeva nāmaṃ gahitaṃ, avigatapaccayaniyamābhāvo viya bhave upādānassa aññamaññapaccayaniyamābhāvoti yojanā. <bold>Vuttanayenā</bold>ti ‘‘saṅkhatalakkhaṇānaṃ panā’’tiādinā vuttanayena.</paragraph>
    <paragraph line="204">Aññamaññapaccayo viya <bold>aññamaññapaccayo</bold>ti ayamattho idhādhippetoti dassento <bold>‘‘aññamañña…pe… adhippeto siyā’’</bold>ti āha. Tathā ca vadanti ‘‘aññamaññañcettha na paṭṭhāne āgataaññamaññavasena gahetabba’’nti. <bold>Cakkhāyatanupacayādīna</bold>nti uparūpari citāni viya uppannacakkhāyatanādīni, cakkhāyatanādīnaṃ vā upatthambhakāni cakkhāyatanupacayādīni.</paragraph>
    <centered line="205">Aññamaññacatukkavaṇṇanā niṭṭhitā.</centered>
    <subhead line="206">Saṅkhārādimūlakanayamātikāvaṇṇanā</subhead>
    <paragraph line="207" number="247"> Yadipi sāmaññato gataviseso, tathāpi sāmaññaggahaṇena nayagato viseso sarūpato dassito hotīti <bold>‘‘nāmapaccayā avijjā’’</bold>ti vatvāpi nāmavisesānaṃ tassā paccayabhāvo dassetabboti āha <bold>‘‘nāmavisesānaṃ…pe… vuttā’’</bold>ti. ‘‘Yadeva pana nāma’’ntiādi kasmā vuttaṃ, nanu nāmaggahaṇena aggahitopi jātiādi bhavaggahaṇena gahitoti dassitovāyamatthoti codanaṃ sandhāyāha <bold>‘‘bhavaggahaṇena cā’’</bold>tiādi. <bold>Idhāpī</bold>ti ‘‘bhavapaccayā avijjā’’ti idhāpi. <bold>Na</bold><pageBreak edition="Myanmar" number="0.0146" /><bold>siyā</bold>ti ‘‘avijjāpaccayā avijjā’’ti vuttaṃ na siyā. <bold>Tasmā</bold>ti yasmā sāmaññacoditaṃ visesacoditameva na hoti, tasmā. <bold>So</bold>ti bhavo. <bold>Tenā</bold>ti sabhāvāsabhāvadhammasaṅgahaṇena.</paragraph>
    <paragraph line="208">Upādānassapi bhavekadesattā vuttaṃ <bold>‘‘upādānapaccayā…pe… aggahite’’</bold>ti. ‘‘Bhavapaccayā <pageBreak edition="Vipassana Research Institut" number="0.0142" /> jātī’’ti idaṃ vacanaṃ sandhāyāha <bold>‘‘bhavasaddo…pe… vuccamāno’’</bold>ti. ‘‘Nāmapaccayā avijjā’’ti ettha paccayuppannaṃ ṭhapetvā paccayassa gahaṇato avijjāvinimuttā eva cattāro khandhā nāmasaddena vuccantīti āha <bold>‘‘na nāmasaddo niravasesabodhako’’</bold>ti. Na cettha ekaṃsato kāraṇaṃ maggitabbaṃ. Yena <bold>bhava</bold>-saddo niravasesabodhako, na <bold>nāma</bold>-saddoti āha <bold>‘‘evaṃsabhāvā hi etā niruttiyo’’</bold>ti. <bold>Iminā adhippāyenā</bold>ti bhavasaddo niravasesabodhako upādinnacatukkhandhavisayattāti iminā adhippāyena. Jāyamānādidhammavikārabhāvato jāyamānādikkhandhapaṭibaddhā jātiādayo vucceyyuṃ, na pana jātiādipaṭibaddhā jāyamānādikkhandhāti na ekacittakkhaṇe jātiādīnaṃ avijjāya paccayabhāvo sambhavatīti imamatthamāha <bold>‘‘jāyamānānaṃ panā’’</bold>tiādinā. Nānācittakkhaṇe pana jātiādayo avijjāya upanissayapaccayo hontīti <bold>‘‘ekacittakkhaṇe’’</bold>ti visesitaṃ. <bold>Tenevā</bold>ti asambhaveneva.</paragraph>
    <centered line="209">Mātikāvaṇṇanā niṭṭhitā.</centered>
    <subhead line="210">Akusalaniddesavaṇṇanā</subhead>
    <paragraph line="211" number="248-9"><bold>Ta</bold>nti diṭṭhupādānaṃ. <bold>Itarassā</bold>ti kāmupādānassa. <bold>Taṇhāgahaṇenā</bold>ti ‘‘taṇhāpaccayā’’ti ettha taṇhāgahaṇena gahitattā. Yadi evaṃ nāmaggahaṇena gahitā taṇhā kasmā puna vuttāti āha <bold>‘‘nāme viya visesapaccayattābhāvā’’</bold>ti. ‘‘Nāmapaccayā chaṭṭhāyatana’’nti ettha hi kāmataṇhāpi nāme saṅgahitāti nāmassa yathārahaṃ chaṭṭhāyatanassa paccayabhāvo vuttoti atthi tattha visesapaccayattaṃ, upādānassa pana bhavasaṅgahopi atthīti ‘‘taṇhāpaccayā upādāna’’nti etena ‘‘kāmupādānapaccayā bhavo’’ti etassa nattheva visesoti vuttaṃ <bold>‘‘nāme viya visesapaccayattābhāvā’’</bold>ti. Taṇhā etissā paccayoti <bold>taṇhāpaccayā,</bold> diṭṭhi <pageBreak edition="Myanmar" number="0.0147" />. <bold>Bhavassa paccayabhūtā</bold>ti duvidhassapi bhavassa kāraṇabhūtā. Ubhayenapi upādānassa bhavaniddese ṭhapetabbataṃyeva vibhāveti. <bold>Paccayuppannaṃ paccayo ca ekamevā</bold>ti ‘‘taṇhāpaccayā upādāna’’nti ettha vuttapaccayuppannaṃ, ‘‘upādānapaccayā bhavo’’ti ettha vuttapaccayo ca eko evattho, tasmā paccayo visuṃ paccayuppannato bhinnaṃ katvā na vibhatto.</paragraph>
    <paragraph line="212" number="252"><bold>Upatthambhakasamuṭṭhāpanapacchājātapaccayavasenā</bold>ti <pageBreak edition="Vipassana Research Institut" number="0.0143" /> upatthambhakassa cittasamuṭṭhānarūpassa samuṭṭhāpanavasena, pacchājātapaccayavasena ca.</paragraph>
    <paragraph line="213" number="254"><bold>Pañcanna</bold>nti cakkhāyatanādīnaṃ pañcannaṃ. <bold>Sahajātādipaccayo</bold>ti sahajātanissayaatthiavigatādipaccayo. <bold>Vatthusaṅkhātaṃ</bold> rūpaṃ. <bold>Purejātādipaccayo</bold>ti purejātanissayavippayuttaatthiavigatapaccayo. <bold>Pacchājātādipaccayo</bold>ti pacchājātavippayuttaatthiavigatapaccayo. <bold>Chaṭṭhassa sahajātādī</bold>ti <bold>ādi</bold>-saddena aññamaññanissayasampayuttaatthiavigatādayo gahitā.</paragraph>
    <paragraph line="214" number="264"><bold>Yassā</bold>ti ‘‘yassa ca hotī’’ti ettha vuttaṃ ‘‘yassā’’ti padaṃ sandhāya vuttaṃ. Tenāha <bold>‘‘hotīti yojetabba’’</bold>nti.</paragraph>
    <paragraph line="215" number="280"><bold>Tassā</bold>ti ‘‘balavakilesabhūtāya vicikicchāyā’’ti (vibha. aṭṭha. 280) padassa. <bold>Tenā</bold>ti ‘‘taṇhāṭṭhāne’’ti padena. <bold>Cittuppādakaṇḍādīsū</bold>ti <bold>ādi</bold>-saddena imasmiṃ paṭiccasamuppādavibhaṅge suttantabhājanīyādiṃ saṅgaṇhāti.</paragraph>
    <centered line="216">Akusalaniddesavaṇṇanā niṭṭhitā.</centered>
    <subhead line="217">Kusalābyākataniddesavaṇṇanā</subhead>
    <paragraph line="218" number="306"><bold>Sabyāpārānī</bold>ti saussāhāni, vipākadhammānīti attho. Parihīnaṃ avijjāṭṭhānaṃ etesanti <bold>parihīnāvijjāṭṭhānā</bold>.</paragraph>
    <paragraph line="219"><bold>Sandhāyā</bold>ti adhippāyaṃ vibhāvento viya vadati, sarūpeneva pana ‘‘na ca cakkhuviññāṇādīni rūpaṃ samuṭṭhāpentī’’ti (vibha. aṭṭha. 306) <bold>aṭṭhakathāyaṃ</bold> vuttaṃ. Nāmarūpaṃ na na labbhatīti yojanā.</paragraph>
    <centered line="220">Kusalābyākataniddesavaṇṇanā niṭṭhitā.</centered>
    <subhead line="221">Avijjāmūlakakusalaniddesavaṇṇanā</subhead>
    <paragraph line="222" number="334"><bold>Kusalaphale</bold>ti <pageBreak edition="Myanmar" number="0.0148" /><pageBreak edition="Vipassana Research Institut" number="0.0144" /> kusalavipākapaṭisandhiviññāṇassa gahitattā tassa sādurasavisarukkhabījasadisatā vuttā.</paragraph>
    <paragraph line="223">Yadipi ‘‘saṅkhārahetuka’’ntiādinā yojanā labbhati, avigatacatukkādīni pana na labbhanti yathālābhayojanāya dassitattā.</paragraph>
    <centered line="224">Avijjāmūlakakusalaniddesavaṇṇanā niṭṭhitā.</centered>
    <subhead line="225">Kusalamūlakavipākaniddesavaṇṇanā</subhead>
    <paragraph line="226" number="343"><bold>Kammaṃ viya paccayo hoti</bold> vipākabhāvatoti adhippāyo. Vipākassa kammaṃ paccayo hontaṃ sātisayaṃ hotīti tassa nippariyāyatā, taṃsampayuttānaṃ pariyāyatā siyāti adhippāyena <bold>‘‘pariyāyena upanissayapaccayoti vuttānī’’</bold>ti āha. ‘‘Kusalo dhammo abyākatassa dhammassa upanissayapaccayena paccayo (paṭṭhā. 1.1.423), akusalo dhammo abyākatassa dhammassa (paṭṭhā. 1.1.423), vipākadhammadhammo nevavipākanavipākadhammadhammassa upanissayapaccayena paccayo’’ti (paṭṭhā. 1.3.103) pana vacanato nippariyāyena sabbepi kusalākusalā dhammā vipākassa upanissayapaccayo hotīti ayamattho dissati. ‘‘Kusalamūlaṃ akusalamūla’’nti imesaṃ anvādesopi paccayasaddāpekkhāya ‘‘esā’’ti pulliṅgavasena vuttoti dassento āha <bold>‘‘esāti…pe… yojetabba’’</bold>nti.</paragraph>
    <paragraph line="227"><bold>‘‘Manasikāropī’’</bold>tiādinā appahīnāvijjānampi kiriyāya kusalākusalamūlāni, avijjā ca upanissayā na hontīti dasseti. Kammavaṭṭavipākavaṭṭabhūtāniyeva saṅkhāraviññāṇāni pacchimanaye adhippetānīti vuttaṃ <bold>‘‘kiriyāni pana…pe… gacchantī’’</bold>ti. Tesaṃ paccayānaṃ vasena anekappakāratoti adhippāyoti yojanā.</paragraph>
    <paragraph line="228"><bold>Navādibhedāna</bold>nti <pageBreak edition="Vipassana Research Institut" number="0.0145" /> navaaṭṭhasattachāti evaṃpabhedānaṃ. <bold>Catunnaṃ catukkāna</bold>nti purimanaye pacchimanaye ca āgatānaṃ yathālābhaṃ catunnaṃ catunnaṃ catukkānaṃ. ‘‘Kusalākusalānaṃ <pageBreak edition="Myanmar" number="0.0149" /> pana vipāke cā’’ti <bold>ca</bold>-saddena kusalākusale cāti samuccetabboti āha <bold>‘‘kusala…pe… vattabba’’</bold>nti. <bold>Mūlapadekapaccayatāvasenā</bold>ti mūlapadassa ekapaccayabhāvavasena upanissayapaccayatāvasena. <bold>Ekasseva nayassā</bold>ti kusalākusalesu avijjāmūlakassa, vipākesu kusalākusalamūlakassāti evaṃ ekasseva nayassa vasena. <bold>Dhammapaccayabhede</bold>ti dhammassa paccayabhūtassa, paccayuppannassa vā paccayabhāvena bhedeti imamatthaṃ dassento <bold>‘‘avijjādīna’’</bold>ntiādiṃ vatvā puna tameva <bold>‘‘taṃtaṃcittuppādā’’</bold>tiādinā pakārantarena vibhāveti.</paragraph>
    <centered line="229">Kusalamūlakavipākaniddesavaṇṇanā niṭṭhitā.</centered>
    <centered line="230">Abhidhammabhājanīyavaṇṇanā niṭṭhitā.</centered>
    <centered line="231">Paṭiccasamuppādavibhaṅgavaṇṇanā niṭṭhitā.</centered>
  </content>
</document>