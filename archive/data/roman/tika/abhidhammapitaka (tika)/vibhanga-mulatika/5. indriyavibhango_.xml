<?xml version="1.0"?>
<document>
<metadata>
<normativeSource>http://tipitaka.org/romn/cscd/abh02t.tik22.xml</normativeSource>
<archivePath>roman/tika/abhidhammapitaka (tika)/vibhanga-mulatika/5. indriyavibhango_.xml</archivePath>
<title>5. Indriyavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</title>
</metadata>
<body>
<chapter line="1">5. Indriyavibhaṅgo</chapter>
<title line="2">1. Abhidhammabhājanīyavaṇṇanā</title>
<paragraph line="3" number="219"><bold>Cakkhudvārabhāve</bold>ti <pageBreak edition="M" number="0.0082" /><pageBreak edition="V" number="0.0081" />cakkhudvārabhāvahetu. <bold>Taṃdvārikehī</bold>ti tasmiṃ dvāre pavattanakehi cittacetasikehi. Te hi ‘‘taṃ dvāraṃ pavattiokāsabhūtaṃ etesaṃ atthī’’ti taṃdvārikā. Nanu ca tabbatthukehipi taṃ indaṭṭhaṃ kāreti. Tenāha aṭṭhakathāyaṃ ‘‘tikkhe tikkhattā, mande ca mandattā’’ti? Saccaṃ kāreti, tabbatthukāpi pana idha ‘‘taṃdvārikā’’icceva vuttā. Apariccattadvārabhāvaṃyeva hi cakkhu nissayaṭṭhena ‘‘vatthū’’ti vuccati. Atha vā taṃdvārikesu tassa indaṭṭho pākaṭoti ‘‘taṃdvārikehī’’ti vuttaṃ. Indaṭṭho parehi anuvattanīyatā paramissarabhāvoti dassento <bold>‘‘tañhi…pe… anuvattantī’’</bold>ti āha. Tattha <bold>ta</bold>nti cakkhuṃ. <bold>Te</bold>ti taṃdvārike. Kiriyāniṭṭhānavācī āvī-saddo ‘‘vijitāvī’’tiādīsu (dī. ni. 1.258; 2.33; 3.199) viyāti āha <bold>‘‘pariniṭṭhitakiccajānana’’</bold>nti.</paragraph>
<paragraph line="4">‘‘Cha imāni, bhikkhave, indriyāni. Katamāni cha? Cakkhundriyaṃ…pe… manindriya’’nti (saṃ. ni. 5.495-499) evaṃ katthaci chapindriyāni āgatāni, kasmā pana suttante khandhādayo viya indriyāni ekajjhaṃ na vuttāni, abhidhamme ca vuttānīti āha <bold>‘‘tattha suttante’’</bold>tiādi. <bold>Nissaraṇūpāyādibhāvato</bold>ti ettha lokuttaresu maggapariyāpannāni nissaraṇaṃ, itarāni nissaraṇaphalaṃ, vivaṭṭasannissitena nibbattitāni saddhindriyādīni nissaraṇūpāyo, itaresu kānici pavattibhūtāni, kānici pavattiupāyoti veditabbāni.</paragraph>
<paragraph line="5"><bold>Khīṇāsavassa bhāvabhūto</bold>ti chaḷaṅgupekkhā viya khīṇāsavasseva dhammabhūto.</paragraph>
<paragraph line="6"><bold>Dve</bold><pageBreak edition="V" number="0.0082" /><bold>atthā</bold>ti indaliṅgaindasiṭṭhaṭṭhā. <bold>Attano paccayavasenā</bold>ti yathāsakaṃ kammādipaccayavasena. <bold>Taṃsahitasantāne</bold>ti itthindriyasahite, purisindriyasahite ca santāne. <bold>Aññākārenā</bold>ti itthiādito aññena ākārena. Anuvattanīyabhāvo itthipurisindriyānaṃ ādhipaccanti yojanā. <bold>Imasmiñcatthe</bold>ti ādhipaccatthe.</paragraph>
<paragraph line="7"><bold>Tesa</bold>nti <pageBreak edition="M" number="0.0083" />anaññātaññassāmītindriyādīnaṃ tiṇṇaṃ. Yā sukhadukkhindriyānaṃ iṭṭhāniṭṭhākārasambhogarasatā vuttā, sā ārammaṇasabhāveneva veditabbā, na ekaccasomanassindriyādīnaṃ viya parikappavasenāti dassento <bold>‘‘ettha cā’’</bold>tiādimāha.</paragraph>
<paragraph line="8">Yadipi purisindriyānantaraṃ jīvitindriyaṃ rūpakaṇḍepi (dha. sa. 584) desitaṃ, taṃ pana rūpajīvitindriyaṃ, na ca tattha manindriyaṃ vatvā itthipurisindriyāni vuttāni. Idha pana aṭṭhakathāyaṃ indriyānukkamo vutto sabbākārena yamakadesanāya saṃsandatīti dassento āha <bold>‘‘so indriyayamakadesanāya sametī’’</bold>ti. <bold>Purimapacchimānaṃ ajjhattikabāhirāna</bold>nti cakkhādīnaṃ purimānaṃ ajjhattikānaṃ, itthindriyādīnaṃ pacchimānaṃ bāhirānaṃ. <bold>Tesaṃ majjhe vuttaṃ</bold>ubhayesaṃ upakārakatādīpanatthanti adhippāyo. Tena evampi desanantarānurodhena jīvitindriyassa anukkamaṃ vattuṃ vaṭṭatīti dasseti. Kāmañcettha evaṃ vuttaṃ, parato pana kiccavinicchaye idha pāḷiyaṃ āgataniyāmeneva manindriyānantaraṃ jīvitindriyassa, tadanantarañca itthipurisindriyānaṃ kiccavinicchayaṃ dassessati. <bold>Sabbaṃ taṃ dukkhaṃ</bold>saṅkhāradukkhabhāvena, yathārahaṃ vā dukkhadukkhatādibhāvena. <bold>Duvidhattabhāvānupālakassā</bold>ti rūpārūpavasena duvidhassa attabhāvassa anupālakassa. Rūpārūpavasena duvidhampi hi jīvitindriyaṃ idha gahitaṃ. <bold>‘‘Pavattī’’</bold>ti etena sahajātadhammānaṃ pavattanarasena jīvitindriyena vedayitānaṃ pavattetabbataṃ dīpeti. <bold>‘‘Bhāvanāmaggasampayutta’’</bold>nti iminā phalabhūtaṃ aññindriyaṃ nivatteti. Bhāvanāgahaṇañcettha sakkā avattuṃ. ‘‘Bhāvetabbattā’’ti vuttattā bhāvanābhāvo pākaṭova. <bold>Dassanānantarā</bold>ti samānajātibhūmikena abyavahitataṃ sandhāyāha, na anantarapaccayaṃ.</paragraph>
<paragraph line="9"><bold>Tassā</bold>ti indriyapaccayabhāvassa. <bold>Anaññasādhāraṇattā</bold>ti aññehi anindriyehi asādhāraṇattā. Evaṃ sāmatthiyato kiccavisesaṃ vavatthapetvā pakaraṇatopi taṃ dasseti <bold>‘‘indriyakathāya ca pavattattā’’</bold>ti. <bold>Aññesa</bold>nti aññesaṃ indriyasabhāvānampi sahajātadhammānaṃ. Yehi <pageBreak edition="V" number="0.0083" />te indaṭṭhaṃ kārenti, tesaṃ vasavattāpanaṃ natthi, yathā manindriyassa pubbaṅgamasabhāvābhāvato sayañca te aññadatthu manindriyasseva vase vattanti. Tenāha <bold>‘‘taṃsampayuttānipi hī’’</bold>tiādi. Yadi evaṃ kathaṃ tesaṃ indaṭṭhoti? ‘‘Sukhanādilakkhaṇe sampayuttānaṃ attākārānuvidhāpanamatta’’nti vuttovāyamattho <pageBreak edition="M" number="0.0084" />. <bold>‘‘Cetasikattā’’</bold>ti iminā sampayuttadhammānaṃ cittassa padhānataṃ dasseti. Tato hi ‘‘cetasikā’’ti vuccanti. <bold>Sabbatthā</bold>ti vasavattāpanaṃ sahajātadhammānupālananti evaṃ yāva amatābhimukhabhāvapaccayatā ca sampayuttānanti taṃkiccaniddese. ‘‘Anuppādane, anupatthambhe ca satī’’ti padaṃ āharitvā sambandhitabbaṃ. Na hi padattho sabbhāvaṃ byabhicaratīti janakupatthambhakattābhāvepīti vuttaṃ hoti. <bold>Tappaccayāna</bold>nti itthipurisanimittādipaccayānaṃ kammādīnaṃ. <bold>Tappavattane nimittabhāvo</bold>ti itthinimittādiākārarūpanibbattane kāraṇabhāvo. Svāyaṃ itthindriyādīnaṃ tattha atthibhāvoyevāti daṭṭhabbaṃ. Yasmiñhi sati yaṃ hoti, asati ca na hoti, taṃ tassa kāraṇanti. <bold>‘‘Nimittabhāvo anuvidhāna’’</bold>nti iminā <bold>anuvidhāna</bold>saddassa kammatthataṃ dasseti. <bold>Sukhadukkhabhāvappattā viyā</bold>ti sayaṃ sukhadukkhasabhāvappattā viya, sukhantā dukkhantā ca viyāti attho. <bold>Asantassa…pe… majjhattākārānupāpanaṃ</bold>aññāṇupekkhanādivasena veditabbaṃ. <bold>Samānajātiya</bold>nti akusalehi sukhadukkhehi akusalūpekkhāya, abyākatehi abyākatūpekkhāya, kusalasukhato kusalūpekkhāya. Tatthāpi bhūmivibhāgenāyamattho bhinditvā yojetabbo. Taṃ sabbaṃ <bold>khandhavibhaṅge</bold>vuttaoḷārikasukhumavibhāgena dīpetabbaṃ. <bold>Ādisaddenā</bold>ti ‘‘kāmarāgabyāpādādī’’ti ettha vuttaādisaddena. Saṃyojanasamucchindanatadupanissayatā eva sandhāya aññātāvindriyassa kiccantarāpasutatā vuttā, tassāpi uddhambhāgiyasaṃyojanapaṭippassaddhippahānakiccatā labbhateva. Abyāpībhāvato vā aññātāvindriyassa paṭippassaddhippahānakiccaṃ na vattabbaṃ, tato aññindriyassāpi taṃ aṭṭhakathāyaṃ anuddhaṭaṃ. Maggānantarañhi phalaṃ ‘‘tāya saddhāya avūpasantāyā’’tiādivacanato (dha. sa. aṭṭha. 505) kilesānaṃ paṭippassambhanavasena pavattati, na itaraṃ. Aññathā ariyā sabbakālaṃ appaṭippassaddhakilesadarathā siyuṃ. Itarassa pana nicchandarāgesu sattavohāro viya ruḷhivasena paṭippassaddhikiccatā veditabbā.</paragraph>
<indent line="10">Etthāha – kasmā pana ettakāneva indriyāni vuttāni, etāni eva ca vuttānīti? Ādhipaccatthasambhavatoti ce. Ādhipaccaṃ nāma issariyanti vuttametaṃ. Tayidaṃ ādhipaccaṃ attano kicce balavanti aññesampi sabhāvadhammānaṃ labbhateva. Paccayādhīnavuttikā <pageBreak edition="V" number="0.0084" />hi paccayuppannā <pageBreak edition="M" number="0.0085" />. Tasmā te tehi anuvattīyanti, te ca te anuvattantīti? Saccametaṃ, tathāpi atthi tesaṃ viseso. Svāyaṃ viseso ‘‘cakkhuviññāṇādippavattiyañhi cakkhādīnaṃ siddhamādhipacca’’ntiādinā (vibha. aṭṭha. 219) aṭṭhakathāyaṃ dassitoyeva.</indent>
<indent line="11">Apica khandhapañcake yāyaṃ sattapaññatti, tassā visesanissayo cha ajjhattikāni āyatanānīti tāni tāva ādhipaccatthaṃ upādāya ‘‘cakkhundriyaṃ…pe… manindriya’’ntiādito vuttāni. Tāni pana yena dhammena pavattanti, ayaṃ so dhammo tesaṃ ṭhitihetūti dassanatthaṃ jīvitaṃ. Tayime indriyapaṭibaddhā dhammā imesaṃ vasena ‘‘itthī, puriso’’ti voharīyantīti dassanatthaṃ bhāvadvayaṃ. Svāyaṃ sattasaññito dhammapuñjo pabandhavasena pavattamāno imāhi vedanāhi saṃkilissatīti dassanatthaṃ vedanāpañcakaṃ. Tato visuddhatthikānaṃ vodānasambhāradassanatthaṃ saddhādipañcakaṃ. Tato vodānasambhārā imehi visujjhanti, visuddhippattā, niṭṭhitakiccā ca hontīti dassanatthaṃ ante anaññātaññassāmītindriyādīni tīṇi vuttāni. Sabbattha ‘‘ādhipaccatthaṃ upādāyā’’ti padaṃ yojetabbaṃ. Ettāvatā adhippetatthasiddhīti aññesaṃ aggahaṇaṃ.</indent>
<indent line="12">Atha vā pavattinivattīnaṃ nissayādidassanatthampi etāni eva vuttāni. Pavattiyā hi visesato mūlanissayabhūtāni cha ajjhattikāni āyatanāni. Yathāha ‘‘chasu loko samuppanno’’tiādi (su. ni. 171). Tassā uppatti itthipurisindriyehi. Visabhāgavatthusarāganimittā hi yebhuyyena sattakāyassa abhinibbatti. Vuttañhetaṃ ‘‘tiṇṇaṃ kho pana, mahārāja, sannipātā gabbhassāvakkanti hoti, idha mātāpitaro ca sannipatitā honti, mātā ca utunī hoti, gabbho ca paccupaṭṭhito hotī’’ti (ma. ni. 1.408; 2.411; mi. pa. 4.1.6). Avaṭṭhānaṃ jīvitindriyena tena anupāletabbato. Tenāha ‘‘āyu ṭhiti yapanā yāpanā’’tiādi. Upabhogo vedanāhi <pageBreak edition="M" number="0.0086" />. Vedanāvasena hi iṭṭhādisabbavisayupabhogo. Yathāha – ‘‘vedayati vedayatīti kho, bhikkhave, tasmā vedanāti vuccatī’’ti (saṃ. ni. 3.79). Evaṃ pavattiyā nissayasamuppādaṭṭhitisambhogadassanatthaṃ cakkhundriyaṃ yāva upekkhindriyanti cuddasindriyāni desitāni. Yathā cetāni pavattiyā, evaṃ itarāni nivattiyā. Vivaṭṭasannissitena hi nibbattitāni <pageBreak edition="V" number="0.0085" />saddhādīni pañca indriyāni nivattiyā nissayo. Uppādo anaññātaññassāmītindriyena tassa paṭhamaṃ uppajjanato. Avaṭṭhānaṃ aññindriyena. Upabhogo aññātāvindriyena aggaphalasamupabhogato. Evampi etāni eva indriyāni desitāni. Ettāvatā yathādhippetatthasiddhito aññesaṃ aggahaṇaṃ. Etenāpi nesaṃ desanānukkamopi saṃvaṇṇito veditabbo.</indent>
<paragraph line="13" number="220"><bold>Kusalākusalavīriyādīnī</bold>ti ettha <bold>ādi</bold>-saddena kusalasamādhiādīnaṃ, abyākatavīriyādīnañca saṅgaho daṭṭhabbo. <bold>Paccayādī</bold>ti <bold>ādi</bold>-saddena desārammaṇādayo gahitā, yathāvuttavīriyādīni, cakkhādīni ca saṅgaṇhāti. Iccevaṃ sabbasaṅgāhikāni vīriyindriyādipadāni, cakkhundriyādipadāni ca. <bold>Tenā</bold>ti ‘‘evaṃ santepī’’tiādinā bhūmivibhāgakathanena. <bold>Tannivattanenā</bold>ti sabbesaṃ sabbabhūmikattanivattanena. <bold>Avijjamānasaṅgāhakatta</bold>nti tassaṃ tassaṃ bhūmiyaṃ anupalabbhamānassa indriyassa saṅgāhakatā.</paragraph>
<centered line="14">Abhidhammabhājanīyavaṇṇanā niṭṭhitā.</centered>
<title line="15">2. Pañhapucchakavaṇṇanā</title>
<paragraph line="16"><bold>Idha</bold>imasmiṃ ‘‘sattindriyā anārammaṇā’’ti evaṃ ekantānārammaṇatte vuccamāne <bold>na ābhaṭṭhaṃ</bold>jīvitindriyaṃ na bhāsitaṃ. Ṭīkāyaṃ pana <bold>anābhaṭṭha</bold>nti katasamāsaṃ katvā vuttaṃ. <bold>Rūpadhammesu saṅgahitata</bold>nti ‘‘rūpa’’nti gaṇitataṃ. <bold>Arūpakoṭṭhāsena</bold>arūpabhāvena siyāpakkhe saṅgahitaṃ. Kasmā? Tassa <pageBreak edition="M" number="0.0087" />parittārammaṇāditā atthīti. Yasmā pana rūpārūpamissakasseva vasena siyāpakkhasaṅgaho yutto, na ekadesassa, tasmā ekadesassa taṃ anicchanto āha <bold>‘‘adhippāyo’’</bold>ti. Idāni tamatthaṃ pakāsetuṃ <bold>‘‘arūpakoṭṭhāsena panā’’</bold>tiādi vuttaṃ. <bold>Navattabbatā</bold>ti parittārammaṇādibhāvena navattabbatā. Kathaṃ pana rūpakoṭṭhāsenassānārammaṇassa navattabbatāti codanaṃ sandhāyāha <bold>‘‘na hi anārammaṇa’’</bold>ntiādi. <bold>‘‘Avijjamānārammaṇānārammaṇesū’’</bold>ti iminā ‘‘anārammaṇā’’ti bāhiratthasamāso ayanti dasseti <pageBreak edition="V" number="0.0086" />. <bold>Navattabbesū</bold>ti sārammaṇabhāvena navattabbesu. <bold>Anārammaṇattā</bold>ti ārammaṇarahitattā. ‘‘Navindriyā siyā parittārammaṇā, siyā mahaggatārammaṇā, siyā appamāṇārammaṇā, siyā na vattabbā ‘parittārammaṇā’tipi ‘mahaggatārammaṇā’tipi ‘appamāṇārammaṇā’tipī’’tiādīsu (vibha. 223) viya na sārammaṇasseva navattabbataṃ dasseti. Yathā ca na sārammaṇasseva navattabbatāpariyāyo, atha kho anārammaṇassāpīti sārammaṇe niyamābhāvo. Evaṃ navattabbaṃ sārammaṇamevāti ayampi niyamo natthīti dassento <bold>‘‘navattabbassa vā sārammaṇata’’</bold>nti āha. Tassa na dassetīti sambandho. <bold>‘‘Na hī’’</bold>tiādinā tamevatthaṃ vivarati.</paragraph>
<paragraph line="17">Tattha rūpanibbānānaṃ sukhādisampayuttabhāvena navattabbatā, na parittārammaṇādibhāvenāti codanaṃ manasi katvā āha <bold>‘‘athāpī’’</bold>tiādi. Tattha athāpi vattatīti sambandho. <bold>Siyā anārammaṇantipi vattabbaṃ siyā</bold>ti anārammaṇaṃ dhammāyatanaṃ sārammaṇehi visuṃ katvā evaṃ vattabbaṃ siyā. <bold>Navattabba</bold>-saddo yadi sārammaṇesveva vatteyya, na cevaṃ vuttaṃ, avacane ca aññaṃ kāraṇaṃ natthīti dassento āha <bold>‘‘na hi pañhapucchake sāvasesā desanā atthī’’</bold>ti. Tasmā <bold>navattabba</bold>-saddo anārammaṇesupi vattatevāti adhippāyo. Yāpi ‘‘aṭṭhindriyā siyā ajjhattārammaṇā’’ti ajjhattārammaṇādibhāvena navattabbatā vuttā, sā jīvitindriyassa ākiñcaññāyatanakāle paṭhamāruppaviññāṇābhāvamattārammaṇataṃ sandhāya vuttā, na sārammaṇasseva navattabbatādassanatthaṃ, nāpi anārammaṇassa parittārammaṇādibhāvena navattabbatābhāvadassanatthanti dassento <pageBreak edition="M" number="0.0088" /><bold>‘‘aṭṭhindriyā siyā ajjhattārammaṇāti ettha cā’’</bold>tiādimāha. Tattha <bold>siyā ajjhattārammaṇātī</bold>ti <bold>iti</bold>-saddo ādiattho. Tena avasiṭṭhapāḷisaṅgaṇhanena ‘‘siyā na vattabbā ‘ajjhattārammaṇā’tipi ‘bahiddhārammaṇā’tipi ‘ajjhattabahiddhārammaṇā’tipī’’ti imāya pāḷiyā vuttamatthaṃ jīvitindriyassa dassento <bold>‘‘jīvitindriyassa…pe… navattabbatā veditabbā’’</bold>ti āha, taṃ vuttatthameva.</paragraph>
<centered line="18">Pañhapucchakavaṇṇanā niṭṭhitā.</centered>
<centered line="19">Indriyavibhaṅgavaṇṇanā niṭṭhitā.</centered>
</body>
</document>