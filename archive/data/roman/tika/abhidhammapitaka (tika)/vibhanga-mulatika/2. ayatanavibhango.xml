<?xml version="1.0"?>
<document>
<metadata>
<normativeSource>http://tipitaka.org/romn/cscd/abh02t.tik1.xml</normativeSource>
<archivePath>roman/tika/abhidhammapitaka (tika)/vibhanga-mulatika/2. ayatanavibhango.xml</archivePath>
<title>2. Āyatanavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</title>
</metadata>
<body>
<chapter line="1">2. Āyatanavibhaṅgo</chapter>
<title line="2">1. Suttantabhājanīyavaṇṇanā</title>
<paragraph line="3" number="152"><bold>Visesato</bold>ti <pageBreak edition="M" number="0.0034" /><pageBreak edition="V" number="0.0034" />āyatana-saddattho viya asādhāraṇato cakkhādisaddatthatoti attho. <bold>Assādetī</bold>ti cakkhati-saddo ‘‘madhuṃ cakkhati byañjanaṃ cakkhatī’’ti rasasāyanattho atthīti tassa vasena atthaṃ vadati. ‘‘Cakkhuṃ kho, māgaṇḍiya, rūpārāmaṃ rūparataṃ rūpasammudita’’nti (ma. ni. 2.209) vacanato cakkhu rūpaṃ assādeti. Satipi sotādīnaṃ saddārammaṇādiratibhāve niruḷhattā cakkhumhiyeva cakkhu-saddo pavattati padumādīsu paṅkajādisaddā viyāti daṭṭhabbaṃ. <bold>Vibhāveti cā</bold>ti saddalakkhaṇasiddhassa cakkhati-saddassa vasena atthaṃ vadati. Cakkhatīti hi ācikkhati, abhibyattaṃ vadatīti attho. Nayanassa ca vadantassa viya samavisamavibhāvanameva ācikkhananti katvā āha <bold>‘‘vibhāveti cāti attho’’</bold>ti. Anekatthattā vā dhātūnaṃ vibhāvanatthatā cakkhu-saddassa daṭṭhabbā. Rattaduṭṭhādikālesu kakaṇṭakarūpaṃ viya uddarūpaṃ viya ca <bold>vaṇṇavikāraṃ āpajjamānaṃ</bold>rūpaṃ <bold>hadayaṅgatabhāvaṃ rūpayati</bold>rūpamiva pakāsaṃ karoti, saviggahamiva katvā dassetīti attho. Vitthāraṇaṃ vā rūpa-saddassa attho, vitthāraṇañca pakāsanamevāti āha <bold>‘‘pakāsetī’’</bold>ti. Anekatthattā vā dhātūnaṃ pakāsanatthoyeva rūpa-saddo daṭṭhabbo, vaṇṇavācakassa rūpa-saddassa <bold>rūpayatī</bold>ti nibbacanaṃ, rūpavācakassa ruppatīti ayaṃ viseso.</paragraph>
<paragraph line="4"><bold>Udāharīyatī</bold>ti vuccatīti-atthe vacanameva gahitaṃ siyā, na ca vacana-saddoyeva ettha saddo, atha kho sabbopi sotaviññeyyoti <bold>sappatī</bold>ti sakehi paccayehi sappīyati sotaviññeyyabhāvaṃ gamīyatīti attho. <bold>Sūcayatī</bold>ti attano vatthuṃ gandhavasena apākaṭaṃ ‘‘idaṃ sugandhaṃ <pageBreak edition="V" number="0.0035" />duggandha’’nti pakāseti, paṭicchannaṃ vā pupphādivatthuṃ ‘‘ettha pupphaṃ atthi campakādi, phalamatthi ambādī’’ti pesuññaṃ karontaṃ viya hotīti attho. Rasaggahaṇamūlakattā āhārajjhoharaṇassa jīvitahetumhi āhārarase ninnatāya <bold>jīvitaṃ avhāyatī</bold>ti jivhā vuttā niruttilakkhaṇena. <bold>Kucchitānaṃ sāsavadhammānaṃ āyo</bold>ti visesena <bold>kāyo</bold>vutto anuttariyahetubhāvaṃ anāgacchantesu kāmarāganidānakammajanitesu kāmarāgassa ca visesapaccayesu <pageBreak edition="M" number="0.0035" />ghānajivhākāyesu kāyassa visesatarasāsavapaccayattā. Tena hi phoṭṭhabbaṃ assādentā sattā methunampi sevanti. <bold>Uppattideso</bold>ti uppattikāraṇanti attho. Kāyindriyavatthukā vā cattāro khandhā balavakāmāsavādihetubhāvato visesena <bold>‘‘sāsavā’’</bold>ti vuttā, tesaṃ uppajjanaṭṭhānanti attho. <bold>Attano lakkhaṇaṃ dhārayantī</bold>ti ye visesalakkhaṇena āyatanasaddaparā vattabbā, te cakkhādayo tathā vuttāti aññe manogocarabhūtā dhammā sāmaññalakkhaṇeneva ekāyatanattaṃ upanetvā vuttā. Oḷārikavatthārammaṇamananasaṅkhātehi visayavisayibhāvehi purimāni pākaṭānīti tathā apākaṭā ca aññe manogocarā na attano sabhāvaṃ na dhārentīti imassatthassa dīpanattho dhamma-saddoti.</paragraph>
<paragraph line="5"><bold>Vāyamantī</bold>ti attano kiccaṃ karonticceva attho. Imasmiñca atthe āyatanti etthāti āyatananti adhikaraṇattho āyatana-saddo, dutiyatatiyesu kattuattho. <bold>Te cā</bold>ti cittacetasikadhamme. Te hi taṃtaṃdvārārammaṇesu āyanti āgacchanti pavattantīti <bold>āyā</bold>ti. <bold>Vitthārentī</bold>ti pubbe anuppannattā līnāni apākaṭāni pubbantato uddhaṃ pasārenti pākaṭāni karonti uppādentīti attho.</paragraph>
<paragraph line="6">Ruḷhīvasena āyatana-saddassatthaṃ vattuṃ <bold>‘‘apicā’’</bold>tiādi āraddhaṃ. <bold>Taṃ nissitattā</bold>ti ettha mano manoviññāṇādīnaṃ cittacetasikānaṃ nissayapaccayo na hotīti tassa nesaṃ dvārabhāvo nissayabhāvoti daṭṭhabbo. <bold>Atthato</bold>ti vacanatthato, na vacanīyatthato. Vacanattho hettha vutto ‘‘cakkhatī’’tiādinā, na vacanīyattho ‘‘yaṃ cakkhu catunnaṃ mahābhūtānaṃ upādāya pasādo’’tiādinā (dha. sa. 597) viyāti.</paragraph>
<paragraph line="7"><bold>Tāvatvato</bold>ti anūnādhikabhāvaṃ dasseti. Tattha dvādasāyatanavinimuttassa kassaci dhammassa abhāvā adhikabhāvato codanā natthi, salakkhaṇadhāraṇaṃ pana sabbesaṃ sāmaññalakkhaṇanti ūnacodanā <pageBreak edition="V" number="0.0036" />sambhavatīti dassento āha <bold>‘‘cakkhādayopi hī’’</bold>tiādi. <bold>Asādhāraṇa</bold>nti cakkhuviññāṇādīnaṃ asādhāraṇaṃ. Satipi asādhāraṇārammaṇabhāve cakkhādīnaṃ dvārabhāvena gahitattā dhammāyatane aggahaṇaṃ daṭṭhabbaṃ. Dvārārammaṇabhāvehi vā asādhāraṇataṃ sandhāya <bold>‘‘asādhāraṇa’’</bold>nti vuttaṃ.</paragraph>
<paragraph line="8">Yebhuyyasahuppattiādīhi <pageBreak edition="M" number="0.0036" />uppattikkamādiayutti yojetabbā. <bold>Ajjhattikesu hī</bold>ti etena ajjhattikabhāvena visayibhāvena ca ajjhattikānaṃ paṭhamaṃ desetabbataṃ dasseti. Tesu hi paṭhamaṃ desetabbesu pākaṭattā paṭhamataraṃ cakkhāyatanaṃ desitanti. <bold>Tato ghānāyatanādīnī</bold>ti ettha bahūpakārattābhāvena cakkhusotehi purimataraṃ adesetabbāni saha vattuṃ asakkuṇeyyattā ekena kamena desetabbānīti ghānādikkamena desitānīti adhippāyo. Aññathāpi hi desitesu na na sakkā codetuṃ, na ca sakkā sodhetabbāni na desetunti. Gocaro visayo etassāti <bold>gocaravisayo,</bold>mano. Kassa pana gocaro etassa visayoti? Cakkhādīnaṃ pañcannampi. <bold>Viññāṇuppattikāraṇavavatthānato</bold>ti etena ca cakkhādianantaraṃ rūpādivacanassa kāraṇamāha.</paragraph>
<paragraph line="9"><bold>Paccayabhedo</bold>kammādibhedo. Nirayādiko apadādigatinānākaraṇañca <bold>gatibhedo</bold>. Hatthiassādiko khattiyādiko ca <bold>nikāyabhedo</bold>. Taṃtaṃsattasantānabhedo <bold>puggalabhedo</bold>. Yā ca cakkhādīnaṃ vatthūnaṃ anantabhedatā vuttā, soyeva hadayavatthussa ca bhedo hoti. Tato manāyatanassa anantappabhedatā yojetabbā dukkhāpaṭipadādito ārammaṇādhipatiādibhedato ca. Imasmiṃ suttantabhājanīye vipassanā vuttāti vipassanupagamanañca viññāṇaṃ gahetvā ekāsītibhedatā manāyatanassa vuttā niddesavasena. Nīlaṃ nīlasseva <bold>sabhāgaṃ,</bold>aññaṃ <bold>visabhāgaṃ,</bold>evaṃ kusalasamuṭṭhānādibhedesu yojetabbaṃ. <bold>Tebhūmakadhammārammaṇavasenā</bold>ti pubbe vuttaṃ cakkhādivajjaṃ dhammārammaṇaṃ sandhāya vuttaṃ.</paragraph>
<paragraph line="10">Saparipphandakiriyāvasena īhanaṃ <bold>īhā</bold>. Cintanavasena byāpārakaraṇaṃ <bold>byāpāro</bold>. Tattha byāpāraṃ dassento āha <bold>‘‘na hi cakkhu rūpādīnaṃ evaṃ hotī’’</bold>ti. Īhaṃ dassento āha <bold>‘‘na ca tānī’’</bold>tiādi. Ubhayampi pana īhā ca hoti byāpāro cāti uppaṭipāṭivacanaṃ. <bold>Dhammatāvā</bold>ti sabhāvova, kāraṇasamatthatā vā. Īhābyāpārarahitānaṃ dvārādibhāvo <bold>dhammatā</bold>. Imasmiñca atthe <bold>ya</bold>nti etassa yasmāti attho. Purimasmiṃ sambhavanavisesanaṃ yaṃ-saddo. ‘‘Suñño <pageBreak edition="V" number="0.0037" />gāmoti kho, bhikkhave, channetaṃ ajjhattikānaṃ āyatanānaṃ adhivacana’’nti (saṃ. ni. 4.238) vacanato <bold>suññagāmo viya daṭṭhabbāni</bold>. Annapānasamohitanti <pageBreak edition="M" number="0.0037" />gahite suññagāme yaññadeva bhājanaṃ parāmasīyati, taṃ taṃ rittakaṃyeva parāmasīyati, evaṃ dhuvādibhāvena gahitāni upaparikkhiyamānāni rittakāneva etāni dissantīti. Cakkhādidvāresu abhijjhādomanassuppādakabhāvena rūpādīni cakkhādīnaṃ <bold>abhighātakānī</bold>ti vuttāni. Ahisusumārapakkhikukkurasiṅgālamakkaṭā <bold>cha pāṇakā</bold>. Visamabilākāsagāmasusānavanāni <bold>tesaṃ gocarā</bold>. Tattha visamādiajjhāsayehi cakkhādīhi visamabhāvabilākāsagāmasusānasannissitasadisupādinnadhammavanabhāvehi abhiramitattā rūpādīnampi visamādisadisatā yojetabbā.</paragraph>
<paragraph line="11"><bold>Hutvā abhāvaṭṭhenā</bold>ti idaṃ itaresaṃ catunnaṃ ākārānaṃ saṅgahakattā visuṃ vuttaṃ. Hutvā abhāvākāro eva hi uppādavayattākārādayoti. Tattha <bold>hutvā</bold>ti etena purimantavivittatāpubbakaṃ majjhe vijjamānataṃ dasseti, taṃ vatvā <bold>abhāva</bold>vacanena majjhe vijjamānatāpubbakaṃ, aparante avijjamānataṃ, ubhayenapi sadā abhāvo aniccalakkhaṇanti dasseti. Sabhāvavijahanaṃ <bold>vipariṇāmo,</bold>jarābhaṅgehi vā parivattanaṃ, santānavikārāpatti vā. Sadā abhāvepi ciraṭṭhānaṃ siyāti taṃnivāraṇatthaṃ <bold>‘‘tāvakālikato’’</bold>ti āha. Uppādavayaññathattarahitaṃ <bold>niccaṃ,</bold>na itarathāti <bold>niccapaṭikkhepato aniccaṃ,</bold>niccapaṭipakkhatoti adhippāyo.</paragraph>
<paragraph line="12">Jātidhammatādīhi aniṭṭhatā <bold>paṭipīḷanaṃ</bold>. <bold>Paṭipīḷanaṭṭhenā</bold>ti ca yassa taṃ pavattati, taṃ puggalaṃ paṭipīḷanato, sayaṃ vā jarādīhi paṭipīḷanattāti attho. Parittaṭṭhitikassapi attano vijjamānakkhaṇe uppādādīhi abhiṇhaṃ sampaṭipīḷanattā <bold>‘‘abhiṇhasampaṭipīḷanato’’</bold>ti purimaṃ sāmaññalakkhaṇaṃ visesetvā vadati, puggalassa pīḷanato <bold>dukkhamaṃ</bold>. Sukhapaṭipakkhabhāvato dukkhaṃ sukhaṃ paṭikkhipati nivāreti, dukkhavacanaṃ vā atthato sukhaṃ paṭikkhipatīti āha <bold>‘‘sukhapaṭikkhepato’’</bold>ti.</paragraph>
<paragraph line="13">Natthi etassa vasavattanako, nāpi idaṃ vasavattanakanti avasavattanakaṃ, attano parasmiṃ parassa ca attani vasavattanabhāvo vā vasavattanakaṃ, taṃ etassa natthīti avasavattanakaṃ, avasavattanakassa avasavattanako vā attho sabhāvo <bold>avasavattanakaṭṭho,</bold>idañca sāmaññalakkhaṇaṃ. <bold>Tenā</bold>ti parassa attani <bold>vasavattanākārena suññaṃ</bold>. Imasmiñca atthe <bold>suññato</bold>ti etasseva <pageBreak edition="V" number="0.0038" />visesanaṃ <bold>‘‘assāmikato’’</bold>ti. Atha vā ‘‘yasmā <pageBreak edition="M" number="0.0038" />vā etaṃ…pe… mā pāpuṇātū’’ti evaṃ cintayamānassa kassaci tīsu ṭhānesu vasavattanabhāvo natthi, suññaṃ taṃ <bold>tena</bold>attanoyeva <bold>vasavattanākārenā</bold>ti attho. Na idaṃ kassaci kāmakāriyaṃ, nāpi etassa kiñci kāmakāriyaṃ atthīti <bold>akāmakāriyaṃ</bold>. Etena avasavattanatthaṃ visesetvā dasseti.</paragraph>
<paragraph line="14"><bold>Vibhavagati</bold>vināsagamanaṃ. Santatiyaṃ bhavantaruppattiyeva <bold>bhavasaṅkantigamanaṃ</bold>. Santatiyā yathāpavattākāravijahanaṃ <bold>pakatibhāvavijahanaṃ</bold>. ‘‘Cakkhu anicca’’nti vutte cakkhuanicca-saddānaṃ ekatthattā aniccānaṃ sesadhammānampi cakkhubhāvo āpajjatīti etissā codanāya nivāraṇatthaṃ visesasāmaññalakkhaṇavācakānañca saddānaṃ ekadesasamudāyabodhanavisesaṃ dīpetuṃ <bold>‘‘apicā’’</bold>tiādimāha.</paragraph>
<paragraph line="15"><bold>Kiṃ dassita</bold>nti vipassanācāraṃ kathentena kiṃ lakkhaṇaṃ dassitanti adhippāyo. ‘‘Katamā cānanda, anattasaññā? Idhānanda, bhikkhu araññagato vā rukkhamūlagato vā suññāgāragato vā iti paṭisañcikkhati ‘cakkhu anattā’ti…pe… ‘dhammā anattā’ti. Iti imesu chasu ajjhattikabāhiresu āyatanesu anattānupassī viharatī’’ti (a. ni. 10.60) avisesesu āyatanesu anattānupassanā vuttāti kāraṇabhūtānaṃ cakkhādīnaṃ, phalabhūtānañca cakkhuviññāṇādīnaṃ kāraṇaphalamattatāya anattatāya anattalakkhaṇavibhāvanatthāya āyatanadesanāti āha <bold>‘‘dvādasannaṃ…pe… anattalakkhaṇa’’</bold>nti. Yadipi aniccadukkhalakkhaṇāni ettha dassitāni, tehi ca anattalakkhaṇameva visesena dassitanti adhippāyo. <bold>Veti cā</bold>ti ettha <bold>iti</bold>-saddo samāpanattho. <bold>Iccassā</bold>ti ettha <bold>iti</bold>-saddo yathāsamāpitassa āropetabbadosassa nidassanattho. <bold>Eva</bold>nti ‘‘cakkhu attā’’ti evaṃ vāde satīti attho. <bold>Iccassā</bold>ti vā <bold>iti</bold>-saddo ‘‘iti vadantassā’’ti paravādissa dosalakkhaṇākāranidassanattho. <bold>Eva</bold>nti dosagamanappakāranidassanattho. Rūpe attani ‘‘evaṃ me rūpaṃ hotū’’ti attaniye viya sāminiddesāpattīti ce? Na, ‘‘mama attā’’ti gahitattā. ‘‘Mama attā’’ti hi gahitaṃ rūpaṃ vasavattitāya ‘‘evaṃ me hotū’’ti icchiyamānañca tatheva bhaveyya, icchatopi hi tassa rūpasaṅkhāto attā avasavatti cāti. <bold>Ābādhāyā</bold>ti evaṃ dukkhena. <bold>Paññāpana</bold>nti <pageBreak edition="M" number="0.0039" />paresaṃ ñāpanaṃ. Anattalakkhaṇapaññāpanassa aññesaṃ avisayattā anattalakkhaṇadīpakānaṃ aniccadukkhalakkhaṇānañca paññāpanassa avisayatā dassitā hoti.</paragraph>
<paragraph line="16">Evaṃ <pageBreak edition="V" number="0.0039" />pana duppaññāpanatā etesaṃ durūpaṭṭhānatāya hotīti tesaṃ anupaṭṭhahanakāraṇaṃ pucchanto āha <bold>‘‘imāni panā’’</bold>tiādi. Ṭhānādīsu nirantaraṃ pavattamānassa heṭṭhā vuttassa <bold>abhiṇhasampaṭipīḷanassa</bold>. Dhātumattatāya cakkhādīnaṃ samūhato vinibbhujjanaṃ <bold>nānādhātuvinibbhogo. Ghanenā</bold>ti cattāripi ghanāni ghanabhāvena ekattaṃ upanetvā vadati. Paññāyeva santativikopanāti daṭṭhabbaṃ. <bold>Yāthāvasarasato</bold>ti aviparītasabhāvato. Sabhāvo hi rasiyamāno aviraddhapaṭivedhena assādiyamāno <bold>‘‘raso’’</bold>ti vuccati. Aniccādīhi aniccalakkhaṇādīnaṃ aññattha vacanaṃ ruppanādivasena pavattarūpādiggahaṇato visiṭṭhassa aniccādiggahaṇassa sabbhāvā. Na hi nāmarūpaparicchedamattena kiccasiddhi hoti, aniccādayo ca rūpādīnaṃ ākārā daṭṭhabbā. Te panākārā paramatthato avijjamānā rūpādīnaṃ ākāramattāyevāti katvā <bold>aṭṭhasāliniyaṃ</bold>(dha. sa. aṭṭha. 350) lakkhaṇārammaṇikavipassanāya khandhārammaṇatā vuttāti adhippāyamatte ṭhātuṃ yuttaṃ, nātidhāvituṃ. ‘‘Anicca’’nti ca gaṇhanto ‘‘dukkhaṃ anattā’’ti na gaṇhāti, tathā dukkhādiggahaṇe itarassāgahaṇaṃ. Aniccādiggahaṇāni ca niccasaññādinivattanakāni saddhāsamādhipaññindriyādhikāni tividhavimokkhamukhabhūtāni. Tasmā etesaṃ ākārānaṃ pariggayhamānānaṃ aññamaññaṃ viseso ca atthīti tīṇi lakkhaṇāni vuttāni.</paragraph>
<centered line="17">Suttantabhājanīyavaṇṇanā niṭṭhitā.</centered>
<title line="18">2. Abhidhammabhājanīyavaṇṇanā</title>
<paragraph line="19" number="167">Nāmarūpaparicchedakathā abhidhammakathāti suttante viya paccayayugaḷavasena akathetvā ajjhattikabāhiravasena abhiññeyyāni āyatanāni abbokārato abhidhammabhājanīye kathitāni. <bold>Āgammā</bold>ti sabbasaṅkhārehi nibbindassa visaṅkhāraninnassa gotrabhunā vivaṭṭitamānasassa maggena sacchikaraṇenāti attho. Sacchikiriyamānañhi taṃ adhigantvā ārammaṇapaccayabhūtañca <pageBreak edition="M" number="0.0040" />paṭicca adhipatipaccayabhūte ca tamhi paramassāsabhāvena vinimuttasaṅkhārassa ca gatibhāvena patiṭṭhānabhūte patiṭṭhāya khayasaṅkhāto maggo rāgādayo khepetīti taṃsacchikaraṇābhāve rāgādīnaṃ anuppattinirodhagamanābhāvā <bold>‘‘taṃ āgamma rāgādayo khīyantī’’</bold>ti <pageBreak edition="V" number="0.0040" />vuttaṃ. <bold>Suttato muñcitvā</bold>ti suttapadāni muñcitvā. Añño suttassa attho ‘‘mātaraṃ pitaraṃ hantvā’’tiādīsu (dha. pa. 294-295) viya āharitabbo, natthi suttapadeheva nīto atthoti attho.</paragraph>
<paragraph line="20"><bold>Ekaṃ nāna</bold>nti cuṇṇitaṃ khuddakaṃ vā karaṇaṃ, <bold>cuṇṇīkaraṇa</bold>nti abahumānena vadati. <bold>Na tvaṃ ekaṃ nānaṃ jānāsī</bold>ti kiṃ ettakaṃ tvameva na jānāsīti attho. <bold>Nanu ñāte</bold>ti ‘‘yadipi pubbe na ñātaṃ, adhunāpi ñāte nanu sādhu hotī’’ti attano jānanaṃ paṭicchādetvā vikkhepaṃ karontaṃ nibandhati. <bold>Vibhajitvā</bold>ti akkharatthamatte aṭṭhatvā līnaṃ atthaṃ vibhajitvā uddharitvā nīharitvā kathitanti attho. <bold>Rāgādīnaṃ khayo</bold>nāma abhāvamatto, na ca abhāvassa bahubhāvo atthi attano abhāvattāti vadantassa vacanapacchindanatthaṃ pucchati <bold>‘‘rāgakkhayo nāma rāgasseva khayo’’</bold>tiādi. Yadi hi rāgakkhayo dosādīnaṃ khayo na hoti, dosakkhayādayo ca rāgādīnaṃ khayā, aññamaññavisiṭṭhā bhinnā āpannā hontīti bahunibbānatā āpannā eva hoti, aññamaññaviseso ca nāma nissabhāvassa natthīti sasabhāvatā ca nibbānassa. <bold>Nava taṇhāmūlakā</bold>‘‘taṇhaṃ paṭicca pariyesanā’’ti (dī. ni. 2.103; 3.359; a. ni. 9.23; vibha. 963) ādayo, tesu pariyesanādayo ca pariyesanādikarakilesā daṭṭhabbā. <bold>Diyaḍḍhakilesasahassaṃ</bold>nidānakathāyaṃ vuttaṃ.</paragraph>
<paragraph line="21"><bold>Oḷārikatāya kāretabbo</bold>ti atisukhumassa nibbānassa oḷārikabhāvadosāpattiyā bodhetabbo, niggahetabbo vā. <bold>Vatthu</bold>nti upādinnakaphoṭṭhabbaṃ methunaṃ. Acchādīnampi nibbānappatti kasmā vuttā, nanu ‘‘kilesānaṃ accantaṃ anuppattinirodho nibbāna’’nti icchantassa kilesānaṃ vināso kañci kālaṃ appavatti nibbānaṃ na hotīti? Na, abhāvasāmaññato. Accantāpavatti hi kañci kālañca appavatti abhāvoyevāti natthi viseso. Savisesaṃ vā vadantassa abhāvatā āpajjatīti. Tiracchānagatehipi pāpuṇitabbattā tesampi pākaṭaṃ piḷandhanaṃ viya oḷārikaṃ thūlaṃ. Kevalaṃ pana kaṇṇe piḷandhituṃ na sakkoti, piḷandhanatopi vā thūlattā na sakkāti uppaṇḍento viya niggaṇhāti.</paragraph>
<paragraph line="22">Nibbānārammaṇakaraṇena <pageBreak edition="M" number="0.0041" />gotrabhukkhaṇe kilesakkhayappatti panassa āpannāti maññamāno āha <bold>‘‘tvaṃ akhīṇesuyevā’’</bold>tiādi. Nanu ārammaṇakaraṇamattena kilesakkhayo anuppattoti na sakkā <pageBreak edition="V" number="0.0041" />vattuṃ. Cittañhi atītānāgatādisabbaṃ ālambeti, na nipphannamevāti gotrabhupi maggena kilesānaṃ yā anuppattidhammatā kātabbā, taṃ ārabbha pavattissatīti? Na, appattanibbānassa nibbānārammaṇañāṇābhāvato. Na hi aññadhammā viya nibbānaṃ, taṃ pana atigambhīrattā appattena ālambituṃ na sakkā. Tasmā tena gotrabhunā pattabbena tikālikasabhāvātikkantagambhīrabhāvena bhavitabbaṃ, kilesakkhayamattataṃ vā icchato gotrabhuto puretaraṃ nipphannena kilesakkhayena. Tenāha <bold>‘‘tvaṃ akhīṇesuyeva kilesesu kilesakkhayaṃ nibbānaṃ paññapesī’’</bold>ti. Appattakilesakkhayārammaṇakaraṇe hi sati gotrabhuto puretaracittānipi ālambeyyunti.</paragraph>
<paragraph line="23"><bold>Maggassa kilesakkhayaṃ nibbāna</bold>nti maggassa ārammaṇabhūtaṃ nibbānaṃ katamanti attho. <bold>Maggo</bold>tiādinā purimapucchādvayameva vivarati.</paragraph>
<paragraph line="24"><bold>Na ca kiñcī</bold>ti rūpādīsu nibbānaṃ kiñci na hoti, na ca kadāci hoti, atītādibhāvena na vattabbanti vadanti, taṃ āgamma avijjātaṇhānaṃ kiñci ekadesamattampi na hoti, tadeva taṃ āgamma kadāci na ca hotīti attho yutto.</paragraph>
<centered line="25">Abhidhammabhājanīyavaṇṇanā niṭṭhitā.</centered>
<title line="26">3. Pañhapucchakavaṇṇanā</title>
<paragraph line="27" number="168"><bold>Na…pe… navattabbadhammārammaṇattā</bold>ti yathā sārammaṇā parittādibhāvena navattabbaṃ kiñci ārammaṇaṃ karonti, evaṃ kiñci ālambanato na navattabbakoṭṭhāsaṃ bhajatīti attho.</paragraph>
<centered line="28">Pañhapucchakavaṇṇanā niṭṭhitā.</centered>
<centered line="29">Āyatanavibhaṅgavaṇṇanā niṭṭhitā.</centered>
</body>
</document>