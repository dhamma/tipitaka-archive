<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik7.xml</normativeSource>
    <archivePath>roman/tika/abhidhammapitaka (tika)/vibhanga-mulatika/8. sammappadhanavibhango.xml</archivePath>
    <baseFileName>8. sammappadhanavibhango</baseFileName>
    <titlePath>8. Sammappadhānavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">8. Sammappadhānavibhaṅgo</chapter>
    <title line="2">1. Suttantabhājanīyavaṇṇanā</title>
    <paragraph line="3" number="390"><bold>Kāraṇappadhānā</bold>ti <pageBreak edition="Myanmar" number="0.0162" /><pageBreak edition="Vipassana Research Institut" number="0.0161" /> ‘‘anuppannapāpakānuppādādiatthā’’ti gahitā tatheva te hontīti taṃ atthaṃ sādhentiyevāti etassa atthassa dīpako sammā-saddoti yathādhippetatthassa anuppannapāpakānuppādādino kāraṇabhūtā, padhānakāraṇabhūtāti attho. Sammāsaddassa upāyayonisoatthadīpakataṃ sandhāya <bold>‘‘upāyappadhānā yonisopadhānā’’</bold>ti vuttaṃ. <bold>Paṭipannako</bold>ti bhāvanamanuyutto. Bhusaṃ yogo payogo, payogova parakkamo <bold>payogaparakkamo</bold>. <bold>Etānī</bold>ti ‘‘vāyamatī’’tiādīni ‘‘āsevamāno vāyamatī’’tiādinā yojetabbāni.</paragraph>
    <paragraph line="4"><bold>Anuppannāti avattabbataṃ āpannāna</bold>nti bhūmiladdhārammaṇādhiggahitāvikkhambhitāsamugghātituppannānaṃ.</paragraph>
    <paragraph line="5" number="391"><bold>Dhammacchando</bold>ti taṇhādiṭṭhivīriyacchandā viya na añño dhammo, atha kho chandaniyasabhāvo evāti dassento āha <bold>‘‘sabhāvacchando’’</bold>ti. Tattha ‘‘yo kāmesu kāmacchando’’tiādīsu (dha. sa. 1103) taṇhā chandoti vuttāti veditabbo, ‘‘sabbeva nu kho, mārisa, samaṇabrāhmaṇā ekantavādā ekantasīlā ekantachandā ekantaajjhosānā’’ti (dī. ni. 2.366) ettha diṭṭhi, pamādaniddese ‘‘nikkhittachandatā nikkhittadhuratā’’ti vīriyanti vaṇṇeti.</paragraph>
    <paragraph line="6" number="394"><bold>Vāyamati</bold><pageBreak edition="Vipassana Research Institut" number="0.0162" /><bold>vīriyaṃ ārabhatī</bold>ti padadvayassapi niddeso vīriyaniddesoyevāti adhippāyenāha ‘‘vīriyaniddese’’ti.</paragraph>
    <paragraph line="7" number="406"><bold>Sabbapubbabhāge</bold>ti sabbamaggānaṃ pubbabhāge. <bold>Purimasmi</bold>nti ‘‘anuppannā me kusalā dhammā anuppajjamānā anatthāya saṃvatteyyu’’nti etthāpi <bold>‘‘samathavipassanāva gahetabbā’’</bold>ti vuttaṃ aṭṭhakathāyaṃ, taṃ pana maggānuppannatāya bhāvato anuppajjamāne ca tasmiṃ vaṭṭānatthasaṃvattanato na yuttanti paṭikkhipati.</paragraph>
    <paragraph line="8"><bold>Mahantaṃ</bold><pageBreak edition="Myanmar" number="0.0163" /><bold>gāravaṃ hoti,</bold> tasmā ‘‘saṅghagāravena yathāruci vindituṃ na sakkā’’ti saṅghena saha na nikkhami. <bold>Atimandāni no</bold>ti nanu atimandānīti attho. Santasamāpattito aññaṃ santhambhanakāraṇaṃ balavaṃ natthīti <bold>‘‘tato parihīnā santhambhituṃ na sakkontī’’</bold>ti āha. Na hi mahārajjumhi chinne suttatantū sandhāretuṃ sakkontīti. Samathe vatthuṃ dassetvā tena samānagatikā vipassanā cāti iminā adhippāyenāha <bold>‘‘evaṃ uppannā samathavipassanā…pe… saṃvattantī’’</bold>ti.</paragraph>
    <paragraph line="9"><bold>Tattha anuppannāna</bold>nti ettha tattha duvidhāya sammappadhānakathāya, <bold>tattha</bold> vā pāḷiyaṃ ‘‘anuppannāna’’nti etassa ayaṃ vinicchayoti adhippāyo. <bold>Eteyevā</bold>ti anamatagge saṃsāre uppannāyeva.</paragraph>
    <paragraph line="10"><bold>Cuddasa mahāvattāni</bold> khandhake vuttāni āgantukaāvāsikagamikaanumodana bhattagga piṇḍacārika āraññika senāsana jantāgharavaccakuṭi ācariyaupajjhāyasaddhivihārikaantevāsikavattāni cuddasa. Tato aññāni pana kadāci tajjanīyakammakatādikāle pārivāsikādikāle ca caritabbāni dvāsīti khuddakavattānīti kathitāni daṭṭhabbāni. Na hi tāni sabbāsu avatthāsu caritabbāni, tasmā mahāvatte agaṇitāni. Tattha ‘‘pārivāsikānaṃ bhikkhūnaṃ vattaṃ paññāpessāmī’’ti ārabhitvā ‘‘na upasampādetabbaṃ…pe… na chamāyaṃ caṅkamante caṅkame caṅkamitabba’’nti (cūḷava. 76) vuttāni pakatatte caritabbavattāvasānāni chasaṭṭhi, tato paraṃ ‘‘na, bhikkhave, pārivāsikena bhikkhunā pārivāsikavuḍḍhatarena bhikkhunā saddhiṃ, mūlāyapaṭikassanārahena, mānattārahena, mānattacārikena, abbhānārahena bhikkhunā saddhiṃ ekacchanne āvāse vatthabba’’ntiādīni (cūḷava. 82) pakatatte caritabbehi anaññattā visuṃ visuṃ <pageBreak edition="Vipassana Research Institut" number="0.0163" /> agaṇetvā pārivāsikavuḍḍhatarādīsu puggalantaresu caritabbattā tesaṃ vasena sampiṇḍetvā ekekaṃ katvā gaṇetabbāni pañcāti ekasattati vattāni, ukkhepanīyakammakatavattesu vattapaññāpanavasena vuttaṃ ‘‘na pakatattassa bhikkhuno abhivādanaṃ paccuṭṭhānaṃ…pe… nahāne piṭṭhiparikammaṃ sāditabba’’nti (cūḷava. 75) idaṃ abhivādanādīnaṃ assādiyanaṃ ekaṃ, ‘‘na pakatatto bhikkhu sīlavipattiyā anuddhaṃsetabbo’’tiādīni (cūḷava. 51) ca dasāti evaṃ dvāsīti honti. Etesveva kānici tajjanīyakammakatādivattāni, kānici pārivāsikādivattānīti aggahitaggahaṇena dvāsītivattanti daṭṭhabbaṃ.</paragraph>
    <paragraph line="11">Idha <pageBreak edition="Myanmar" number="0.0164" /> vipākānubhavanavasena tadārammaṇaṃ, avipakkavipākassa sabbathā avigatattā bhavitvā vigatamattavasena kammañca <bold>‘‘bhutvā vigatuppanna’’</bold>nti vuttaṃ, <bold>na aṭṭhasāliniyaṃ</bold> (dha. sa. aṭṭha. 1) viya rajjanādivasena anubhutvāpagataṃ javanaṃ, uppajjitvā niruddhatāvasena bhūtāpagatasaṅkhātaṃ sesasaṅkhatañca ‘‘bhūtāpagatuppanna’’nti, tasmā idha okāsakatuppannaṃ vipākameva vadati, na tattha viya kammampīti. <bold>Anusayitakilesā</bold>ti appahīnā maggena pahātabbā adhippetā. Tenāha <bold>‘‘atītā vā…pe… na vattabbā’’</bold>ti. Tesañhi ambataruṇopamāya vattamānāditā na vattabbāti.</paragraph>
    <paragraph line="12">Āhatakhīrarukkho viya nimittaggāhavasena adhigataṃ ārammaṇaṃ, anāhatakhīrarukkho viya avikkhambhitatāya antogadhakilesaṃ ārammaṇaṃ daṭṭhabbaṃ, nimittaggāhakāvikkhambhitakilesā vā puggalā āhatānāhatakhīrarukkhasadisā. <bold>Purimanayenevā</bold>ti avikkhambhituppanne viya ‘‘imasmiṃ nāma ṭhāne nuppajjissantīti na vattabbā asamugghāṭitattā’’ti yojetvā vitthāretabbaṃ.</paragraph>
    <paragraph line="13"><bold>Pāḷiya</bold>nti paṭisambhidāpāḷiyaṃ (paṭi. ma. 3.21). Maggena pahīnakilesānameva tidhā navattabbataṃ apākaṭaṃ pākaṭaṃ kātuṃ ajātaphalarukkho ābhato, atītādīnaṃ appahīnatādassanatthampi <bold>‘‘jātaphalarukkhena dīpetabba’’</bold>nti āha. Tattha yathā acchinne rukkhe nibbattirahāni phalāni chinne anuppajjamānāni na kadāci sasabhāvāni ahesuṃ honti bhavissanti cāti atītādibhāvena na vattabbāni, evaṃ maggena pahīnakilesā ca daṭṭhabbā. Yathā ca chede asati phalāni uppajjissanti, sati ca nuppajjissantīti chedassa sātthakatā, evaṃ maggabhāvanāya ca sātthakatā yojetabbā.</paragraph>
    <centered line="14">Suttantabhājanīyavaṇṇanā niṭṭhitā.</centered>
    <title line="15">3. Pañhapucchakavaṇṇanā</title>
    <paragraph line="16" number="427"> Pañhapucchake <pageBreak edition="Vipassana Research Institut" number="0.0164" /> yaṃ vuttaṃ <bold>‘‘vīriyajeṭṭhikāya pana aññassa vīriyassa abhāvā na vattabbāni maggādhipatīnīti vā na maggādhipatīnīti vā’’</bold>ti, ettha ‘‘maggādhipatīnī’’ti <pageBreak edition="Myanmar" number="0.0165" /> na vattabbatāya eva aññassa vīriyassa abhāvo kāraṇanti daṭṭhabbaṃ. Chandassa pana cittassa vā namaggabhūtassa adhipatino tadā abhāvā ‘‘na maggādhipatīnī’’ti na vattabbānīti vuttaṃ. Chandacittānaṃ viya namaggabhūtassa aññassa vīriyādhipatino abhāvāti vā adhippāyo. Sammappadhānānaṃ tadā maggasaṅkhātaadhipatibhāvato vā ‘‘na maggādhipatīnī’’ti navattabbatā vuttāti veditabbā.</paragraph>
    <centered line="17">Pañhapucchakavaṇṇanā niṭṭhitā.</centered>
    <centered line="18">Sammappadhānavibhaṅgavaṇṇanā niṭṭhitā.</centered>
  </content>
</document>