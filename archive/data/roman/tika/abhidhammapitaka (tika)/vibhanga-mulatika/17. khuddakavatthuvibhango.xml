<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik16.xml</normativeSource>
    <archivePath>roman/tika/abhidhammapitaka (tika)/vibhanga-mulatika/17. khuddakavatthuvibhango.xml</archivePath>
    <baseFileName>17. khuddakavatthuvibhango</baseFileName>
    <titlePath>17. Khuddakavatthuvibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">17. Khuddakavatthuvibhaṅgo</chapter>
    <title line="2">1. Ekakamātikādivaṇṇanā</title>
    <paragraph line="3" number="832"> ‘‘Tettiṃsati <pageBreak edition="Myanmar" number="0.0216" /><pageBreak edition="Vipassana Research Institut" number="0.0217" /> tikā’’ti vuttaṃ, te pana <bold>pañcatiṃsa</bold>. Tathā ‘‘purisamalādayo aṭṭha navakā’’ti vuttaṃ, te pana <bold>āghātavatthuādayo nava</bold>. Ye ‘‘dve aṭṭhārasakā’’tiādimhi vuttā, te eva ‘‘iti atītāni chattiṃsā’’tiādinā tayo chattiṃsakā katāti āha <bold>‘‘cha aṭṭhārasakā’’</bold>ti, dvāsaṭṭhi pana diṭṭhigatāni aññattha vuttabhāveneva idha nikkhittānīti na gahitānīti daṭṭhabbāni.</paragraph>
    <centered line="4">Ekakamātikādivaṇṇanā niṭṭhitā.</centered>
    <title line="5">(1.) Ekakaniddesavaṇṇanā</title>
    <paragraph line="6" number="843-844"><bold>Atthi paṭiccaṃ nāmā</bold>ti yathā ‘‘cakkhuñca paṭiccā’’tiādīsu nissayādipaccayabhāvena paṭiccāti vuttaṃ, na tathā idha khattiyādijātīnaṃ paramatthato avijjamānānaṃ nissayādipaccayattassa abhāvā. Yesu pana khandhesu santesu khattiyādisammuti hoti, tesaṃ abbocchinnatāva khattiyādijātiyā atthitā, sā idha paṭicca-saddena vibhāvitāti attho. <bold>Ekissā seṇiyā</bold>ti asambhinnāyāti attho.</paragraph>
    <paragraph line="7">Pañhavissajjanādikiriyāsu <pageBreak edition="Vipassana Research Institut" number="0.0218" /> purato karaṇaṃ <bold>purekkhāro. Nikkheparāsī</bold>ti nidhānarāsi. <bold>Patthaṭākittino</bold>ti vitthiṇṇākittino. <bold>Rattaññumado</bold>ti purāṇaññutāmadoti vadanti. Cirarattijātena, cirarattipabbajitena vā jānitabbassa, rattīnameva vā jānanamado. <bold>Upaṭṭhāpakamāno</bold>ti āṇākaraṇamāno. Āṇākaraṇañhi vicāraṇaṃ idha <bold>‘‘yaso’’</bold>ti vuttanti. Parimaṇḍalattabhāvanissito māno <bold>pariṇāhamado</bold>. Sarīrasampattipāripūriyā mado <bold>pāripūrimado</bold>.</paragraph>
    <paragraph line="8" number="845"> Vatthunā vināpi vattabbatāya <bold>avatthukaṃ,</bold> na vatthuno abhāvā.</paragraph>
    <paragraph line="9" number="846"><bold>Cittassa vossajjana</bold>nti cittassa satito muccanaṃ, kāyaduccaritādīsu pakkhandanaṃ vā <bold>vossaggo. Patiṭṭhābhāvo</bold>ti kusalakaraṇe aṭṭhānaṃ, anuṭṭhānanti <pageBreak edition="Myanmar" number="0.0217" /> attho. Pamādasaṅkhātassa <bold>atthassa</bold> kāyaduccarite cittassa vossaggo pāṇātipāte micchādiṭṭhiyaṃ kodhe upanāheti evamādiko pariyāyo apariyanto, tadatthatappariyāyappakāsako vossagganissaggādiko byañjanapariyāyo cāti sabbaṃ taṃ saṅkhipitvā evarūpoti idaṃ ākāranidassanaṃ sabbapariyāyassa vattuṃ asakkuṇeyyattā katanti dassento āha <bold>‘‘pariyantābhāvato’’</bold>ti. <bold>Vissaṭṭhākāro</bold>ti satiyā paccanīkabhūte cattāro khandhe dasseti.</paragraph>
    <paragraph line="10" number="847"><bold>Cittassa thaddhatā</bold> tathāpavattacittamevāti vadanti, mānaviseso vā daṭṭhabbo. Upasaṅkamane vanditabbaṃ hotīti <bold>pariyanteneva carati</bold>.</paragraph>
    <paragraph line="11" number="848"> ‘‘Āpattiṃ āpannosī’’ti vutte ‘‘āvuso, tvaṃ āpannosī’’tiādinā tena vuttaṃ tasseva upari khipanavasena <bold>‘‘paṭippharitvā’’</bold>ti vadanti. ‘‘Tasmiṃ nāma dalidde, akusale vā idaṃ karonte ahaṃ kasmā na karomī’’ti evaṃ idha paṭippharaṇaṃ yuttaṃ. Karaṇassa uttarakiriyā <bold>karaṇuttariyaṃ. Akusalapakkho esā</bold>ti sārambhoti adhippāyo.</paragraph>
    <paragraph line="12" number="849"> Aticca icchatīti aticciccho, tassa bhāvo aticcicchatāti vattabbe cci-kāralopaṃ katvā <bold>‘‘aticchatā’’</bold>ti vuttaṃ. <bold>Atricchatā</bold>ti ca sā eva vuccatīti. Tatrāpi neruttikavidhānena padasiddhi veditabbā. Yathāladdhaṃ vā atikkamitvā atra atra icchanaṃ <bold>atricchatā,</bold> sā eva ra-kārassa ta-kāraṃ katvā <bold>‘‘aticchatā’’</bold>ti vuttā.</paragraph>
    <paragraph line="13"><bold>Atriccha</bold>nti <pageBreak edition="Vipassana Research Institut" number="0.0219" /> aticchaṃ, atra vā icchanto. Kena? <bold>Atilobhena</bold> atilobhamicchāsaṅkhātena <bold>atilobhamadena</bold> ca. Attano hitaṃ <bold>attā</bold>ti vuttaṃ. <bold>Hāyati</bold> jīrati, ādiṇṇo vā <bold>attā,</bold> patto vā <bold>attā,</bold> naṃ jīrati candakinnariṃ patthayitvā asitābhūdeviyā vihīno viya.</paragraph>
    <paragraph line="14"><bold>Icchāhatassā</bold>ti icchāya upaddutassa, mudditassa vā.</paragraph>
    <paragraph line="15"><bold>Atihīḷayāno</bold>ti avamaññamāno. <bold>Malaka</bold>nti evaṃnāmakaṃ janapadaṃ, abbhokāsaṃ vā. <bold>Kodaṇḍakenā</bold>ti kudaṇḍakena rassadaṇḍakena. Gaddulenāti ca vadanti. <bold>Ruhiramakkhitaṅgo</bold>ti ruhirasinnagatto.</paragraph>
    <paragraph line="16" number="850"> Jānantasseva <pageBreak edition="Myanmar" number="0.0218" /> bhiyyo bhiyyo codento viya <bold>sambhāvetukāmo hoti. Paccaye</bold>ti upādānādipaccaye.</paragraph>
    <paragraph line="17" number="851"> Ye patirūpena vañcenti, te <bold>gaṇṭhikā,</bold> durācārena vā gaṇṭhibhūtā. <bold>Gaṇṭhikaputtā nāma gaṇṭhikā eva honti, tena</bold> saddhivihārikā gaṇṭhikabhāvena <bold>‘‘thero…pe… dīghacaṅkame viharatī’’</bold>ti vadanti.</paragraph>
    <paragraph line="18"><bold>Vaṭṭati bhante</bold>ti ayampi eko pakāro, lābhinā eva pana sakkā ñātunti attano samāpattilābhitaṃ sūcetīti attho. <bold>Pañcattayaṃ</bold> nāma uparipaṇṇāsake dutiyasuttaṃ (ma. ni. 3.21 ādayo). Tassa gambhīrattā vadati <bold>‘‘pañcattayaṃ olokentassā’’</bold>ti.</paragraph>
    <paragraph line="19" number="852"><bold>Siṅga</bold>nti siṅgāraṃ. Tañhi kusalassa vijjhanato samāsevitatāya sīse parikkhataṃ sunikhataṃ visāṇaṃ viya, thirattā ca siṅgaṃ viyāti siṅgaṃ, taṃ panatthato rāgo.</paragraph>
    <paragraph line="20" number="853"> Temanakaraṇatthe <bold>tintiṇa</bold>-saddo daṭṭhabbo. <bold>Khīyana</bold>nti ca yena lobhena paraṃ mamanti vadantaṃ khīyati, so vutto. <bold>Khīyanaṃ</bold> bhaṇḍananti ca vadanti. <bold>Tintiṇa</bold>nti vā loluppamicceva vuttaṃ hoti. Saññā-saddo hi eso loluppavācakoti.</paragraph>
    <paragraph line="21" number="854"><bold>Ūruppamāṇāpī</bold>ti <pageBreak edition="Vipassana Research Institut" number="0.0220" /> etena mahantaghanabhāvena apūtitaṃ dasseti. <bold>Athavā</bold>tiādinā cīvaramaṇḍanādīnaṃ visesanāni ‘‘imassa vā pūtikāyassa bāhirānaṃ vā parikkhārānaṃ maṇḍanā’’tiādīnīti dasseti. Cīvarena hi maṇḍanā <bold>cīvaramaṇḍanā,</bold> cīvarassa vā maṇḍanā <bold>cīvaramaṇḍanā,</bold> evaṃ <bold>pattamaṇḍanā senāsanamaṇḍanā</bold> cāti adhippāyo. Ūnaṭṭhānapūraṇaṃ chavirāgasusaṇṭhānādikaraṇañca cīvarādīsu kāye ca yathāyogaṃ yojetabbaṃ. <bold>Tadahujātadārako viya hotī</bold>ti dārakacāpalyaṃ na muñcatīti attho.</paragraph>
    <paragraph line="22" number="855"> Sadisā anurūpā bhatti sabhāgo, na sabhāgo asabhāgo, mānathaddhatā, virodho vā. Tenassa mātādīsu vattanaṃ <bold>asabhāgavuttitā</bold>. Evaṃvidhānaṃ mānādhikānaṃ akusalānamidaṃ nāmaṃ.</paragraph>
    <paragraph line="23" number="856"><bold>Paritassitā</bold>ti <pageBreak edition="Myanmar" number="0.0219" /> saṅkampanā, ukkaṇṭhitassa vā tassa tassa taṇhāyanā.</paragraph>
    <paragraph line="24" number="857"> Kusalakaraṇe kāyassa avipphārikatā līnatā <bold>jātiālasyaṃ,</bold> na rogautubhojanādīhi kāyagelaññaṃ <bold>tandī</bold> nāma, atha kho pakatiālasyanti attho. <bold>Kāyālasiya</bold>nti nāmakāyassa ālasiyaṃ, tadeva rūpakāyassāpīti daṭṭhabbaṃ.</paragraph>
    <paragraph line="25" number="858"> Accasanādīhi uppannadhātukkhobhanimittaṃ ālasiyaṃ <bold>vijambhitā</bold>.</paragraph>
    <paragraph line="26" number="859"> Bhattanimittena uppannaṃ ālasyaṃ <bold>bhattasammado</bold>.</paragraph>
    <paragraph line="27" number="860"><bold>Imehi panā</bold>ti cittassa akalyatādīhi. Sabbattha <bold>kilesavasenā</bold>ti thinamiddhakāraṇānaṃ rāgādīnaṃ vasenāti daṭṭhabbaṃ.</paragraph>
    <paragraph line="28" number="861"> Sammāājīvato apeto katoti <bold>apakato</bold>. So ājīvupaddavena upaddutoti katvā āha <bold>‘‘upaddutassāti attho’’</bold>ti.</paragraph>
    <paragraph line="29"><bold>Tividhampi taṃ</bold> tattha āgataṃ tassa nissayabhūtāya imāya pāḷiyā <bold>dassetu</bold>nti evamattho daṭṭhabbo.</paragraph>
    <paragraph line="30"><bold>Pāpaṇikānī</bold>ti <pageBreak edition="Vipassana Research Institut" number="0.0221" /> āpaṇato chaḍḍitāni. <bold>Nantakānī</bold>ti antarahitāni, cīrāni vā. Gilānassa paccayabhūtā bhesajjasaṅkhātā jīvitaparikkhārā <bold>gilānapaccayabhesajjaparikkhārā</bold>. <bold>Pūtimutta</bold>nti purāṇassa apurāṇassa ca sabbassa gomuttassetaṃ nāmaṃ. Pūtibhāvena chaḍḍitosadhantipi keci.</paragraph>
    <paragraph line="31">Agabbhikā ekadvārā dīghasālā kira <bold>uddaṇḍo</bold>. Kucchitarajabhūtāya pāpicchatāya niratthakakāyavacīvipphandaniggahaṇaṃ korajaṃ, taṃ etassa atthīti korajiko, ativiya korajiko <bold>korajikakorajiko</bold>. Atiparisaṅkitoti keci. <bold>Mukhasambhāvito</bold>ti korajikakorajikādibhāvena pavattavacanehi attano mukhamattena aññehi sambhāvito. So evarūpo evarūpatāya eva attānaṃ paraṃ viya katvā <bold>‘‘ayaṃ samaṇo’’</bold>tiādiṃ katheti.</paragraph>
    <paragraph line="32"><bold>Paṇidhāyā</bold>ti ‘‘arahāti maṃ jānantū’’ti cittaṃ ṭhapetvā, patthetvā vā. <bold>Āpāthakajjhāyī</bold>ti manussānaṃ āpāthaṭṭhāne samādhiṃ samāpanno viya nisīdanto āpāthake janassa pākaṭaṭṭhāne jhāyī.</paragraph>
    <paragraph line="33">Aññaṃ <pageBreak edition="Myanmar" number="0.0220" /> viya katvā attano samīpe bhaṇanaṃ <bold>sāmantajappitaṃ</bold>. Ākārassa rassattaṃ katvā <bold>‘‘aṭhapanā’’</bold>ti vuttaṃ. Kuhanaṃ kuho, tassa ayanā pavatti <bold>kuhāyanā,</bold> kuhassa vā puggalassa ayanā gatikiriyā <bold>kuhāyanā</bold>.</paragraph>
    <paragraph line="34" number="862"><bold>Puṭṭhassā</bold>ti ‘‘ko tisso, ko rājapūjito’’ti puṭṭhassa. <bold>Nahanā</bold>ti bandhanā pariveṭhanā.</paragraph>
    <paragraph line="35" number="863"> Nimittena caranto jīvanto nimittakārako nemittiko, tassa bhāvo <bold>nemittikatā</bold>. Attano icchāya pakāsanaṃ <bold>obhāso</bold>. Ko pana soti? ‘‘Ajja bhikkhūnaṃ paccayā dullabhā jātā’’tiādikā <bold>paccayapaṭisaṃyuttakathā</bold>. Icchitavatthussa samīpe kathanaṃ <bold>sāmantajappā</bold>.</paragraph>
    <paragraph line="36" number="864"> Bahi chaḍḍanaṃ <bold>ukkhepanā</bold>. Parapiṭṭhimaṃsakhādanasīlo parapiṭṭhimaṃsiko, tassa bhāvo <bold>parapiṭṭhimaṃsikatā</bold>.</paragraph>
    <paragraph line="37" number="865"> Nikattuṃ <pageBreak edition="Vipassana Research Institut" number="0.0222" /> appena lābhena bahukaṃ vañcetvā gahetuṃ icchanaṃ nijigīsanaṃ, tassa bhāvo <bold>nijigīsanatā</bold>. Tasseva icchanassa pavattiākāro, taṃsahajātaṃ vā gavesanakammaṃ.</paragraph>
    <paragraph line="38" number="866"> Vaṇṇasampannaṃ pokkharaṃ vaṇṇapokkharanti uttarapadalopo pubbapadassa daṭṭhabbo, vaṇṇapāripūrī vā <bold>vaṇṇapokkharatā</bold>. ‘‘Atthajāpikā’’ti ettha viya japa-saddo uppattivācakoti āha <bold>‘‘pavattetī’’</bold>ti.</paragraph>
    <paragraph line="39" number="867"> Seyyasadisamānā unnativasena pavattāti ubhayatthāpi <bold>‘‘mānaṃ jappetī’’</bold>ti vuttaṃ.</paragraph>
    <paragraph line="40" number="868"> Hīnamāno pana onativasena pavattito kevalena mānasaddena niddesaṃ nārahatīti taṃniddese <bold>‘‘omānaṃ jappetī’’</bold>ti (vibha. 874) vuttaṃ.</paragraph>
    <paragraph line="41" number="872"> Rājabhogena raṭṭhabhuñjanako rājanissito <bold>raṭṭhiyo</bold>.</paragraph>
    <paragraph line="42" number="879"><bold>Puggalaṃ anāmasitvā</bold>ti yathā seyyassa seyyamānādiniddesesu ‘‘parehi seyyaṃ attānaṃ dahatī’’ti seyyādipuggalo mānuppādako <pageBreak edition="Myanmar" number="0.0221" /> āmaṭṭho, evametassa seyyamānabhāvepi mānuppādakapuggalavisesaṃ anāmasitvā ‘‘pare atimaññati’’cceva vuttanti attho. Pare atikkamitvā maññanañhi yassa kassaci atimānoti.</paragraph>
    <paragraph line="43" number="880"> Purimamānassa uparimāno <bold>mānātimāno, ati</bold>-saddo upari-saddassa atthaṃ vadatīti daṭṭhabbo. Purimamānaṃ vā atikkanto māno <bold>mānātimāno</bold>.</paragraph>
    <paragraph line="44" number="881"> Pakkhijātīsu vāyaso anto lāmakoti katvā <bold>‘‘kākajāti viyā’’</bold>ti vuttaṃ.</paragraph>
    <paragraph line="45" number="882"> Thero kira dosacarito ahosi, tasmā āditova ‘‘tumhe akhīṇāsavā’’ti avatvā upāyena kathesīti vadanti, dosacaritattā vā khippaṃ tatiyapadavāre virāgaṃ uppādesīti adhippāyo.</paragraph>
    <paragraph line="46" number="883"><bold>Mānaṃ</bold><pageBreak edition="Vipassana Research Institut" number="0.0223" /><bold>anugatacchando</bold>ti mānasampayuttachando, mānasabhāvaṃ anugato mānacchando vā.</paragraph>
    <paragraph line="47" number="884"> ‘‘Vilambana’’nti ca itthipurisasammānanādikiriyādivilambanapaṭisaṃyuttaṃ kattabbaṃ daṭṭhabbaṃ. Tattha yuttamuttasiliṭṭhaṃ paṭibhānaṃ <bold>vilambanapaṭibhānaṃ</bold>.</paragraph>
    <paragraph line="48" number="887"> Amaravādapaṭisaṃyutto vitakko, attano amaraṇatthāya devabhāvatthāya vā vitakko <bold>amaravitakko</bold>.</paragraph>
    <paragraph line="49" number="888"> Paresu anuddayā rāgavasena anuddayakaraṇaṃ etassāti parānuddayo, tassa bhāvo <bold>parānuddayatā,</bold> paresu vā anuddayasseva sahananditādikassa bhāvo <bold>parānuddayatā,</bold> tādiso rāgo. <bold>Tatthā</bold>ti parānuddayatāya saṃsaṭṭhavihārena dassitāyāti attho yujjati.</paragraph>
    <paragraph line="50" number="890"> Anavaññattiṃ patthento anavaññattatthameva kāmaguṇe ca patthetīti āha <bold>‘‘pañcakāma…pe… nissito hutvā’’</bold>ti.</paragraph>
    <centered line="51">Ekakaniddesavaṇṇanā niṭṭhitā.</centered>
    <title line="52">(2.) Dukaniddesavaṇṇanā</title>
    <paragraph line="53" number="891"><bold>Upanayhatī</bold>ti <pageBreak edition="Myanmar" number="0.0222" /> bandhati. A-kāro anantaratthavācako, mariyādavācakassa vā ākārassa rassattaṃ katvā ‘‘aṭṭhapanā’’ti vuttanti <bold>‘‘anantaraṭṭhapanā’’</bold>tiādimāha. Tattha paṭhamuppannassa pavattākāro mariyādā, taṃ anatikkamitvā tasseva daḷhīkaraṇavasena ṭhapanā <bold>mariyādaṭṭhapanā. Pakatiṭṭhapanā</bold>mattameva, visesanarahitāti attho.</paragraph>
    <paragraph line="54" number="892"> Niṭṭhuriyaṃ kheḷapātanaṃ, niṭṭhuriyaṃ viya <bold>niṭṭhuriyaṃ. Dassetvā</bold>ti dantehi chinditvā. Tena <pageBreak edition="Vipassana Research Institut" number="0.0224" /> pana dassanaṃ <bold>paḷāso</bold>ti dasseti. <bold>Paḷāsassa āyanā</bold>ti yugaggāhappavatti. Samabhāvadahanaṃ <bold>jayo,</bold> tassa āharaṇato <bold>āhāro. Dhuraṃ na detī</bold>ti pāmokkhaṃ na deti.</paragraph>
    <paragraph line="55" number="894"> Kāyena cetiyaṅgaṇādivattaṃ karoti ‘‘evaṃ vattasampanno saddho kathaṃ kāyaduccaritādīni karissatī’’ti paresaṃ ñāpanatthaṃ. <bold>Aticcā</bold>ti accayaṃ katvā. <bold>Āsarantī</bold>ti āgacchanti, puna paṭicchādane pavattantīti attho. Konāmevaṃ karotīti vocchindanacchādanā vā <bold>vocchādanā</bold>.</paragraph>
    <paragraph line="56"><bold>Na sammā bhāsitā</bold>ti yo na sammā bhāsati, so <bold>saṭho</bold>ti dasseti. <bold>Kucchi vā piṭṭhi vā jānituṃ na sakkā</bold>ti asantaguṇasambhāvaneneva cittānurūpakiriyāvirahato ‘‘evaṃcitto evaṃkiriyo’’ti jānituṃ na sakkāti attho.</paragraph>
    <paragraph line="57">Ajo eva <bold>ajāmigo. Nelako</bold>ti taruṇavaccho. Yathā so yakkho tādisaṃ rūpaṃ dassetvā ‘‘ajā’’ti saññāya āgatāgate khādati, evamayampi taṃtaṃsadisaguṇasambhāvanena te te vañceti. Tenetaṃ sāṭheyyaṃ māyāto balavatarā vañcanāti daṭṭhabbaṃ. Teneva <bold>‘‘parikkhattatā’’</bold>ti vuttaṃ.</paragraph>
    <paragraph line="58" number="908"> Sakkāyadiṭṭhādīnaṃ abhāvepi yaṃ saṃyojanaṃ hoti, taṃ bahiddhā saṃyojanato bahiddhāsaṃyojanassa puggalassa visesanabhūtaṃ <bold>bahiddhāsaṃyojanaṃ nāma</bold>.</paragraph>
    <centered line="59">Dukaniddesavaṇṇanā niṭṭhitā.</centered>
    <subhead line="60">(3.) Tikaniddesavaṇṇanā</subhead>
    <paragraph line="61" number="909"> Akusalamūlāneva <pageBreak edition="Myanmar" number="0.0223" /> vaṭṭamūlānīti tehi kathitehi vaṭṭamūlasamudācāro kathito hotīti āha <bold>‘‘tīhi…pe… kathito’’</bold>ti.</paragraph>
    <paragraph line="62" number="919"><bold>Sassato</bold><pageBreak edition="Vipassana Research Institut" number="0.0225" /><bold>loko</bold>tiādidassanameva brahmacariyaṃ mokkhasampāpakaṃ uttamacariyanti diṭṭhigatikehi sammatanti āha <bold>‘‘diṭṭhigatikasammatassā’’</bold>ti. Rūpārūpāvacaravipākesu sātisayo bhavarāgoti adhippāyena vuttaṃ <bold>‘‘mahābrahmāna’’</bold>nti.</paragraph>
    <paragraph line="63" number="920"><bold>Kathaṃvidha</bold>nti kenākārena saṇṭhitanti atthoti katvā āha <bold>‘‘ākārasaṇṭhāna’’</bold>nti. <bold>Mānaṭhapanā</bold>ti seyyādivasena mānena ṭhapanā, mānasaṅkhātā vā ṭhapanā.</paragraph>
    <paragraph line="64" number="921"><bold>Cetaso utrāso</bold> domanassaṃ, doso vā, taṃsampayuttā vā cetanādayo.</paragraph>
    <paragraph line="65" number="922"><bold>Desanāsukhatāyā</bold>ti tiṇṇaṃ addhānaṃ vasena vicikicchāya desanā sukhā ‘‘kaṅkhati vicikicchatī’’ti, na pana tathā mohenāti adhippāyo. <bold>Vaṇṇādibhedaṃ sutvā</bold>ti keci kira vadanti ‘‘khattiyajīvo paṇḍuvaṇṇo. Kasmā? So hi pubbaṇhe ramati, pubbaṇhe ca chāyā paṇḍuvaṇṇā. Brāhmaṇavessasuddajīvā odātapītakāḷavaṇṇā. Te hi majjhanhasāyanharattīsu odātapītakāḷachāyā kāḷatamakālesu ramantī’’ti tesaṃ vaṇṇabhedaṃ, ‘‘byāpī parimaṇḍalo’’tiādinā kathentānaṃ saṇṭhānabhedañca sutvā.</paragraph>
    <paragraph line="66" number="923"><bold>Purisapuggalo</bold>ti padadvayaṃ ekapadaṃ katvā jānantānaṃ vasenāyaṃ sammutikathā pavattā, padantarameva vā idaṃ puggalavācakanti dassento <bold>‘‘ayaṃ panā’’</bold>tiādimāha. Atha vā purisoti vutto ca puggalo eva, na purisindriyayuttovāti dassanatthampi <bold>‘‘purisapuggalo’’</bold>ti vuttanti veditabbaṃ. <bold>Aṭṭhasu ābādhesū</bold>ti pittasemhavātasamuṭṭhānautuvipariṇāmajaopakkamikavisamaparihārajasannipātajakammasamuṭṭhānesu. <bold>Pubbe kata</bold>nti purāṇatarakammaṃ icchantīti upapajjavedanīyañca kira paṭikkhipanti. <bold>Āṇattimūlakena vā</bold>ti yopi āṇāpetvā vadhabandhādidukkhaṃ uppādeti, tampi taṃmūlakaṃ na hoti, issaranimmānamūlamevāti adhippāyo.</paragraph>
    <paragraph line="67" number="924"><bold>Mohassa</bold><pageBreak edition="Myanmar" number="0.0224" /><bold>anudahanaṃ</bold> dāhakāraṇatāya vuttaṃ, sabhāvatopi pana asampaṭivedho sampaṭivedhasukhassa paccanīkabhūto dukkho evāti anudahanatā veditabbā. Evañca katvā ‘‘upekkhā vedanā ñāṇasukhā aññāṇadukkhā’’ti (ma. ni. 1.465) vuttā.</paragraph>
    <paragraph line="68" number="926"><bold>Puthunimittārammaṇesū</bold>ti <pageBreak edition="Vipassana Research Institut" number="0.0226" /> subhanimittādivasena puthunimittasabhāvesu ārammaṇesu, puthusabhāvesu vā subhanimittādiārammaṇesu. Kosajjapamādaniddesānaṃ samānattepi avipphārikatāsaṅkhātā līnavuttitā <bold>kosajjaṃ,</bold> sativossaggasaṅkhātaṃ pamajjanaṃ <bold>pamādo</bold>ti ayaṃ visesoti.</paragraph>
    <paragraph line="69" number="931"><bold>Sagaruvāsa</bold>nti saottappavāsamāha, <bold>sajeṭṭhakavāsa</bold>nti sahirivāsaṃ. Anādiyanā <bold>anaddā</bold> ovādaaggahaṇaṃ, acittīkāroti attho. Sukkhakaṭṭhassa viya anallatā, amudutā vā <bold>anaddā. Asīlya</bold>nti asukhasīlatā amudutā eva.</paragraph>
    <paragraph line="70" number="934"><bold>Upārambho</bold> dosasampayuttacittuppādo siyā.</paragraph>
    <paragraph line="71" number="936"> ‘‘Idha pāsāṇaṃ karotī’’tiādinā ṭhapanatthepi karoti-saddo yujjatīti āha <bold>‘‘karotīti ṭhapetī’’</bold>ti. Ettha cāyaṃ āvajjanā akusalānaṃ āsannakāraṇattā khuddakavatthūsu vuttāti veditabbā, tadanukūlakiccattā vā.</paragraph>
    <centered line="72">Tikaniddesavaṇṇanā niṭṭhitā.</centered>
    <title line="73">(4.) Catukkaniddesavaṇṇanā</title>
    <paragraph line="74" number="939"><bold>Itīti nidassane nipāto</bold>ti evaṃ-saddena samānatthoti dasseti. <bold>Bhavābhavahetūtipī</bold>ti ettha bhavanti jāyanti etenāti <bold>bhavo,</bold> sappiādibhesajjaṃ. Bhavo eva paṇītataro abhivuddho <bold>abhavo</bold>. Bhāvanārāmatāariyavaṃsappaheyyattā vā purimataṇhāttayavajjā sabbā taṇhā ‘‘bhavābhavahetu uppajjatī’’ti vuttāti veditabbā.</paragraph>
    <paragraph line="75"><bold>Etāyā</bold>ti <pageBreak edition="Myanmar" number="0.0225" /> chandādiagatiyā. <bold>Na gacchantī</bold>ti na pavattanti, taṃ taṃ kiriyaṃ na karontīti <pageBreak edition="Vipassana Research Institut" number="0.0227" /> attho. <bold>Iminā</bold>ti chandādinā agatigamanena. Chandādīsu yena ninno, tena gamanaṃ <bold>yathāninnagamanaṃ</bold>.</paragraph>
    <paragraph line="76">‘‘Rājā’’tiādinā rājādinimitto viya ūmiādinimitto cittutrāso <bold>ūmiādibhayaṃ,</bold> ‘‘ūmibhayanti kho, bhikkhave, kodhupāyāsassetaṃ adhivacana’’ntiādivacanato (ma. ni. 2.162; a. ni. 4.122; itivu. 109) kodhupāyāsaodarikattapañcakāmaguṇamātugāmā vā. Tattha pañcakāmaguṇamātugāmaggahaṇena tannissitachandarāgaggahaṇaṃ veditabbaṃ, odarikattañca lobhova. Ukkhepanīyādikammaṃ <bold>vinayadaṇḍaṃ</bold>.</paragraph>
    <paragraph line="77">‘‘Atha kho timbaruko paribbājako yena bhagavā…pe… etadavoca ‘kiṃ nu kho, bho gotama, sayaṃkataṃ sukhadukkha’nti? Mā hevaṃ timbarukāti bhagavā avocā’’tiādinā nidānavagge (saṃ. ni. 2.18) āgatattā <bold>‘‘timbarukadiṭṭhī’’</bold>ti vuttā.</paragraph>
    <centered line="78">Catukkaniddesavaṇṇanā niṭṭhitā.</centered>
    <title line="79">(5.) Pañcakaniddesavaṇṇanā</title>
    <paragraph line="80" number="940"><bold>Āgantuṃ pana na dentī</bold>ti āgamanassa paccayā na hontīti attho daṭṭhabbo.</paragraph>
    <paragraph line="81" number="941"><bold>Avadehanato</bold>ti pūraṇena maṃsūpacayahetutāya ca upacayanato. Gimhakāle bhuñjitvā sayantassa sukhaṃ hotīti taṃ utusukhaṃ <bold>‘‘seyyasukha’’</bold>nti vuttaṃ, sayaniriyāpathasukhanti attho. <bold>Vata</bold>nti dhutaṅgāni. <bold>Tapo</bold>ti khandhakavattāni, vīriyaṃ vā. Sīlaggahaṇena khandhakavattamethunaviratīnaṃ gahitattā tapabrahmacariyaggahaṇaṃ na kattabbanti ce? Na, aññasīlato visesetvā tapabrahmacariyānaṃ devattakāraṇattaggahaṇassa dassanato, bāhirānañcassa vinibandhassa pavattidassanato vā. Tesañhi avihiṃsādigovatādidukkarakārikāmethunaviratiyo yathākkamaṃ sīlādīni, tāni ca te devanikāyaṃ paṇidhāya carantīti. <bold>Aññathā ca</bold> saddhāruciādīhi ‘‘yato <pageBreak edition="Vipassana Research Institut" number="0.0228" /> kho bho ayaṃ attā rūpī cātumahābhūtiko mātāpettikasambhavo kāyassa bhedā ucchijjatī’’tiādinā (dī. ni. 1.85) vikappetvā.</paragraph>
    <paragraph line="82" number="942"> Byasanesu <pageBreak edition="Myanmar" number="0.0226" /> ñātibhogarogabyasanaggahaṇena taṃnimittā sokādayo gahitāti daṭṭhabbā. Dassanasavanesu paṭikūlatā <bold>dassanasavanapaṭikūlatā</bold>. Ettha ca ādīnavehi pañcahi tesaṃ kāraṇabhūtā akkhantiyeva bhinditvā kathitāti veditabbā, akkhantimūlakā vā appiyatādihetubhūtā dukkaṭadubbhāsitatādidosā.</paragraph>
    <paragraph line="83">Micchājīvanimittaṃ maraṇakāle uppannabhayaṃ <bold>‘‘ājīvakabhaya’’</bold>nti vuttaṃ. ‘‘Ājīvikābhaya’’nti pana pāṭhe paccayānuppattiṃ passato ājīvikanimitto cittutrāsoti attho daṭṭhabbo. Kittisaddo silokanti tappaṭipakkhā asilokaṃ akitti. Tenāha <bold>‘‘garahabhaya’’</bold>nti.</paragraph>
    <paragraph line="84" number="943"><bold>Uppilāvita</bold>nti udaggatāsaṅkhāto avūpasamabhāvo, avūpasamahetubhūto vā pītiyā ākāro.</paragraph>
    <centered line="85">Pañcakaniddesavaṇṇanā niṭṭhitā.</centered>
    <title line="86">(6.) Chakkaniddesavaṇṇanā</title>
    <paragraph line="87" number="944"> ‘‘Kodhano hoti upanāhī’’tiādinā kodhādihetukā upanāhādayo kodhādīnaṃ sahāyakāraṇabhāvena suttante vuttāti kodhādayo eva <bold>vivādamūlāni,</bold> tenettha te eva vuttā. <bold>Sandiṭṭhiparāmasitā</bold> attano diṭṭhiyaṃ abhiniviṭṭhatā.</paragraph>
    <paragraph line="88" number="945"><bold>Appatissayo</bold>ti patissayabhūtehi garūhi virahito. <bold>Appamādalakkhaṇa</bold>nti satiavippavāsaṃ kusalānuyogasātaccaṃ vā.</paragraph>
    <paragraph line="89"><bold>Yuttapayuttatā</bold>ti <pageBreak edition="Vipassana Research Institut" number="0.0229" /> tanninnatāvasena suṭṭhu yuttatā. <bold>Gaṇasaṅgaṇikā</bold> kilesavasena pavattā saṅgaṇikā. Itthipaṭisaṃyuttakathāsavane itthisaddasavane ca assādo <bold>savanasaṃsaggo</bold>. Itthiyā kassaci dānaggahaṇassādo <bold>paribhogasaṃsaggo</bold>.</paragraph>
    <paragraph line="90" number="946"><bold>Somanassena saddhiṃ upavicarantīti somanassupavicārā</bold>ti akusalasomanassasahagatā rūpavicārādayo idhādhippetāti veditabbā, tathā <bold>upekkhupavicārā</bold> ca. <bold>Taṃsampayutto vā</bold>ti etena vicāraggahaṇena vitakkopi <pageBreak edition="Myanmar" number="0.0227" /> gahitoti vitakkappavattanena ‘‘upavitakketī’’ti idampi vuttaṃ hotīti dasseti.</paragraph>
    <paragraph line="91" number="947"><bold>Aññāṇasampayuttā</bold>ti vicikicchuddhaccasahagatacittesu upekkhā mohoti vadanti, lobhasampayuttupekkhāpi pana gehassitā na na hoti.</paragraph>
    <paragraph line="92" number="948"><bold>Adhiccasamuppanniko</bold> ‘‘adhicca samuppanno attā uppanno bhavissatī’’ti gaṇhanto sassatadiṭṭhiko hotīti evarūpassa diṭṭhi viyāti dassento <bold>‘‘adhiccasamuppannikassevā’’</bold>ti āha. <bold>Na so jāto</bold>ti ettha ‘‘jātū’’ti ayaṃ nipāto u-kārassa o-kāraṃ katvā jātoti vutto, tena vā samānatthaṃ nipātantaraṃ etaṃ daṭṭhabbaṃ. <bold>Sabbāsavadiṭṭhī</bold>ti <bold>sabbāsavapariyāyena</bold> āgatā diṭṭhi.</paragraph>
    <centered line="93">Chakkaniddesavaṇṇanā niṭṭhitā.</centered>
    <title line="94">(7.) Sattakaniddesavaṇṇanā</title>
    <paragraph line="95" number="951"> Dvāsaṭṭhiyā diṭṭhīsu sattakassa aññassa abhāvā satta ucchedavādā eva idha tathā avatvā ‘‘satta diṭṭhī’’ti vuttā.</paragraph>
    <centered line="96">Sattakaniddesavaṇṇanā niṭṭhitā.</centered>
    <title line="97">(8.) Aṭṭhakaniddesavaṇṇanā</title>
    <paragraph line="98" number="952"> ‘‘Kammaṃ <pageBreak edition="Vipassana Research Institut" number="0.0230" /> kho me kattabbaṃ bhavissatī’’tiādinā osīdanākārena pavattacittuppādā <bold>kosajjakāraṇāni,</bold> kosajjameva vā kosajjantarakāraṇatāya <bold>kosajjakāraṇānī</bold>ti daṭṭhabbāni. <bold>Māsācitaṃ maññe</bold>ti ettha ācita-saddo tinta-saddassa, maññe-saddo ca viya-saddassa atthaṃ vadatīti adhippāyena ‘‘tintamāso viyā’’ti ayamattho vibhāvito, māsacayo viyāti vā attho.</paragraph>
    <paragraph line="99" number="957"><bold>Pharatī</bold>ti phusati, ghaṭṭetīti attho. <bold>Aññena kāraṇenā</bold>ti ‘‘ajja tayā vikāle bhuttaṃ, tena tvaṃ āpattiṃ āpannosī’’ti vutto ‘‘hiyyo <pageBreak edition="Myanmar" number="0.0228" /> mayā kāle bhuttaṃ, tenāhaṃ anāpanno’’tiādinā aññena ayuttena kāraṇena aññaṃ yuttaṃ kāraṇaṃ paṭicchādetīti attho. Pucchitatthato bahiddhā yathā taṃ na allīyati, tathā kathāya apanayanaṃ vikkhipanaṃ <bold>bahiddhā apanāmanā</bold>.</paragraph>
    <paragraph line="100" number="958"><bold>Asaññīvādā</bold>ti puggalehi diṭṭhiyo dasseti. Yehi vā abhinivesehi asaññī attānaṃ vadanti, te <bold>asaññīvādā. Arūpasamāpattinimitta</bold>nti ākāsādiṃ.</paragraph>
    <centered line="101">Aṭṭhakaniddesavaṇṇanā niṭṭhitā.</centered>
    <title line="102">(9.) Navakaniddesavaṇṇanā</title>
    <paragraph line="103" number="960"> Dasamassa avuttattā <bold>‘‘sattesu uppattivaseneva kathitānī’’</bold>ti vuttaṃ.</paragraph>
    <paragraph line="104" number="963"><bold>Sukhavinicchaya</bold>nti sevitabbāsevitabbasukhasanniṭṭhānanti attho. <bold>Ajjhattaṃ sukha</bold>nti sevitabbaṃ nekkhammasukhaṃ. <bold>Vinicchayāti dve vinicchayā</bold>ti idaṃ –</paragraph>
    <gatha1 line="105">‘‘Sātaṃ <pageBreak edition="Vipassana Research Institut" number="0.0231" /> asātanti yamāhu loke,</gatha1>
    <gatha2 line="106">Tamūpanissāya pahoti chando;</gatha2>
    <gatha3 line="107">Rūpesu disvā vibhavaṃ bhavañca,</gatha3>
    <gathalast line="108">Vinicchayaṃ kubbati jantu loke’’ti. (su. ni. 873; mahāni. 102) –</gathalast>
    <unindented line="109">Etassa niddese vuttaṃ.</unindented>
    <paragraph line="110"><bold>Idha vinicchayoti vutto</bold>ti imissā vibhaṅgapāḷiyā yo chandarāgassa paccayasabhāvena vinicchaya-saddena vutto, <bold>sakkapañhepi</bold> (dī. ni. 2.357) chandassa nidānabhāvena vitakka-saddena so eva āgatoti evaṃ vitakkassa vinicchayabhāvaṃ tasseva idha gahitatañca dasseti. <bold>Balavasanniṭṭhāna</bold>nti balavatiyā taṇhāya ārammaṇassa niṭṭhapetvā gahaṇaṃ.</paragraph>
    <paragraph line="111" number="964"> Satipi aññesañca saṅkhatabhāve ahanti asmīti ca sātisayā mānassa saṅkhatatāti katvā <bold>‘‘saṅkhata’’</bold>nti māno vutto. Seyyādivasena <pageBreak edition="Myanmar" number="0.0229" /> ‘‘ahamasmī’’ti attano saṅkharaṇaṃ vā <bold>saṅkhataṃ</bold>. Ettha ‘‘bhavissantī’’tiādikā pavatti taṇhādiṭṭhīnaṃ visesavatīti tāsampi iñjitādibhāvo vutto.</paragraph>
    <centered line="112">Navakaniddesavaṇṇanā niṭṭhitā.</centered>
    <title line="113">(10.) Dasakaniddesavaṇṇanā</title>
    <paragraph line="114" number="970"> Jālakkhipasaṃvidhānādikusalatāsaṅkappanaṃ <bold>upāyacintā,</bold> tassā micchābhāvapaṭicchādanabhāvena pavatto tadākāro <bold>moho upāyacintāvasena uppanno</bold>ti daṭṭhabbo. Yathākate pana pāpe anādīnavadassanavasena pavattā saññā, saṅkappo vā <bold>paccavekkhaṇā,</bold> tassāpi micchābhāvapaṭicchādakaṃ tadākāraṃ, anādīnavadassanaṃ vā <bold>paccavekkhaṇākārena uppanno moho</bold>ti. <bold>Vimuttasaññitā</bold>ti <pageBreak edition="Vipassana Research Institut" number="0.0232" /> adhimānasampayuttaṃ, titthiyānaṃ vā attano diṭṭhiyā vimuttatāsañjānanaṃ. ‘‘Vimuttomhī’’ti evaṃ pavatto akusalacittuppādo <bold>micchāvimuttī</bold>ti keci vadanti. Phalaṃ viya vimuttanti gahite pana diṭṭhisampayuttacitte diṭṭhi <bold>micchāñāṇaṃ,</bold> samādhi ca <bold>micchāvimuttī</bold>ti yuttaṃ siyā.</paragraph>
    <centered line="115">Dasakaniddesavaṇṇanā niṭṭhitā.</centered>
    <subhead line="116">Taṇhāvicaritaniddesavaṇṇanā</subhead>
    <paragraph line="117" number="973"><bold>Samūhagāhato</bold>ti taṇhāmānadiṭṭhīnaṃ sādhāraṇaggahaṇatoti vadanti. ‘‘Itthaṃ evaṃ aññathā’’ti pana visesaṃ akatvā gahaṇaṃ <bold>samūhagāho</bold>ti daṭṭhabbo. <bold>Aññaṃ ākāra</bold>nti parasantānagataṃ ākāraṃ. <bold>Atthī</bold>ti sadā saṃvijjatīti attho. <bold>Sīdatī</bold>ti vinassati. <bold>Saṃsayaparivitakkavasenā</bold>ti ‘‘kiṃ nu kho ahaṃ siyaṃ, na siya’’nti evaṃ parivitakkavasena. <bold>Patthanākappanavasenā</bold>ti ‘‘api nāma sādhu panāhaṃ siya’’nti evaṃ patthanāya kappanavasena.</paragraph>
    <paragraph line="118"><bold>Suddhasīsā</bold>ti taṇhāmānadiṭṭhīnaṃ sādhāraṇasīsā visesassa anissitattā ‘‘suddhasīsā’’ti vuttā. Tattha diṭṭhisīsehi diṭṭhiyā taṇhā dassitā, sīsasīsamūlakehi <pageBreak edition="Myanmar" number="0.0230" /> mānadiṭṭhīhi sayameva cāti āha <bold>‘‘evamete…pe… taṇhā vicaritadhammā veditabbā’’</bold>ti. Diṭṭhimānesupi <bold>‘‘taṇhāvicaritānī’’</bold>ti vacanañca aññamaññaṃ vippayogīnaṃ diṭṭhimānānaṃ taṇhāya avippayogīnaṃ taṃmūlakattāva tappadhānatāya katanti veditabbaṃ.</paragraph>
    <paragraph line="119" number="974"><bold>Avakkarī</bold>ti nipāto nānābhāve vattatīti anānākaraṇaṃ anavakkari, taṃ katvā, avakkari vā akatvā anavakkari katvāti evaṃ dassento āha <bold>‘‘avinibbhogaṃ katvā’’</bold>ti. ‘‘Anavakāriṃ karitvā’’ti vā pāṭho, tattha avakiraṇaṃ vikkhepanaṃ samūhassa ekadesānaṃ vinibbhujjanaṃ avakāri, taṃ avakāriṃ vinibbhogaṃ akatvā, pañcapi khandhe samūhato ekatteneva gahetvā attato avinibbhujjitvā asmīti chandamānadiṭṭhiyo paṭilabhatīti <pageBreak edition="Vipassana Research Institut" number="0.0233" /> attho. <bold>Asitabyābhaṅgitāyā</bold>ti dāttena kājena cāti etena parikkhārena, asitabyābhaṅgīhi lavanavahanakiriyā vā ‘‘asitabyābhaṅgī’’ti vuttā.</paragraph>
    <paragraph line="120" number="976"><bold>Avakāriṃ karitvā</bold>ti rūpādīni attato vinibbhujjitvā iminā rūpena…pe… iminā viññāṇena asmīti chandaṃ paṭilabhatīti evaṃ sabbattha imināti etassa attato avinibbhuttena rūpādināti attho daṭṭhabbo. Attato hi avinibbhuttāni abahikatāni ahamicceva gahitāni rūpādīni upādāya upagantvā pavattā taṇhā <bold>‘‘ajjhattikassa upādāyā’’</bold>ti vuttā, attato ca vinibbhuttāni bahikatāni upagantvā pavattā <bold>‘‘bāhirassa upādāyā’’</bold>ti. <bold>Khaggena vā chattena vā ahaṃ nicco</bold>ti abhimaṅgalasammatena khaggādinā mama vināso natthīti maññatīti attho. <bold>Ekekassā</bold>ti idaṃ anādimhi anante ca saṃsāre ekekassa atītānāgatesu chattiṃsāyapi sambhavadassanatthaṃ vuttaṃ, <bold>ekekassa vā puggalassa yathālābhavasenā</bold>ti idampi anissitataṇhāmānadiṭṭhiṃ katvā puthujjanassa addhāpaccuppanne kassaci sambhavadassanatthaṃ.</paragraph>
    <centered line="121">Taṇhāvicaritaniddesavaṇṇanā niṭṭhitā.</centered>
    <centered line="122">Khuddakavatthuvibhaṅgavaṇṇanā niṭṭhitā.</centered>
  </content>
</document>