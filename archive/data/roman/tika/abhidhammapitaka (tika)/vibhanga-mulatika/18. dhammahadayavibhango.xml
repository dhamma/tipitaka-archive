<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik17.xml</normativeSource>
    <archivePath>roman/tika/abhidhammapitaka (tika)/vibhanga-mulatika/18. dhammahadayavibhango.xml</archivePath>
    <baseFileName>18. dhammahadayavibhango</baseFileName>
    <titlePath>18. Dhammahadayavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">18. Dhammahadayavibhaṅgo</chapter>
    <title line="2">1. Sabbasaṅgāhikavāravaṇṇanā</title>
    <paragraph line="3" number="978"> ‘‘Pañcakkhandhā’’tiādinā <pageBreak edition="M" number="0.0231" /><pageBreak edition="V" number="0.0234" /><bold>khandhādīnaṃ</bold> dhātusambhavapariyāpannapātubhāva bhūmantaratīsu dhātūsuuppādakadānādikusala kammatabbipākaabhiññeyyādiārammaṇadukadvayadiṭṭhādikusalattikāditikapañcakarūpalokiyadukadvayabhedabhinnānaṃ niravasesato saṅgahitattā dutiyavārādīnañca ettha anuppavesato sabbasāmaññena vutto paṭhamo <bold>sabbasaṅgāhikavāro</bold> nāma, dutiyo <bold>uppattānuppattidassanavāro nāmā</bold>ti vuttaṃ. Tattha pana ‘‘kāmadhātuyā kati khandhā kati āyatanānī’’tiādinā (vibha. 991) tesaṃ atthitā eva vuttā, kiriyāvisesassa appayogo ‘‘atthi bhavati saṃvijjatī’’ti sāmaññakiriyāya viññeyyabhāvato, tenāyaṃ ‘‘sambhavāsambhavadassanavāro’’ti vattuṃ yutto, catuttho ca upapattikkhaṇe uppattānuppattidassanavāroti tattha pātubhāvāpātubhāvavacanato.</paragraph>
    <paragraph line="4" number="979"><bold>Yathāpuccha</bold>nti pucchānurūpaṃ avitathabyākaraṇaṃ parehi katampi sabbaññuvacanaṃ viññāya katattā <bold>sabbaññubyākaraṇameva</bold> nāma hoti, ko pana vādo sabbaññunā eva kateti adhippāyo.</paragraph>
    <title line="5">2. Uppattānuppattivāravaṇṇanā</title>
    <paragraph line="6" number="991"><bold>Kāmadhātusambhūtānañcā</bold>ti iddhiyā rūpadhātugatānaṃ kāmāvacarasattānañcāti attho. <bold>Ghānāyatanādīnaṃ abhāvenā</bold>ti ettha yadi tadabhāvena gandhāyatanādīni āyatanādikiccaṃ na karonti <pageBreak edition="V" number="0.0235" />, asaññasattesu cakkhāyatanassa abhāvena rūpāyatanaṃ āyatanādikiccaṃ na kareyya. Tato ‘‘asaññasattānaṃ devānaṃ upapattikkhaṇe dvāyatanāni pātubhavantī’’tiādivacanaṃ na vattabbaṃ siyā. Kāmāvacarādiokāsā tattha uppajjamānasattānaṃ, tattha pariyāpannadhammānaṃ vā adhiṭṭhānabhāvena ‘‘dhātū’’ti vuccanti, tathā yesu kāmāvacarādisattanikāyesu kāmāvacarādisattā uppajjanti, tesaṃ sattānaṃ uppatti etthāti sattuppattīti vuccamānā te <pageBreak edition="M" number="0.0232" /> sattanikāyā ca, na panettha apariyāpannokāso apariyāpannasattanikāyo ca atthi, yo ‘‘dhātū’’ti vucceyyāti imamatthaṃ dassento <bold>‘‘okāsavasena vā sattuppattivasena vā apariyāpannadhātu nāma natthī’’</bold>ti āha. <bold>Sattuppattivasenā</bold>ti iminā vā okāsasattalokadvayaṃ saha gahetvā tādisāya apariyāpannadhātuyā abhāvaṃ dasseti, sattabhāvena vā uppatti sattuppatti, sattāvāsavasena taṃtaṃbhavavasena uppajjamānā upādinnakakkhandhā taṃtaṃpariyāpannānaṃ sadisādhiṭṭhānabhāvena dhātūti vuccantīti evaṃ apariyāpannadhātu natthīti attho.</paragraph>
    <title line="7">3. Pariyāpannāpariyāpannavāravaṇṇanā</title>
    <paragraph line="8" number="999"><bold>Bhavavasena okāsavasena ca paricchinnā</bold>ti tattha aññattha ca uppajjamānā upādinnakakkhandhā taṃtaṃpariyāpannā sabbe daṭṭhabbā.</paragraph>
    <title line="9">6. Uppādakakammaāyuppamāṇavāro</title>
    <subhead line="10">(1.) Uppādakakammavaṇṇanā</subhead>
    <paragraph line="11" number="1021"> Khandhādīnaṃ dhātusambhavādivasena pabhedaṃ vatvā ye sattā dhātuppabhedavanto, yañca tesaṃ uppādakakammaṃ, yo ca tassa vipāko, tesaṃ vasena pabhedaṃ dassetuṃ <bold>‘‘tayo devā’’</bold>tiādiko chaṭṭhavāro āraddho. Khandhādayo eva hi dhātuttayabhūtadevavasena dānādikammavasena taṃtaṃāyuppamāṇaparicchinnaupādinnakakkhandhavasena ca bhinnāti. Catudoṇaṃ <bold>ambaṇaṃ,</bold> chadoṇanti eke.</paragraph>
    <centered line="12">Uppādakakammavaṇṇanā niṭṭhitā.</centered>
    <subhead line="13">(2.) Āyuppamāṇavaṇṇanā</subhead>
    <paragraph line="14" number="1024"><bold>Tayopi</bold><pageBreak edition="V" number="0.0236" /><bold>janā</bold>ti tayo janasamūhāti adhippāyo.</paragraph>
    <paragraph line="15" number="1025"><bold>Ābhā</bold>ti sobhanā pabhā.</paragraph>
    <paragraph line="16" number="1026"> Kañcanapiṇḍo viya sassirikā <bold>kañcanapiṇḍasassirikā</bold>. Tattha pana sobhanapabhāya kiṇṇā subhākiṇṇāti vattabbe ā-kārassa rassattaṃ <pageBreak edition="M" number="0.0233" /> antimaṇa-kārassa ha-kārañca katvā <bold>‘‘subhakiṇhā’’</bold>ti vuttā, atha pana subhena kiṇṇā subhakiṇṇā. Purimapadesupi parittaṃ subhaṃ etesanti <bold>parittasubhā,</bold> appamāṇaṃ subhaṃ etesanti <bold>appamāṇasubhā</bold>ti subha-saddena samāso yojetabbo hoti.</paragraph>
    <paragraph line="17" number="1027"><bold>Ārammaṇamanasikārā pubbabhāgena kathitā</bold>ti jhānakkhaṇe tato pacchā vā parittādikasiṇārammaṇabhāvanāya āvajjanena ca jhānassa ārammaṇamanasikāranānattatā na hoti, pubbabhāgabhāvanāya pana pubbabhāgāvajjanena ca hotīti attho. Pubbabhāgabhāvanāya vasena hi jhānaṃ parittapathavīkasiṇādīsu taṃtadārammaṇaṃ hoti, pubbabhāgena taṃtaṃkasiṇāvajjanena taṃtaṃmanasikāranti. Chandādayo pana appanākkhaṇepi vijjanti. Tattha <bold>paṇidhī</bold>ti na taṇhāpatthanā, atha kho chandapatthanāva daṭṭhabbā. <bold>Adhimokkho</bold> nicchayo. <bold>Abhinīhāro</bold> cittappavattiyeva. Yadi pana bhavachandabhavapatthanādayo taṃtaṃbhavavisesaniyāmakā adhippetā. <bold>‘‘Appanāyapi vaṭṭantī’’</bold>ti etassa appanāya pavattāya tato pacchāpi vaṭṭantīti attho daṭṭhabbo. Saññāvirāgādīhi pana visesiyamānaṃ ārammaṇaṃ tathā tathā tattha pavatto manasikāro ca bhavavisesaniyāmako pubbabhāgova vaṭṭatīti <bold>‘‘ārammaṇamanasikārā pubbabhāgena kathitā’’</bold>ti vuttaṃ.</paragraph>
    <paragraph line="18"><bold>Vipulā phalā</bold>ti vipulasantasukhāyuvaṇṇādiphalā. <bold>Suṭṭhu passanti</bold> paññācakkhunā maṃsadibbacakkhūhi ca.</paragraph>
    <paragraph line="19" number="1028"> ‘‘Yāva na taṃ pāpakammaṃ byantī hotī’’ti (ma. ni. 3.250) vacanato <bold>‘‘kammameva</bold><pageBreak edition="V" number="0.0237" /><bold>pamāṇa’’</bold>nti āha, abbudādiāyuppamāṇaparicchedo pana kammavaseneva katoti adhippāyo.</paragraph>
    <paragraph line="20"><bold>Nilīyanokāsassa abhāvā</bold>ti samānajātikena accharāgaṇena sabbadā parivāriyamānassa kāmaguṇākiṇṇassa tabbirahitaṭṭhānassa abhāvāti attho.</paragraph>
    <paragraph line="21"><bold>Kiṃ niyametī</bold>ti kiṃ jhānaṃ upapattiṃ niyametīti attho. <bold>Nava brahmaloke</bold>ti brahmapārisajjādayo navapi sodhetvā. <bold>Matthake</bold>ti vehapphalesūti <pageBreak edition="M" number="0.0234" /> attho. <bold>Seṭṭhabhavā nāmā</bold>ti tato paraṃ agamanato uttamabhavāti adhippāyo. Teneva <bold>bhavasīsānī</bold>ti gahitā. <bold>Imesu tīsu ṭhānesū</bold>ti vehapphalādiṭṭhānāni eva sandhāya vuttaṃ. Vehapphalato pana purimesu navasu nibbattaanāgāmī arūpadhātuṃ upapajjatīti katvā ‘‘rūpadhātuyā cutassa arūpadhātuṃ upapajjantassa kassaci satta anusayā anusenti, kassaci pañca, kassaci tayo anusentī’’ti (yama. 2.anusayayamaka.311) idaṃ vuttaṃ, na vehapphalādīsu upapannaṃ sandhāyāti ayamettha adhippāyo siyā. Yaṃ pana vuttaṃ <bold>‘‘navasu brahmalokesu nibbattaariyasāvakānaṃ tatrūpapattiyeva hoti, na heṭṭhūpapattī’’</bold>ti, etena heṭṭhūpapatti eva nivāritā, na tesveva uparūpari vehapphale ca upapatti arūpadhātūpapatti ca. <bold>‘‘Paṭhamajjhānabhūmiyaṃ nibbatto anāgāmī nava brahmaloke sodhetvā matthake ṭhito parinibbātī’’</bold>ti idampi anupubbena ārohantaṃ sandhāya vuttanti na tena tassa matthakaṃ appattassa arūpadhātuṃ upapatti nivāritāti daṭṭhabbā.</paragraph>
    <paragraph line="22">Yo vā aññattha tattha vā maggaṃ bhāvetvā cavitvā tattha upapanno avikkhambhitarūparāgo ariyasāvako, taṃ sandhāya ayaṃ aṭṭhakathā vuttā. Teneva <bold>‘‘navasu brahmalokesu nibbattaariyasāvakāna’’</bold>nti, <bold>‘‘paṭhamajjhānabhūmiyaṃ nibbatto anāgāmī’’</bold>ti, <bold>‘‘imesu tīsu ṭhānesu nibbattaanāgāmino’’</bold>ti ca sabbattha nibbattaggahaṇaṃ kataṃ. Tassa pana yena tattha upapanno, tasmiṃ rūparāge vikkhambhite puna bhavābhilāso na bhavissatīti arūparāgupacchedo ca bhavissatiyeva. Yo pana puthujjano tattha nibbatto ariyamaggaṃ bhāvetvā arūpehi vikkhambhitarūparāgo uppanne magge nibbattabhavādīnavadassanavasena anivattitabhavābhilāso, tassa vasena yamakapāḷi pavattāti vā ayamattho adhippeto siyā.</paragraph>
    <centered line="23">Āyuppamāṇavaṇṇanā niṭṭhitā.</centered>
    <title line="24">7. Abhiññeyyādivāravaṇṇanā</title>
    <paragraph line="25" number="1030"> ‘‘Ruppanalakkhaṇaṃ <pageBreak edition="M" number="0.0235" /><pageBreak edition="V" number="0.0238" /> rūpaṃ, phusanalakkhaṇo phasso’’tiādinā sāmaññavisesalakkhaṇapariggāhikā <bold>salakkhaṇapariggāhikā</bold> diṭṭhikaṅkhāvitaraṇavisuddhiyo <bold>ñātapariññā,</bold> tato paraṃ yāva anulomā <bold>tīraṇapariññā,</bold> udayabbayānupassanato paṭṭhāya yāva maggā <bold>pahānapariññā</bold>.</paragraph>
    <paragraph line="26"><bold>Tattha tatthā</bold>ti khandhādīnaṃ tāva khandhavibhaṅgādīsu pañhapucchakavāre vattabbaṃ vuttaṃ, hetuādīnañca khandhādīsu antogadhattā tattha tattha pañhapucchakavāre vattabbaṃ vuttamevāti daṭṭhabbaṃ.</paragraph>
    <centered line="27">Abhiññeyyādivāravaṇṇanā niṭṭhitā.</centered>
    <centered line="28">Dhammahadayavibhaṅgavaṇṇanā niṭṭhitā.</centered>
    <centered line="29">Iti sammohavinodaniyā līnatthapadavaṇṇanā</centered>
    <centered line="30">Vibhaṅga-mūlaṭīkā samattā.</centered>
    <centered line="31"> Namo tassa bhagavato arahato sammāsambuddhassa</centered>
    <nikaya line="32">Abhidhammapiṭake</nikaya>
    <book line="33">Vibhaṅga-anuṭīkā</book>
  </content>
</document>