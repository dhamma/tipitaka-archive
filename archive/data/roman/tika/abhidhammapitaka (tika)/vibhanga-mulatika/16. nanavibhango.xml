<?xml version="1.0"?>
<document>
<metadata>
<normativeSource>http://tipitaka.org/romn/cscd/abh02t.tik15.xml</normativeSource>
<archivePath>roman/tika/abhidhammapitaka (tika)/vibhanga-mulatika/16. nanavibhango.xml</archivePath>
<title>16. Ñāṇavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</title>
</metadata>
<body>
<chapter line="1">16. Ñāṇavibhaṅgo</chapter>
<title line="2">1. Ekakamātikādivaṇṇanā</title>
<paragraph line="3" number="751"><bold>Okāsaṭṭhena</bold><pageBreak edition="M" number="0.0197" /><pageBreak edition="V" number="0.0198" />sampayuttā dhammā ārammaṇañcāpi<bold>ñāṇassa vatthu. Yāthāvakavatthuvibhāvanā</bold>ti nahetādiavitathekappakāravatthuvibhāvanā. Yathā ekaṃ nahetu, tathā ekaṃ aññampīti hi gahetabbaṃ avitathasāmaññayuttaṃ ñāṇārammaṇaṃ yāthāvakavatthu. Yāthāvakena vā avitathasāmaññena vatthuvibhāvanā <bold>yāthāvakavatthuvibhāvanā</bold>.</paragraph>
<paragraph line="4"><bold>Dukānurūpehī</bold>ti dukamātikānurūpehīti vadanti. Osānadukassa pana dukamātikaṃ anissāya vuttattā dukabhāvānurūpehīti vattabbaṃ. Evaṃ <bold>tikānurūpehī</bold>ti etthāpi daṭṭhabbaṃ. Osānaduke pana <bold>attho</bold>ti phalaṃ, anekatthattā dhātusaddānaṃ taṃ janetīti <bold>atthajāpikā,</bold>kāraṇagatā paññā. Jāpito janito attho etissāti <bold>jāpitatthā,</bold>kāraṇapaññāsadisī phalappakāsanabhūtā phalasampayuttā paññā.</paragraph>
<title line="5">10. Dasakamātikāvaṇṇanā</title>
<paragraph line="6" number="760">‘‘Catasso kho imā, sāriputta, yoniyo. Katamā…pe… yo kho maṃ, sāriputta, evaṃ jāna’’nti (ma. ni. 1.152) vacanena <bold>catuyoniparicchedakañāṇaṃ</bold>vuttaṃ, ‘‘nirayañcāhaṃ, sāriputta, pajānāmī’’tiādinā (ma. ni. 1.153) <bold>pañcagatiparicchedakaṃ. ‘‘Saṃyuttake āgatāni tesattati ñāṇāni, sattasattati ñāṇānī’’</bold>ti vuttaṃ, tattha pana nidānavagge sattasattati āgatāni catucattārīsañca, tesattati pana paṭisambhidāmagge sutamayādīni āgatāni <pageBreak edition="V" number="0.0199" />dissanti, na saṃyuttaketi. <bold>Aññānipī</bold>ti etena idha ekakādivasena vuttaṃ, aññattha ca ‘‘pubbante ñāṇa’’ntiādinā, brahmajālādīsu ca ‘‘tayidaṃ tathāgato pajānāti ‘imāni diṭṭhiṭṭhānāni evaṃ gahitānī’ti’’ādinā vuttaṃ anekañāṇappabhedaṃ saṅgaṇhāti. Yāthāvapaṭivedhato sayañca akampiyaṃ puggalañca taṃsamaṅgiṃ ñeyyesu adhibalaṃ karotīti āha <bold>‘‘akampiyaṭṭhena upatthambhakaṭṭhena cā’’</bold>ti.</paragraph>
<paragraph line="7"><bold>Seṭṭhaṭṭhānaṃ</bold><pageBreak edition="M" number="0.0198" />sabbaññutaṃ. Paṭijānanavasena sabbaññutaṃ abhimukhaṃ gacchanti, aṭṭha vā parisā upasaṅkamantīti <bold>āsabhā,</bold>buddhā. <bold>Idaṃ panā</bold>ti buddhānaṃ ṭhānaṃ sabbaññutameva vadati. <bold>Tiṭṭhamānovā</bold>ti avadantopi tiṭṭhamānova paṭijānāti nāmāti attho. <bold>Aṭṭhasu parisāsu</bold>‘‘abhijānāmahaṃ, sāriputta, anekasataṃ khattiyaparisaṃ…pe… tatra vata maṃ bhayaṃ vā sārajjaṃ vā okkamissatīti nimittametaṃ, sāriputta, na samanupassāmī’’ti (ma. ni. 1.151) vacanena dassitaakampiyañāṇayutto dasabalohanti <bold>abhītanādaṃ nadati. Sīhanādasuttena</bold>khandhakavagge āgatena.</paragraph>
<paragraph line="8">‘‘Devamanussānaṃ catucakkaṃ vattatī’’ti (a. ni. 4.31) suttasesena sappurisūpassayādīnaṃ phalasampatti pavatti, purimasappurisūpassayādiṃ upanissāya pacchimasappurisūpassayādīnaṃ sampatti pavatti vā vuttāti <bold>ādi</bold>-saddena tattha ca cakka-saddassa gahaṇaṃ veditabbaṃ. Paṭivedhaniṭṭhattā arahattamaggañāṇaṃ paṭivedhoti <bold>‘‘phalakkhaṇe uppannaṃ nāmā’’</bold>ti vuttaṃ. Tena paṭiladdhassapi desanāñāṇassa kiccanipphattiparassa bujjhanamattena hotīti <bold>‘‘aññāsikoṇḍaññassa sotāpattiphalakkhaṇe pavattaṃ nāmā’’</bold>ti vuttaṃ. Tato paraṃ pana yāva parinibbānā desanāñāṇappavatti tasseva pavattitassa dhammacakkassa ṭhānanti veditabbaṃ, pavattitacakkassa cakkavattino cakkaratanaṭṭhānaṃ viya.</paragraph>
<paragraph line="9">Samādīyantīti <bold>samādānāni,</bold>tāni pana samādiyitvā katāni hontīti āha <bold>‘‘samādiyitvā katāna’’</bold>nti. <bold>Kammameva vā kammasamādāna</bold>nti etena samādāna-saddassa apubbatthābhāvaṃ dasseti muttagata-sadde gata-saddassa viya.</paragraph>
<paragraph line="10"><bold>Agatigāmini</bold>nti <pageBreak edition="V" number="0.0200" />nibbānagāminiṃ. Vuttañhi ‘‘nibbānañcāhaṃ, sāriputta, pajānāmi nibbānagāminiñca paṭipada’’nti (ma. ni. 1.153).</paragraph>
<paragraph line="11"><bold>Hānabhāgiyadhamma</bold>nti hānabhāgiyasabhāvaṃ, kāmasahagatasaññādidhammaṃ vā. <bold>Taṃ kāraṇa</bold>nti pubbeva katābhisaṅkhārādiṃ.</paragraph>
<paragraph line="12"><bold>‘‘Idānī’’</bold>ti etassa ‘‘iminā anukkamena vuttānīti veditabbānī’’ti iminā saha yojanā kātabbā. Kilesāvaraṇaṃ tadabhāvañcāti <bold>kilesāvaraṇābhāvaṃ</bold>. Kilesakkhayādhigamassa hi kilesāvaraṇaṃ <bold>aṭṭhānaṃ,</bold>tadabhāvo <bold>ṭhānaṃ</bold>. Anadhigamassa kilesāvaraṇaṃ <bold>ṭhānaṃ,</bold>tadabhāvo <pageBreak edition="M" number="0.0199" /><bold>aṭṭhāna</bold>nti. Tattha tadabhāvaggahaṇena gahitaṃ ‘‘atthi dinna’’ntiādikāya sammādiṭṭhiyā ṭhitiṃ tabbiparītāya ṭhānābhāvañca adhigamassa ṭhānaṃ passantena iminā ñāṇena adhigamānadhigamānaṃ ṭhānāṭṭhānabhūte kilesāvaraṇatadabhāve passati bhagavāti imamatthaṃ sādhento āha <bold>‘‘lokiyasammādiṭṭhiṭhitidassanato niyatamicchādiṭṭhiṭhānābhāvadassanato cā’’</bold>ti. Ettha ca adhigamaṭṭhānadassanameva adhippetaṃ upari bhabbapuggalavaseneva vipākāvaraṇābhāvadassanādikassa vakkhamānattā. Iminā pana ñāṇena sijjhanato pasaṅgena itarampi vuttanti veditabbaṃ. <bold>Dhātuvemattadassanato</bold>ti rāgādīnaṃ adhimattatādivasena taṃsahitānaṃ dhātūnaṃ vemattatādassanato, ‘‘ayaṃ imissā dhātuyā adhimattattā rāgacarito’’tiādinā cariyāhetūnaṃ vā, rāgādayo eva vā pakatibhāvato dhātūti rāgādivemattadassanatoti attho. <bold>Payogaṃ anādiyitvā</bold>ti santatimahāmattaaṅgulimālādīnaṃ viya kāmarāgabyāpādādivasena payogaṃ anādiyitvā.</paragraph>
<title line="13">(1.) Ekakaniddesavaṇṇanā</title>
<paragraph line="14" number="761"><bold>Na hetumevā</bold>ti ettha ca na hetū evāti attho, byañjanasiliṭṭhatāvasena pana rassattaṃ <bold>ma</bold>-kāro ca kato ‘‘adukkhamasukhā’’ti ettha viya. <bold>Imināpi nayenā</bold>ti ettha purimanayena hetubhāvādipaṭikkhepo, pacchimanayena nahetudhammādikoṭṭhāsasaṅgahoti ayaṃ viseso veditabbo. <bold>Cuti</bold>ggahaṇena cutiparicchinnāya ekāya jātiyā gahaṇaṃ daṭṭhabbaṃ, <bold>bhava</bold>ggahaṇena navadhā vuttabhavassa. Tadantogadhatāya tattha tattha <bold>pariyāpannatā</bold>vuttā. <bold>Uppannaṃ manoviññāṇaviññeyyamevā</bold>ti <pageBreak edition="V" number="0.0201" />‘‘na rūpaṃ viya uppannā chaviññāṇaviññeyyā’’ti rūpato etesaṃ visesanaṃ karoti.</paragraph>
<paragraph line="15" number="762"><bold>Kappato kappaṃ gantvāpi na uppajjatī</bold>ti na kadāci tathā uppajjati. Na hi khīrādīnaṃ viya etesaṃ yathāvuttalakkhaṇavilakkhaṇatā atthīti dasseti.</paragraph>
<paragraph line="16" number="763"><bold>Samodhānetvā</bold>ti loke vijjamānaṃ sabbaṃ rūpaṃ samodhānetvā. Etena mahattepi avibhāvakattaṃ dassento sukhumattā na vibhāvessatīti <pageBreak edition="M" number="0.0200" />vādapathaṃ chindati. <bold>Cakkhupasāde</bold>mama vatthumhīti attho. <bold>Visayo</bold>ti issariyaṭṭhānanti adhippāyo.</paragraph>
<paragraph line="17" number="764"><bold>Abbokiṇṇā</bold>ti abyavahitā, anantaritāti attho. Vavatthitānampi paṭipāṭiniyamo tena paṭikkhittoti attho. <bold>Anantaratā</bold>ti anantarapaccayatā etena paṭikkhittāti attho.</paragraph>
<paragraph line="18" number="765"><bold>Samanantaratā</bold>ti ca samanantarapaccayatā.</paragraph>
<paragraph line="19" number="766"><bold>Ābhujanato</bold>ti ābhuggakaraṇato, nivattanato icceva attho. Ettha ca ‘‘pañca viññāṇā anābhogā’’ti ābhogasabhāvā na hontīti attho, ‘‘pañcannaṃ viññāṇānaṃ natthi āvaṭṭanā vā’’tiādīsupi āvaṭṭanabhāvo vātiādinā attho daṭṭhabbo.</paragraph>
<paragraph line="20"><bold>Na kañci dhammaṃ paṭivijānātī</bold>ti ettha na sabbe rūpādidhammā dhammaggahaṇena gahitāti yathādhippetadhammadassanatthaṃ <bold>‘‘manopubbaṅgamā dhammāti evaṃ vutta’’</bold>nti āha.</paragraph>
<paragraph line="21">Rūpādīsu abhinipatanaṃ tehi samāgamo tesantipi vattuṃ yujjatīti āha <bold>‘‘rūpādīnaṃ abhinipātamatta’’</bold>nti. Kammatthe vā sāmivacanaṃ. Viññāṇehi abhinipatitabbāni hi rūpādīnīti. <bold>Idaṃ vuttaṃ hotī</bold>tiādīsu hi ayaṃ adhippāyo – ārammaṇakaraṇena paṭivijānitabbāni rūpādīni ṭhapetvā kusalākusalacetanāya taṃsampayuttānañca yathāvuttānaṃ sahajapubbaṅgamadhammena paṭivijānitabbānaṃ paṭivijānanaṃ etesaṃ natthīti. Evañca katvā <bold>‘‘dassanādimattato</bold><pageBreak edition="V" number="0.0202" /><bold>pana muttā aññā etesaṃ kusalādipaṭiviññatti nāma natthī’’</bold>ti kiccantaraṃ paṭisedheti.</paragraph>
<paragraph line="22">Avipākabhāvena aññaṃ abyākatasāmaññaṃ anivārento kusalākusalaggahaṇañca karotīti cavanapariyosānañca <bold>kiccaṃ</bold>. <bold>Pi</bold>-saddena sahajavanakāni vīthicittāni sampiṇḍetvā pañcadvāre paṭisedhane ayaṃ adhippāyo siyā – ‘‘manasā ce paduṭṭhena…pe… pasannena bhāsati vā karoti vā’’ti (dha. pa. 1-2) evaṃ vuttā bhāsanakaraṇakarā, taṃsadisā ca sukhadukkhuppādakā balavanto chaṭṭhadvārikā eva dhammaggahaṇena gahitāti na tesaṃ pañcadvārikajavanena paṭivijānanaṃ atthi, dubbalānaṃ pana pubbaṅgamapaṭivijānanaṃ tattha na paṭisiddhaṃ ‘‘na <pageBreak edition="M" number="0.0201" />kāyakammaṃ na vacīkammaṃ paṭṭhapetī’’ti viññattidvayajanakasseva paṭṭhapanapaṭikkhepena dubbalassa manokammassa anuññātattā. Tathā kāyasucaritādikusalakammaṃ karomīti, tabbiparītaṃ akusalaṃ kammaṃ karomīti ca kusalākusalasamādānaṃ pañcadvārikajavanena na hoti. Tathā paṭiccasamuppādavaṇṇanāyaṃ vuttā ‘‘pañcadvārikacuti ca na pañcadvārikacittehi hoti cuticittassa ataṃdvārikattā’’ti. Yā panāyaṃ pāḷi ‘‘pañcahi viññāṇehi na kañci dhammaṃ paṭivijānāti aññatra abhinipātamattā’’ti, tassā rūpādīnaṃ āpāthamattaṃ muñcitvā aññaṃ kañci dhammasabhāvaṃ na paṭivijānātīti ayamattho dissati. Na hi rūpaṃ paṭiggaṇhantampi cakkhuviññāṇaṃ rūpanti ca gaṇhātīti. Sampaṭicchanassapi rūpanīlādiākārapaṭivijānanaṃ natthīti kiñci dhammassa paṭivijānanaṃ paṭikkhittaṃ, pañcahi pana viññāṇehi sātisayaṃ tassa vijānananti ‘‘aññatra abhinipātamattā’’ti na vuttaṃ. Yassa pāḷiyaṃ bahiddhāpaccuppannārammaṇatā vuttā, tato aññaṃ niruttipaṭisambhidaṃ icchantehi pañcadvārajavanena paṭisambhidāñāṇassa sahuppatti paṭisiddhā. <bold>Rūpārūpadhamme</bold>ti rūpārūpāvacaradhammeti attho.</paragraph>
<paragraph line="23"><bold>Pañcadvārikacittena na paṭibujjhatī</bold>ti kasmā vuttaṃ, nanu rūpādīnaṃ āpāthagamane niddāpaṭibodho hotīti? Na, paṭhamaṃ manodvārikajavanassa uppattitoti dassento āha <bold>‘‘niddāyantassa hī’’</bold>tiādi. <bold>Palobhetvā</bold>saccasupinena.</paragraph>
<paragraph line="24"><bold>Abyākatoyeva</bold>āvajjanamattasseva uppajjanatoti vadanti. Evaṃ vadantehi manodvārepi āvajjanaṃ dvattikkhattuṃ uppajjitvā javanaṭṭhāne ṭhatvā bhavaṅgaṃ otaratīti adhippetanti daṭṭhabbaṃ.</paragraph>
<paragraph line="25"><bold>Tassā</bold><pageBreak edition="V" number="0.0203" /><bold>eva vasenā</bold>ti tassā vasena ekavidhena ñāṇavatthu hotīti ca, veditabbanti ca yojanā kātabbā.</paragraph>
<centered line="26">Ekakaniddesavaṇṇanā niṭṭhitā.</centered>
<title line="27">(2.) Dukaniddesavaṇṇanā</title>
<paragraph line="28" number="767">Attha-saddo aññatra sabhāvaṃ gahetvā adhikaraṇesu pavattamāno adhikaraṇavasena liṅgaparivattiṃ gacchatīti adhippāyena jāpitā <pageBreak edition="M" number="0.0202" />ca sā atthā cāti <bold>jāpitatthā</bold>ti ayamattho vibhāvitoti daṭṭhabbo.</paragraph>
<centered line="29">Dukaniddesavaṇṇanā niṭṭhitā.</centered>
<title line="30">(3.) Tikaniddesavaṇṇanā</title>
<paragraph line="31" number="768"><bold>Paññāpariṇāmitesū</bold>ti paññāya paripācitesu. ‘‘Yogavihitesūti idañca visayavisesanamattameva, tasmā yāni paññāya vihitāni ahesuṃ honti bhavissanti ca, sabbāni tāni yogavihitānīti daṭṭhabbāni. Sikkhitvā kātabbaṃ <bold>sippaṃ,</bold>itaraṃ <bold>kammaṃ</bold>. Ayametesaṃ viseso. <bold>Vaḍḍhakīkamma</bold>nti ca asikkhitvāpi kātabbaṃ thūlakammaṃ <bold>‘‘kamma’’</bold>nti daṭṭhabbaṃ, paññā eva vā tattha tattha <bold>‘‘kammaṃ sippa’’</bold>nti ca veditabbā. <bold>Nāgamaṇḍalaṃ</bold>nāma maṇḍalaṃ katvā sappe vijjāya pakkositvā baliṃ datvā visāpanayanaṃ. <bold>Parittaṃ</bold>rakkhā, yena ‘‘phū’’ti mukhavātaṃ datvā visaṃ apanayanti, so uṇṇanābhiādimanto <bold>phudhamanakamanto</bold>. ‘‘A ā’’tiādikā mātikā ‘‘ka kā’’tiādiko tappabhedo ca <bold>lekhā</bold>.</paragraph>
<paragraph line="32">Kusalaṃ dhammaṃ <bold>sakaṃ,</bold>itaraṃ <bold>nosakaṃ</bold>. Catunnaṃ saccānaṃ paṭivijjhitabbānaṃ tappaṭivedhapaccayabhāvena <bold>anulomanaṃ</bold>daṭṭhabbaṃ. Pubbe ‘‘yogavihitesu vā kammāyatanesū’’tiādinā paññā <pageBreak edition="V" number="0.0204" />vuttā, puna tassā vevacanavasena ‘‘anulomikaṃ khanti’’ntiādi vuttanti adhippāyena <bold>‘‘anu…pe… paññāvevacanānī’’</bold>ti āha. Ettha ca <bold>evarūpi</bold>nti yathāvuttakammāyatanādivisayaṃ kammassakatasaccānulomikasabhāvaṃ aniccādipavattiākārañcāti attho. Yathāvuttā ca bhūmisabhāvapavattiākāraniddesā khantiādīhi yojetabbā. Yassā paññāya dhammā nijjhānapajānanakiccasaṅkhātaṃ olokanaṃ khamanti aviparītasabhāvattā, sā paññā dhammānaṃ nijjhānakkhamanaṃ etissā atthīti <bold>dhammanijjhānakkhantī</bold>ti attho.</paragraph>
<paragraph line="33" number="769">Asaṃvaraṃ muñcatīti samādānasampattaviratisampayuttacetanā <bold>‘‘sīlaṃ pūrentassa muñcacetanā’’</bold>ti vuttā. Pubbāparapaññāya ca dānasīlamayatāvacanato muñcaaparacetanāvasena ‘‘ārabbhā’’ti, pubbacetanāvasena ‘‘adhikiccā’’ti ca vattuṃ yuttanti ‘‘adhikiccā’’tipi pāṭho yujjati.</paragraph>
<paragraph line="34" number="770">Pañcasīladasasīlāni <pageBreak edition="M" number="0.0203" />viññāṇassa jātiyā ca paccayabhūtesu saṅkhārabhavesu antogadhānīti <bold>‘‘uppādā vā’’</bold>tiādikāya dhammaṭṭhitipāḷiyā saṅgahitāni. Bhavanibbattakasīlassa paññāpanaṃ satipi savane na tathāgatadesanāyattanti bhikkhuādīnampi taṃ vuttaṃ.</paragraph>
<paragraph line="35"><bold>Adhipaññāya paññā</bold>ti adhipaññāya antogadhā paññā. Atha vā adhipaññānibbattesu, tadadhiṭṭhānesu vā dhammesu adhipaññā-saddo daṭṭhabbo, tattha paññā <bold>adhipaññāya paññā</bold>.</paragraph>
<paragraph line="36" number="771">Apāyuppādanakusalatā apāyakosallaṃ siyāti maññamāno pucchati <bold>‘‘apāyakosallaṃ kathaṃ paññā nāma jātā’’</bold>ti. Taṃ pana parassa adhippāyaṃ nivattento <bold>‘‘paññavāyeva hī’’</bold>tiādimāha. <bold>Tatrupāyā</bold>ti tatra tatra upāyabhūtā. Ṭhāne uppatti etassāti <bold>ṭhānuppattiyaṃ</bold>. Kiṃ taṃ? Kāraṇajānanaṃ, bhayādīnaṃ uppattikkhaṇe tasmiṃyeva ṭhāne lahuuppajjanakanti vuttaṃ hoti.</paragraph>
<centered line="37">Tikaniddesavaṇṇanā niṭṭhitā.</centered>
<title line="38">(4.) Catukkaniddesavaṇṇanā</title>
<paragraph line="39" number="793"><bold>Na</bold><pageBreak edition="V" number="0.0205" /><bold>paritassatī</bold>ti ‘‘api nāma me taṇḍulādīni siyu’’nti na pattheti, tadabhāvena vā na uttasati.</paragraph>
<paragraph line="40" number="796"><bold>Aparappaccaye</bold>ti parena napattiyāyitabbe. <bold>Dhamme ñāṇa</bold>nti saccavisayaṃ ñāṇaṃ. Ariyasaccesu hi <bold>dhamma</bold>-saddo tesaṃ aviparītasabhāvattāti. Saṅkhatapavaro vā ariyamaggo tassa ca phalaṃ <bold>dhammo,</bold>tattha paññā taṃsahagatā <bold>dhamme ñāṇaṃ</bold>. Na aññañāṇuppādanaṃ <bold>nayanayanaṃ,</bold>ñāṇasseva pana pavattivisesoti adhippāyenāha <bold>‘‘paccavekkhaṇañāṇassa kicca’’</bold>nti. Ettha ca <bold>iminā dhammenā</bold>ti maggañāṇenāti vuttaṃ, duvidhampi pana maggaphalañāṇaṃ paccavekkhaṇāya ca mūlaṃ, kāraṇañca nayanayanassāti duvidhenapi tena dhammenāti na na yujjati, tathā catusaccadhammassa ñātattā, maggaphalasaṅkhātassa ca dhammassa saccapaṭivedhasampayogaṃ gatattā nayanaṃ hotīti tena iminā dhammena <pageBreak edition="M" number="0.0204" />ñāṇavisayabhāvena, ñāṇasampayogena vā ñātenāti ca attho na na yujjati.</paragraph>
<paragraph line="41">Yadipi sabbena sabbaṃ atītānāgatapaccuppannaṃ dukkhaṃ abhijānanti, tathāpi paccuppanne sasantatipariyāpanne savisese abhiniveso hotīti āha <bold>‘‘na taññeva ima’’</bold>nti. Diṭṭhena adiṭṭhena nayato <bold>nayanañāṇaṃ,</bold>adiṭṭhassa diṭṭhatāya kāraṇabhūtattā <bold>kāraṇañāṇaṃ,</bold>anurūpatthavācako vā kāraṇa-saddoti dhamme ñāṇassa anurūpañāṇanti attho.</paragraph>
<paragraph line="42"><bold>Sammutimhi ñāṇa</bold>nti dhamme ñāṇādīnaṃ viya sātisayassa paṭivedhakiccassa abhāvā visayobhāsanamattajānanasāmaññena ñāṇanti sammatesu antogadhanti attho. Sammutivasena vā pavattaṃ <bold>sammutimhi ñāṇaṃ,</bold>avasesaṃ pana itarañāṇattayavisabhāgaṃ ñāṇaṃ tabbisabhāgasāmaññena sammutiñāṇamhi paviṭṭhattā <bold>sammutiñāṇaṃ</bold>nāma hotīti.</paragraph>
<paragraph line="43" number="797"><bold>Kilesamūlake cā</bold>ti nīvaraṇamūlake ca kāmabhavadhamme.</paragraph>
<paragraph line="44" number="798"><bold>Sā hissā</bold>ti ettha <bold>assā</bold>ti yo ‘‘kāmesu vītarāgo hotī’’ti evaṃ vutto, assa <pageBreak edition="V" number="0.0206" />paṭhamajjhānasamaṅgissāti attho. <bold>Svevā</bold>ti etena kāmesu vītarāgabhāvanāvatthasseva paṭhamajjhānasamaṅgissa gahaṇe pavatte tassa tato paraṃ avatthaṃ dassetuṃ <bold>‘‘kāmesu vītarāgo samāno’’</bold>ti vuttaṃ. Catutthamaggapaññā chaṭṭhābhiññābhāvappattiyā taṃ <bold>paṭivijjhati</bold>nāma, itarā tadupanissayattā. Yathānurūpaṃ vā āsavakkhayabhāvato, phale vā āsavakkhaye sati yathānurūpaṃ taṃnibbattanato catūsupi maggesu paññā <bold>chaṭṭhaṃ abhiññaṃ paṭivijjhatī</bold>ti daṭṭhabbā.</paragraph>
<paragraph line="45" number="799"><bold>Kāmasahagatā</bold>ti vatthukāmārammaṇā. <bold>Codentī</bold>ti kāmābhimukhaṃ tanninnaṃ karontīti attho. <bold>Tadanudhammatā</bold>ti tadanudhammā icceva vuttaṃ hoti. <bold>Tā</bold>-saddassa apubbatthābhāvatoti adhippāyenāha <bold>‘‘tadanurūpasabhāvā’’</bold>ti. Nikantiṃ, nikantisahagatacittuppādaṃ vā <bold>‘‘micchāsatī’’</bold>ti vadati. ‘‘Aho vata me avitakkaṃ uppajjeyyā’’ti avitakkārammaṇā <bold>avitakkasahagatā</bold>.</paragraph>
<paragraph line="46" number="801">Adhigamabhāvena <pageBreak edition="M" number="0.0205" />abhimukhaṃ jānantassa <bold>abhijānantassa,</bold>abhivisiṭṭhena vā ñāṇena jānantassa, anārammaṇabhūtañca taṃ ṭhānaṃ pākaṭaṃ karontassāti attho.</paragraph>
<paragraph line="47" number="802">Vasitāpañcakarahitaṃ jhānaṃ <bold>appaguṇaṃ</bold>. Ettha catasso paṭipadā cattāri ārammaṇānīti paññāya paṭipadārammaṇuddesena paññā eva uddiṭṭhāti sā eva vibhattāti.</paragraph>
<centered line="48">Catukkaniddesavaṇṇanā niṭṭhitā.</centered>
<title line="49">(5.) Pañcakaniddesavaṇṇanā</title>
<paragraph line="50" number="804"><bold>Pañcaṅgiko sammāsamādhī</bold>ti samādhiaṅgabhāvena paññā uddiṭṭhāti. Pītipharaṇatādivacanena hi tameva vibhajati, ‘‘so imameva kāyaṃ vivekajena pītisukhena abhisandetī’’tiādinā (dī. ni. 1.226; ma. ni. 1.427) nayena pītiyā sukhassa ca pharaṇaṃ veditabbaṃ. Pītipharaṇatāsukhapharaṇatāhi ārammaṇe ṭhatvā catutthajjhānassa uppādanato <bold>‘‘pādā viyā’’</bold>ti tā vuttā.</paragraph>
<paragraph line="51">Dutiyapañcake <pageBreak edition="V" number="0.0207" />ca <bold>‘‘pañcañāṇiko’’</bold>ti samādhimukhena pañcañāṇāneva uddiṭṭhāni niddiṭṭhāni cāti daṭṭhabbāni. Lokiyasamādhissa paccanīkāni nīvaraṇapaṭhamajjhānanikantiādīni niggahetabbāni. Aññe kilesā vāretabbā, imassa pana arahattasamādhissa paṭippassaddhasabbakilesattā na niggahetabbaṃ vāretabbañca atthīti maggānantaraṃ samāpattikkhaṇe ca appayogeneva adhigatattā ca ṭhapitattā ca, aparihānivasena ṭhapitattā vā <bold>na sasaṅkhāraniggayhavāritagato. Sativepullappattattā</bold>ti etena appavattamānāyapi satiyā satibahulatāya sato eva nāmāti dasseti. <bold>Yathāparicchinnakālavasenā</bold>ti etena paricchindanasatiyā satoti.</paragraph>
<centered line="52">Pañcakaniddesavaṇṇanā niṭṭhitā.</centered>
<title line="53">(6.) Chakkaniddesavaṇṇanā</title>
<paragraph line="54" number="805">Visuddhibhāvaṃ <pageBreak edition="M" number="0.0206" />dassento <bold>‘‘dūra…pe… rammaṇāyā’’</bold>ti āha. Sotadhātuvisuddhīti ca cittacetasikā dhammā vuttāti tattha ñāṇaṃ <bold>sotadhātuvisuddhiyā ñāṇaṃ</bold>. ‘‘Cetopariyañāṇa’’nti idameva atthavasena <bold>‘‘paracitte ñāṇa’’</bold>nti uddhaṭanti daṭṭhabbaṃ. Cutūpapātañāṇassa dibbacakkhuñāṇekadesattā <bold>‘‘vaṇṇadhātuārammaṇā’’</bold>ti vuttaṃ. Muddhappattena cutūpapātañāṇasaṅkhātena dibbacakkhuñāṇena sabbaṃ dibbacakkhuñāṇanti vuttanti daṭṭhabbaṃ.</paragraph>
<centered line="55">Chakkaniddesavaṇṇanā niṭṭhitā.</centered>
<title line="56">(7.) Sattakaniddesavaṇṇanā</title>
<paragraph line="57" number="806"><bold>Tadeva ñāṇa</bold>nti chabbidhampi paccavekkhaṇañāṇaṃ vipassanārammaṇabhāvena saha gahetvā vuttanti adhippāyo. <bold>Dhammaṭṭhitiñāṇenā</bold>ti chapi ñāṇāni saṅkhipitvā vuttena ñāṇena. <bold>Khayadhamma</bold>ntiādinā <pageBreak edition="V" number="0.0208" />hi pakārena pavattañāṇassa dassanaṃ, ñāṇavipassanādassanato vipassanāpaṭivipassanādassanamattamevāti na taṃ aṅganti adhippāyo. Pāḷiyaṃ pana sabbattha ñāṇavacanena aṅgānaṃ vuttattā <bold>nirodhadhammanti ñāṇa</bold>nti <bold>iti</bold>-saddena pakāsetvā vuttaṃ vipassanāñāṇaṃ sattamaṃ ñāṇanti ayamattho dissati. Na hi yampi taṃ dhammaṭṭhitiñāṇaṃ, tampi ñāṇanti sambandho hoti taṃñāṇaggahaṇe etasmiṃ ñāṇabhāvadassanassa anadhippetattā, ‘‘khayadhammaṃ…pe… nirodhadhamma’’nti etesaṃ sambandhābhāvappasaṅgato cāti.</paragraph>
<centered line="58">Sattakaniddesavaṇṇanā niṭṭhitā.</centered>
<title line="59">(8.) Aṭṭhakaniddesavaṇṇanā</title>
<paragraph line="60" number="808"><bold>Vihāritabbaṭṭhenā</bold>ti paccanīkadhamme, dukkhaṃ vā vicchinditvā pavattetabbaṭṭhena.</paragraph>
<centered line="61">Aṭṭhakaniddesavaṇṇanā niṭṭhitā.</centered>
<title line="62">(10.) Dasakaniddeso</title>
<subhead line="63">Paṭhamabalaniddesavaṇṇanā</subhead>
<paragraph line="64" number="809">Avijjamānaṃ <pageBreak edition="M" number="0.0207" />ṭhānaṃ <bold>aṭṭhānaṃ,</bold>natthi ṭhānanti vā <bold>aṭṭhānaṃ</bold>. Esa <bold>‘‘anavakāso’’</bold>ti etthāpi nayo. Tadatthanigamanamattameva hi ‘‘netaṃ ṭhānaṃ vijjatī’’ti vacananti. Asukhe sukhanti diṭṭhivipallāsova idha sukhato upagamanassa ṭhānanti adhippetanti dassento <bold>‘‘ekanta…pe… attadiṭṭhivasenā’’</bold>ti padhānadiṭṭhimāha. Bhedānurūpassa sāvanaṃ <bold>anussāvanaṃ,</bold>bhedānurūpena vā vacanena viññāpanaṃ.</paragraph>
<paragraph line="65">Liṅge <pageBreak edition="V" number="0.0209" />parivatte ca so eva ekakammanibbattito bhavaṅgappabandho jīvitindriyappabandho ca, nāññoti āha <bold>‘‘api parivattaliṅga’’</bold>nti. <bold>Ayaṃ pañho</bold>ti ñāpanicchānibbattā kathā.</paragraph>
<paragraph line="66"><bold>Saṅgāmacatukkaṃ</bold>sapattavasena yojetabbaṃ. Sabbattha ca purimaṃ abhisandhicittaṃ appamāṇaṃ, vadhakacittaṃ pana tadārammaṇañca jīvitindriyaṃ ānantariyānānantariyabhāve pamāṇanti daṭṭhabbaṃ. <bold>Puthujjanasseva taṃ dinnaṃ hoti</bold>. Kasmā? Yathā vadhakacittaṃ paccuppannārammaṇampi jīvitindriyappabandhavicchedanavasena ārammaṇaṃ katvā pavattati, na evaṃ cāgacetanā. Sā hi cajitabbaṃ ārammaṇaṃ katvā cajanamattameva hoti, aññasakakaraṇañca tassa cajanaṃ, tasmā yassa taṃ sakaṃ kataṃ, tasseva dinnaṃ hotīti.</paragraph>
<paragraph line="67"><bold>Saṇṭha…pe… kappavināseyeva muccatī</bold>ti idaṃ kappaṭṭhakathāya na sameti. Tattha hi <bold>aṭṭhakathāyaṃ</bold>(kathā. aṭṭha. 654-657) vuttaṃ ‘‘āpāyikoti idaṃ suttaṃ yaṃ so ekaṃ kappaṃ asītibhāge katvā tato ekabhāgamattaṃ kālaṃ tiṭṭheyya, taṃ āyukappaṃ sandhāya vutta’’nti. <bold>Kappavināseyevā</bold>ti pana āyukappavināseyevāti atthe sati natthi virodho. Ettha ca <bold>saṇṭhahante</bold>ti idaṃ sve vinassissatīti viya abhūtaparikappavasena vuttaṃ. <bold>Ekadivasameva paccati</bold>tato paraṃ kappābhāvena āyukappassapi abhāvatoti avirodhato atthayojanā daṭṭhabbā.</paragraph>
<paragraph line="68"><bold>Pakatatto</bold>ti anukkhitto. <bold>Samānasaṃvāsako</bold>ti apārājiko.</paragraph>
<paragraph line="69"><bold>Kiṃ</bold><pageBreak edition="M" number="0.0208" /><bold>pana ta</bold>nti yo so ‘‘niyato’’ti vutto, taṃ kiṃ niyametīti attho. Tasseva pana yathāpucchitassa niyatassa micchattasammattaniyatadhammānaṃ viya sabhāvato vijjamānataṃ yathāpucchitañca niyāmakahetuṃ paṭisedhetvā yena ‘‘niyato’’ti ‘‘sattakkhattuparamādiko’’ti ca vuccati, taṃ yathādhippetakāraṇaṃ dassetuṃ <bold>‘‘sammāsambuddhena hī’’</bold>tiādimāha. Jātassa kumārassa viya ariyāya jātiyā jātassa <bold>nāmamattametaṃ</bold>niyatasattakkhattuparamādikaṃ, niyatāniyatabhedaṃ nāmanti attho. Yadi pubbahetu niyāmako, sotāpanno ca niyatoti sotāpattimaggato uddhaṃ tiṇṇaṃ maggānaṃ upanissayabhāvato pubbahetukiccaṃ, tato pubbe pana pubbahetukiccaṃ natthīti sotāpattimaggassa <bold>upanissayābhāvo āpajjati</bold>. Yadi hi tassapi pubbahetu upanissayo siyā, so ca niyāmakoti sotāpattimagguppattito pubbe eva niyato siyā, tañca aniṭṭhaṃ, tasmāssa <pageBreak edition="V" number="0.0210" />pubbahetunā ahetukatā āpannāti imamatthaṃ sandhāyāha <bold>‘‘iccassa ahetu appaccayā nibbattiṃ pāpuṇātī’’</bold>ti.</paragraph>
<paragraph line="70"><bold>Paṭiladdhamaggo</bold>sotāpattimaggo, teneva sattakkhattuparamādiniyame sati sattamabhavādito uddhaṃ pavattanakassa dukkhassa mūlabhūtā kilesā teneva khīṇāti upari tayo maggā akiccakā hontīti attho. Yadi upari tayo maggā sattakkhattuparamādikaṃ niyamenti, tato ca añño sotāpanno natthīti sotāpattimaggassa akiccakatā nippayojanatā āpajjatīti attho. Atha sakkāyadiṭṭhādippahānaṃ dassanakiccaṃ, tesaṃ pahānena sattakkhattuparamāditāya bhavitabbaṃ. Sā cuparimaggehi eva hotīti sattamabhavādito uddhaṃ pavattito tena vinā vuṭṭhāne sakkāyadiṭṭhādippahānena ca tena vinā bhavitabbanti āha <bold>‘‘paṭhamamaggena ca anuppajjitvāva kilesā khepetabbā hontī’’</bold>ti. <bold>Na añño koci niyametī</bold>ti nāmakaraṇanimittato vipassanāto añño koci niyāmako nāma natthīti attho. Vipassanāva niyametīti ca nāmakaraṇanimittataṃyeva sandhāya vuttaṃ. Tenevāha <bold>‘‘iti sammāsambuddhena gahitanāmamattameva ta’’</bold>nti.</paragraph>
<paragraph line="71"><bold>Na uppajjantīti pana atthī</bold>ti ‘‘na me ācariyo atthi, sadiso me na vijjatī’’tiādiṃ (ma. ni. 1.285; 2.341; mahāva. 11; kathā. 405) imissā lokadhātuyā ṭhatvā vadantena bhagavatā ‘‘kiṃ panāvuso <pageBreak edition="M" number="0.0209" />sāriputta, atthetarahi aññe samaṇā vā brāhmaṇā vā bhagavatā samasamā sambodhiyanti evaṃ puṭṭhāhaṃ, bhante, noti vadeyya’’nti (dī. ni. 3.161) vatvā tassa kāraṇaṃ dassetuṃ ‘‘aṭṭhānametaṃ anavakāso, yaṃ ekissā lokadhātuyā dve arahanto sammāsambuddhā’’ti (ma. ni. 3.129) imaṃ suttaṃ dassentena dhammasenāpatinā ca buddhakkhettabhūtaṃ imaṃ lokadhātuṃ ṭhapetvā aññattha anuppatti vuttā hotīti adhippāyo.</paragraph>
<paragraph line="72">‘‘Yo pana bhikkhū’’tiādinā vuttāni sikkhāpadāni <bold>mātikā,</bold>tāya antarahitāya nidānuddesasaṅkhāte pātimokkhe pabbajjūpasampadākammesu ca <bold>sāsanaṃ tiṭṭhatī</bold>ti attho. Pātimokkhe vā antogadhā pabbajjā upasampadā ca tadubhayābhāve pātimokkhābhāvato, tasmā pātimokkhe, tāsu ca <bold>sāsanaṃ tiṭṭhatī</bold>ti vuttaṃ. <bold>Osakkitaṃ nāmā</bold>ti pacchimapaṭivedhasīlabhedadvayaṃ ekato katvā tato paraṃ vinaṭṭhaṃ nāma hotīti attho.</paragraph>
<paragraph line="73"><bold>Tā</bold>ti rasmiyo. <bold>Kāruñña</bold>nti paridevanakāruññaṃ.</paragraph>
<paragraph line="74"><bold>Anacchariyattā</bold>ti <pageBreak edition="V" number="0.0211" />dvīsu uppajjamānesu acchariyattābhāvadosatoti attho. <bold>Vivādabhāvato</bold>ti vivādābhāvatthaṃ dve na uppajjantīti attho.</paragraph>
<paragraph line="75">Ekaṃ buddhaṃ dhāretīti <bold>ekabuddhadhāraṇī</bold>. Etena evaṃsabhāvā ete buddhaguṇā, yena dutiyabuddhaguṇe dhāretuṃ asamatthā ayaṃ lokadhātūti dasseti. Paccayavisesanipphannānañhi dhammānaṃ sabhāvaviseso na sakkā dhāretunti. Samaṃ uddhaṃ pajjatīti <bold>samupādikā,</bold>udakassopari samaṃ gāminīti attho. <bold>Dvinnampī</bold>ti dvepi, dvinnampi vā sarīrabhāraṃ. <bold>Chādenta</bold>nti rocayamānaṃ. <bold>Sakiṃ bhuttovā</bold>ti ekampi ālopaṃ ajjhoharitvāva mareyyāti attho.</paragraph>
<paragraph line="76"><bold>Atidhammabhārenā</bold>ti dhammena nāma pathavī tiṭṭheyya, sā kiṃ teneva calatīti adhippāyo. Puna thero ‘‘ratanaṃ nāma loke kuṭumbaṃ sandhārentaṃ abhimatañca lokena attano garusabhāvatāya sakaṭabhaṅgassa kāraṇaṃ atibhārabhūtaṃ diṭṭhaṃ. Evaṃ dhammo ca hitasukhavisesehi taṃsamaṅginaṃ dhārento abhimato ca viññūhi gambhīrāppameyyabhāvena garusabhāvattā atibhārabhūto pathavīcalanassa kāraṇaṃ hotī’’ti dassento <pageBreak edition="M" number="0.0210" /><bold>‘‘idha, mahārāja, dve sakaṭā’’</bold>tiādimāha. <bold>Ekassā</bold>ti ekasmā, ekassa vā sakaṭassa ratanaṃ, tasmā sakaṭato gahetvāti attho. <bold>Osārita</bold>nti pavesitaṃ āhaṭaṃ vuttanti attho.</paragraph>
<paragraph line="77"><bold>Sabhāvapakatikā</bold>ti akittimapakatikāti attho. <bold>Kāraṇamahantattā</bold>ti mahantehi pāramitākāraṇehi buddhaguṇānaṃ nibbattitoti vuttaṃ hoti. Pathavīādayo mahantā attano attano visaye ekekāva, evaṃ sammāsambuddhopi mahanto attano visaye eko eva. Ko ca tassa visayo? Yāvatakaṃ ñeyyaṃ, evaṃ ākāso viya anantavisayo bhagavā eko eva hotīti vadanto lokadhātvantaresupi dutiyassa abhāvaṃ dasseti.</paragraph>
<paragraph line="78">Pubbabhāge āyūhanavasena <bold>āyūhanasamaṅgitā</bold>sanniṭṭhānacetanāvasena <bold>cetanāsamaṅgitā</bold>ca veditabbā, santatikhaṇavasena vā. <bold>Vipākāraha</bold>nti dutiyabhavādīsu vipaccanapakatitaṃ sandhāya vadati. <bold>Calatī</bold>ti parivattati. Sunakhehi vajanasīlo <bold>sunakhavājiko</bold>.</paragraph>
<centered line="79">Paṭhamabalaniddesavaṇṇanā niṭṭhitā.</centered>
<subhead line="80">Dutiyabalaniddesavaṇṇanā</subhead>
<paragraph line="81" number="810">Gatito <pageBreak edition="V" number="0.0212" />aññā gatisampatti nāma natthīti dassento <bold>‘‘sampannā gatī’’</bold>ti āha. Mahāsudassanādisurājakālo paṭhamakappikādisumanussakālo ca <bold>kālasampatti</bold>.</paragraph>
<paragraph line="82"><bold>Ekantaṃ kusalasseva okāso</bold>ti idaṃ yadipi koci kāyasucaritādipayogasampattiyaṃ ṭhitaṃ bādheyya, taṃ pana bādhanaṃ bādhakasseva issādinimittena viparītaggāhena jātaṃ. Sā payogasampatti sabhāvato sukhavipākasseva paccayo, na dukkhavipākassāti imamatthaṃ sandhāya vuttaṃ. Makkaṭo bhattapuṭaṃ bandhaṭṭhāne muñcitvā bhuñjituṃ na jānāti, yattha vā tattha vā bhinditvā vināseti, evaṃ anupāyaññūpi bhoge. <bold>Susāne chaḍḍetvā</bold>tiādinā ghātetvā chaḍḍitassa vuṭṭhānābhāvo viya apāyato vuṭṭhānābhāvoti dasseti.</paragraph>
<paragraph line="83">‘‘Paccarī’’tipi <pageBreak edition="M" number="0.0211" /><bold>uḷumpassa</bold>nāmaṃ, tena ettha katā ‘‘mahāpaccarī’’ti vuccati. <bold>Udake maraṇaṃ thale maraṇañca ekamevā</bold>ti kasmā vuttaṃ, nanu sakkena ‘‘samuddārakkhaṃ karissāmī’’ti vuttanti? Saccaṃ vuttaṃ, jīvitassa lahuparivattitaṃ pakāsentehi therehi evaṃ vuttaṃ, lahuparivattitāya jīvitahetu na gamissāmāti adhippāyo. Atha vā <bold>udake</bold>ti nāgadīpaṃ sandhāya vuttaṃ, <bold>thale</bold>ti jambudīpaṃ.</paragraph>
<paragraph line="84"><bold>Thero na detī</bold>ti kathamahaṃ etena ñāto, kenaci kiñci ācikkhitaṃ siyāti saññāya na adāsi. Teneva ‘‘mayampi na jānāmā’’ti vuttaṃ. <bold>Aparassā</bold>ti aparassa bhikkhuno pattaṃ ādāya…pe… therassa hatthe ṭhapesīti yojanā. <bold>Anāyatane</bold>ti nikkāraṇe, ayutte vā nassanaṭṭhāne. <bold>Tuvaṃ attānaṃ rakkheyyāsi,</bold>mayaṃ pana mahallakattā kiṃ rakkhitvā karissāma, mahallakattā eva ca rakkhituṃ na sakkhissāmāti adhippāyo. Anāgāmittā vā thero attanā vattabbaṃ jānitvā ovadati.</paragraph>
<paragraph line="85"><bold>Sammāpayogassa gatamaggo</bold>ti sammāpayogena nipphāditattā tassa sañjānanakāraṇanti attho.</paragraph>
<paragraph line="86">Bhūtamatthaṃ <pageBreak edition="V" number="0.0213" />katvā abhūtopamaṃ kathayissatīti adhippāyo. <bold>Manussā</bold>ti bhaṇḍāgārikādiniyuttā manussā mahantattā <bold>sampaṭicchituṃ nāsakkhiṃsu</bold>.</paragraph>
<centered line="87">Dutiyabalaniddesavaṇṇanā niṭṭhitā.</centered>
<subhead line="88">Tatiyabalaniddesavaṇṇanā</subhead>
<paragraph line="89" number="811"><bold>Añcitā</bold>ti gatā. <bold>Peccā</bold>ti puna, maritvāti vā attho. <bold>Ussannattā</bold>ti vitakkabahulatāya ussannattāti vadanti, sūratādīhi vā <bold>ussannattā. Dibbantī</bold>ti kīḷanti.</paragraph>
<paragraph line="90">Sañjīvakāḷasuttasaṅghātaroruvamahāroruvatāpanamahātāpanaavīciyo <bold>aṭṭha mahānirayā</bold>. Ekekassa cattāri dvārāni, ekekasmiṃ dvāre cattāro cattāro gūthanirayādayoti evaṃ <bold>soḷasa ussadaniraye</bold>vaṇṇayanti.</paragraph>
<paragraph line="91">Sakkasuyāmādayo <pageBreak edition="M" number="0.0212" />viya <bold>jeṭṭhakadevarājā</bold>. Pajāpativaruṇaīsānādayo viya dutiyādiṭṭhānantarakārako <bold>paricārako hutvā</bold>.</paragraph>
<centered line="92">Tatiyabalaniddesavaṇṇanā niṭṭhitā.</centered>
<subhead line="93">Catutthabalaniddesavaṇṇanā</subhead>
<paragraph line="94" number="812"><bold>Kappo</bold>ti dvedhābhūtaggo. Ettha ca bījādidhātunānattavasena khandhādidhātunānattaṃ veditabbaṃ.</paragraph>
<centered line="95">Catutthabalaniddesavaṇṇanā niṭṭhitā.</centered>
<subhead line="96">Pañcamabalaniddesavaṇṇanā</subhead>
<paragraph line="97" number="813"><bold>Ajjhāsayadhātū</bold>ti <pageBreak edition="V" number="0.0214" />ajjhāsayasabhāvo. Yathā gūthādīnaṃ dhātusabhāvo eso, yaṃ gūthādīheva saṃsandati, evaṃ puggalānaṃ ajjhāsayassevesa sabhāvo, yaṃ dussīlādayo dussīlādikeheva saṃsandantīti vuttaṃ hoti. <bold>Bhikkhūpi āhaṃsū</bold>ti aññamaññaṃ āhaṃsu. Āvuso ime manussā ‘‘yathāsabhāgena paribhuñjathā’’ti vadantā amhe sabhāgāsabhāge viditvā hīnajjhāsayapaṇītajjhāsayataṃ paricchinditvā dhātusaṃyuttakamme upanenti tassa payogaṃ daṭṭhukāmāti attho, evaṃ sabhāgavaseneva ajjhāsayadhātuparicchindanato ajjhāsayadhātusabhāgavasena niyametīti adhippāyo.</paragraph>
<centered line="98">Pañcamabalaniddesavaṇṇanā niṭṭhitā.</centered>
<subhead line="99">Chaṭṭhabalaniddesavaṇṇanā</subhead>
<paragraph line="100"><bold>Carita</bold>nti idha duccaritaṃ sucaritanti vuttaṃ. Apparajaṃ akkhaṃ etesanti <bold>apparajakkhā</bold>ti attho vibhāvito, apparajaṃ akkhimhi etesanti <bold>apparajakkhā</bold>tipi saddattho sambhavati. Ettha ca āsayajānanādinā yehi <pageBreak edition="M" number="0.0213" />indriyehi paroparehi sattā kalyāṇapāpāsayādikā honti, tesaṃ jānanaṃ vibhāvetīti veditabbaṃ. Evañca katvā indriyaparopariyattaāsayānusayañāṇānaṃ visuṃ asādhāraṇatā, indriyaparopariyattanānādhimuttikatāñāṇānaṃ visuṃ balatā ca siddhā hoti.</paragraph>
<paragraph line="101" number="815"><bold>Yadariyā</bold>ti ye ariyā. <bold>Āvasiṃsū</bold>ti nissāya vasiṃsu. Ke pana te? ‘‘Idha, bhikkhave, bhikkhu pañcaṅgavippahīno hoti chaḷaṅgasamannāgato ekārakkho caturāpasseno panuṇṇapaccekasacco samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño’’ti (dī. ni. 3.348; a. ni. 10.19) evaṃ vuttā. Etesu pañcaṅgavippahīnapaccekasaccapanodanaesanāsamavayasajjanāni ‘‘saṅkhāyekaṃ paṭisevati adhivāseti parivajjeti vinodetī’’ti (ma. ni. 2.168) vuttesu apassenesu vinodanañca maggakiccāneva, itare ca maggeneva samijjhanti. Tenāha <bold>‘‘etañhi suttaṃ…pe… dīpetī’’</bold>ti.</paragraph>
<paragraph line="102" number="816">Ārammaṇasantānānusayanesu <pageBreak edition="V" number="0.0215" />iṭṭhārammaṇe ārammaṇānusayanena <bold>anuseti. Āciṇṇasamāciṇṇā</bold>ti etena samantato veṭhetvā viya ṭhitabhāvena anusayitataṃ dasseti. Bhavassapi vatthukāmattā, rāgavasena vā samānattā <bold>‘‘bhavarāgānusayo…pe… saṅgahito’’</bold>ti āha.</paragraph>
<paragraph line="103" number="818">‘‘Paṇītādhimuttikā tikkhindriyā, itare mudindriyā’’ti evaṃ indriyavisesadassanatthameva adhimuttiggahaṇanti āha <bold>‘‘tikkhindriyamudindriyabhāvadassanattha’’</bold>nti.</paragraph>
<paragraph line="104" number="819"><bold>Pahānakkamavasenā</bold>ti ettha pahātabbapajahanakkamo pahānakkamoti daṭṭhabbo, yassa pahānena bhavitabbaṃ, taṃ teneva pahānena paṭhamaṃ vuccati, tato appahātabbanti ayaṃ vā pahānakkamo.</paragraph>
<paragraph line="105" number="820">Maggassa upanissayabhūtāni indriyāni <bold>upanissayaindriyāni</bold>.</paragraph>
<paragraph line="106" number="826">Nibbutichandarahitattā <bold>acchandikaṭṭhānaṃ paviṭṭhā</bold>. Yasmiṃ bhavaṅge pavattamāne taṃsantatiyaṃ lokuttaraṃ nibbattati, taṃ tassa <bold>pādakaṃ</bold>.</paragraph>
<centered line="107">Chaṭṭhabalaniddesavaṇṇanā niṭṭhitā.</centered>
<subhead line="108">Sattamabalaniddesavaṇṇanā</subhead>
<paragraph line="109" number="828"><bold>Niddāyitvā</bold>ti <pageBreak edition="M" number="0.0214" />kammaṭṭhānaṃ manasi karonto niddaṃ okkamitvā paṭibuddho samāpattiṃ samāpannomhīti attho. Nīvaraṇādīhi visuddhacittasantati eva <bold>cittamañjūsā,</bold>samādhi vā, kammaṭṭhānaṃ vā. <bold>Cittaṃ ṭhapetu</bold>nti samāpatticittaṃ ṭhapetuṃ. Saññāvedayitānaṃ apagamo eva <bold>apagamavimokkho</bold>.</paragraph>
<paragraph line="110">Saññāmanasikārānaṃ kāmādidutiyajjhānādipakkhandanāni <bold>‘‘hānabhāgiyavisesabhāgiyadhammā’’</bold>ti <pageBreak edition="V" number="0.0216" />dassitāni, tehi pana jhānānaṃ taṃsabhāvatā dhamma-saddena vuttā. Paguṇabhāvavodānaṃ <bold>paguṇavodānaṃ</bold>. Tadeva paṭhamajjhānādīhi vuṭṭhahitvā dutiyajjhānādiadhigamassa paccayattā <bold>‘‘vuṭṭhānaṃ nāmā’’</bold>ti vuttaṃ. ‘‘Vodānampi vuṭṭhānaṃ, tamhā tamhā samādhimhā vuṭṭhānampi vuṭṭhāna’’nti imāya vuṭṭhānapāḷiyā asaṅgahitattā nirodhasamāpattiyā vuṭṭhānaṃ <bold>‘‘pāḷimuttakavuṭṭhānaṃ nāmā’’</bold>ti vuttaṃ. Ye pana ‘‘nirodhato phalasamāpattiyā vuṭṭhāna’’nti pāḷi natthīti vadeyyuṃ, te ‘‘nirodhā vuṭṭhahantassa nevasaññānāsaññāyatanaṃ phalasamāpattiyā anantarapaccayena paccayo’’ti (paṭṭhā. 1.1.417) imāya pāḷiyā paṭisedhetabbā.</paragraph>
<centered line="111">Sattamabalaniddesavaṇṇanā niṭṭhitā.</centered>
<subhead line="112">Dasamabalaniddesavaṇṇanā</subhead>
<paragraph line="113" number="831">Rāgādīhi cetaso vimuttibhūto samādhi <bold>cetovimutti</bold>. Paññāva vimutti <bold>paññāvimutti. Kammantaravipākantaramevā</bold>ti kammantarassa vipākantaramevāti attho. Cetanācetanāsampayuttakadhamme nirayādinibbānagāminipaṭipadābhūte kammanti gahetvā āha <bold>‘‘kammaparicchedamevā’’</bold>ti. <bold>Appetuṃ na sakkoti</bold>aṭṭhamanavamabalāni viya, taṃsadisaṃ iddhividhañāṇaṃ viya vikubbituṃ. Etena dasabalasadisatañca vāreti, jhānādiñāṇaṃ viya vā appetuṃ vikubbituñca. Yadipi hi jhānādipaccavekkhaṇañāṇaṃ sattamabalanti tassa savitakkasavicāratā vuttā, tathāpi jhānādīhi <pageBreak edition="M" number="0.0215" />vinā paccavekkhaṇā natthīti jhānādisahagataṃ ñāṇaṃ tadantogadhaṃ katvā evaṃ vuttanti veditabbaṃ. Atha vā sabbaññutaññāṇaṃ jhānādikiccaṃ viya na sabbaṃ balakiccaṃ kātuṃ sakkotīti dassetuṃ <bold>‘‘tañhi jhānaṃ hutvā appetuṃ iddhi hutvā vikubbituñca na sakkotī’’</bold>ti vuttaṃ, na pana kassaci balassa jhānaiddhibhāvatoti daṭṭhabbaṃ.</paragraph>
<centered line="114">Dasamabalaniddesavaṇṇanā niṭṭhitā.</centered>
<centered line="115">Ñāṇavibhaṅgavaṇṇanā niṭṭhitā.</centered>
</body>
</document>