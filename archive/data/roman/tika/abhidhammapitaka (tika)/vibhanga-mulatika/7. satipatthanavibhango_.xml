<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik24.xml</normativeSource>
    <archivePath>roman/tika/abhidhammapitaka (tika)/vibhanga-mulatika/7. satipatthanavibhango_.xml</archivePath>
    <baseFileName>7. satipatthanavibhango_</baseFileName>
    <titlePath>7. Satipaṭṭhānavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Satipaṭṭhānavibhaṅgo</chapter>
    <title line="2">1. Suttantabhājanīyaṃ</title>
    <subhead line="3">Uddesavāravaṇṇanā</subhead>
    <paragraph line="4" number="355"> Samānasaddavacanīyānaṃ <pageBreak edition="Myanmar" number="0.0150" /> atthānaṃ uddharaṇaṃ <bold>atthuddhāro</bold>. So yasmā saddatthavicāro na hoti, tasmā vuttaṃ <bold>‘‘na idha…pe… atthadassana’’nti. Pa-saddo padhānatthadīpako </bold>‘‘paṇītā dhammā’’tiādīsu (dha. sa. tikamātikā 14) viya.</paragraph>
    <paragraph line="5"><bold>Anavassutatā</bold> anupakiliṭṭhatā. Tenāha <bold>‘‘tadubhayavītivattatā’’</bold>ti.</paragraph>
    <paragraph line="6"><bold>Bhusatthaṃ pakkhandana</bold>nti bhusatthavisiṭṭhaṃ pakkhandanaṃ anupavisanaṃ.</paragraph>
    <paragraph line="7"><bold>Assādassā</bold>ti taṇhāya. ‘‘Niccaṃ attā’’ti abhinivesavatthutāya diṭṭhiyā visesakāraṇānaṃ cittadhammānaṃ taṇhāyapi vatthubhāvato visesaggahaṇaṃ, tathā kāyavedanānaṃ diṭṭhiyāpi vatthubhāvasambhavato <bold>‘‘visesenā’’</bold>ti vuttaṃ. Sarāgavītarāgādivibhāgadvayavaseneva cittānupassanāya vuttattā taṃ <bold>‘‘nātipabhedagata’’</bold>nti vuttaṃ. <bold>Dhammā</bold>ti idha saññāsaṅkhārakkhandhā adhippetā, saṅkhārakkhandho ca phassādivasena anekabhedoti dhammānupassanā <bold>‘‘atipabhedagatā’’</bold>ti vuttā. Sarāgādivibhāgavasena soḷasabhedattā vā cittānupassanā nātipabhedagatā vuttā, sutte āgatanayena nīvaraṇādivasena anekabhedattā dhammānupassanā atipabhedagatā vuttā. ‘‘Visuddhimaggoti <pageBreak edition="Vipassana Research Institut" number="0.0147" /> vuttānī’’ti ānetvā yojetabbaṃ. Tā anupassanā etesanti <bold>tadanupassanā,</bold> cittadhammānupassino puggalā, tesaṃ.</paragraph>
    <paragraph line="8">Tattha ‘‘asubhabhāvadassanenā’’ti yathāṭhitavasenāpi yojanā labbhateva. <bold>Bhavoghassa vedanā vatthu</bold> bhavassādabhāvato. <bold>Niccaggahaṇavasenā</bold>ti attābhinivesavisiṭṭhassa niccaggahaṇassa vasena. Tathā hi vuttaṃ <bold>‘‘sassatassa attano’’</bold>ti. Oghesu vuttanayā eva yogāsavesupi yojanā atthato abhinnattāti te na gahitā. <bold>Niccaggahaṇavasenā</bold>ti <pageBreak edition="Myanmar" number="0.0151" /> attābhinivesavisiṭṭhassa niccaggahaṇassa vasena. Paṭhamoghatatiyacatutthaganthayojanāyaṃ vuttanayeneva kāyacittadhammānaṃ itarupādānavatthutā gahetabbāti vedanāya diṭṭhupādānavatthutā dassitā. Tathā kāyavedanānaṃ chandadosāgativatthutā kāmoghabyāpādakāyaganthavatthutāvacanena vuttāti. Tenāha <bold>‘‘avuttānaṃ vuttanayena vatthubhāvo yojetabbo’’</bold>ti.</paragraph>
    <paragraph line="9"><bold>Dhāraṇatā</bold> asammussanatā, anussaraṇameva vā. <bold>Ekatte</bold>ti ekasabhāve nissaraṇādivasena. <bold>Samāgamo</bold> sacchikiriyā. <bold>Satipaṭṭhānasabhāvo</bold> sammāsatitā niyyānasatitā samānabhāgatā ekajātitā sabhāgatā. <bold>Purimasmi</bold>nti ‘‘ekatte nibbāne samāgamo ekattasamosaraṇa’’nti etasmiṃ atthe. <bold>Visu</bold>nti nānāatthadvayabhāvena. Tadeva gamanaṃ samosaraṇanti satisaddatthantarābhāvā…pe… ekabhāvassāti yojetabbaṃ. <bold>Satisaddatthavasena avuccamāne</bold>ti ‘‘eko satipaṭṭhānasabhāvo ekatta’’ntiādinā avuccamāne, ‘‘ekatte nibbāne samāgamo ekattasamosaraṇa’’nti evaṃ vuccamāneti attho. <bold>Dhāraṇatāva satī</bold>ti ‘‘saraṇatā’’ti (dha. sa. 14) vuttadhāraṇatā eva satīti katvā. <bold>Satisaddatthantarābhāvā</bold>ti satisaṅkhātassa saraṇekattasamosaraṇasaddatthato aññassa atthassa abhāvā. <bold>Purima</bold>nti saraṇapadaṃ. <bold>Nibbānasamosaraṇepī</bold>ti yathāvutte dutiye atthe saraṇekattasamosaraṇapadāni sahitāneva satipaṭṭhānekabhāvassa ñāpakāni, evaṃ nibbānasamosaraṇepi ‘‘ekatte nibbāne samāgamo ekattasamosaraṇa’’nti etasmimpi atthe sati…pe… kāraṇāni.</paragraph>
    <paragraph line="10"><bold>Ānāpānapabbādīna</bold>nti ānāpānapabbairiyāpathacatusampajañña koṭṭhāsa dhātumanasikāranavasivathikapabbānīti etesaṃ. Imesu pana yasmā kesuci devānaṃ kammaṭṭhānaṃ na ijjhati, tasmā tāni anāmasitvā yadipi koṭṭhāsadhātumanasikāravasenevettha desanā pavattā, desanantare <pageBreak edition="Vipassana Research Institut" number="0.0148" /> pana āgataṃ anavasesaṃ kāyānupassanāvibhāgaṃ dassetuṃ ‘‘cuddasavidhena kāyānupassanaṃ bhāvetvā’’ti (vibha. aṭṭha. 355) vuttaṃ. Tenāha <bold>‘‘mahāsatipaṭṭhānasutte vuttāna’’</bold>nti. <bold>‘‘Tathā’’</bold>ti iminā ‘‘mahāsatipaṭṭhānasutte (dī. ni. 2.382) vuttāna’’nti imameva upasaṃharati. <bold>Pañcavidhenā</bold>ti nīvaraṇaupādānakkhandhāyatanabojjhaṅgaariyasaccānaṃ vasena pañcadhā. <bold>Bhāvanānubhāvo</bold> ariyamaggaggahaṇasamatthatā.</paragraph>
    <paragraph line="11"><bold>Taṃniyamato</bold>ti <pageBreak edition="Myanmar" number="0.0152" /> tassā kāyānupassanādipaṭipattiyā niyamato. Tassā bhikkhubhāve niyate sāpi bhikkhubhāve niyatāyeva nāma hoti.</paragraph>
    <subhead line="12">Kāyānupassanāuddesavaṇṇanā</subhead>
    <paragraph line="13"><bold>Etthā</bold>ti kāye. Avayavā assa atthīti avayavī, samudāyo, samūhoti attho, so pana avayavavinimuttaṃ drabyantaranti gāho laddhi <bold>avayavīgāho</bold>. Hatthapādādiaṅgulinakhādiaṅgapaccaṅge sannivesavisiṭṭhe upādāya yāyaṃ aṅgapaccaṅgasamaññā ceva kāyasamaññā ca, taṃ atikkamitvā itthipurisarathaghaṭādidrabyantiparikappanaṃ <bold>samaññātidhāvanaṃ</bold>. Atha vā yathāvuttasamaññaṃ atikkamitvā pakatiādidrabyādijīvādikāyādipadatthantaraparikappanaṃ <bold>samaññātidhāvanaṃ</bold>. Niccasārādigāhabhūto abhiniveso <bold>sārādānābhiniveso</bold>.</paragraph>
    <paragraph line="14"><bold>Na taṃ diṭṭha</bold>nti taṃ itthipurisādi diṭṭhaṃ na hoti. Diṭṭhaṃ vā itthipurisādi na hotīti yojanā. <bold>Yathāvutta</bold>nti kesādibhūtupādāyasamūhasaṅkhātaṃ.</paragraph>
    <paragraph line="15"><bold>Kesādipathavi</bold>nti kesādisaññitaṃ sasambhārapathaviṃ. <bold>Pubbāpariyabhāvenā</bold>ti santānavasena. <bold>Aññatthā</bold>ti ‘‘āpokāya’’nti evamādīsu.</paragraph>
    <paragraph line="16"><bold>Ajjhattabahiddhā</bold>ti saparasantāne kāyo vuttoti. <bold>‘‘Kāyo’’</bold>ti cettha sammasanupagā rūpadhammā adhippetāti āha <bold>‘‘ajjhattabahiddhādhammāna’’</bold>nti. Ghaṭitaṃ ekābaddhaṃ ārammaṇaṃ <bold>ghaṭitārammaṇaṃ,</bold> ekārammaṇabhūtanti attho. Tenāha <bold>‘‘ekato ārammaṇabhāvo natthī’’</bold>ti.</paragraph>
    <paragraph line="17"><bold>Antoolīyanā</bold><pageBreak edition="Vipassana Research Institut" number="0.0149" /> antosaṅkoco antarāvosānaṃ.</paragraph>
    <paragraph line="18"><bold>Dvīhī</bold>ti abhijjhāvinayadomanassavinayehi.</paragraph>
    <paragraph line="19">Sati ca sampajaññañca <bold>satisampajaññaṃ,</bold> tena. <bold>Etena</bold> karaṇabhūtena. Vipakkhadhammehi anantaritattā <bold>avicchinnassa</bold>. <bold>Tassa</bold> sabbatthikakammaṭṭhānassa.</paragraph>
    <centered line="20">Kāyānupassanāuddesavaṇṇanā niṭṭhitā.</centered>
    <subhead line="21">Vedanānupassanādiuddesavaṇṇanā</subhead>
    <paragraph line="22"><bold>Sukhādīna</bold>nti <pageBreak edition="Myanmar" number="0.0153" /> sukhadukkhādukkhamasukhānaṃ.</paragraph>
    <paragraph line="23">Rūpādiārammaṇanānattabhedānaṃ vasena yojetabbanti sambandho. Tathā ca sesesupi. <bold>Savatthukāvatthukādī</bold>ti <bold>ādi</bold>-saddena hīnādiyoniādibhedaṃ saṅgaṇhāti. Visuṃ visuṃ na vattabbanti codanaṃ dassetīti yojanā. <bold>Ekatthā</bold>ti kāyādīsu ekasmiṃ. <bold>Purimacodanāyā</bold>ti ‘‘pubbe pahīnattā puna pahānaṃ na vattabba’’nti codanāya. <bold>Pahīna</bold>nti vikkhambhitaṃ. <bold>Paṭipakkhabhāvanāyā</bold>ti maggabhāvanāya. <bold>Ubhayatthā</bold>ti ubhayacodanāya. <bold>Ubhaya</bold>nti parihāradvayaṃ. Yasmā purimacodanāya nānāpuggalaparihāro, nānācittakkhaṇikaparihāro ca sambhavati, dutiyacodanāya pana nānācittakkhaṇikaparihāroyeva, tasmā vuttaṃ <bold>‘‘sambhavato yojetabba’’</bold>nti. Maggasatipaṭṭhānabhāvanaṃ sandhāya vuttaṃ. <bold>Sabbatthā</bold>ti sabbesu kāyādīsu.</paragraph>
    <centered line="24">Vedanānupassanādiuddesavaṇṇanā niṭṭhitā.</centered>
    <centered line="25">Uddesavāravaṇṇanā niṭṭhitā.</centered>
    <subhead line="26">Kāyānupassanāniddesavaṇṇanā</subhead>
    <paragraph line="27" number="356"><bold>Ajjhattādī</bold>ti <pageBreak edition="Vipassana Research Institut" number="0.0150" /><bold>ādi</bold>-saddena idha vuttā bahiddhāajjhattabahiddhāanupassanappakārā viya mahāsatipaṭṭhānasutte vuttā samudayadhammānupassiādianupassanappakārāpi kāyānupassanābhāvato gahitā icceva veditabbaṃ. <bold>Tatthā</bold>ti ajjhattādianupassanāyaṃ. <bold>Cuddasa pakārā</bold> mahāsatipaṭṭhānasutte āgatacuddasappakārādike apekkhitvā idha vuttā. Ajjhattādippakāro eko pakāroti āha <bold>‘‘ekappakāraniddesenā’’</bold>ti. <bold>Bāhiresū</bold>ti ekaccesu aññatitthiyesu. Tesampi hi ānāpānādivasena samathapakkhikā kāyānupassanā sambhavati. Tenāha <bold>‘‘ekadesasambhavato’’</bold>ti.</paragraph>
    <paragraph line="28">Tacassa ca atacaparicchinnatā tacena aparicchinnatā atthīti yojanā. ‘‘Dīghabāhu naccatū’’tiādīsu viya aññapadatthepi samāse avayavapadatthasaṅgaho labbhatevāti vuttaṃ <bold>‘‘kāyekadesabhūto taco gahito evā’’</bold>ti. Tacapaṭibaddhānaṃ nakhadantanhārumaṃsānaṃ, tacapaṭibaddhānaṃ tadanuppaviṭṭhamūlānaṃ kesalomānaṃ, tappaṭibaddhapaṭibaddhānaṃ itaresaṃ samūhabhūto sabbo kāyo <pageBreak edition="Myanmar" number="0.0154" /> ‘‘tacapariyanto’’tveva vuttoti dassento <bold>‘‘tappaṭibaddhā’’</bold>tiādimāha. Atthi kesā, atthi lomāti sambandho. Tattha <bold>atthī</bold>ti puthuttavācī ekaṃ nipātapadaṃ, na kiriyāpadaṃ. Kiriyāpadatte hi santīti vattabbaṃ siyā, vacanavipallāsena vā vuttanti.</paragraph>
    <paragraph line="29">Kammaṭṭhānassa vācuggatakaraṇādinā uggaṇhanaṃ <bold>uggaho</bold>. Koṭṭhāsapāḷiyā hi vācuggatakaraṇaṃ, manasikiriyāya kesādīnaṃ vaṇṇādito upadhāraṇassa ca paguṇabhāvāpādanaṃ idha uggaho. Yena pana nayena yogāvacaro tattha kusalo hoti, so <bold>vidhī</bold>ti vutto.</paragraph>
    <paragraph line="30"><bold>Purimehī</bold>ti purimapurimehi pañcakachakkehi sambandho vutto. ‘‘Maṃsaṃ…pe… vakka’’nti hi anulomato vakkapañcakassa puna ‘‘vakkaṃ…pe… kesā’’ti vakkapañcakassa, tacapañcakassa ca paṭilomato sajjhāyakkamo sambandho dassito. Svāyaṃ sajjhāyoti sambandho. <bold>Visuṃ tipañcāha</bold>nti anulomato pañcāhaṃ, paṭilomato pañcāhaṃ, anulomapaṭilomato pañcāhanti evaṃ pañcakachakkesu paccekaṃ tipañcāhaṃ. <bold>Purimehi ekato tipañcāha</bold>nti tacapañcakādīhi saddhiṃ anulomato vakkapañcakādīni ekajjhaṃ katvā vuttanayeneva tipañcāhaṃ <pageBreak edition="Vipassana Research Institut" number="0.0151" />. <bold>Ādiantadassanavasenā</bold>tiādibhūtassa anulomato sajjhāyassa, anulomapaṭilomato sajjhāye antabhūtassa paṭilomato sajjhāyassa dassanavasena. Tenāha <bold>‘‘anuloma…pe… antimo’’</bold>ti. <bold>Etampī</bold>ti yadidaṃ purimehi saddhiṃ pacchimassa pañcakādino ekato sajjhāyakaraṇaṃ, pañcakādīnaṃ paccekaṃ anulomādinā sajjhāyappakārato añño sajjhāyappakāro esoti attho. Dvinnaṃ hatthānaṃ ekamukhā aññamaññasambandhā ṭhapitā aṅguliyo idha hatthasaṅkhalikāti adhippetāti āha <bold>‘‘aṅgulipantī’’</bold>ti. <bold>Asubhalakkhaṇaṃ</bold> kesādīnaṃ paṭikkūlabhāvo. Thaddhādibhāvo <bold>dhātulakkhaṇaṃ</bold>.</paragraph>
    <paragraph line="31">Attano koṭṭhāso, samāno vā koṭṭhāso sakoṭṭhāso, tattha bhavo <bold>sakoṭṭhāsiko,</bold> kammaṭṭhānaṃ.</paragraph>
    <paragraph line="32"><bold>Kāyānupassanaṃ hitvā</bold>ti asubhato vā dhātuto anupassanaṃ manasikāraṃ akatvā. Pubbe viya pariyantatālañca āditālañca agantvā.</paragraph>
    <paragraph line="33">Samādhānādivisesayogena adhikaṃ cittanti <bold>adhicittaṃ</bold>. Tena vuttaṃ <bold>‘‘samathavipassanācitta’’</bold>nti. <bold>Manasikaraṇaṃ citta</bold>nti ekantaṃ samādhinimittasseva samannāhārakaṃ <pageBreak edition="Myanmar" number="0.0155" /> cittaṃ. Vikkhepavasena cittassa nānārammaṇe visaṭappavatti idha pabhañjanaṃ, samādhānena tadabhāvato <bold>na ca pabhañjanasabhāvaṃ</bold>.</paragraph>
    <paragraph line="34"><bold>Sakkhibhavanatā</bold> paccakkhakāritā. <bold>Pubbahetādike</bold>ti <bold>ādi</bold>-saddena tadanurūpamanasikārānuyogādiṃ saṅgaṇhāti.</paragraph>
    <paragraph line="35"><bold>Samappavatta</bold>nti līnuddhaccarahitaṃ. <bold>Tathāpavattiyā</bold>ti majjhimasamathanimittaṃ paṭipattiyā, tattha ca pakkhandanena siddhāya yathāvuttasamappavattiyā. <bold>Paññāya tosetī</bold>ti yāyaṃ tattha jātānaṃ dhammānaṃ anativattanā, indriyānaṃ ekarasatā, tadupagavīriyavāhanā, āsevanāti imāsaṃ sādhikā bhāvanāpaññā, tāya adhicittaṃ toseti pahaṭṭhaṃ karoti. Yathāvuttavisesasiddhiyāva hi taṃsādhikāya paññāya taṃ cittaṃ sampahaṃsitaṃ nāma hoti. Evaṃ sampahaṃsanto ca yasmā sabbaso paribandhavisodhanena paññāya cittaṃ vodāpetīti ca vuccati, tasmā <bold>‘‘samuttejeti cā’’</bold>ti vuttaṃ. <bold>Nirassāda</bold>nti <pageBreak edition="Vipassana Research Institut" number="0.0152" /> pubbenāparaṃ visesālābhena bhāvanārasavirahitaṃ. <bold>Sampahaṃsetī</bold>ti bhāvanāya cittaṃ sammā pahāseti pamodeti. <bold>Samuttejetī</bold>ti sammā tattha uttejeti.</paragraph>
    <paragraph line="36"><bold>Āsayo</bold> pavattiṭṭhānaṃ.</paragraph>
    <paragraph line="37"><bold>Vavatthitata</bold>nti asaṃkiṇṇataṃ.</paragraph>
    <paragraph line="38"><bold>Anto</bold>ti abbhantare koṭṭhāse. <bold>Sukhuma</bold>nti sukhumanhāruādiṃ sandhāya vadati.</paragraph>
    <paragraph line="39"><bold>Tālapaṭṭikā</bold> tālapattavilivehi katakaṭasārako.</paragraph>
    <paragraph line="40">Gaṇanāya <bold>mattā</bold>-saddo katipayehi ūnabhāvadīpanatthaṃ vuccati. Dantaṭṭhivajjitāni tīhi ūnāni tīṇi aṭṭhisatāni. Tasmā <bold>‘‘timattānī’’</bold>ti vuttaṃ. Yaṃ pana visuddhimagge ‘‘atirekatisataaṭṭhikasamussaya’’nti (visuddhi. 1.122) vuttaṃ, taṃ dantaṭṭhīnipi gahetvā sabbasaṅgāhikanayena vuttaṃ. ‘‘Gopphakaṭṭhikādīni avuttānī’’ti na vattabbaṃ ‘‘ekekasmiṃ pāde dve gopphakaṭṭhīnī’’ti vuttattā, ‘‘ānisadaṭṭhiādīnī’’ti pana vattabbaṃ.</paragraph>
    <paragraph line="41"><bold>Tena aṭṭhinā</bold>ti ūruṭṭhinā.</paragraph>
    <paragraph line="42"><bold>Marumpehī</bold>ti marumpacuṇṇehi.</paragraph>
    <paragraph line="43"><bold>Susamāhitacittena</bold><pageBreak edition="Myanmar" number="0.0156" /> hetubhūtena. <bold>Nānārammaṇavipphandanavirahenā</bold>ti nānārammaṇabhāvena vipphandanaṃ nānārammaṇavipphandanaṃ, tena virahena. <bold>Anatikkantapītisukhassa</bold> jhānacittassa. Taṃsamaṅgīpuggalassa vā.</paragraph>
    <paragraph line="44"><bold>Paṭikkūladhātuvaṇṇavisesa</bold>nti paṭikkūlavisesaṃ, dhātuvisesaṃ, vaṇṇakasiṇavisesaṃ. Vakkapañcakādīsu pañcasu visuṃ, heṭṭhimehi ekato ca sajjhāye channaṃ channaṃ pañcāhānaṃ vasena pañca <pageBreak edition="Vipassana Research Institut" number="0.0153" /> māsā paripuṇṇā labbhanti, tacapañcake pana visuṃ tipañcāhamevāti āha <bold>‘‘addhamāse ūnepī’’</bold>ti. <bold>Māsantaragamanaṃ</bold> sajjhāyassa sattamādimāsagamanaṃ.</paragraph>
    <paragraph line="45"><bold>Yamenta</bold>nti bandhentaṃ.</paragraph>
    <paragraph line="46">‘‘Nīlaṃ pīta’’ntiādinā saṅghāṭe nīlādivavatthānaṃ taṃnissayattā mahābhūte upādāyāti āha <bold>‘‘mahābhūtaṃ…pe… duggandhantiādinā’’</bold>ti. Upādāyarūpaṃ mahābhūtena paricchinnanti yojanā. <bold>Tassā</bold>ti upādārūpassa. <bold>Tato</bold>ti mahābhūtato. Chāyāya ātapapaccayabhāvo ātapo paccayo etissāti, ātapassa chāyāya uppādakabhāvo <bold>chāyātapānaṃ ātapapaccayachāyuppādakabhāvo</bold>. Tena uppādetabbauppādakabhāvo aññamaññaparicchedakatāti dasseti. <bold>Āyatanāni ca dvārāni cā</bold>ti dvādasāyatanāni, tadekadesabhūtāni dvārāni ca.</paragraph>
    <paragraph line="47"><bold>Sappaccayabhāvā</bold>ti sappaccayattā.</paragraph>
    <paragraph line="48"><bold>Yathāvuttena ākārenā</bold>ti ‘‘iti idaṃ sattavidhaṃ uggahakosallaṃ suggahitaṃ katvā’’tiādinā (vibha. aṭṭha. 356), ‘‘imaṃ pana kammaṭṭhānaṃ bhāvetvā arahattaṃ pāpuṇitukāmenā’’tiādinā (vibha. aṭṭha. 356) vā vuttappakārena vidhinā. ‘‘Avisesato pana sādhāraṇavasena evaṃ veditabbā’’ti, ‘‘ito paṭṭhāyā’’ti ca vadanti. <bold>Vaṇṇādimukhenā</bold>ti vaṇṇapaṭikkūlasuññatāmukhena. <bold>Upaṭṭhāna</bold>nti kammaṭṭhānassa upaṭṭhānaṃ, yo uggahoti vutto. <bold>Etthā</bold>ti catukkapañcakajjhānapaṭhamajjhānavipassanāsu ekasmiṃ sandhīyati. Kena? Kammaṭṭhānamanasikāreneva, tasmā uggahova sandhi <bold>uggahasandhī</bold>ti veditabbaṃ.</paragraph>
    <paragraph line="49"><bold>Uṭṭhānakaṃ</bold> uppajjanakaṃ. Sātirekāni cha ambaṇāni <bold>kumbhaṃ</bold>. <bold>Tato</bold>ti mukhadhovanakhādanabhojanakiccato. <bold>Nivattatī</bold>ti arahattādhigamena accantanivattivasena nivattati.</paragraph>
    <paragraph line="50"><bold>Kammamevā</bold>ti <pageBreak edition="Myanmar" number="0.0157" /> manasikārakammameva. <bold>Ārammaṇa</bold>nti pubbabhāgabhāvanārammaṇaṃ.</paragraph>
    <paragraph line="51"><bold>Tathā</bold>ti vanamakkaṭo viya.</paragraph>
    <paragraph line="52"><bold>Eka</bold>nti <pageBreak edition="Vipassana Research Institut" number="0.0154" /> ekaṃ koṭṭhāsaṃ.</paragraph>
    <paragraph line="53"><bold>Sattagahaṇarahite</bold>ti sattapaññattimpi anāmasitvā desitattā vuttaṃ. Sasantānatāya ahaṃkāravatthumhi appahīnamānassa pahīnākāraṃ sandhāyāha <bold>‘‘viddhastāhaṃkāre’’</bold>ti. <bold>Tatthā</bold>ti parassa kāye.</paragraph>
    <paragraph line="54" number="357"><bold>Ādimhi sevanā</bold> manasikārassa uppādanā ārambho.</paragraph>
    <paragraph line="55" number="362"><bold>Gamitā</bold>ti vigamitā.</paragraph>
    <centered line="56">Kāyānupassanāniddesavaṇṇanā niṭṭhitā.</centered>
    <subhead line="57">Vedanānupassanāniddesavaṇṇanā</subhead>
    <paragraph line="58" number="363"><bold>Sampajānassā</bold>ti sammā pakārehi jānantassa, vatthārammaṇehi saddhiṃ sukhasāmisādippakārehi aviparītaṃ vedanaṃ jānantassāti attho. Pubbabhāgabhāvanā vohārānusāreneva pavattatīti āha <bold>‘‘vohāramattenā’’</bold>ti. <bold>Vedayāmī</bold>ti ‘‘ahaṃ vedayāmī’’ti attupanāyikā vuttāti, pariññātavedanopi vā uppannāya sukhavedanāya lokavohārena ‘‘sukhaṃ vedanaṃ vedayāmī’’ti jānāti, voharati ca, pageva itaro. Tenāha <bold>‘‘vohāramattena vutta’’</bold>nti.</paragraph>
    <paragraph line="59"><bold>Ubhaya</bold>nti vīriyasamādhiṃ. <bold>Saha yojetvā</bold>ti samadhurakiccato anūnādhikaṃ katvā. Atthadhammādīsu sammohaviddhaṃsanavasena pavattā maggapaññā <bold>eva lokuttarapaṭisambhidā</bold>.</paragraph>
    <paragraph line="60">Vaṇṇamukhādīsu <bold>tīsupi mukhesu. Pariggahassā</bold>ti arūpapariggahassa. ‘‘Vatthu nāma karajakāyo’’ti vacanena nivattitaṃ dassento <bold>‘‘na cakkhādīni cha vatthūnī’’</bold>ti āha. Aññamaññupatthambhena <pageBreak edition="Vipassana Research Institut" number="0.0155" /> ṭhitesu dvīsu naḷakalāpesu ekassa itarapaṭibaddhaṭṭhititā viya nāmakāyassa rūpakāyapaṭibaddhavuttitādassanañhetaṃ nissayapaccayavisesadassananti.</paragraph>
    <paragraph line="61"><bold>Tesa</bold>nti <pageBreak edition="Myanmar" number="0.0158" /> yesaṃ phassaviññāṇāni pākaṭāni, tesaṃ. <bold>Aññesa</bold>nti tato aññesaṃ, yesaṃ phassaviññāṇāni na pākaṭāni. Sukhadukkhavedanānaṃ suvibhūtavuttitāya vuttaṃ <bold>‘‘sabbesaṃ vineyyānaṃ vedanā pākaṭā’’</bold>ti. <bold>Vilāpetvā vilāpetvā</bold>ti suvisuddhaṃ navanītaṃ vilāpetvā sītibhūtaṃ atisītale udake pakkhipitvā patthinnaṃ ṭhitaṃ matthetvā paripiṇḍetvā puna vilāpetvāti satavāraṃ evaṃ katvā.</paragraph>
    <paragraph line="62"><bold>Tatthāpī</bold>ti yattha arūpakammaṭṭhānaṃ eva…pe… dassitaṃ, tatthāpi. Yesu suttesu tadantogadhaṃ rūpakammaṭṭhānanti yojanā.</paragraph>
    <centered line="63">Vedanānupassanāniddesavaṇṇanā niṭṭhitā.</centered>
    <subhead line="64">Cittānupassanāniddesavaṇṇanā</subhead>
    <paragraph line="65" number="365"> Kilesasampayuttānaṃ na visuddhatā hotīti sambandho. <bold>Itarehipī</bold>ti attanā sampayuttakilesato itarehipi asampayuttehi. <bold>Visuṃ vacana</bold>nti aññākusalato visuṃ katvā vacanaṃ. <bold>Visiṭṭhaggahaṇa</bold>nti visiṭṭhatāgahaṇaṃ, āveṇikasamohatādassananti attho, yato tadubhayaṃ momūhacittanti vuccati.</paragraph>
    <centered line="66">Cittānupassanāniddesavaṇṇanā niṭṭhitā.</centered>
    <subhead line="67">Dhammānupassanāniddeso</subhead>
    <subhead line="68">Ka. nīvaraṇapabbavaṇṇanā</subhead>
    <paragraph line="69" number="367"> Ekasmiṃ <pageBreak edition="Vipassana Research Institut" number="0.0156" /> yuge baddhagoṇānaṃ viya ekato pavatti <bold>yuganaddhatā</bold>.</paragraph>
    <paragraph line="70"><bold>Gahaṇākārenā</bold>ti asubhepi ārammaṇe ‘‘subha’’nti gahaṇākārena. <bold>Nimittanti cā</bold>ti subhanimittanti ca vuccatīti yojanā. Ekaṃsena sattā attano attano hitasukhameva āsīsantīti katvā vuttaṃ <bold>‘‘ākaṅkhitassa hitasukhassā’’</bold>ti. <bold>Anupāyo</bold> eva ca hitavisiṭṭhassa sukhassa ayonisomanasikāro, ākaṅkhitassa vā yathādhippetassa hitasukhassa <bold>anupāyabhūto</bold>. Avijjandhā hi tādisepi pavattantīti. <bold>Nipphādetabbe</bold>ti <pageBreak edition="Myanmar" number="0.0159" /> ayonisomanasikārena nibbattetabbe kāmacchandeti attho.</paragraph>
    <paragraph line="71"><bold>Tadanukūlattā</bold>ti tesaṃ asubhe ‘‘subha’’nti, ‘‘asubha’’nti ca pavattānaṃ ayonisomanasikārayonisomanasikārānaṃ anukūlattā. Rūpādīsu aniccādiabhinivesassa, aniccasaññādīnañca yathāvuttamanasikārūpanissayatā tadanukūlatā.</paragraph>
    <paragraph line="72">Āhāre paṭikkūlasaññaṃ so uppādetīti sambandho. <bold>Tabbipariṇāmassā</bold>ti bhojanapariṇāmassa nissandādikassa. <bold>Tadādhārassā</bold>ti udarassa, kāyasseva vā. <bold>So</bold>ti bhojanemattaññū. Suttantapariyāyena kāmarāgo ‘‘kāmacchandanīvaraṇa’’nti vuccatīti āha <bold>‘‘abhidhammapariyāyenā’’</bold>ti. Abhidhamme hi ‘‘nīvaraṇaṃ dhammaṃ paṭicca nīvaraṇo dhammo uppajjati napurejātapaccayā’’ti (paṭṭhā. 3.8.8) etassa vibhaṅge ‘‘arūpe kāmacchandanīvaraṇaṃ paṭicca thinamiddhanīvaraṇaṃ uddhaccanīvaraṇaṃ avijjānīvaraṇaṃ uppajjatī’’tiādivacanato bhavarāgopi kāmacchandanīvaraṇaṃ vuttanti viññāyati. Tenāha <bold>‘‘sabbopi lobho kāmacchandanīvaraṇa’’</bold>nti.</paragraph>
    <paragraph line="73"><bold>Sīmābhede kate</bold>ti attādimariyādāya bhinnāya, attādīsu sabbattha ekarūpāya mettābhāvanāyāti attho. <bold>Vihārādiuddesarahita</bold>nti vihārādipadesaparicchedarahitaṃ. <bold>Uggahitāya</bold> mettāya. <bold>Aṭṭhavīsatividhā</bold>ti itthiādivasena sattavidhā paccekaṃ averādīhi yojanāvasena aṭṭhavīsatividhā. <bold>Sattādiitthiādiaverādiyogenā</bold>ti ettha sattādiaverādiyogena vīsati, itthiādiaverādiyogena <pageBreak edition="Vipassana Research Institut" number="0.0157" /> aṭṭhavīsatīti aṭṭhacattārīsaṃ ekissā disāya. Tathā sesadisāsupīti sabbā saṅgahetvā āha <bold>‘‘asītādhikacatusatappabhedā’’</bold>ti.</paragraph>
    <paragraph line="74">Katākatānusocanañca na hotīti yojanā. ‘‘Bahukaṃ sutaṃ hoti suttaṃ geyya’’ntiādivacanato (a. ni. 4.6) bahussutatā navaṅgassa sāsanassa vasena veditabbā, na vinayamattassevāti vuḍḍhataṃ pana anapekkhitvā icceva vuttaṃ, na bahussutatañcāti.</paragraph>
    <paragraph line="75"><bold>Tiṭṭhati</bold> anuppannā vicikicchā <bold>ettha</bold> etesu ‘‘ahosiṃ nu kho ahamatītamaddhāna’’ntiādikāya (ma. ni. 1.18; sa. ni. 2.20) pavattiyā anekabhedesu purimuppannesu vicikicchādhammesūti te <bold>ṭhānīyā</bold> vuttā.</paragraph>
    <paragraph line="76"><bold>Aṭṭhavatthukāpī</bold>ti <pageBreak edition="Myanmar" number="0.0160" /> na kevalaṃ soḷasavatthukā, nāpi ratanattayavatthukā ca, atha kho aṭṭhavatthukāpi. Ratanattaye saṃsayāpannassa sikkhādīsu kaṅkhāsambhavato, tattha nibbematikassa tadabhāvato ca sesavicikicchānaṃ ratanattayavicikicchāmūlikatā daṭṭhabbā. <bold>Anupavisanaṃ</bold> ‘‘evameta’’nti saddahanavasena ārammaṇassa pakkhandanaṃ.</paragraph>
    <centered line="77">Nīvaraṇapabbavaṇṇanā niṭṭhitā.</centered>
    <subhead line="78">Kha. bojjhaṅgapabbavaṇṇanā</subhead>
    <paragraph line="79"><bold>Tenā</bold>ti atthasannissitaggahaṇena.</paragraph>
    <paragraph line="80">Paccayavasena dubbalabhāvo <bold>mandatā</bold>.</paragraph>
    <paragraph line="81">Pabbatapadesavanagahanantaritopi gāmo na dūre, pabbataṃ parikkhipitvā gantabbatāya āvāso araññalakkhaṇūpeto, tasmā maṃsasoteneva assosīti vadanti.</paragraph>
    <paragraph line="82">Sampattihetutāya <pageBreak edition="Vipassana Research Institut" number="0.0158" /> pasādo sinehapariyāyena vutto.</paragraph>
    <paragraph line="83">Indriyānaṃ tikkhabhāvāpādanaṃ <bold>tejanaṃ</bold>. <bold>Tosanaṃ</bold> pamodanaṃ.</paragraph>
    <centered line="84">Bojjhaṅgapabbavaṇṇanā niṭṭhitā.</centered>
    <paragraph line="85"><bold>Samathavipassanāvasena</bold> paṭhamassa satipaṭṭhānassa, <bold>suddhavipassanāvasena</bold> itaresaṃ. <bold>Āgamanavasena vuttaṃ</bold> aññathā maggasammāsatiyā kathaṃ kāyārammaṇatā siyāti adhippāyo. <bold>Kāyānupassiādīnaṃ</bold> catubbidhānaṃ puggalānaṃ vuttānaṃ. Tenāha <bold>‘‘na hi sakkā ekassa…pe… vattu’’</bold>nti. <bold>Anekasatisambhavāvabodhapasaṅgā</bold>ti ekacittuppādena anekissā satiyā sambhavassa, sati ca tasmiṃ anekāvabodhassa ca āpajjanato. <bold>Sakiccaparicchinne</bold>ti attano kiccavisesavisiṭṭhe. <bold>Dhammabhedenā</bold>ti ārammaṇabhedavisiṭṭhena dhammavisesena. <bold>Na dhammassa dhammo kicca</bold>nti ekassa dhammassa aññadhammo kiccaṃ nāma na hoti tadabhāvato. <bold>Dhammabhedena</bold> dhammassa vibhāgena. <bold>Tassa bhedo</bold>ti tassa kiccassa bhedo natthi. <bold>Tasmā</bold>ti yasmā nayidha dhammassa vibhāgena kiccabhedo icchito, kiccabhedena <pageBreak edition="Myanmar" number="0.0161" /> pana dhammavibhāgo icchito, tasmā. Tena vuttaṃ <bold>‘‘ekāvā’’</bold>tiādi.</paragraph>
    <centered line="86">Suttantabhājanīyavaṇṇanā niṭṭhitā.</centered>
    <title line="87">2. Abhidhammabhājanīyavaṇṇanā</title>
    <paragraph line="88" number="374"><bold>‘‘Kāye kāyānupassī’’</bold>ti idaṃ puggalādhiṭṭhānena satipaṭṭhānavisesanaṃ, tañca āgamanasiddhaṃ, aññathā tassa asambhavatoti āha <bold>‘‘āgamanavasena…pe… desetvā’’</bold>ti. <bold>Puggalaṃ anāmasitvā</bold>ti ‘‘kāye kāyānupassī’’ti evaṃ puggalaṃ aggahetvā. Tathā anāmasanato eva <bold>āgamanavisesanaṃ akatvā</bold>. <bold>Nayadvaye</bold>ti anupassanānayo, suddhikanayoti etasmiṃ nayadvaye.</paragraph>
    <centered line="89">Abhidhammabhājanīyavaṇṇanā niṭṭhitā.</centered>
    <centered line="90">Satipaṭṭhānavibhaṅgavaṇṇanā niṭṭhitā.</centered>
  </content>
</document>