<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh02t.tik21.xml</normativeSource>
    <source>roman/tika/abhidhammapitaka (tika)/vibhanga-mulatika/4. saccavibhango_.xml</source>
    <script>roman</script>
    <directory>/tika/abhidhammapitaka (tika)/vibhanga-mulatika</directory>
    <basename>4. saccavibhango_</basename>
    <titlePath>4. Saccavibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">4. Saccavibhaṅgo</chapter>
    <title line="2">1. Suttantabhājanīyavaṇṇanā</title>
    <subhead line="3">Uddesavaṇṇanā</subhead>
    <paragraph line="4" number="189"><bold>Saccavinimuttaṃ</bold><pageBreak edition="Myanmar" number="0.0060" /><pageBreak edition="Vipassana Research Institut" number="0.0058" /><bold>natthi</bold> pavattinivattitadubhayahetusandassanavasena pavattanato. <bold>Saccesu kamatī</bold>ti saccesu visayabhūtesu pavattati. Desetabbatthavisayā hi desanāti. <bold>Etesu kamatī</bold>ti etesu ariyasaccesu pariññādikiccasādhanavasena pavattati. ‘‘Sīlasamādhipaññāsaṅkhāta’’nti vuttaṃ atthasabhāvaṃ kamanakiriyāya kattubhāvena gahitanti pākaṭataraṃ katvā dassetuṃ <bold>‘‘kiṃ kamatī’’</bold>ti pucchati. <bold>Tabbohārenā</bold>ti tadupacārena. Etena nippariyāyena atthasabhāvaṃ sāsanaṃ, pariyāyena vacanasabhāvanti dasseti.</paragraph>
    <paragraph line="5"><bold>Taṃsabhāvā</bold>ti dukkhādisabhāvā. <bold>Amusāsabhāvā</bold>ti bādhanādibhāvena bhūtasabhāvā. <bold>Aññākārarahitā</bold>ti abādhanādiākāravivittā. <bold>Dvidhā</bold>ti dukkhadukkhatātannimittatāhi. Rāgādikilesapariḷāho <bold>kilesadāho</bold>. Santānassa avipphārikatākaraṇaṃ <bold>puggalahiṃsanaṃ. Attano eva tikhiṇabhāvo</bold>ti saṅkhatadhammassa attano sabhāveneva rujāvahatikkhabhāvo. <bold>Sarasenevā</bold>ti sabhāveneva. Sampiṇḍakassa samudayassa, kilesasantāparahitassa maggassa, avipariṇāmassa nirodhassa dassanena yathāsaṅkhyaṃ dukkhassa saṅkhatasantāpavipariṇāmaṭṭhā āvi bhavantīti āha <bold>‘‘itare yathākkamaṃ samudayamagganirodhadassanehi āvibhavanākārā’’</bold>ti. <bold>Byāpetvā</bold>ti bhavādīsu nānārammaṇesu ca visaṭā hutvā. Anekatthattā dhātūnaṃ <bold>‘‘ūhanaṃ rāsikaraṇa’’</bold>nti vatvā puna tadatthaṃ vivarati <bold>‘‘dukkhanibbattana’’</bold>nti. Ekavokārabhavepi hi rāsibhūtameva dukkhaṃ nibbattati anekadhammasamūhato <pageBreak edition="Vipassana Research Institut" number="0.0059" />, pageva catupañcavokārabhavesu. Ettha ca byāpanatthaṃ ākāraṃ, tassa ca ya-kārāgamaṃ katvā sampiṇḍanatthaṃ <bold>āyūhana</bold>nti padaṃ veditabbaṃ. <bold>Nidadātī</bold>ti dukkhassa ekantakāraṇattā taṃ nidassentaṃ viya janetīti dassento <bold>‘‘idaṃ taṃ dukkha’’</bold>ntiādimāha. <bold>Dukkha…pe… āvi bhavati</bold> rogadassanena viya roganidānaṃ. <bold>Saṃyoga…pe… dassanehī</bold>ti saṃyogaṭṭho visaṃyogasabhāvassa nirodhassa, palibodhaṭṭho niyyānasabhāvassa maggassa dassanena āvi bhavatīti attho. <bold>Te</bold>ti saṃyogapalibodhaṭṭhā.</paragraph>
    <paragraph line="6"><bold>Etthā</bold>ti <pageBreak edition="Myanmar" number="0.0061" /> etasmiṃ ārammaṇabhūte sati. Samudayato viveko <bold>vivekaṭṭho</bold>. Nirodho ca taṇhākkhayabhāvato samudayato vivitto, tasmā avivekabhūtassa samudayassa dassanena nirodhassa vivekaṭṭho āvi bhavati, nibbānādhigamahetubhūtassāpi maggassa sappaccayatāya saṅkhatabhāvaṃ passato appaccayassa nirodhassa asaṅkhataṭṭho āvi bhavati, tathā maraṇadhammatāya dukkhaṃ vinassantaṃ passato amaraṇadhammassa nirodhassa amataṭṭho āvi bhavatīti imamatthaṃ dasseti <bold>‘‘vivekā’’</bold>tiādinā. <bold>Itare samudayanirodhadukkhadassanehī</bold>ti ettha samudayadassanena ‘‘nāyaṃ hetu nibbānādhigamāya, ayaṃ pana hetū’’ti hetuṭṭho āvi bhavati. Tathā paramagambhīrassa nipuṇatarassa duddasassa nirodhassa dassanena dassanaṭṭho sukhumarūpadassanena cakkhuno viya, dukkhadassanena pana anekarogāturakapaṇajanadassanena issarajanassa uḷārabhāvo viya maggassa ādhipateyyaṭṭho āvi bhavati.</paragraph>
    <paragraph line="7">Te panete hetuṭṭhādike sarūpato dassetuṃ <bold>‘‘tattha palibodhupacchedavasenā’’</bold>tiādi vuttaṃ. Tattha <bold>palibodhupacchedavasenā</bold>ti samudayappahānavasena. <bold>‘‘Maggādhipatino dhammā’’ti vacanato</bold>ti yasmā satipi jhānādīnaṃ ārammaṇādhipatibhāve ‘‘jhānādhipatino dhammā’’ti evamādi na vuttaṃ, ‘‘maggādhipatino dhammā’’ icceva pana vuttaṃ. Tasmā sātisayo maggaṅgadhammānaṃ ārammaṇādhipatibhāvo. Tenāha <bold>‘‘visesato vā ārammaṇādhipatibhūtā maggaṅgadhammā hontī’’</bold>ti. <bold>So tesaṃ ākāro</bold>ti yo maggaṅgānaṃ garuṃ katvā paccavekkhaṇavasena pavattadhammānaṃ ārammaṇādhipatipaccayatāsaṅkhāto ākāro, so maggassa ādhipateyyaṭṭho. Purimo pana ādhipateyyaṭṭho sahajātādhipativasena vutto. <bold>Abhisametabbaṭṭho</bold>ti yathāvuttapīḷanādiatthameva paṭivijjhitabbatāya ekajjhaṃ katvā vadati. Tena abhisamayasaddaṃ kammatthaṃ dasseti. <bold>Abhisamayassā</bold>ti ñāṇassa. <bold>Pavattiākāro</bold>ti parijānanādivisesākāro. So hi maggakkhaṇe asammohato <pageBreak edition="Vipassana Research Institut" number="0.0060" /> siddho, pacchā paccavekkhaṇādinā pākaṭo hoti. Ākāropi ñāṇena araṇīyato <bold>attho</bold>ti vuccatīti katvā tatiyanayo dassito. <bold>Pīḷanādinā dassito</bold> visayavibhāgenapi visayivibhāgo hoti yathā ‘‘rūpasaññā, saddasaññā’’ti (saṃ. ni. 3.57).</paragraph>
    <paragraph line="8"><bold>Kucchitaṃ</bold><pageBreak edition="Myanmar" number="0.0062" /><bold>kha</bold>nti garahitaṃ hutvā asāraṃ. <bold>‘‘Samāgamo’’</bold>tiādinā anvayato byatirekato ca <bold>saṃ</bold>-saddassa saṃyogatthajotakattamāha. ‘‘Uppannaṃ udita’’ntiādīsu kevalassa <bold>panna</bold>-saddassa, <bold>ita</bold>-saddassa ca payoge uppattiatthassa anupalabbhanato, <bold>u</bold>-saddassa ca payoge upalabbhanato so uppattiatthaṃ dīpetīti āha <bold>‘‘evaṃ uppannaṃ uditanti etthāpī’’</bold>ti. <bold>Visuṃ payujjamānā</bold>ti āgama-ita-padehi vinā payujjamānā. <bold>Sadhātuka</bold>nti antonītena dhātunā sadhātukaṃ. Teneva te ‘‘upasaggā’’ti ca vuttā.</paragraph>
    <paragraph line="9"><bold>Dukkhavivekabhāva</bold>nti dukkhavivittataṃ. <bold>Nivattiyā</bold>ti nibbānassa. <bold>Nivattetvā</bold>ti anuppādasaddena visesanavasena nivattetvā. Nirodhapaccayatā nirodhassa maggassa ārammaṇapaccayatā. <bold>Puggalasacchikiriyādhammabhāvehī</bold>ti puggaladhammabhāvena sacchikaraṇadhammabhāvena ca. <bold>Phala</bold>nti ariyaphalaṃ. <bold>Tassā</bold>ti niṭṭhānabhūtāya phalasaṅkhātāya <bold>dukkhanirodhappattiyā</bold> abhisamayabhūtāya dukkhanirodhappattiyā paṭipadatā daṭṭhabbā.</paragraph>
    <paragraph line="10">Paṭivijjhanakāle nippariyāyena buddhādisamaññāti āha <bold>‘‘paṭividdhakāle pavatta’’</bold>nti. <bold>Tato evā</bold>ti tena pakāsitattā eva.</paragraph>
    <paragraph line="11"><bold>Tannimittabhāvo</bold>ti jātiādi viya adhiṭṭhānabhāvena dukkhassa kāraṇabhāvo, na samudayasaccaṃ viya pabhavabhāvena. Udayabbayapīḷitabhāvo saṅkhāradukkhatā. <bold>Pavattanamevā</bold>ti pavatti eva. <bold>Kiccaṃ raso</bold>ti rasassa kiccatthataṃ dasseti. <bold>Pavattinivattīsū</bold>ti niddhāraṇe bhummaṃ. <bold>Avikāratā</bold> vikārābhāvo niccatā.</paragraph>
    <paragraph line="12"><bold>Marīcimāyāattāna</bold>nti marīciyā māyāya attano ca <bold>ariyañāṇassā</bold>ti ariyānaṃ ñāṇassa. Tena ariyānaṃ maggañāṇānusārena pavattanakañāṇampi saṅgahitaṃ hoti. Tenāha <bold>‘‘avitathagāhakassā’’</bold>tiādi <pageBreak edition="Vipassana Research Institut" number="0.0061" />. <bold>Tesa</bold>nti paṭivedhapaccavekkhaṇañāṇānaṃ. Tattha paṭivedhañāṇassa paṭivijjhitabbatā gocarabhāvo, itarassa ārammaṇabhāvo. Paṭivijjhitabbatā, ārammaṇabhāvo vā paṭivedhañāṇassa gocarabhāvo, itarassa ārammaṇabhāvova.</paragraph>
    <paragraph line="13"><bold>Bādhakappabhavabhāvenā</bold>ti bādhakassa uppādakabhāvena visuṃ gahitattā na taṇhā bādhakabhāvena gahitā pavattipavattihetūnaṃ asaṅkaravasena bodhanato. Evañca katvā abhidhammabhājanīyepi ayamatthavaṇṇanā yujjateva <pageBreak edition="Myanmar" number="0.0063" />. Yadipi evaṃ ‘‘dukkhameva bādhaka’’nti niyamānupapatti, samudayabhāvappasaṅgo cāti codanaṃ sandhāyāha <bold>‘‘jātiādīnaṃ viya vā’’</bold>tiādi. Bādhakattassa bādhakatte ca niyamoti āha <bold>‘‘dvidhāpi bādhakatthāvadhāraṇenā’’</bold>ti. Yathā hi bādhakattassa dukkhe niyatatā, evaṃ dukkhassa ca bādhakatte niyatatāti. Suttantabhājanīye taṇhāya eva samudayabhāvassa dassitattā taṇhāvasena niyamaṃ dassento <bold>‘‘na taṇhāya vinā’’</bold>tiādimāha. Suttantabhājanīyavaṇṇanā hesāti. <bold>‘‘Kusalehi vinā’’</bold>tiādinā dukkhahetutāya taṇhāya padhānabhāvamāha. Tathā hi sā kammavicittatāya hetubhāvaṃ gacchantī visesena kammassa sahakārikāraṇaṃ hotīti. <bold>Dvidhāpi niyamenā</bold>ti maggova niyyānaṃ, niyyānameva ca maggoti dvippakārena niyamena.</paragraph>
    <paragraph line="14">Vacīsaccaṃ saccavācā, taṃsamuṭṭhāpikā cetanā cāti āha <bold>‘‘viratisacceti musāvādaviratiya’’</bold>nti. Keci pana ‘‘viratisaccaṃ samādānaviratī’’ti vadanti, tesampi na samādānamattaṃ viratisaccaṃ, atha kho samādānāvisaṃvādanaṃ. Taṃ pana paṭiññāsaccattā musāvādaviratiyeva hoti. Tenāha <bold>‘‘na hi aññaviratīsu saccasaddo niruḷho’’</bold>ti. Satipi dukkhasamudayāvabodhe yāvadeva nirodhamaggādhigamatthā paññābhāvanāti pacchimadvayasseva saccatthaṃ sātisayaṃ, tadadhigamassa ca avivādahetukaṃ sutte vibhāvitaṃ dassento <bold>‘‘tassa panā’’</bold>tiādimāha.</paragraph>
    <paragraph line="15"><bold>Ṭhānaṃ natthī</bold>ti attano vādapatiṭṭhāpanakāraṇaṃ natthīti attho. Attabhāvapaṭilābheneva sattānaṃ jātiādīnaṃ patti sammukhībhāvo ca jāyatīti āha <bold>‘‘sampattatā, paccakkhatā ca paṭhamatā’’</bold>ti. Bhagavato desanākkameneva vā paṭhamāditā daṭṭhabbā.</paragraph>
    <paragraph line="16"><bold>Parijananādīhī</bold>ti <pageBreak edition="Vipassana Research Institut" number="0.0062" /> pariññāppahānasacchikiriyābhāvanāhi, nissakkavacanañcetaṃ aññasaddapekkhāya. <bold>Dhammañāṇakicca</bold>nti sabhāvadhammāvabodhakiccaṃ. <bold>Pariññeyyādīni etapparamānevā</bold>ti ito paraṃ neyyaṃ natthīti dasseti.</paragraph>
    <paragraph line="17">Dukkhādīnaṃ ariyasaccabhāvassa anurūpaṃ yuttaṃ, ācariyaparamparāgataṃ vā savanaṃ <bold>anussavo</bold>. Sutānusārena, aññathā vā kakkhaḷaphusanādianiccādisabhāvasāmaññākārapariggaṇhanaṃ <bold>ākāraparivitakko</bold>. Yathāvitakkitākārassa diṭṭhisaṅkhātāya dassanabhūtāya paññāya nijjhānakkhamanaṃ rocanaṃ <bold>diṭṭhinijjhānakkhanti</bold><pageBreak edition="Myanmar" number="0.0064" />. <bold>Ādicco viya pabhāya nirodhaṃ phusati</bold> sacchikaroti kilesandhakāraṃ viddhaṃseti. <bold>Cattāripi saccāni passatī</bold>ti vuttaṃ ‘‘yo, bhikkhave, dukkhaṃ passatī’’tiādinā.</paragraph>
    <paragraph line="18"><bold>Kālantaradassana</bold>nti nānābhisamayaṃ vadati. <bold>Ekadassino</bold>ti ekasaccadassino. <bold>Na yojetabbā siyā</bold>ti yojanāyañca sabbadassanaṃ dassanantaraparamanti dassanānuparamo āpajjeyya, saccānañca nānābhisamaye dukkhadassanādīhi paṭhamamaggādippaheyyānaṃ saṃyojanattayādīnaṃ ekadesappahānaṃ āpajjati. Tathā ca sati ekadesasotāpattimaggaṭṭhatā, tadanantarañca pattabbena phalena ekadesasotāpannatā ca āpajjati, tasmā na saccānaṃ nānābhisamayo yutto. Yathā ca nānābhisamayo na yutto, evaṃ ārammaṇābhisamayopi. Yadi hi ārammaṇakaraṇena catusaccābhisamayo icchito, na maggo sayameva attānaṃ ārammaṇaṃ karotīti aparipuṇṇo saccābhisamayo siyā. Aññena maggena maggo ālambīyatīti paripuṇṇovāti ce? Evaṃ sati yena maggena maggo ālambito, sopi aññena, sopi aññenāti anavaṭṭhānaṃ siyā, tasmā na ārammaṇapaṭivedhato catusaccābhisamayo yutto, vuttanayeneva pana yutto. Kiñca paricchinditabbaṃ samucchinditabbañca ālambitvā paricchedasamucchedabhāvanā maggañāṇassa na yuttā tato anissaṭabhāvato, sabbasaṅkhatavinissaṭaṃ nibbānameva pana ārammaṇatā yuttā. <bold>Ahetukadiṭṭhi akiriyadiṭṭhiggahaṇena gahitā</bold> hetubyāpārova paramatthato kiriyāti katvā.</paragraph>
    <paragraph line="19"><bold>Pavattetī</bold>ti sajjati, pavattiyā vā hetu hoti. <bold>Nivattetī</bold>ti saṃharati palayaṃ gameti, palokatādivasena vā mokkhahetu hoti. <bold>Padhānato</bold>ti pakatito, yaṃ ‘‘abyatta’’ntipi vuccati.</paragraph>
    <gatha1 line="20">‘‘Kālo <pageBreak edition="Vipassana Research Institut" number="0.0063" /> karoti bhūtāni, kālo saṃharatī pajā;</gatha1>
    <gathalast line="21">Kālo sutte jāgarati, kālo hi duratikkamo’’ti. –</gathalast>
    <unindented line="22">Evaṃvādā <bold>kālavādino</bold>. ‘‘Kaṇṭakassa tikhiṇatā, kapiṭṭhaphalādīnaṃ parimaṇḍalatā, migapakkhisarīsapādīnaṃ vicittabhāvoti evamādayo kena kāritā? Sabhāveneva siddhā, evaṃ sabbampi, na ettha kassaci kāmakāro’’ti evaṃvādā <bold>sabhāvavādino</bold>. ‘‘Loko niyato acchejjasuttāvutābhejjamaṇisadiso <pageBreak edition="Myanmar" number="0.0065" />, na ettha kassaci purisakāro’’ti evaṃpavattavādā <bold>niyativādino,</bold> –</unindented>
    <gatha1 line="23">‘‘Yadicchāya pavattanti, yadicchāya nivattare;</gatha1>
    <gathalast line="24">Yadicchāya sukhadukkhaṃ, tasmā yadicchatī pajā’’ti. –</gathalast>
    <unindented line="25">Evaṃpavattavādā yadicchāvādisaṅkhātā <bold>adhiccasamuppattivādino</bold> ca ettha sabhāvavāde eva antogadhāti daṭṭhabbā. <bold>Aṇūhi loko pavattatī</bold>ti ājīvakavādaṃ sandhāyāha. So hi akāraṇapariggaho. Kaṇādavādo pana issaricchāvasena aṇūnaṃ saṃyogaviyogato lokassa pavattinivattiṃ vadati. <bold>Padhānassa appavattī</bold>ti mahatādibhāvena apariṇāmo, anabhibyatti vā. ‘‘Ahamañño, pakati aññā’’ti evaṃ pavattapakatipurisantarajānanena attasukhadukkhamohesu avibhāgaggahaṇe nivattite kira vuttanayena padhānaṃ nappavattati, so vimokkhoti kāpilā. <bold>Evamādī</bold>ti <bold>ādi</bold>-saddena mahābrahmuno samīpatā, saṃyogoti evamādīnampi saṅgaho veditabbo.</unindented>
    <paragraph line="26"><bold>Ekattā</bold>ti ekabhāvato ekopi vutto. <bold>Tayo</bold>ti kiccavibhāgena. <bold>Tānī</bold>ti sammāvācādisīlāni. Chandassa saddahanānukūlāpi chandanavasena pavatti hotīti saddhindriyasaddhābalehi saddhiṃ chandiddhipādo vutto. Tādise kāle upekkhānimittānubrūhanena upakārā samādhissa samavāhitāvasena tādisakiccāva upekkhā veditabbā.</paragraph>
    <paragraph line="27"><bold>Vighātakattā</bold>ti saṃharaṇīyavasena vihantabhāvato.</paragraph>
    <paragraph line="28"><bold>Ariyasaccadvaya</bold>nti samudayamaggasaccadvayaṃ. <bold>Tenevā</bold>ti yathāvuttadukkhādisaddānaṃ pariññeyyādivācakattā <pageBreak edition="Vipassana Research Institut" number="0.0064" /> eva. <bold>Ādipadasaṅgaho</bold>ti ‘‘dukkhaṃ, na ariyasacca’’nti iminā catukke ādipade saṅgaho. <bold>Tadapekkha</bold>nti ariyasaccasaddāpekkhaṃ dukkhasaddaṃ. <bold>Catutthapadasaṅgaho</bold>ti ‘‘neva dukkhaṃ, na ariyasacca’’nti iminā padena saṅgaho. <bold>Avasesakilesādayo</bold>ti taṇhāvajjakilesā avasesākusalā, sāsavāni kusalamūlāni, sāsavā ca kusaladhammā. Te hi abhidhammabhājanīye samudayabhāvena vuttā, na ariyasaccabhāvenāti āha <bold>‘‘samudayo, na ariyasacca’’</bold>nti. <bold>Aññāni maggaṅgānī</bold>ti phalasammādiṭṭhiādayo. <bold>Iminā nayenā</bold>ti etthāyaṃ yojanā – atthi <pageBreak edition="Myanmar" number="0.0066" /> samudayo, na ariyasaccaṃ, atthi ariyasaccaṃ, na samudayo, atthi samudayo ceva ariyasaccañca, atthi neva samudayo, na ariyasaccaṃ. Tattha paṭhamapadaṃ vuttatthaṃ. Nirodho ariyasaccaṃ, na samudayo, taṇhā samudayo ceva ariyasaccañca, maggasampayuttā dhammā sāmaññaphalāni ca yassa pahānāya bhagavati brahmacariyaṃ vussati, tadabhāvato neva samudayo, na ariyasaccaṃ. Itarasaccadvayaṃ ariyasaccaṃ tassa tassa pabhāvakaṭṭhena siyā samudayo, na pana yassa pahānāya bhagavati brahmacariyaṃ vussati tathatthena. Itaracatukkadvayepi ādipadaṃ vuttatthameva. Sesesu samudayo ariyasaccaṃ, na nirodho, asaṅkhatadhātu nirodho ceva ariyasaccañca, maggasampayuttā dhammā, sāmaññaphalāni ca yassa sacchikiriyāya bhagavati brahmacariyaṃ vussati tathatthena neva nirodho, na ariyasaccaṃ. Itarasaccadvayaṃ ariyasaccaṃ, nirodhadhammatāya siyā nirodho, na pana yassa sacchikiriyāya bhagavati brahmacariyaṃ vussati tathatthena. Tathā nirodho ariyasaccaṃ, na maggo, ariyamaggo maggo ceva ariyasaccañca, maggasampayuttā dhammā, sāmaññaphalāni ca yassa bhāvanāya bhagavati brahmacariyaṃ vussati tathatthena neva maggo, na ariyasaccaṃ. Itarasaccadvayaṃ siyā maggo upapattimaggabhāvato, na pana yassa bhāvanāya bhagavati brahmacariyaṃ vussati tathatthena.</paragraph>
    <paragraph line="29"><bold>Santa</bold>nti samānaṃ. <bold>Evaṃ itaresupī</bold>ti kātabbāpi kiriyā kārakarahitā kevalaṃ attano paccayehi tāya pavattamānāya paccayasāmaggī kiriyaṃ karotīti vohāramattaṃ hoti. Nibbutigamakesupi eseva nayo.</paragraph>
    <paragraph line="30"><bold>Sāsavatā asubhatā</bold> kilesāsucipaggharaṇato. <bold>Dukkhādīna</bold>nti dukkhasamudayamaggānaṃ. <bold>Samudayādibhāvo</bold>ti dukkhassa samudayamaggabhāvo, samudayassa maggadukkhabhāvo, maggassa dukkhasamudayabhāvo ca, na pana nirodhabhāvo dukkhādīnanti sambandho. <bold>Aññamaññasamaṅgitā</bold>ti dukkhādīnaṃ <pageBreak edition="Vipassana Research Institut" number="0.0065" /> itarītarasabhāvayogo. <bold>Taṇhāyā</bold>ti ādhāre bhummaṃ. <bold>Punabbhavassā</bold>ti punabhavasaṅkhātassa āyatidukkhassa. <bold>Pakativādīna</bold>nti kāpilānaṃ. <bold>Vikārā</bold>ti mahatādayo byattā. <bold>Vibhāvato</bold>ti abhibyattito, pariṇāmato vā pubbe. <bold>Paṭippalīnā cā</bold>ti pacchā pakatiyaṃ palayaṃ gatā vesammaṃ muñcitvā sattādisamabhāvena anto samoruddhā. Tenāha <bold>‘‘pakatibhāveneva tiṭṭhantī’’</bold>ti. <bold>Pakatibhāvenevā</bold>ti abyattabhāveneva <pageBreak edition="Myanmar" number="0.0067" />. <bold>Samudayabhāvenā</bold>ti taṇhāsaṅkhātapabhavabhāvena. Aññathā taṃsampayuttaavijjādīnampi samudayabhāvo labbhatevāti. <bold>Avibhattehī</bold>ti vesammavirahena pakatibhāvaṃ gatehi. <bold>‘‘Vikārehī’’</bold>ti sāmaññato vutte <bold>‘‘mahantā’’</bold>tiādinā sarūpato dasseti. Tattha <bold>mahanto</bold>ti mahābuddhi. Tañhi kāpilā ‘‘mahāajjhāsayo’’ti ca voharanti. Rūpatammattādayo pañca tammattā, ahaṃkāro cāti cha <bold>avisesā</bold>. Cakkhu sotaṃ ghānaṃ jivhā kāyo vācā pāṇi pādo pāyu upatthaṃ manoti ekādasindriyāni. Pathavī āpo tejo vāyo ākāsanti pañca <bold>bhūtavisesā,</bold> tehi. <bold>‘‘Pakatibhāveneva ṭhitehī’’</bold>ti iminā ‘‘avibhattehī’’ti padassa atthaṃ vadati. <bold>Sagabbhā</bold>ti sabījā asuññatā. <bold>Tantūsū</bold>ti suttesu samavāyikāraṇabhūtesu. Tathā <bold>kapālesu</bold>. Tividhañhi te kāraṇaṃ vadanti upādānakāraṇaṃ nimittakāraṇaṃ samavāyikāraṇanti. Tattha turivemasalākādayo <bold>upādānakāraṇaṃ</bold>. Tantavāyo <bold>nimittakāraṇaṃ</bold>. Tantavo <bold>samavāyikāraṇa</bold>nti. <bold>Dvīsu aṇūsū</bold>ti pathavībhūtesu vā āpotejovāyobhūtesu vā dvīsu paramāṇūsu. <bold>Idhabuddhivohārajanako</bold>ti ‘‘idha tantūsu paṭo, idha kapālesu ghaṭo, idha bīraṇesu ghaṭo’’tiādinā nayena hetuphalānaṃ sambandhabhūtena sattānaṃ idhabuddhivohārā jāyanti. So govisāṇānaṃ viya avisuṃ sahasiddhānaṃ sambandho <bold>samavāyo</bold>. Khāṇusenānaṃ viya pana visuṃsiddhānaṃ sambandho <bold>saṃyogo</bold>. Tīsu aṇūsu tiaṇukaṃ phalaṃ samavetaṃ ekībhūtamiva sambandhanti yojanā. ‘‘Samaveta’’nti etassa ‘‘ekībhūtamiva sambandha’’nti idaṃ atthavivaraṇaṃ. <bold>Mahāparimāṇa</bold>nti mahantaparimāṇaṃ mahāpathavīādikaṃ ekaṃ phalaṃ, yaṃ te ‘‘kāriyaṃ drabya’’nti vadanti. Yehi kāraṇehi āraddhaṃ kāriyadrabyaṃ, tadantogadhāni eva tāni kāraṇāni maññantīti āha <bold>‘‘attano antogadhehi kāraṇehī’’</bold>ti. Sati samavāye hetumhi phalaṃ samavetanti phale hetu siyā, taṃ natthīti dassento āha <bold>‘‘samavāyābhāvā phale hetu natthīti hetusuññaṃ phala’’</bold>nti.</paragraph>
    <paragraph line="31"><bold>Āhārabhede</bold>ti kabaḷīkārādiāhāravisese. <bold>Tappaccayadhammabhede</bold>ti ajjhoharaṇīyavatthusaḷāyatanaavijjāabhisaṅkhārasaṅkhāte tesaṃ paccayabhūtadhammavisese, ojaṭṭhamakarūpavedanāpaṭisandhiviññāṇanāmarūpasaṅkhāte <pageBreak edition="Vipassana Research Institut" number="0.0066" /> vā tannibbattadhammavisese, te paccayā etesaṃ dhammavisesānanti <bold>tappaccayadhammabhedā</bold><pageBreak edition="Myanmar" number="0.0068" />. Rūpādiārammaṇavasena vāti yojanā. <bold>Yānadvayavasenā</bold>ti samathavipassanāyānadvayavasena. Kiñcāpi maggakkhaṇe samathavipassanā yuganaddhāva, yathā pana suññatādisamaññā, evaṃ samathavipassanāsamaññāpi āgamanato maggassa siyunti āha <bold>‘‘āgamanavasena vutto’’</bold>ti. Yassa vā paññindriyaṃ adhikaṃ, tassa maggo vipassanā, itarassa samathoti evamettha attho daṭṭhabbo.</paragraph>
    <paragraph line="32"><bold>Samādhijāti</bold> samādhānaṭṭhova. <bold>Tato evā</bold>ti samādhianuguṇakiriyattāva.</paragraph>
    <paragraph line="33"><bold>Ādāya ūhitvā</bold>ti gahetvā viya takketvā vitakketvā. <bold>Dvinna</bold>nti sammādiṭṭhisammāsaṅkappānaṃ. <bold>Purimakālassa viya niddeso</bold> yathā ‘‘ekaṃ khandhaṃ paṭicca tayo khandhā’’ti, ‘‘ekaṃ mahābhūtaṃ paṭicca tayo mahābhūtā’’ti ca.</paragraph>
    <paragraph line="34"><bold>Ogāhitu</bold>nti ñāṇena paṭivijjhituṃ. Gahetuṃ asakkuṇeyyatāya <bold>saṇhattaṃ</bold>. Sukhumāya paññāya gahetabbatāya <bold>sukhumattaṃ. Itī</bold>ti iminā kamenāti ayamatthoti adhippāyenāha <bold>‘‘itisaddena vijānanakkamaṃ dassetī’’</bold>ti. <bold>Evaṃ pakārehī</bold>ti <bold>evaṃ</bold>-saddena jotiyamāno eva attho <bold>pakāra</bold>-saddena vuccatīti <bold>‘‘evaṃ-saddena vijānanakāraṇabhūte naye dassetī’’</bold>ti vuttaṃ. <bold>Itī</bold>ti vā nidassanattho. Tena vuttappabhede paccāmasanavasena nidasseti. <bold>Evaṃ</bold>-saddo idamattho. Tena <bold>evaṃ pakārehī</bold>ti idaṃpakārehi, īdisehīti attho.</paragraph>
    <centered line="35">Uddesavaṇṇanā niṭṭhitā.</centered>
    <subhead line="36">1. Dukkhasaccaniddeso</subhead>
    <subhead line="37">Jātiniddesavaṇṇanā</subhead>
    <paragraph line="38" number="190"><bold>‘‘Jātiādiniddese’’</bold>ti iminā ‘‘tatthā’’ti padassa atthaṃ vadati. <bold>Dukkhamātikā</bold>ti <pageBreak edition="Vipassana Research Institut" number="0.0067" /> dukkhadukkhādīnaṃ dukkhavisesānaṃ uddeso. <bold>Padadvaye</bold>ti ‘‘pariyāyadukkhaṃ, nippariyāyadukkha’’nti etasmiṃ padadvaye.</paragraph>
    <paragraph line="39"><bold>Dukkhattāyevā</bold>ti <pageBreak edition="Myanmar" number="0.0069" /> nippariyāyadukkhataṃ vadati. <bold>Sabhāvena nāmaṃ visesetī</bold>ti anvatthasaññataṃ dasseti. <bold>Purimena</bold> sabhāvadukkhavācakena <bold>dukkhasaddena</bold>. So hi visesanaṃ avacchedakabhāvato pacchimaṃ saṅkhāradukkhaṭṭhaṃ viseseti. So hi nivattetabbagahetabbasādhāraṇattā avacchinditabbo. <bold>Tenā</bold>ti vipariṇāmaadhiṭṭhānādipakāravisesena.</paragraph>
    <paragraph line="40">Desetabbassa atthassa saṅkhipanaṃ idha saṅkhepo, so ca tabbibhāgānaṃ sādhāraṇabhāvoti āha <bold>‘‘saṅkhepo sāmañña’’</bold>nti. <bold>Antokaritvā</bold>ti antogadhe katvā, saṅgahetvā vā. <bold>Ubhayathāpī</bold>ti saṅkhepatopi vitthāratopi. Sādhāraṇabhāgānaṃ vibhajanaṃ vibhāgo, vitthāroti āha <bold>‘‘vitthāro pana viseso’’</bold>ti. <bold>Visesantaranivattako</bold>ti vibhāgantarāsaṅgāhako.</paragraph>
    <paragraph line="41" number="191"><bold>Aparatthā</bold>ti bhummavacanaṃ sāmiatthe yathā ‘‘sabbattha pādaka’’nti āha <bold>‘‘sāmiatthepi hi aparatthasaddo sijjhatī’’</bold>ti. Siddhi pana ‘‘itarāhipi dissatī’’ti iminā veditabbā. Yasmā ca evaṃ saddo sambhavati, tasmā pāḷiyaṃ sāmivasena vuttaṃ aṭṭhakathāyaṃ bhummavasena dassitanti dīpento <bold>‘‘tesaṃ tesanti vā’’</bold>tiādimāha. <bold>Aparassā</bold>ti aparassa sattassa. Manussādibhedo upapattibhavo gati, tabbisesabhūtā khattiyādisāmaññādhiṭṭhānā khandhā jātīti dassento <bold>‘‘pañcagativasenā’’</bold>tiādimāha.</paragraph>
    <paragraph line="42"><bold>Tiṇākāro</bold>ti tiṇavikappo, tiṇavisesoti attho. <bold>Eva</bold>nti nidassane. Tena vuttappakāraṃ paṭhamaṃ viññāṇapātubhāvaṃ paccāmasati. <bold>Tadupādāyā</bold>ti tato paṭṭhāya. <bold>Ariyabhāvakaraṇattā</bold>ti ariyabhāvakāraṇattā. Karotīti hi karaṇaṃ. Ariyasadisattā vā <bold>ariyasīlaṃ</bold>. Puthujjanakalyāṇakānampi hi catupārisuddhisīlaṃ ariyasīlasadisaṃ. <bold>Ākāravikārā</bold>ti uppajjanādiākāravikatiyo. <bold>Sahuppādakā</bold>ti uppādasahitā uppādāvatthā khandhā. <bold>Āyatanavasenā</bold>ti paripuṇṇāparipuṇṇāyatanavasena. <bold>Yonivasenā</bold>ti aṇḍajādiyonivasena. <bold>Ekekeneva padenā</bold>ti yathā dutiyanaye jātiādipadesu dvīhi dvīhi padehi paripuṇṇāparipuṇṇāyatanayonivibhāgena sabbasatte pariyādiyitvā jāti dassitā, na evamidha. Idha <pageBreak edition="Vipassana Research Institut" number="0.0068" /> panetesu ekekeneva padena avibhāgato <pageBreak edition="Myanmar" number="0.0070" /><bold>sabbasatte pariyādiyitvā. Ubhayatthā</bold>ti purimapacchimanayesu bhāvaniddesova yutto. Anabhihite vibhattividhānaṃ, nābhihiteti. <bold>Pākaṭā nibbattī</bold>ti abhibyattā nibbatti.</paragraph>
    <paragraph line="43"><bold>Dvinnaṃ dvinna</bold>nti ekavokārabhave rūpāyatanadhammāyatanavasena dvinnaṃ, catuvokārabhave manāyatanadhammāyatanavasena dvinnaṃ. <bold>Sese</bold>ti pañcavokārabhave. <bold>Pañcanna</bold>nti cakkhusotamanorūpadhammāyatanavasena pañcannaṃ. Tāni hi rūpabhave pañcavokāre upapattikkhaṇe uppajjanti. Kāmadhātuyaṃ paṭisandhikkhaṇe uppajjamānānanti yojanā. <bold>Vikalāvikalindriyāna</bold>nti aparipuṇṇaparipuṇṇāyatanānaṃ sattānaṃ. Indriyavaseneva hi āyatanānaṃ vekallaṃ icchitabbaṃ. Tattha vikalindriyassa sattannaṃ navannaṃ dasannaṃ punapi dasannaṃ, itarassa ekādasannaṃ āyatanānaṃ vasena saṅgaho veditabbo. <bold>Sattanna</bold>nti kāyamanorūpagandharasaphoṭṭhabbadhammāyatanavasena sattannaṃ. Gabbhaseyyakañhi sandhāyetaṃ vuttaṃ. <bold>Navanna</bold>nti cakkhusotasaddāyatanavajjānaṃ navannaṃ. Andhabadhiravasena hidaṃ vuttaṃ. <bold>Dasanna</bold>nti cakkhusaddavajjānaṃ. <bold>Puna dasanna</bold>nti sotasaddavajjānaṃ. Andhavasena, badhiravasena cetaṃ dvayaṃ vuttaṃ. <bold>Ekādasanna</bold>nti saddavajjānaṃ.</paragraph>
    <paragraph line="44"><bold>Taṃdukkhabhāvo</bold>ti pariyāyadukkhabhāvo. <bold>Tattha nibbattinivāraṇenā</bold>ti uppalapadumādīsu uppattipaṭikkhepena abhāvakathanena. <bold>Dukkhuppattikāraṇe</bold>ti dukkhuppattiyā hetubhūte dukkhuppattiṭṭhāne.</paragraph>
    <subhead line="45">Maraṇaniddesavaṇṇanā</subhead>
    <paragraph line="46" number="193"><bold>Khandhabhedassā</bold>ti khandhavināsassa. <bold>So</bold>ti khandhabhedo. <bold>Pabandhasamucchedo</bold>ti pabandhassa accantasamucchedo. <bold>Tabbhāvato</bold>ti sammutimaraṇabhāvato. <bold>Tadekadesabhāvato</bold>ti tadavayavabhāvato. <bold>Tasseva nāmanti asammohatthaṃ vuttaṃ</bold> sabbassāpi ekakammanibbattajīvitindriyappabandhavicchedabhāvato. Sammutimaraṇameva hi jātikkhayamaraṇaṃ, taṃ pana jātikkhayamaraṇaṃ upakkamamaraṇaṃ, sarasamaraṇanti duvidhaṃ. Tattha sarasamaraṇampi āyukkhayamaraṇaṃ, puññakkhayamaraṇanti duvidhaṃ. Evametesaṃ tadekadesatā veditabbā. Yañcettha upakkamamaraṇaṃ, taṃ akālamaraṇaṃ. Sarasamaraṇaṃ kālamaraṇaṃ. Maraṇena sattā yathāladdhaattabhāvena viyujjantīti āha <bold>‘‘sampattibhavakkhandhehi viyojetī’’</bold>ti.</paragraph>
    <paragraph line="47"><bold>Kāraṇattho</bold>ti <pageBreak edition="Myanmar" number="0.0071" /><pageBreak edition="Vipassana Research Institut" number="0.0069" /> mūlattho. Mūlañhi ‘‘ādī’’ti vuccati ‘‘ko cādi kusalānaṃ dhammānaṃ? Sīlañca suvisuddhaṃ, diṭṭhi ca ujukā’’tiādīsu (saṃ. ni. 5.369). Tenāha <bold>‘‘sandhibandhanacchedamūlakanti attho’’</bold>ti.</paragraph>
    <paragraph line="48">Phalakiriyāgabbhā īdisī hetukiriyāti katvā vuttaṃ <bold>‘‘antogadhā’’</bold>ti. Byasanassa hi āpādakehi āpādanaṃ āpādetabbaāpattiyā saheva sijjhatīti.</paragraph>
    <subhead line="49">Sokaniddesavaṇṇanā</subhead>
    <paragraph line="50" number="194"> Sukhaṃ hinoti pavattati etenāti sukhakāraṇaṃ <bold>hitaṃ. Bhogabyasanādipadatthavisesa</bold>nti bhogabyasanaṃ, sīlabyasananti evaṃ bhogasīlapadānaṃ vasena atthavisesaṃ. <bold>Samāsavisesa</bold>nti ‘‘rogoyeva byasanaṃ, diṭṭhi eva byasana’’nti samānādhikaraṇavasena samāsavisesaṃ. Annapānavatthayānādi paribhuñjitabbato <bold>bhogo</bold>ti adhippeto, so ca dhammasamūhabhāvena. <bold>Tabbināsā</bold>ti ñātibhogabyasanāni vuttānīti te vikārabhāvena paññāpetabbattā <bold>paṇṇattimattā</bold>. Parinipphannaṃ nāma khandhapañcakaṃ. Ataṃsabhāvattā paṇṇatti aparinipphannā, anipphannā ca hotīti vuttaṃ <bold>‘‘aparinipphannataṃ sandhāya anipphannānīti āhā’’</bold>ti. Na hi paṇṇatti kenaci nipphādīyati. Aññatthāpi aparinipphanne anipphannavohāro āgatoti dassetuṃ <bold>‘‘aparinipphannataṃyevā’’</bold>tiādimāha. Kāmañcettha aparinipphannaṃ ‘‘anipphanna’’nti vuttaṃ, ‘‘nipphanna’’nti pana na parinipphannameva vuccati, nāpi sabbo sabhāvadhammoti dassento <bold>‘‘khandhavibhaṅge cā’’</bold>tiādimāha. Nipphannatā vuttāti sambandho. <bold>Anipphannatā</bold> sabhāvadhammattepi kenaci na nipphādīyatīti katvā.</paragraph>
    <paragraph line="51"><bold>Saṅkucitaṃ cintana</bold>nti pītisomanassapaṭipakkhato, dosasampayogato ca ārammaṇe anabhiratippavattimāha. Anto attano nissayassa niddahanavasena vā jhānaṃ cintanaṃ <bold>antonijjhānaṃ</bold>. Satipi anusocanabhāve attano katākatakusalākusalavisayo manovilekhabhūto vippaṭisāro <bold>kukkuccaṃ,</bold> yathāvuttaantonijjhānaṃ <bold>soko</bold>ti ubhinnaṃ viseso veditabbo.</paragraph>
    <paragraph line="52"><bold>‘‘Manodvārajavanakkhaṇe’’</bold>ti paribyattamantonijjhānaṃ sandhāyāha, itaraṃ pana pañcadvārajavanesupi <pageBreak edition="Vipassana Research Institut" number="0.0070" /> labbhateva. Tenāha <bold>‘‘kāyaviññāṇādī’’</bold>tiādi. <bold>Domanassassā</bold>ti <pageBreak edition="Myanmar" number="0.0072" /> asocanākārassa domanassassa, socanākārassāpi vā nānāvīthikassa. Tampi hi dukkhamevāti. <bold>Aññathā</bold>ti manodvārajavane eva gahite. <bold>Tatthā</bold>ti kāyavatthukamanodvārikesu.</paragraph>
    <subhead line="53">Paridevaniddesavaṇṇanā</subhead>
    <paragraph line="54" number="195"><bold>Ādevanasaddaṃ katvā</bold>ti ādevitvā, vilapitvāti attho. <bold>Puggalassa sambhamabhāvo</bold>ti yassa sattassa uppajjati, tassa anavaṭṭhānabhāvo. Sambhamaṃ vā abbhantaragataṃ tassa paccupaṭṭhāpeti pākaṭabhāvakaraṇenāti <bold>sambhamapaccupaṭṭhāno</bold>.</paragraph>
    <paragraph line="55">Muṭṭhīhi pothanādīni <bold>muṭṭhipothanādīni</bold>.</paragraph>
    <paragraph line="56"><bold>Yena</bold> domanassena. <bold>Pubbe vuttadukkhato</bold>ti ‘‘attano khandhaṃ muṭṭhīhi pothetī’’tiādinā vuttadukkhato. <bold>Taṃnidāna</bold>nti paridevanidānaṃ.</paragraph>
    <subhead line="57">Dukkhadomanassaniddesavaṇṇanā</subhead>
    <paragraph line="58" number="196-7"> Kāyadukkhābhibhūtassa patikārābhilāsāya tādisadukkhāvahapayogakālādīsu kāyikadukkhassa tadupanissayatā veditabbā. <bold>Etena dukkhenā</bold>ti anāthatāhatthapādacchedanādidukkhena.</paragraph>
    <subhead line="59">Upāyāsaniddesavaṇṇanā</subhead>
    <paragraph line="60" number="198"> Dukkhaṭṭhānanisajjādīni <bold>dukkhaṭṭhānādīni</bold>. Domanassassa vatthu hoti upāyāsoti sambandho.</paragraph>
    <subhead line="61">Appiyasampayoganiddesavaṇṇanā</subhead>
    <paragraph line="62" number="199"> Aññasāpekkhasaddo <pageBreak edition="Vipassana Research Institut" number="0.0071" /> asamatthasamāsoti taṃ dasseti <bold>‘‘yena samāso, na tassāyaṃ paṭisedhako a-kāro’’</bold>ti.</paragraph>
    <paragraph line="63"><bold>Pacchimadvaya</bold>nti ‘‘samodhānaṃ missībhāvo’’ti idaṃ padadvayaṃ. <bold>Tadatthavasenā</bold>ti samodhānatthassa, missībhāvatthassa ca vasena saṅkhāresu labbhati. Āgatehi ca tehi saṅkhārehi puggalassa saṃyogo hotīti yojanā.</paragraph>
    <paragraph line="64"><bold>Taṃgahaṇamatta</bold>nti āpāthagatārammaṇaggahaṇamattaṃ.</paragraph>
    <subhead line="65">Icchāniddesavaṇṇanā</subhead>
    <paragraph line="66" number="201"><bold>Taṃ</bold><pageBreak edition="Myanmar" number="0.0073" /><bold>kāla</bold>nti cuticittanirodhato uddhaṃ kālaṃ. <bold>‘‘Yampī’’</bold>ti <bold>yaṃ</bold>-saddo karaṇatthe paccattanti <bold>yenapīti attho vutto</bold>. ‘‘Yaṃ iccha’’nti <bold>yaṃ</bold>-saddo yadā icchāpekkho, tadā ‘‘na labhatī’’ti ettha alābhapadhānābhāvato icchā visesīyatīti āha <bold>‘‘alābhavisiṭṭhā icchā vuttā hotī’’</bold>ti. ‘‘Icchaṃ na labhati ya’’nti evaṃ kiriyāparāmasanabhūto <bold>yaṃ</bold>-saddo yadā ‘‘na labhatī’’ti etaṃ apekkhati, tattha guṇabhūtā icchā, padhānabhūto alābhoti āha <bold>‘‘tadā icchāvisiṭṭho alābho vutto hotī’’</bold>ti.</paragraph>
    <paragraph line="67">Hirottapparahitā chinnikā, dhuttikāti vuccantīti āha <bold>‘‘chinnabhinnagaṇenāti nillajjena dhuttagaṇenā’’</bold>ti. <bold>Kappaṭikā</bold> sibbitapilotikadhārino.</paragraph>
    <paragraph line="68"><bold>Alabbhaneyyaiccha</bold>nti alabbhaneyyavatthusmiṃ icchaṃ.</paragraph>
    <subhead line="69">Upādānakkhandhaniddesavaṇṇanā</subhead>
    <paragraph line="70" number="202"><bold>Tādisassa vatthuno sabbhāvā</bold>ti sāmaññato anavasesaggahaṇaṃ sandhāyāha.</paragraph>
    <paragraph line="71"><bold>Atipākaṭena</bold><pageBreak edition="Vipassana Research Institut" number="0.0072" /> ati viya pakāsena dukkhenāti attho.</paragraph>
    <centered line="72">Dukkhasaccaniddesavaṇṇanā niṭṭhitā.</centered>
    <subhead line="73">2. Samudayasaccaniddesavaṇṇanā</subhead>
    <paragraph line="74" number="203"><bold>Mano viyā</bold>ti <bold>mano</bold>-saddassa viya. <bold>Ika-saddenā</bold>ti ‘‘ponobhavikā’’ti ettha <bold>ika</bold>-saddena. <bold>Gamiyatthattā</bold>ti ñāpitatthattā. Karaṇasīlatā hi idha sīlattho, so ca <bold>ika</bold>-saddena vuccatīti <bold>kiriyāvācakassa</bold> karaṇasaddassa adassanaṃ appayogo. Vuttatthānañhi appayogo. Sati paccayantarasamavāye punabbhavassa dāyikā, tadabhāve adāyikāti vuttāti āha <bold>‘‘adāyikāpi punabbhavaṃ deticcevā’’</bold>ti taṃsabhāvānativattanato. Tenevāha <bold>‘‘samānasabhāvattā, tadānubhāvattā cā’’</bold>ti. Tattha <bold>sabhāvo</bold> taṇhāyanaṃ. <bold>Ānubhāvo</bold><pageBreak edition="Myanmar" number="0.0074" /> paccayasamavāye phalanipphādanasamatthatā. <bold>Itaresū</bold>ti avasiṭṭhakilesādīsu. Pavattivipākadāyino kammassa sahāyabhūtā taṇhā ‘‘upadhivepakkā’’ti adhippetāti āha <bold>‘‘upadhimhi yathānibbatte’’</bold>tiādi. <bold>Yathānibbatte</bold>ti attano paccayehi nibbattappakāre. <bold>Nandanaṃ</bold> saṃuppilāvanaṃ abhitassanaṃ. <bold>Rañjanaṃ</bold> vatthassa viya raṅgajātena cittassa vipariṇāmanaṃ, ramāpanaṃ vā. <bold>Rāgasambandhenā</bold>ti rāgapadasambandhena <bold>‘‘uppannassā’’</bold>ti pulliṅgavasena vuttaṃ. <bold>Rūpārūpabhavarāgo visuṃ vakkhatī</bold>ti ettha <bold>vakkhati</bold>-kiriyāpadaṃ kammatthe veditabbaṃ.</paragraph>
    <paragraph line="75"><bold>‘‘Savatthukaṃ cakkhu’’</bold>nti iminā sakalaṃ cakkhudasakamāha, dutiyena sasambhāracakkhuṃ. <bold>Chidda</bold>nti kaṇṇassa chiddapadesaṃ. <bold>Kaṇṇabaddha</bold>nti kaṇṇapāḷi. <bold>Vaṇṇasaṇṭhānato</bold> rattakambalapaṭalaṃ viya, <bold>kiccato</bold> mudusiniddhamadhurarasadaṃ maññanti. <bold>Sāmaññena gahitā</bold>ti visayena avisesetvā gahitā. <bold>Visayavisiṭṭhā</bold>ti cakkhādivisayavisiṭṭhā. <bold>Ettha uppajjatī</bold>ti samudāyāvayavehi viya sāmaññavisesehi na nānattavohāro na hoti yathā ‘‘rukkho siṃsapā’’ti. Na hi sabbo rukkho siṃsapā. Tasmā kiriyābhedasabbhāvato ‘‘sayānā bhuñjanti sadhanā’’tiādīsu viya ‘‘uppajjamānā’’ti ettha kiriyāya lakkhaṇatā, itarattha lakkhitabbatā ca vuttā. <bold>Yadi uppajjamānā</bold><pageBreak edition="Vipassana Research Institut" number="0.0073" /><bold>hotī</bold>ti anicchitattā sāsaṅkaṃ uppādakiriyāya atthibhāvamāha. Tena uppāde satīti ayametassa atthoti ‘‘uppajjamānā’’ti ettha uppādo hetubhāvena vutto, itaro ca tassa phalabhāvenāti āha <bold>‘‘so hi tena upayojito viya hotī’’</bold>ti. <bold>Uppajjamānā</bold>ti vā taṇhāya tattha uppajjanasīlatā uppajjanasabhāvo, uppajjanasamatthatā vā vuttā. Tattheva cassā uppajjanasīlatā sakkāyato aññasmiṃ visaye pavattiyā abhāvato, samatthatā paccayasamavāyena, aññathā asamatthatā, yato kadāci na uppajjati. <bold>Nivisamānā nivisatī</bold>ti etthāpi iminā nayena attho veditabboti.</paragraph>
    <centered line="76">Samudayasaccaniddesavaṇṇanā niṭṭhitā.</centered>
    <subhead line="77">3. Nirodhasaccaniddesavaṇṇanā</subhead>
    <paragraph line="78" number="204"> Taṇhāya <pageBreak edition="Myanmar" number="0.0075" /> virajjanaṃ haliddirāgassa viya palujjananti katvā āha <bold>‘‘khayagamanavasenā’’</bold>ti. Vicchinnaṃ nirujjhananti vuttaṃ <bold>‘‘appavattigamanavasenā’’</bold>ti. Cajanaṃ chaḍḍanaṃ, hāpanaṃ vāti āha <bold>‘‘anapekkhatāya cajanavasena, hānivasena cā’’</bold>ti.</paragraph>
    <paragraph line="79"><bold>Tadappavatti viyā</bold>ti tassā tittaalābuvalliyā appavatti viya. Appavattihetubhūtampi nibbānaṃ taṇhāya appavatti viya gayhatīti āha ‘‘tadappavatti viyā’’ti yathā ‘‘rāgakkhayo’’ti (saṃ. ni. 4.315, 330). <bold>Appavattibhūta</bold>nti taṇhāya appavattiyā pattaṃ, pattabbanti attho. Nibbānaṃ āgamma niruddhāyapi taṇhāya piyarūpasātarūpesu niruddhāti vattabbatādassanatthaṃ vuttāti yojanā. Ettha ca yasmā maggo, nibbānañca taṇhāya samucchedasādhanaṃ, tasmā ‘‘purimā vā upamā’’tiādinā upamādvayaṃ ubhayattha yathākkamaṃ yojitaṃ, ubhayaṭṭhāniyaṃ pana ubhayatthāpi labbhateva.</paragraph>
    <centered line="80">Nirodhasaccaniddesavaṇṇanā niṭṭhitā.</centered>
    <subhead line="81">4. Maggasaccaniddesavaṇṇanā</subhead>
    <paragraph line="82" number="205"><bold>Titthiyehi</bold><pageBreak edition="Vipassana Research Institut" number="0.0074" /><bold>kappitassa maggassa</bold> pakatipurisantarañāṇādikassa. <bold>Ariyaṃ labhāpetī</bold>ti ariyaṃ sāmaññaphalaṃ labhāpeti.</paragraph>
    <paragraph line="83"><bold>Tabbipakkhaviratisabhāvā</bold>ti tassā sammāvācāya vipakkhato micchāvācāya viratisabhāvā. <bold>Bhedakaramicchāvācā</bold> pisuṇavācā, sabbāpi vā micchāvācā visaṃvādanādivasena bhedakarīti āha <bold>‘‘bhedakaramicchāvācāpahānenā’’</bold>ti. Visaṃvādanādikiccatāya hi lūkhānaṃ apariggāhakānaṃ musāvādādīnaṃ paṭipakkhabhūtā siniddhabhāvena pariggāhakasabhāvā sammāvācā tappaccayasubhāsitasampaṭiggāhake jane, sampayuttadhamme ca pariggaṇhantī pavattatīti <bold>pariggahalakkhaṇā</bold>. Tenāha <bold>‘‘jane, sampayutte ca pariggaṇhanakiccavatī’’</bold>ti. <bold>Cīvarakammādiko</bold> tādiso payogo. <bold>Kātabbaṃ</bold> cīvararajanādikaṃ. <bold>Niravajjasamuṭṭhāpanakiccavā</bold>ti niravajjassa kattabbassa, niravajjākārena vā samuṭṭhāpanakiccavā. <bold>Sampayuttadhamme ca samuṭṭhāpento</bold>ti ettha samuṭṭhāpanaṃ <pageBreak edition="Myanmar" number="0.0076" /> micchākammantapaṭipakkhabhūtassa attano kiccassa anuguṇabhāvena sampayuttānaṃ pavattanameva, ukkhipanaṃ vā nesaṃ kāyikakiriyāya bhārukkhipanaṃ viya. Sampayuttadhammānaṃ, ājīvasseva vā visodhanaṃ <bold>vodāpanaṃ</bold>.</paragraph>
    <paragraph line="84"><bold>Diṭṭhekaṭṭhā</bold>ti diṭṭhiyā sahajapahānekaṭṭhā, paṭhamamaggasammādiṭṭhivaseneva taṃ veditabbaṃ. ‘‘Diṭṭhekaṭṭhaavijjādayo’’tipi pāṭho. Etasmiṃ pakkhe catumaggasammādiṭṭhiyā saṅgaho kato hoti. Uparimaggasammādiṭṭhiyā pana diṭṭhiṭṭhāne taṃtaṃmaggavajjho māno gahetabbo. So hi ‘‘aha’’nti pavattiākārato diṭṭhiṭṭhāniyo. <bold>Pakāsetī</bold>ti kiccapaṭivedhena paṭivijjhati. <bold>Teneva hi aṅgenā</bold>ti teneva sammādiṭṭhisaṅkhātena maggaṅgena. Tathāpavattitena karaṇabhūtena, tena vā kāraṇena. Aṅga-saddo hi kāraṇatthopi hotīti. <bold>Tatthā</bold>ti magge, maggacittuppāde vā.</paragraph>
    <paragraph line="85"><bold>Imassevā</bold>ti ariyamaggapariyāpannasseva. Yadipi viramitabbato viramantassa cetanāpi labbhateva, viratiyā eva pana tadā padhānabhāvoti āha <bold>‘‘viramaṇakāle vā viratiyo’’</bold>ti. <bold>Subhāsitādī</bold>ti asamphappalāpādi. <bold>Ādi</bold>-saddena apisuṇādi saṅgahitā. <bold>Bhāsanādī</bold>ti ettha pana kāyasucaritādi. <bold>Amaggaṅgattā</bold>ti amaggasabhāvattā. Tameva cetanāya amaggasabhāvataṃ dassetuṃ <bold>‘‘ekassa</bold><pageBreak edition="Vipassana Research Institut" number="0.0075" /><bold>ñāṇassā’’</bold>tiādi vuttaṃ. Tattha sammāvācādikiccattayaṃ nāma micchāvācādīnaṃ tiṇṇaṃ pāpadhammānaṃ samucchindanaṃ, maggacetanā ca taṃsabhāvā na hotīti na tassā maggakkhaṇe sammāvācādibhāvasiddhi. <bold>Taṃsiddhiya</bold>nti kiccattayasiddhiyaṃ. Yathā panassā pubbabhāge subhāsitavācādibhāvo, evaṃ maggakkhaṇepi siyā. Evaṃ sante yathā tattha ekassa sammāsaṅkappassa tikiccatā, sammādiṭṭhiādīnañca ekekānaṃ catukiccatā, evaṃ ekā maggacetanā sammāvācādikiccattayassa sādhikā bhaveyya, tathā ca sati magge sammāvācādīni tīṇi aṅgāni na bhaveyyuṃ, chaḷaṅgiko ca ariyamaggo siyāti tayidamāha <bold>‘‘ekāya cetanāyā’’</bold>tiādinā. Yasmā panetaṃ natthi, tasmā maggapaccayatāvacanato ca na cetanāya maggabhāvoti maggakkhaṇe viratiyova sammāvācādayo.</paragraph>
    <paragraph line="86"><bold>Brūhanaṃ</bold> sukhaṃ. <bold>Santasukhaṃ</bold> upekkhā. Sā hi ‘‘upekkhā pana santattā, sukhamicceva bhāsitā’’ti (visuddhi. 2.644; vibha. aṭṭha. 232) vuttā. <bold>Vitakkādīna</bold>nti teyeva abhiniropanādayo pākaṭapariyāyena vuttā.</paragraph>
    <paragraph line="87">Vacīsaṅkhārabhāvato <pageBreak edition="Myanmar" number="0.0077" /><bold>vacībhedassa upakārako vitakko</bold>. <bold>‘‘Sāvajjā…pe… upakārako evā’’</bold>ti iminā vacībhedataṃ samuṭṭhāpakacetanānaṃ viya viratiyāpi visesapaccayo vitakkoti dasseti. <bold>Vacībhedaniyāmikā vācā</bold>ti vacīduccaritaviratimāha. Sā hi sammāvācābhūtā micchāvācāsu saṃyaminī. Tattha yathā visaṃvādanādimicchāvācato avirato micchākammantatopi na viramateva. Yathāha – ‘‘ekaṃ dhammaṃ…pe… akāriya’’nti (dha. pa. 176). Tathā avisaṃvādanādinā sammāvācāya ṭhito sammākammantampi pūretiyevāti āha <bold>‘‘vacībheda…pe… upakārikā’’</bold>ti. Dhammānaṃ pavattiniṭṭhābhāvato yathā gatīti nibbatti vuccati, evaṃ pavattibhāvato rasalakkhaṇānipīti āha <bold>‘‘kiccādisabhāve vā’’</bold>ti.</paragraph>
    <paragraph line="88"><bold>Abhinandana</bold>nti taṇhādivasena abhinandanaṃ.</paragraph>
    <paragraph line="89">Vācuggatakaraṇaṃ <bold>uggaho,</bold> atthaparipucchanaṃ <bold>paripucchā</bold>ti tadubhayaṃ savanādhīnanti āha <bold>‘‘savanañāṇe eva avarodhaṃ gacchantī’’</bold>ti. Ñāṇena paricchinditvā gahaṇaṃ <bold>pariggaṇhanaṃ</bold>.</paragraph>
    <paragraph line="90"><bold>Tassā</bold>ti <pageBreak edition="Vipassana Research Institut" number="0.0076" /> payogassa.</paragraph>
    <paragraph line="91"><bold>So</bold>ti kāmavitakkappavattiyā kāraṇabhūto subhanimitte ayonisomanasikāro. <bold>Tassā</bold>ti kāmavitakkassa. Gataṃ gamanaṃ pavatti, tassa upāyoti <bold>gatamaggo</bold>.</paragraph>
    <paragraph line="92"><bold>Pahātabbaekatta</bold>nti pahātabbatāsāmaññaṃ.</paragraph>
    <paragraph line="93"><bold>Maggabhāvena catubbidhampi ekattenā</bold>ti sotāpattimaggādivasena catubbidhampi maggabhāvena ekattena sāmaññato gahetvā ‘‘assā’’ti ekavacanena vuttanti attho. Sabbassa maggassa aññamaññaṃ sadisatā, tathā asadisatā ca ekaccasadisatā ca <bold>jhānaṅgavasena sabbasadisasabbāsadisaekaccasadisatā,</bold> so eva visesoti yojetabbaṃ. Vipassanāniyāmaṃ dhuraṃ katvā āhāti sambandho. <bold>Idha panā</bold>ti imissā sammohavinodaniyaṃ. <bold>Sammasi…pe… nivattanato</bold>ti paṭhamattheravādaṃ vadanto tadajjhāsayaṃ purakkhatvā vadatīti adhippāyena vuttaṃ. Itarathā itaravādāpettha dassitā evāti. <bold>Pādakajjhānaniyāma</bold>nti pādakajjhānaniyāmaṃ dhuraṃ katvā āhāti yojanā. ‘‘Vipassanā <pageBreak edition="Myanmar" number="0.0078" />…pe… daṭṭhabbo’’ti kasmā vuttaṃ. Na hi tassā idha paṭikkhepatā atthi. Tathā hi vuttaṃ ‘‘keci vuṭṭhānagāminivipassanā niyāmetīti vadantī’’ti? Nayidamevaṃ. <bold>Idhāpī</bold>ti idha pādakajjhānaniyāmepi vipassanāniyāmo na paṭikkhittoti ayañhettha attho. Tenevāha <bold>‘‘sādhāraṇattā’’</bold>ti. ‘‘Idha panā’’ti imināpi paṭhamattheravādo saṅgahitoti veditabbo. Yadi evaṃ kasmā vipassanāniyāmo visuṃ gahitoti? Vādattayāvidhuratādassanatthaṃ. <bold>Aññe cācariyavādā</bold>ti sammasitajjhānapuggalajjhāsayavādā.</paragraph>
    <paragraph line="94"><bold>‘‘Āruppe tikacatukkajjhānaṃ…pe… na lokiya’’</bold>nti idaṃ theravāde āgataṃ porāṇaṭṭhakathāyaṃ tantiṃ katvā ṭhapitanti <bold>aṭṭhasāliniyaṃ</bold> saṅgahetvā vuttanti āha <bold>‘‘vuttaṃ aṭṭhasāliniyanti adhippāyo’’</bold>ti. <bold>Yesū</bold>ti pacchimajjhānavajjāni sandhāya vadati. Tattha hi arūpuppattiyaṃ saṃsayo, na itarasmiṃ. ‘‘Catukkapañcakajjhāna’’nti vutte avisesato sāsavānāsavaṃ apekkhīyati, nivattetabbagahetabbasādhāraṇavacanenettha sāsavato avacchindanatthaṃ ‘‘tañca lokuttara’’nti vatvā nivattitadhammadassanatthaṃ ‘‘na lokiya’’nti vuttanti dassento āha <bold>‘‘samudāyañca…pe… āhā’’</bold>ti. Itarathā byabhicārābhāvato ‘‘lokuttara’’nti visesanaṃ niratthakaṃ <pageBreak edition="Vipassana Research Institut" number="0.0077" /> siyā. <bold>Tayo maggā</bold>ti dutiyamaggādayo. <bold>Tajjhānika</bold>nti tikacatukkajjhānikaṃ sotāpattiphalādiṃ. <bold>Aññajhānikāpī</bold>ti tikacatukkajjhānato aññajhānikāpi catukkajjhānikāpi maggā uppajjanti. <bold>Pi</bold>-saddena tajjhānikāpi tikacatukkajjhānikāti attho. Yadi evaṃ catuvokārabhavepi pañcavokārabhave viya maggassa tikacatukkajjhānikabhāve kenassa jhānaṅgādiniyāmoti āha <bold>‘‘jhānaṅgādiniyāmikā pubbābhisaṅkhārasamāpattī’’</bold>ti. <bold>Pubbābhisaṅkhārasamāpattī</bold>ti ca pādakabhūtā attanā atikkantadhammavirāgabhāvena vipassanāya pubbābhisaṅkhārakārī arūpasamāpatti, phalasamāpatti vā. Tenāha <bold>‘‘pādaka’’</bold>nti. <bold>Na sammasitabbā</bold>ti na sammasitabbā samāpatti jhānaṅgādiniyāmikā sammasitabbānaṃ tikacatukkajjhānānaṃ tattha anuppajjanato, itarattha ca visesābhāvato. <bold>Phalassapī</bold>ti catutthapañcamajjhānikaphalassapi.</paragraph>
    <paragraph line="95"><bold>Dukkhañāṇādīna</bold>nti dukkhasamudayañāṇānaṃ. <bold>Taṃtaṃkusalārammaṇārammaṇattā</bold>ti kāmāvacarādīsu yena yena kusalena saddhiṃ nekkhammasaṅkappādayo uppajjanti, tassa tassa kusalassa ārammaṇaṃ ārammaṇaṃ etesanti taṃtaṃkusalārammaṇārammaṇā <pageBreak edition="Myanmar" number="0.0079" />, tabbhāvato. <bold>Taṃtaṃviramitabbādiārammaṇattā</bold>ti visaṃvādanavatthuādiārammaṇattā. Vītikkamitabbato eva hi viratīti. <bold>‘‘Aṅgāna’’</bold>nti idaṃ ‘‘nekkhammasaṅkappādīna’’nti etthāpi yojetabbaṃ avayavena vinā samudāyābhāvato. <bold>Visesapaccayo</bold>ti bhinnasīlassa, aparisuddhasīlassa vā sammappadhānāsambhavato samādhānassa viya vāyāmassa sīlaṃ visesapaccayo. Ayañca attho yadipi purimasiddhasīlavasena yutto, sahajātavasenāpi pana labbhatevāti dassento <bold>‘‘sampayuttassāpī’’</bold>ti āha. Sahajameva cettha adhippetanti āha <bold>‘‘sampayuttasseva cā’’</bold>tiādi. Sammoso pamādo, tappaṭipakkho <bold>asammoso</bold> appamādo, so cittassa ārakkhāti āha <bold>‘‘cetaso rakkhitatā’’</bold>ti.</paragraph>
    <paragraph line="96"><bold>Sīlakkhandho cā</bold>ti <bold>ca</bold>-saddena samādhikkhandho ca. Khantippadhānattā sīlassa adosasādhanatā, nīvaraṇajeṭṭhakassa kāmacchandassa ujuvipaccanīkabhāvato samādhissa alobhasādhanatā daṭṭhabbā. <bold>Sāsana</bold>nti paṭivedhasāsanaṃ, ‘‘sāsanabrahmacariya’’nti ca vadanti.</paragraph>
    <centered line="97">Maggasaccaniddesavaṇṇanā niṭṭhitā.</centered>
    <centered line="98">Suttantabhājanīyavaṇṇanā niṭṭhitā.</centered>
    <title line="99">2. Abhidhammabhājanīyavaṇṇanā</title>
    <paragraph line="100" number="206-214"> ‘‘Pariññeyyabhāvarahite <pageBreak edition="Vipassana Research Institut" number="0.0078" /> ekantapahātabbe’’ti kasmā vuttaṃ, nanu taṇhāyapi cakkhādīnaṃ viya taṇhāvatthutāvacanena pariññeyyatā vuttā. Yathāha ‘‘rūpataṇhā loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisatī’’tiādi (dī. ni. 2.400; ma. ni. 1.133; vibha. 203). Tappaṭibaddhasaṃkilesappahānavasena samatikkamitabbatā hi pariññeyyatā. Ekantapahātabbatā ca na taṇhāya eva, atha kho avasesānaṃ saṃkilesadhammānampi. Tathā hi tesaṃ sabbaso accantappahāyikā dassanabhāvanāti? Saccametaṃ, tathāpi yathā ‘‘dukkhaṃ ariyasaccaṃ pariññeyya’’nti (saṃ. ni. 5.1099) taṇhāvajje upādānakkhandhapañcake pariññeyyabhāvo niruḷho, na tathā taṇhāya, taṇhāya pana ‘‘yāyaṃ taṇhā ponobhavikā’’tiādinā (vibha. 203; dī. ni. 2.400; ma. ni. 1.91, 460; saṃ. ni. 5.1081; mahāva. 14; paṭi. ma. 1.34) samudayabhāvo <pageBreak edition="Myanmar" number="0.0080" /> viya sātisayaṃ pahātabbabhāvo niruḷhoti dassetuṃ <bold>‘‘pariññeyyabhāvarahite ekantappahātabbe’’</bold>ti vuttaṃ. Yassa asaṅgahito padeso atthi, so <bold>sappadeso,</bold> ekadesoti attho. <bold>Tatthā</bold>ti ariyasaccasadde. <bold>Samudayo</bold>ti samudayattho. ‘‘Nippadesato samudayaṃ dassetu’’nti samudayassevettha gahaṇe kāraṇaṃ dassetuṃ <bold>‘‘dukkhanirodhā panā’’</bold>tiādi vuttaṃ. Tattha <bold>dukkhanirodhā</bold>ti dukkhaṃ, nirodho ca. <bold>Ariyasaccadesanāya</bold>nti ariyasaccadesanāyampi saccadesanāyaṃ viya. <bold>Dhammato</bold>ti desetabbadhammato nippadesā eva. ‘‘Avasesā ca kilesā’’tiādinā desanābhedo eva hi tattha viseso. Tenāha <bold>‘‘na hi tato añño’’</bold>tiādi. <bold>Apubbo natthī</bold>ti dhammato apubbo natthīti attho. <bold>Tassā</bold>ti samudayassa. <bold>Sabbattha tīsupi vāresū</bold>ti aṭṭhaṅgikapañcaṅgikasabbasaṅgāhikabhedesu mahāvāresu, tadantogadhesu ca pañcasu koṭṭhāsesu. <bold>Apubbassā</bold>ti ‘‘avasesā ca kilesā’’tiādinā taṇhāya apubbassa. Avasiṭṭhakilesādīnañhi samudayatāvacanaṃ idha apubbadassanaṃ. Tassa yadipi dutiyatatiyavāresu viseso natthi, pañcasu pana koṭṭhāsesu uparūpari apubbaṃ dassitanti katvā evaṃ vuttaṃ. Tañhi samudayavisesadassanaṃ, itaraṃ pana maggavisesadassanaṃ. Tassa ca dhammato apubbābhāvo dassitoyeva. Yadi evaṃ dutiyādikoṭṭhāsesu, paṭhamakoṭṭhāsepi vā kasmā taṇhā gahitāti āha <bold>‘‘apubbasamudayadassanatthāyapi hī’’</bold>tiādi. <bold>Kevalāyā</bold>ti tadaññakilesādinirapekkhāya. <bold>Desanāvasena na vutto</bold>ti na dhammavasenāti adhippāyo. Tasmā dukkhādīni tattha ariyasaccadesanāyaṃ <pageBreak edition="Vipassana Research Institut" number="0.0079" /> sappadesāni dassitāni honti pariyāyenāti daṭṭhabbaṃ. Abhidhammadesanā pana nippariyāyakathāti katvā aṭṭhakathāyaṃ ‘‘nippadesato samudayaṃ dassetuṃ’’icceva vuttaṃ. <bold>Paccayasaṅkhāta</bold>nti paccayābhimataṃ paccayabhūtaṃ, paccayakoṭṭhāsaṃ vā.</paragraph>
    <paragraph line="101"><bold>Tesa</bold>nti kusaladhammānaṃ. <bold>Paccayānaṃ pahānavasenā</bold>ti hetunirodhena phalanirodhaṃ dasseti, tappaṭibaddhakilesappahānena vā kusalānaṃ pahānaṃ vuttaṃ. Yathā ‘‘dhammāpi vo, bhikkhave, pahātabbā’’ti (ma. ni. 1.240). Iti pariyāyato kusalānaṃ pahānaṃ vuttaṃ, na nippariyāyato tadabhāvatoti āha <bold>‘‘na hi kusalā pahātabbā’’</bold>ti. Yathā ca kusaladhammesu, abyākatadhammesupi <pageBreak edition="Myanmar" number="0.0081" /> eseva nayo. <bold>Nirodha</bold>nti asaṅkhatadhātuṃ. <bold>Appavattibhāvo</bold>ti yo nirodhassa nibbānassa taṇhādiappavattihetubhāvo, taṃ pahānanti vuttanti attho.</paragraph>
    <paragraph line="102"><bold>Kāyakammādisuddhiyā</bold>ti pubbabhāgakāyakammavacīkammaājīvasuddhiyā dūratarūpanissayataṃ ariyamaggassa dassetīti sambandho. <bold>Pañcaṅgikaṃ…pe… pavattataṃ dīpeti,</bold> na pana ariyamaggassa pañcaṅgikattāti adhippāyo. <bold>Ñāpakanidassana</bold>nti ñāpakabhāvanidassanaṃ, etena <bold>‘‘vacanato’’</bold>ti idaṃ hetuatthe nissakkavacananti dasseti. <bold>Vacanato</bold>ti vā īdisassa vacanassa sabbhāvato. Paṭipadāya ekadesopi <bold>paṭipadā evā</bold>ti attho. <bold>Niddiṭṭho dhammasaṅgāhakehi</bold> saṅgāyanavasena.</paragraph>
    <paragraph line="103"><bold>Jhānehi desanāpaveso</bold> ‘‘lokuttaraṃ jhānaṃ bhāvetī’’ti (dha. sa. 277) jhānasīsena desanāva. Tathā <bold>bhāvanāpaveso. Pāḷigamana</bold>nti pāḷipavatti pāṭhadesanā. <bold>Yathāvijjamānadhammavasenā</bold>ti tasmiṃ cittuppāde labbhamānavitakkādidhammavasena.</paragraph>
    <centered line="104">Abhidhammabhājanīyavaṇṇanā niṭṭhitā.</centered>
    <title line="105">3. Pañhapucchakavaṇṇanā</title>
    <paragraph line="106" number="215"><bold>Tassā</bold>ti suttantabhājanīyassa. <bold>Evaṃ panā</bold>ti ‘‘apicesā sammādiṭṭhi nāma pubbabhāge <pageBreak edition="Vipassana Research Institut" number="0.0080" /> nānākkhaṇā nānārammaṇā’’tiādippakārena. <bold>Evañca katvā</bold>ti lokuttaramaggasseva maggasaccabhāvassa adhippetattā. <bold>Tenā</bold>ti tena kāraṇena, ariyamaggasseva uddisitvā niddiṭṭhattāti attho.</paragraph>
    <centered line="107">Pañhapucchakavaṇṇanā niṭṭhitā.</centered>
    <centered line="108">Saccavibhaṅgavaṇṇanā niṭṭhitā.</centered>
  </content>
</document>