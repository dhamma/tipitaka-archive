<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh02t.tik20.xml</normativeSource>
    <archivePath>roman/tika/abhidhammapitaka (tika)/vibhanga-mulatika/3. dhatuvibhango_.xml</archivePath>
    <baseFileName>3. dhatuvibhango_</baseFileName>
    <titlePath>3. Dhātuvibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Dhātuvibhaṅgo</chapter>
    <title line="2">1. Suttantabhājanīyavaṇṇanā</title>
    <paragraph line="3" number="172"><bold>Abhidhamme</bold><pageBreak edition="Myanmar" number="0.0051" /><pageBreak edition="Vipassana Research Institut" number="0.0049" /><bold>ca āgatā</bold>ti imasmiṃ dhātuvibhaṅge abhidhammabhājanīyapañhapucchakesu, nikkhepakaṇḍadhammahadayavibhaṅgādīsu ca desanāruḷhā. Yathā pana suttante abhidhamme ca āgatā khandhādayo suttante desitaniyāmena khandhavibhaṅgādīsu suttantabhājanīyavasena vibhattā, evamidhāpi cakkhudhātādayo suttantabhājanīyavasena vibhajitabbā siyuṃ. Tattha khandhādīnaṃ sabbasaṅgāhako abhidhammadesanāvisiṭṭho suttante āgato añño desetabbākāro natthīti te rūpakkhandhādivaseneva suttantabhājanīye desitā, dhātūnaṃ pana so atthīti te tiṇṇaṃ dhātuchakkānaṃ vasena idha desitāti dassento āha <bold>‘‘suttantesveva…pe… vibhattanti veditabba’’</bold>nti. Tenāha aṭṭhakathāyaṃ ‘‘sabbā dhātuyo chahi chahi dhātūhi saṅkhipitvā’’ti.</paragraph>
    <paragraph line="4">Kathaṃ pana chasu chasu dhātūsu aṭṭhārasannaṃ dhātūnaṃ samavarodhoti? Sabhāvanissayadvārārammaṇasampayogasāmaññato. Tattha paṭhamachakke tāva pathavītejovāyodhātuyo sabhāvato phoṭṭhabbadhātu. Āpodhātuākāsadhātuyo dhammadhātuekadeso. Viññāṇadhātu sattaviññāṇadhātuyo. Catudhātuggahaṇena cettha tadāyattavuttikā nissayāpadesena, viññāṇadhātuyā dvārārammaṇabhāvena vā avasiṭṭhā rūpadhātuyo samavaruddhā, viññāṇadhātuggahaṇena taṃsampayogato dhammadhātuekadesoti evaṃ sabbadhātusamavarodho daṭṭhabbo. Dutiye chapi dhātuyo sabhāvato, dhammāyatanekadeso, taṃsampayogato sattaviññāṇadhātuyo, yathārahaṃ tesaṃ nissayadvārārammaṇabhāvato avasiṭṭhadhātuyo samavaruddhā. Tatiyachakkepi eseva nayo. Evamettha chasu chasu dhātūsu aṭṭhārasannaṃ dhātūnaṃ samavarodho daṭṭhabbo. Tena vuttaṃ ‘‘sabbā dhātuyo chahi chahi dhātūhi saṅkhipitvā’’ti.</paragraph>
    <paragraph line="5"><bold>Suñño</bold>ti <pageBreak edition="Vipassana Research Institut" number="0.0050" /> attasuñño, tena sasabhāvatāya ca idha dhātuvohāroti āha <bold>‘‘suññe sabhāvamatte niruḷho dhātusaddo’’</bold>ti. Taṃtaṃbhūtavivittatā rūpapariyantova ākāsoti yehi vivitto, yesañca <pageBreak edition="Myanmar" number="0.0052" /> paricchedo, tehi asamphuṭṭhatā tesaṃ byāpakabhāve sati na hotīti āha <bold>‘‘catūhi mahābhūtehi abyāpitabhāvo’’</bold>ti. Paricchinnavuttīni hi bhūtānīti.</paragraph>
    <paragraph line="6" number="173"> Avayavavinimutto samudāyo nāma koci natthīti purimatthaṃ asambhāvento <bold>‘‘dve eva vā’’</bold>tiādinā samudāyena vinā dutiyatthamāha. <bold>Paccattaṃ attani jātata</bold>nti pāṭipuggalikataṃ.</paragraph>
    <paragraph line="7"><bold>Pāṭiyekko koṭṭhāso</bold>ti vā lomādiitarakoṭṭhāsehi asammisso visuṃ eko pathavīkoṭṭhāsoti attho.</paragraph>
    <paragraph line="8"><bold>Payoga</bold>nti bhāvanāpayogaṃ. <bold>Vīriya</bold>nti bhāvanānipphādakaṃ ussāhaṃ. <bold>Āyūhana</bold>nti tādisaṃ cetanaṃ.</paragraph>
    <paragraph line="9"><bold>Dhātupaṭikkūlavaṇṇamanasikārāna</bold>nti dhātumanasikārapaṭikkūlamanasikāravaṇṇamanasikārānaṃ. <bold>Abyāpāratāyā</bold>ti ‘‘ahametaṃ nipphādemi, mama esā nipphādanā’’ti cetanārahitatāya. <bold>Karontī</bold>ti ābhogapaccavekkhaṇāni uppādenti.</paragraph>
    <paragraph line="10"><bold>Lakkhaṇavasenā</bold>ti sabhāvavasena. So pana yasmā pathavīdhātuyā kakkhaḷakharatā hotīti āha <bold>‘‘kakkhaḷaṃ kharigatantiādivacanaṃ sandhāya vutta’’</bold>nti.</paragraph>
    <paragraph line="11"><bold>Vekantakaṃ</bold> nāma sabbalohacchedanasamatthaṃ lohaṃ. Tathā hi taṃ vikantati chindatīti vikantaṃ, vikantameva vekantakanti vuccati. <bold>Lohasadisa</bold>nti lohākāraṃ lohamalaṃ viya ghanasahitaṃ hutvā tiṭṭhati. Tāpetvā tāḷitaṃ pana chinnaṃ chinnaṃ hutvā visarati, mudu maṭṭhaṃ kammaniyaṃ vā na hoti, tena <bold>‘‘lohavijātī’’</bold>ti vuccatīti. <bold>Tiputambādīhī</bold>ti tiputambe missetvā kataṃ <bold>kaṃsalohaṃ,</bold> sīsatambe missetvā kataṃ <bold>vaṭṭalohaṃ,</bold> jasadatambe missetvā kataṃ <bold>ārakūṭaṃ</bold><pageBreak edition="Vipassana Research Institut" number="0.0051" />. Yaṃ pana kevalaṃ jasadadhātuviniggataṃ, yaṃ ‘‘pittala’’ntipi vadanti, taṃ idha nādhippetaṃ, yathāvuttamissakameva pana gahetvā <bold>‘‘kittima’’</bold>nti vuttaṃ.</paragraph>
    <paragraph line="12"><bold>Nidassanamatta</bold>nti muttānaṃ jātito anekabhedattā vuttaṃ. Tathā hi hatthikumbhaṃ varāhadāṭhaṃ bhujaṅgasīsaṃ valāhakūṭaṃ veṇupabbaṃ macchasiro saṅkho sippīti <pageBreak edition="Myanmar" number="0.0053" /> aṭṭha muttāyoniyo. Tattha <bold>hatthikumbhajā</bold> pītavaṇṇā pabhāhīnā. <bold>Varāhadāṭhajā</bold> varāhadāṭhavaṇṇāva. <bold>Bhujaṅgasīsajā</bold> nīlādivaṇṇā suvisuddhā, vaṭṭalā ca. <bold>Valāhakajā</bold> bhāsurā dubbibhāgarūpā rattibhāge andhakāraṃ vidhamantā tiṭṭhanti, devūpabhogā eva honti. <bold>Veṇupabbajā</bold> kāraphalasamānavaṇṇā, na bhāsurā, te ca veḷavo amanussagocare eva padese jāyanti. <bold>Macchasīsajā</bold> pāṭhīnapiṭṭhisamānavaṇṇā, vaṭṭalā, laghavo ca honti pabhāvihīnā, te ca macchā samuddamajjheyeva jāyanti. <bold>Saṅkhajā</bold> saṅkhoracchavivaṇṇā, kolappamāṇāpi honti pabhāvihīnāva. <bold>Sippijā</bold> pana pabhāvisesayuttāva honti nānāsaṇṭhānā. Evaṃ jātito aṭṭhavidhāsu muttāsu yā macchasaṅkhasippijā, tā sāmuddikā. Bhujaṅgajāpi kāci sāmuddikāti vadanti, itarā asāmuddikā. Tena vuttaṃ <bold>‘‘sāmuddikamuttāti nidassanamattametaṃ, sabbāpi pana muttā muttā evā’’</bold>ti. Bahulato vā aṭṭhakathāyaṃ etaṃ vuttaṃ ‘‘muttāti sāmuddikamuttā’’ti. Bahulañhi loke sāmuddikāva muttā dissanti. Tatthāpi sippijāva, itarā kadāci kācīti.</paragraph>
    <paragraph line="13" number="174"><bold>Idha natthi</bold> niyamo kevalaṃ dravabhāvasseva adhippetattā.</paragraph>
    <paragraph line="14" number="175"><bold>Nisitabhāvenā</bold>ti santāpanādivasappavattena tikhiṇabhāvena. Usmākārañhi nisānaṃ idha nisitabhāvo. <bold>Pākatiko</bold>ti sābhāviko kāyusmāti adhippeto. <bold>Sadā</bold>ti sabbakālaṃ yāva jīvitindriyaṃ pavattati. <bold>Petaggi</bold> nijjhāmataṇhikapetaggi. <bold>Idhā</bold>ti bāhiratejodhātukathāyaṃ.</paragraph>
    <paragraph line="15" number="176"><bold>Vāyanaṃ</bold> bījanaṃ, taṃ pana thāmasā pavattīti āha <bold>‘‘savegagamanavasenā’’</bold>ti. <bold>Samudīraṇaṃ</bold> allaparisosanaṃ, bhūtasaṅghātassa desantaruppattihetubhāvo vā.</paragraph>
    <paragraph line="16" number="177"> Bhitticchiddādivasena labbhamānaṃ ajaṭākāsaṃ nissāyeva paricchedākāsassa parikammakaraṇanti āha <bold>‘‘ajaṭākāsassa ca kathitata’’</bold>nti.</paragraph>
    <paragraph line="17" number="179"><bold>Sukhadukkhaphoṭṭhabbasamuṭṭhāpanapaccayabhāvenā</bold>ti <pageBreak edition="Vipassana Research Institut" number="0.0052" /> iṭṭhāniṭṭhaphoṭṭhabbānaṃ nibbattakabhūtena paccayabhāvena. Kassa pana so paccayabhāvoti āha <bold>‘‘sarīraṭṭhakautussā’’</bold>ti <pageBreak edition="Myanmar" number="0.0054" />. <bold>Paccayabhāvenā</bold>ti ca hetumhi karaṇavacanaṃ. Tena hi kāraṇabhūtena sukhadukkhaphoṭṭhabbānaṃ yathāvuttasamatthatā hotīti. <bold>‘‘Tathevā’’</bold>ti iminā ‘‘yathābalaṃ sarīrekadesasakalasarīra’’nti idaṃ anukaḍḍhati. <bold>Eva</bold>nti attano phalūpacārasiddhena pharaṇappakārena. <bold>Etesa</bold>nti sukhādīnaṃ. <bold>‘‘Oḷārikappavatti eva vā pharaṇa’’</bold>nti iminā nirupacāraṃ etesaṃ pharaṇaṭṭhaṃ dasseti. <bold>Ubhayavato</bold>ti sukhadukkhavato, somanassadomanassavato ca, pharaṇāpharaṇaṭṭhānavato vā.</paragraph>
    <paragraph line="18" number="181"><bold>Ettha vuttaṃ saṅkappa</bold>nti etasmiṃ ‘‘saṅkappo kāmo’’tiādike (mahāni. 1; cūḷani. ajitamāṇavapucchāniddesa 8) niddesapadese vuttaṃ saṅkappaṃ. Tattha hi kilesakāmova ‘‘saṅkapparāgo purisassa kāmo’’tiādīsu (a. ni. 6.63; kathā. 513) viya. Vatthukāmassa tathā tathā saṅkappanato parikappanato ‘‘saṅkappo’’ti vutto, na vitakkoti ayamettha attho vutto. Ṭīkāyaṃ pana vitakkavasena atthaṃ dassetuṃ <bold>‘‘sopi hī’’</bold>tiādi vuttaṃ. Tatrāpi purimo evattho adhippetoti ce, sampiṇḍanattho <bold>pi</bold>-saddo niratthako siyā, ‘‘kilesasanthavasambhavato’’ti ca na vattabbaṃ siyā, parato ca ‘‘byāpādavacanena byāpādavitakkaṃ dassetī’’ti vakkhati. <bold>Kilesakāmo vibhatto</bold> kilesasampayuttattāti adhippāyo. <bold>Kāmapaṭibaddhā</bold>ti ettha <bold>kāma</bold>-saddena vatthukāmāpi saṅgahitāti daṭṭhabbā.</paragraph>
    <paragraph line="19" number="182"><bold>Ubhayattha uppanno</bold>ti sattesu, saṅkhāresūti ubhayattha uppanno, sattākāro, saṅkhārākāroti vā ārammaṇassa ubhayākāraggahaṇavasena uppanno. Kammapathaviseso, kammapathavināsako ca kammapathabhedoti dassetuṃ <bold>‘‘abhijjhāsaṃyogenā’’</bold>tiādi vuttaṃ. Tathā vihiṃsāya vihiṃsāvitakkaṃ dassetīti yojanā. <bold>Vihiṃsāyā</bold>ti ca vihiṃsāvacanenāti attho. <bold>Yathāsambhavaṃ pāṇātipātādivasenā</bold>ti <bold>ādi</bold>-saddena adinnādānamusāvādapesuññapharusavācāsamphappalāpe saṅgaṇhāti. <bold>Sabba…pe… saṅgāhakehi</bold> kāmanekkhammadhātūhi. <bold>Dve dve</bold>ti byāpādavihiṃsādhātuyo, abyāpādaavihiṃsādhātuyo ca. <bold>‘‘Etthāti panā’’</bold>tiādinā saṃkilesavodānānaṃ saṅkarabhāvassa aniṭṭhāpajjanassa ca dassanena purimaṃyeva atthaṃ byatirekamukhena sampādeti.</paragraph>
    <centered line="20">Suttantabhājanīyavaṇṇanā niṭṭhitā.</centered>
    <title line="21">2. Abhidhammabhājanīyavaṇṇanā</title>
    <paragraph line="22" number="183"> Āveṇikattho <pageBreak edition="Myanmar" number="0.0055" /><pageBreak edition="Vipassana Research Institut" number="0.0053" /> atisayattho ca visesasaddo hotīti tadubhayaṃ dassetuṃ <bold>‘‘puggalantarāsādhāraṇaṃ, nīlādisabbarūpasādhāraṇañcā’’</bold>ti vuttaṃ. Asādhāraṇakāraṇenāpi hi niddeso hoti yathā ‘‘bherisaddo, yavaṅkuro’’ti. Atisayakāraṇenapi yathā ‘‘atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ pajānātī’’ti (kathā. 355; paṭi. ma. 2.44). <bold>Dhātuattho evā</bold>ti ‘‘dhātu’’iti imassa dhātusaddasseva attho. Dhātuvacanīyo hi attho upasaggena jotīyati.</paragraph>
    <paragraph line="23"><bold>Purimena asadiso</bold> vidhānadhāraṇatthānaṃ pākaṭo bhedoti. <bold>Visabhāgalakkhaṇā</bold> visadisasabhāvā <bold>avayavā</bold> bhāgā, tesu.</paragraph>
    <paragraph line="24"><bold>Yathāsambhava</bold>nti kiriyāmanodhātu upanissayakoṭiyā, vipākamanodhātu vipākamanoviññāṇassa anantarādināpi, itarassa sabbāpi upanissayakoṭiyāva. Dhammadhātu pana vedanādikā sahajātā sahajātādinā, asahajātā anantarādinā, upanissayena ārammaṇādinā ca manoviññāṇassa paccayoti evaṃ manodhātudhammadhātūnaṃ manoviññāṇassa hetubhāvo yathāsambhavaṃ yojetabbo. Dvārabhūtamanopi sutte ‘‘manodhātū’’ti vuccatīti āha <bold>‘‘dvārabhūtamanovasena vā’’</bold>ti. Tassā manodhātuyā manoviññāṇassa hetubhāvo yathāsambhavaṃ yojetabboti sambandho.</paragraph>
    <paragraph line="25"><bold>Purimanayenā</bold>ti visesanaṃ dutiyanayassa hīnattikavaseneva vibhattattā. Nānādhātūnañca cakkhudhātuādīnanti sambandho.</paragraph>
    <paragraph line="26"><bold>Na hi dve manoviññāṇadhātuyo santi</bold> aṭṭhārasadhātuvibhāgadassaneti adhippāyo. Khandhāyatanadhātindriyānaṃyeva vasena saṅkhepādivibhāgadassanaṃ tesaṃ bahulaṃ pariññeyyadhammasaṅgaṇhanato. Saccadesanā pana atisaṃkhittabhāvatoyevettha bahikatā.</paragraph>
    <paragraph line="27"><bold>Nijjīvassā</bold>tiādi visesato sattasuññatādīpanatthā dhātudesanāti katvā vuttaṃ. Purimanayo aññesampi kamavuttīnaṃ dhātūnaṃ sambhavatīti adhippāyena <pageBreak edition="Myanmar" number="0.0056" /><pageBreak edition="Vipassana Research Institut" number="0.0054" /> vuttoti <bold>‘‘manodhātuyeva vā’’</bold>tiādinā dutiyanayo vutto. Tattha <bold>avijjamānepi purecarānucarabhāve</bold>ti purecarānucarābhisandhiyā abhāvepi kevalaṃ anantarapubbakālaanantarāparakālatāya manodhātu purecarānucarā viya daṭṭhabbāti vuttā.</paragraph>
    <paragraph line="28"><bold>‘‘Aññaṃ aggahetvā pavattituṃ asamatthatāyā’’</bold>ti etena viññāṇassa ekantasārammaṇatādassanena ‘‘ārammaṇena vinā sayameva nīlādiābhāsaṃ cittaṃ pavattatī’’ti evaṃ pavattitaṃ viññāṇavādaṃ paṭisedheti.</paragraph>
    <paragraph line="29" number="184"><bold>Ekanānāsantānagatāna</bold>nti ekasantānagatānaṃ abhinnasantānagatānaṃ dvārānaṃ, nānāsantānagatānaṃ bhinnasantānagatānaṃ ārammaṇānanti yojanā. <bold>Ekanānājātikattā</bold>ti cakkhādiekekajātikattā dvārānaṃ, nīlādianekajātikattā ārammaṇānaṃ.</paragraph>
    <indent line="30">Cakkhādi ekampi viññāṇassa paccayo hoti, rūpādi pana anekameva saṃhatanti imassa vā atthavisesassa dassanatthaṃ cakkhurūpādīsu vacanabhedo kato. Kiṃ pana kāraṇaṃ cakkhādi ekampi viññāṇassa paccayo hoti, rūpādi pana anekamevāti? Paccayabhāvavisesato. Cakkhu hi cakkhuviññāṇassa nissayapurejātaindriyavippayuttapaccayehi paccayo hontaṃ atthibhāveneva hoti tasmiṃ sati tassa bhāvato, asati abhāvato, yato taṃ atthiavigatapaccayehissa paccayo hotīti vuccatīti. Taṃnissayatā cassa na ekadesena allīyanavasena icchitabbā arūpabhāvato, atha kho garurājādīsu sissarājapurisādīnaṃ viya tappaṭibaddhavuttitāya. Itare ca paccayā tena tena visesena veditabbā. Svāyaṃ paccayabhāvo na ekasmiṃ na sambhavatīti ekampi cakkhu cakkhuviññāṇassa paccayo hotīti dassetuṃ pāḷiyaṃ ‘‘cakkhuñca paṭiccā’’ti ekavacananiddeso kato.</indent>
    <indent line="31">Rūpaṃ pana yadipi cakkhu viya purejātaatthiavigatapaccayehi paccayo hoti puretaraṃ uppannaṃ hutvā vijjamānakkhaṇeyeva upakārakattā, tathāpi anekameva saṃhataṃ hutvā paccayo hoti ārammaṇabhāvato. Yañhi paccayadhammaṃ sabhāvabhūtaṃ, parikappitākāramattaṃ <pageBreak edition="Myanmar" number="0.0057" /> vā <pageBreak edition="Vipassana Research Institut" number="0.0055" /> viññāṇaṃ vibhāventaṃ pavattati, tadaññesañca satipi paccayabhāve so tassa sārammaṇasabhāvato yaṃ kiñci anālambitvā pavattituṃ asamatthassa olubbha pavattikāraṇatāya ālambanīyato ārammaṇaṃ nāma. Tassa yasmā yathā yathā sabhāvūpaladdhi viññāṇassa ārammaṇapaccayalābho, tasmā cakkhuviññāṇaṃ rūpaṃ ārabbha pavattamānaṃ tassa sabhāvaṃ vibhāventameva pavattati. Sā cassa indriyādhīnavuttikassa ārammaṇasabhāvūpaladdhi na ekadvikalāpagatavaṇṇavaseneva hoti, nāpi katipayakalāpavaṇṇavasena, atha kho ābhogānurūpaṃ āpāthagatavaṇṇavasenāti anekameva rūpaṃ saṃhaccakāritāya viññāṇassa paccayo hotīti dassento bhagavā ‘‘rūpe cā’’ti bahuvacanena niddisi.</indent>
    <indent line="32">Yaṃ pana ‘‘rūpāyatanaṃ cakkhuviññāṇadhātuyā, taṃsampayuttakānañca dhammānaṃ ārammaṇapaccayena paccayo’’ti (paṭṭhā. 1.1.1) vuttaṃ, taṃ kathanti? Tampi yādisaṃ rūpāyatanaṃ cakkhuviññāṇassa ārammaṇapaccayo, tādisameva sandhāya vuttaṃ. Kīdisaṃ pana tanti? Samuditanti pākaṭoyamattho. Evañca katvā yadeke vadanti ‘‘āyatanasallakkhaṇavasena cakkhuviññāṇādayo sallakkhaṇārammaṇā, na dabyasallakkhaṇavasenā’’ti, taṃ yuttameva hoti. Na cettha samudāyārammaṇatā āsaṅkitabbā samudāyābhogasseva abhāvato, samuditā pana vaṇṇadhammā ārammaṇapaccayā honti. Kathaṃ pana paccekaṃ asamatthā samuditā ārammaṇā honti, na hi paccekaṃ daṭṭhuṃ asakkontā andhā samuditā passantīti? Nayidamekantikaṃ visuṃ asamatthānaṃ sivikāvahanādīsu samatthatāya dassanato. Kesādīnañca yasmiṃ ṭhāne ṭhitānaṃ paccekaṃ vaṇṇaṃ gahetuṃ na sakkā, tasmiṃyeva ṭhāne samuditānaṃ taṃ gahetuṃ sakkāti bhiyyopi tesaṃ saṃhaccakāritā paribyattā. Etena kiṃ cakkhuviññāṇassa paramāṇurūpaṃ ārammaṇaṃ, udāhu taṃsamudāyotiādikā codanā <pageBreak edition="Myanmar" number="0.0058" /> paṭikkhittā veditabbā. ‘‘Sotañca paṭicca sadde cā’’tiādīsupi ayameva nayo.</indent>
    <paragraph line="33"><bold>Evampi</bold><pageBreak edition="Vipassana Research Institut" number="0.0056" /><bold>attho labbhatī</bold>ti ‘‘manodhātuyāpī’’ti <bold>pi</bold>-saddena na kevalaṃ javanapariyosānā manoviññāṇadhātuyeva sampiṇḍīyati, atha kho tadārammaṇabhavaṅgasaṅkhātāpi sampiṇḍīyatīti evampi attho labbhati, sambhavatīti attho. <bold>Evaṃ satī</bold>ti evaṃ aññamanodhātuppavattiyā oraṃ pavattacittānaṃ manoviññāṇadhātutādassane sati. Satipi manaso sambhūtabhāve manodhātuyā manoviññāṇadhātubhāvappasaṅgo na hotiyeva taṃsabhāvasseva manoviññāṇadhātubhāvena niddiṭṭhattā. Idāni tamevatthaṃ <bold>‘‘pañcaviññāṇadhātumanodhātū’’</bold>tiādinā pākaṭataraṃ karoti. <bold>Tabbidhurasabhāvenā</bold>ti pañcaviññāṇadhātūhi visadisasabhāvena. <bold>Uppattiṭṭhānena cā</bold>ti manodhātukiriyamanoviññāṇadhātuādīhi paricchinnena uppajjanaṭṭhānena ca. Idāni ekattaggahaṇaṃ vināpi yathāvuttassa atthassa sambhavaṃ dassetuṃ <bold>‘‘anupanītepī’’</bold>tiādi vuttaṃ. Tattha <bold>sāmaññavasenā</bold>ti sadisatāvasena. <bold>Tassā</bold>ti bhavaṅgānantaraṃ uppannacittassa. <bold>Amanoviññāṇadhātubhāvāsiddhito</bold>ti manodhātubhāvāsiddhito. Na hi ‘‘manoviññāṇadhātuyāpi uppajjitvā niruddhasamanantaraṃ uppajjati cittaṃ…pe… tajjā manoviññāṇadhātū’’ti idaṃ vacanaṃ bhavaṅgānantaraṃ uppannacittassa manodhātubhāvaṃ sādheti. Siddhe hi manodhātubhāve taṃ tassa nivattakaṃ siyāti adhippāyo. Manoviññāṇadhātuyā pana uppannassa cittassa manoviññāṇadhātubhāvadīpakaṃ vacanaṃ tādisāya manodhātuyāpi manoviññāṇadhātubhāvameva dīpeyyāti kathaṃ tassā nivattakaṃ siyāti āha <bold>‘‘na hi yaṃ codīyati, tadeva parihārāya hotī’’</bold>ti.</paragraph>
    <paragraph line="34">Yadi evaṃ pañcadvārāvajjanassa manoviññāṇadhātubhāvāpatti evāti codanaṃ manasi katvā āha <bold>‘‘manodhātuyāpī’’</bold>tiādi. Pañcaviññāṇehi manodhātūhi ca visiṭṭho sabhāvo <bold>pañcaviññāṇa…pe… sabhāvo,</bold> tassa vasena. <bold>Cutipaṭisandhibhavaṅgāna</bold>nti tadārammaṇampi bhavaṅgantogadhaṃ katvā vuttaṃ. <bold>Javanāvasānānī</bold>ti vā javanārammaṇattā tadārammaṇampi gahitaṃ daṭṭhabbaṃ. Tenevāha <bold>‘‘chadvārikacittehi vā’’</bold>tiādi.</paragraph>
    <paragraph line="35"><bold>Visuṃ kātuṃ yutta</bold>nti āvajjanampi yadipi rūpādivisayaṃ hoti, javanaṃ viya ārammaṇarasānubhavanaṃ pana na hotīti edise ṭhāne visuṃ kātabbameva. <bold>Mano</bold><pageBreak edition="Myanmar" number="0.0059" /><bold>cā</bold>ti <bold>ca</bold>-saddo ‘‘manañca paṭiccā’’tiādīsu viya na sampiṇḍanattho, atha kho byatirekattho daṭṭhabbo.</paragraph>
    <centered line="36">Abhidhammabhājanīyavaṇṇanā niṭṭhitā.</centered>
    <title line="37">3. Pañhapucchakavaṇṇanā</title>
    <paragraph line="38"><bold>Heṭṭhā</bold><pageBreak edition="Vipassana Research Institut" number="0.0057" /><bold>vuttanayattā</bold>ti dhammadhātumanoviññāṇadhātūnaṃ ‘‘pañcapaṇṇāsa kāmāvacaradhamme ārabbha rajjantassā’’tiādinā (vibha. aṭṭha. 150; 168) parittārammaṇādibhāve dassiyamāne ‘‘cittuppādarūpavasena taṃ taṃ samudāyaṃ ekekaṃ dhammaṃ katvā’’tiādinā (vibha. mūlaṭī. 150) tadatthassa khandhavibhaṅgavaṇṇanādīsu vuttanayattā.</paragraph>
    <centered line="39">Pañhapucchakavaṇṇanā niṭṭhitā.</centered>
    <centered line="40">Dhātuvibhaṅgavaṇṇanā niṭṭhitā.</centered>
  </content>
</document>