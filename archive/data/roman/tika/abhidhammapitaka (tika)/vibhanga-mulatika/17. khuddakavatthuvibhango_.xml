<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh02t.tik34.xml</normativeSource>
    <source>roman/tika/abhidhammapitaka (tika)/vibhanga-mulatika/17. khuddakavatthuvibhango_.xml</source>
    <script>roman</script>
    <directory>/tika/abhidhammapitaka (tika)/vibhanga-mulatika</directory>
    <basename>17. khuddakavatthuvibhango_</basename>
    <titlePath>17. Khuddakavatthuvibhaṅgo - Vibhaṅga-mūlaṭīkā - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">17. Khuddakavatthuvibhaṅgo</chapter>
    <title line="2">1. Ekakaniddesavaṇṇanā</title>
    <paragraph line="3" number="843-4"><bold>Atthipaṭiccaṃ</bold><pageBreak edition="Myanmar" number="0.0215" /><pageBreak edition="Vipassana Research Institut" number="0.0214" /><bold>nāmā</bold>ti atthitā paṭiccattho nāma, asatipi sahajātapurejātādibhāve yasmiṃ sati yaṃ hoti, so tassa paccayoti katvā yathā tathā atthitāmattaṃ idha paṭiccatthoti attho. Taṃ pana paṭiccatthaṃ byatirekamukhena pākaṭataraṃ kātuṃ <bold>‘‘yathā’’</bold>tiādimāha. Tattha <bold>nissayādipaccayabhāvena paṭiccāti vutta</bold>nti nissayādipaccayabhāvato paccayabhūtaṃ cakkhādi ‘‘paṭiccā’’ti vuttaṃ. <bold>Ekissā seṇiyā</bold>ti aṭṭhārasasu seṇīsu mayaṃ amukāya seṇiyā jātāmha, na aññe viya appaññātāti evamettha atthaṃ vadanti.</paragraph>
    <paragraph line="4"><bold>Purato karaṇaṃ</bold> pamukhabhāvakaraṇaṃ. <bold>Nidhānarāsī</bold>ti nidahitvā ṭhapitadhananicayo. <bold>Yaso</bold>ti issariyaṃ. Taṃ pana yesu vattati, tesu paṭṭhāpakaāṇākaraṇehi pākaṭo hotīti <bold>‘‘paṭṭhāpakamado, āṇākaraṇamado’’</bold>ti ca vuttaṃ.</paragraph>
    <paragraph line="5" number="845"><bold>Vatthunā</bold>ti jātiādipavattihetunā.</paragraph>
    <paragraph line="6" number="846"><bold>Patiṭṭhābhāvo</bold>ti kusalakammesu patiṭṭhānābhāvo, so pana yasmā kusalakiriyāya ṭhānaṃ na hoti, tasmā <bold>‘‘kusalakaraṇe aṭṭhāna’’</bold>nti āha. Pamādasaṅkhātassa atthassa evamādiko pariyāyoti yojanā. <bold>Ādi</bold>-saddena ‘‘vacīduccarite, manoduccarite cittassa vossaggo, makkho, paḷāso’’ti ca evamādikassa saṅgaho daṭṭhabbo. ‘‘Pamādo pamajjanādī’’tiādiko <bold>tadatthappakāsako,</bold> ‘‘cittassa vossaggo vossaggānuppādana’’ntiādiko <bold>tappariyāyappakāsako</bold> byañjanapariyāyo <pageBreak edition="Vipassana Research Institut" number="0.0215" /> ca apariyantoti sambandho. <bold>‘‘Cattāro khandhe dassetī’’</bold>ti iminā sativossaggākārappavattā cattāro akusalakkhandhā pamādoti vadati.</paragraph>
    <paragraph line="7" number="847"> Anivātavuttitāya hetubhūto cittasampaggaho <bold>mānaviseso</bold>.</paragraph>
    <paragraph line="8" number="848"> Uttarabhāvo uttariyaṃ, karaṇena uttariyaṃ <bold>karaṇuttariyaṃ,</bold> sārambhena parassa kiriyato uttarikiriyā.</paragraph>
    <paragraph line="9" number="849"><bold>Neruttikavidhānenā</bold>ti <pageBreak edition="Myanmar" number="0.0216" /> i-kāracca-kārānañca ra-kāratāpādanena.</paragraph>
    <paragraph line="10"><bold>Attahitaṃ attā</bold>ti uttarapadalopena niddesamāha yathā ‘‘rūpabhavo rūpaṃ, bhīmaseno bhīmo’’ti ca. <bold>Ādinno, patto</bold> vā attho <bold>attā</bold>ti niruttinayena padasiddhi veditabbā.</paragraph>
    <paragraph line="11"><bold>Mudditassā</bold>ti aṅkitassa.</paragraph>
    <paragraph line="12" number="850"><bold>Jānantasseva</bold> mahājanassa. <bold>Upādānādipaccaye</bold>ti indhanudakacīvarādike pāripūrihetuke.</paragraph>
    <paragraph line="13" number="851"><bold>Gaṇṭhikā</bold> sayaṃ gaṇṭhikaraṇato. Patirūpavacanato, aññesaṃ gaṇṭhibhedato ca <bold>gaṇṭhibhūtā</bold>.</paragraph>
    <paragraph line="14" number="852"> Abhejjantaratāya <bold>samāsevitatāya</bold> suṭṭhu āsevitatāya.</paragraph>
    <paragraph line="15" number="853"> Cirakālaparibhāvitattena <bold>temanakaraṇaṃ</bold> allabhāvakaraṇaṃ, lobhavasena avassavananti attho.</paragraph>
    <paragraph line="16">Evaṃ sante kathaṃ khīyananti niddesoti āha <bold>‘‘khīyananti cā’’</bold>tiādi.</paragraph>
    <paragraph line="17" number="854"><bold>Cīvaramaṇḍanādīna</bold>nti <pageBreak edition="Vipassana Research Institut" number="0.0216" /> cīvaramaṇḍanā pattamaṇḍanā senāsanamaṇḍanāti imesaṃ. Idāni taṃ visesanabhāvaṃ yojetvā dassetuṃ <bold>‘‘cīvarena hī’’</bold>tiādi vuttaṃ.</paragraph>
    <paragraph line="18" number="855"> Sabhāgarahito, sabhāgapaṭipakkho vā <bold>asabhāgo,</bold> ananukūlānaṃ paṭikkūlatā vā. Tenāha <bold>‘‘mānathaddhatā, virodho vā’’</bold>ti.</paragraph>
    <paragraph line="19" number="856"><bold>Saṅkampanā</bold> ukkaṇṭhanāvasena anavaṭṭhānaṃ, anavadhānaṃ vā. <bold>Tassa tassa</bold> ārammaṇassa <bold>taṇhāyanā</bold>.</paragraph>
    <paragraph line="20" number="857"><bold>Kāyassā</bold>ti nāmakāyassa. Tasmiñhi avipphārike rūpakāyopi avipphāriko hoti.</paragraph>
    <paragraph line="21" number="860"><bold>Rāgādīna</bold>nti <pageBreak edition="Myanmar" number="0.0217" /> rāgamohaahirikānottappavicikicchādīnaṃ.</paragraph>
    <paragraph line="22" number="861"> Tividhampi kuhanavatthuṃ dassetunti sambandho. <bold>Tatthā</bold>ti mahāniddese. ‘‘Tattha katamā kuhanā lābhasakkārasilokasannissitassā’’tiādinā (vibha. 861) idha khuddakavibhaṅge āgataṃ desanānayaṃ nissāya mahāniddesadesanā pavattāti āha <bold>‘‘nissayabhūtāya imāya pāḷiyā’’</bold>ti.</paragraph>
    <paragraph line="23"><bold>Antarahitānī</bold>ti antavikalāni chindantāni.</paragraph>
    <paragraph line="24">Lābhasakkārasilokahetu sambhāvanādhippāyena saṃyatākāradassanaṃ kohaññanti āha <bold>‘‘pāpicchatāya niratthakakāyavacīvipphandaniggahaṇaṃ koraja’’</bold>nti. Yo saṃvegabahulo kukkuccako pubbenāparaṃ attanopi kiriyaṃ parisaṅkanto paccavekkhamāno tiṭṭhati, tādisaṃ viya attānaṃ dassento <bold>‘‘atiparisaṅkito’’</bold>ti vutto.</paragraph>
    <paragraph line="25" number="864"> Pasaṃsāmukhena nindananti pasaṃsāvatthuto khipanaṃ <bold>bahi chaḍḍanaṃ</bold> yathā ‘‘adāyakaṃ aho dānapatī’’ti.</paragraph>
    <paragraph line="26" number="865"><bold>Gavesanakamma</bold>nti <pageBreak edition="Vipassana Research Institut" number="0.0217" /> appakena lābhena mahantassa pariyesanakabyāpāro.</paragraph>
    <paragraph line="27" number="866"> Pokkharaṃ vuccati sundaraṃ, vaṇṇassa sundarabhāvo vaṇṇapāripūrī hotīti āha <bold>‘‘vaṇṇapāripūrī vā vaṇṇapokkharatā’’</bold>ti.</paragraph>
    <paragraph line="28" number="879"><bold>Seyyamānādiniddesesū</bold>ti ‘‘tattha katamo seyyassa ‘seyyohamasmī’ti māno’’tiādinā (vibha. 869) niddiṭṭhesu navasu mānaniddesesu. <bold>‘‘Seyyādipuggalo’’</bold>ti idaṃ tattha pāḷiyaṃ seyyādīnaṃ navannaṃ puggalānaṃ āmaṭṭhattā vuttaṃ. Idha pana puggalāmasane sati seyyapuggalo ca āmasitabbo siyā. Tenevāha <bold>‘‘seyyamānabhāvepī’’</bold>ti. <bold>Seyyamānabhāvepī</bold>ti <bold>pi</bold>-saddo ākaḍḍhako aseyyamānaniddesepi puggalāmasanassa katattā. <bold>Yassa kassacī</bold>ti seyyādīsu yassa kassaci puggalassa.</paragraph>
    <paragraph line="29" number="880"><bold>Purimamānassā</bold>ti <pageBreak edition="Myanmar" number="0.0218" /> pubbe pavattassa sadisamānassa, hīnamānassa vā, sadisamānavaseneva pana pāḷi āgatā.</paragraph>
    <paragraph line="30" number="881"> ‘‘Migānaṃ kotthuko anto, pakkhīnaṃ pana vāyaso’’ti (jā. 1.3.135) vacanato āha <bold>‘‘pakkhijātīsu vāyaso anto lāmako’’</bold>ti.</paragraph>
    <paragraph line="31" number="882"><bold>Virāga</bold>nti arahattaṃ.</paragraph>
    <paragraph line="32" number="883"><bold>Mānasampayuttacchando</bold> taṇhāchando. <bold>Mānasabhāvaṃ anugato</bold> seyyādito sampaggaṇhanavasena pavatto mānasampayuttakattukamyatāchando <bold>vā mānacchando</bold>.</paragraph>
    <paragraph line="33" number="884"><bold>Tatthā</bold>ti tasmiṃ vilambane nipphādetabbe. <bold>Yuttaṃ</bold> anucchavikaṃ. <bold>Muttaṃ</bold> vissaṭṭhaṃ. <bold>Siliṭṭhaṃ</bold> sahitaṃ, atthadvayavibhāvakaṃ vā.</paragraph>
    <paragraph line="34" number="888"><bold>Anuddayassevā</bold>ti mettāyantassa viya anukampantassa viya vikappanāti āha <bold>‘‘sahananditādikassā’’</bold>ti, mettādipatirūpena pavattagehasitasinehassāti attho. Tenāha <bold>‘‘tādiso</bold><pageBreak edition="Vipassana Research Institut" number="0.0218" /><bold>rāgo’’</bold>ti. <bold>Attho yujjatī</bold>ti evampi ‘‘tatthā’’ti pāḷipadassa attho yujjati. Parānuddayatāhetuko hi parānuddayatāsahito so vitakkoti.</paragraph>
    <paragraph line="35" number="890"> Kāmaguṇapāripūriyā yebhuyyena loko sambhāvetīti āha <bold>‘‘anavaññattatthameva kāmaguṇe ca patthetī’’</bold>ti.</paragraph>
    <centered line="36">Ekakaniddesavaṇṇanā niṭṭhitā.</centered>
    <title line="37">2. Dukaniddesavaṇṇanā</title>
    <paragraph line="38" number="891"><bold>Bandhatī</bold>ti kujjhanākāraṃ bandhati ghaṭeti. Upanāho hi āghātavatthunā cittaṃ bandhanto viya hoti, yato aññathā pavattitvāpi avidite upanāhe āghātavatthusannissitova hoti.</paragraph>
    <paragraph line="39" number="892"><bold>Dantehi</bold><pageBreak edition="Myanmar" number="0.0219" /><bold>chinditvā</bold>ti dantehi chinditvā viya ekadesaṃ apanetvā ekadesaṃ gahetvāti adhippāyo.</paragraph>
    <paragraph line="40" number="894"><bold>Accayaṃ katvā</bold>ti vītikkamaṃ katvā. <bold>Paṭicchādane</bold>ti attanā katassa accayassa paṭicchādane. Vocchindanaṃ vītikkamakiriyāya appaṭijānavasena upacchindanaṃ, vocchindanena chādanā <bold>vocchindanachādanā</bold>.</paragraph>
    <paragraph line="41">Asammābhāsane saṭha-saddo loke niruḷhoti āha <bold>‘‘yo na sammā bhāsati, so saṭho’’</bold>ti. Saṭhassa yakkhasūkarasadisataṃ dassento <bold>‘‘kucchi vā piṭhi vā jānituṃ na sakkā’’</bold>ti āha, indajālasadiso vā eso daṭṭhabbo.</paragraph>
    <paragraph line="42">Yo sabbathā vipannajjhāsayopi samāno kāyavacībhedamattena attānaṃ sampannaṃ viya dassetvā <pageBreak edition="Vipassana Research Institut" number="0.0219" /> lokaṃ vañcento aññathā santaṃ aññathā pavedeti. Tenāha <bold>‘‘tenetaṃ sāṭheyyaṃ māyāto balavatarā vañcanāti daṭṭhabba’’</bold>nti. Santadosapaṭicchādanameva hi māyā. <bold>Tenevā</bold>ti balavataravañcanābhāveneva. Daḷhakerāṭiyañhi <bold>‘‘parikkhatatā’’</bold>ti vuttaṃ.</paragraph>
    <paragraph line="43" number="908"><bold>Abhāvepī</bold>ti <bold>pi</bold>-saddena ‘‘ko pana vādo bhāve’’ti dasseti. Yadipi hi puthujjanānaṃ, ekaccānañca sekkhānaṃ yathārahaṃ attābhinivesādīhi katūpakāraṃ rūparāgādisaṃyojanakiccaṃ sādheti, ekaccānaṃ pana vinā eva tehīti kassacipi kilesassa avikkhambhitattā kathañcipi avimutto kāmabhavo ajjhattaggahaṇassa visesapaccayoti ‘‘ajjhatta’’nti vuccati, tadabhāvato ‘‘bahiddhā’’ti laddhavohāre rūpārūpabhave kevalampi saṃyojanakiccaṃ sādhentaṃ pavattatīti, tato eva rūpārūpāvacarasattānaṃ bahiddhāsaṃyojanabhāvahetajātanti ca ‘‘bahiddhāsaṃyojana’’nti vuccatīti imamatthamāha <bold>‘‘sakkāyadiṭṭhādīnaṃ…pe… yojanaṃ nāmā’’</bold>ti.</paragraph>
    <centered line="44">Dukaniddesavaṇṇanā niṭṭhitā.</centered>
    <title line="45">3. Tikaniddesavaṇṇanā</title>
    <paragraph line="46" number="909"> Avijjābhavataṇhāhi <pageBreak edition="Myanmar" number="0.0220" /> viya issāmacchariyadomanassādisahāyabhūtena dosenapi bhavābhisaṅkharaṇaṃ hotīti <bold>‘‘akusalamūlāneva vaṭṭamūlānī’’</bold>ti. Tenāha <bold>‘‘tīhi…pe… kathito’’</bold>ti.</paragraph>
    <paragraph line="47" number="919"> Rūpārūpāvacaravipākānaṃ santapaṇītabhāvena uḷāratamattā tattha <bold>sātisayo bhavarāgo</bold> vutto.</paragraph>
    <paragraph line="48" number="920"><bold>Mānena ṭhapanā</bold>ti mānena seyyādivasena attano ṭhapanā. <bold>Ṭhapanā</bold>ti ca dahanā, paggaṇhanā vā.</paragraph>
    <paragraph line="49" number="921"><bold>Taṃsampayuttā</bold>ti <pageBreak edition="Vipassana Research Institut" number="0.0220" /> dosasampayuttā.</paragraph>
    <paragraph line="50" number="922"><bold>Tesaṃ vaṇṇabheda</bold>nti tesaṃ jīvānaṃ vaṇṇavisesaṃ, tesaṃ vā tathā kathentānaṃ sutvā. <bold>Byāpī</bold>ti sakalalokabyāpī, sakalasarīrabyāpī vā. <bold>Parimaṇḍalo</bold>ti paramāṇuppamāṇo hutvā parimaṇḍalo. <bold>Ādi</bold>-saddena aṅguṭṭhappamāṇo vayappamāṇotiādikaṃ saṅgaṇhāti.</paragraph>
    <paragraph line="51" number="923"><bold>Utuvipariṇāmajo</bold> sītādiutuviparivattajāto. <bold>Opakkamiko</bold> attano, parassa vā tādisaupakkamanibbatto. <bold>Visamaparihārajo</bold> cirāsanaciraṭṭhānādinā kāyassa visamapariharaṇato jāto. <bold>Sannipātajo</bold> sañcayato paṭṭhāya paccekaṃ visamākārato dosattayasamodhānato jāto. <bold>Kammasamuṭṭhāno</bold> utuvipariṇāmādīhi vinā kammato samuṭṭhito. <bold>Pittasemhavātasamuṭṭhānā</bold> pana pittādīnaṃ adhikabhāveneva vuttā. Sabbassāpi hi rogassa dosattayaṃ āsannakāraṇaṃ dosappakopena vinā abhāvato. Kammaṃ padhānakāraṇaṃ katokāse eva tasmiṃ uppajjanato, itaraṃ pana tassa sahakārikāraṇaṃ daṭṭhabbaṃ. Tayidaṃ pubbekatahetuvādino paṭikkhipanti. Upapajjavedanīyaphalampi pubbekatahetukapakkhikameva atītaddhikattā kammassāti arucisūcanatthaṃ kira-saddaggahaṇaṃ karoti <bold>‘‘upapajjavedanīyañca kira paṭikkhipantī’’</bold>ti.</paragraph>
    <paragraph line="52" number="924"><bold>Dāhakāraṇatāyā</bold>ti rāgādidasavidhaggidāhassa, narakaggidāhassa ca kāraṇatāya.</paragraph>
    <paragraph line="53" number="926"><bold>Puthunimittasabhāvesū</bold>ti <pageBreak edition="Myanmar" number="0.0221" /> puthu nānākilesādīnaṃ kāraṇasabhāvesu.</paragraph>
    <paragraph line="54" number="931"> Addanaṃ <bold>addā</bold> maddavo, anekatthattā dhātūnaṃ tappaṭikkhepena <bold>anaddā</bold>ti āha <bold>‘‘amudutā vā anaddā’’</bold>ti.</paragraph>
    <paragraph line="55" number="936"> Ayonisomanasikārahetukattā āvajjanāya akusalānukūlakiccatā daṭṭhabbā.</paragraph>
    <centered line="56">Tikaniddesavaṇṇanā niṭṭhitā.</centered>
    <title line="57">4. Catukkaniddesavaṇṇanā</title>
    <paragraph line="58" number="939"><bold>Evaṃ-saddenā</bold>ti <pageBreak edition="Vipassana Research Institut" number="0.0221" /> nidassanatthena evaṃ-saddenāti adhippāyo. Bhavo eva abhivuddho <bold>abhavo</bold> yathā ‘‘asekkhā dhammā’’ti (dha. sa. tikamātikā 11). Dutiyasmiṃ pakkhe bhavābhavasaddena sampattivipattiyo, vuddhihāniyo vā vuttāti veditabbā.</paragraph>
    <paragraph line="59"><bold>Agatiyā</bold>ti ayuttagatiyā, appatirūpakiriyāyāti attho.</paragraph>
    <paragraph line="60">Kodhūpāyāsa…pe… mātugāmā vā ūmiādibhayanti yojanā. <bold>Pañcakāmaguṇamātugāmaggahaṇe</bold>ti pañcakāmaguṇaggahaṇe, mātugāmaggahaṇe ca.</paragraph>
    <paragraph line="61">‘‘Sayaṃkataṃ sukhadukkha’’ntiādikā diṭṭhi yadipi aññesampi diṭṭhigatikānaṃ attheva, <bold>timbaruko</bold> pana tathādiṭṭhiko bhagavantaṃ upasaṅkamitvā pucchīti sā diṭṭhi <bold>‘‘timbarukadiṭṭhī’’</bold>ti (saṃ. ni. 2.18) vuttā. Tenāha <bold>‘‘timbaruko…pe… āgatattā’’</bold>ti.</paragraph>
    <centered line="62">Catukkaniddesavaṇṇanā niṭṭhitā.</centered>
    <title line="63">5. Pañcakaniddesavaṇṇanā</title>
    <paragraph line="64" number="940"><bold>Āgamanassa</bold><pageBreak edition="Myanmar" number="0.0222" /> paṭisandhiggahaṇavasenāti adhippāyo.</paragraph>
    <paragraph line="65" number="941"><bold>Upacayanato</bold>ti vaḍḍhanato. <bold>Aññathā</bold>ti lābhato takkanato ca aññappakāro gahitoti taṃ dassento <bold>‘‘saddhāruciādīhī’’</bold>ti āha. Anussavato hi saddahanaṃ, ruccanaṃ pana jātissarañāṇatopi hoti. <bold>Ādi</bold>-saddena khantiādīnaṃ saṅgaho.</paragraph>
    <paragraph line="66" number="942"> Akkhanti <pageBreak edition="Vipassana Research Institut" number="0.0222" /> mūlaṃ etesanti <bold>akkhantimūlakā</bold>. <bold>Dukkaṭadubbhāsitatādidosā</bold> tādisāni kāyavacīmanoduccaritāni.</paragraph>
    <paragraph line="67" number="943"><bold>Udaggatāsaṅkhāto avūpasamo</bold> na uddhaccasaṅkhātoti pītiyā eva savipphārikatāsaṅkhātaṃ asantasabhāvaṃ āha. <bold>Avūpasamahetubhūto</bold>ti vikkhepahetubhūto. <bold>Pītiyā ākāro</bold>ti pītiyā pavattiākāro.</paragraph>
    <centered line="68">Pañcakaniddesavaṇṇanā niṭṭhitā.</centered>
    <title line="69">6. Chakkaniddesavaṇṇanā</title>
    <paragraph line="70" number="944"><bold>Tenā</bold>ti kodhādīnaṃyeva vivādamūlattā.</paragraph>
    <paragraph line="71" number="945"> Kusalānuyoge sātaccaṃ <bold>kusalānuyogasātaccaṃ</bold>.</paragraph>
    <paragraph line="72">Gaṇena sattasamūhena saṅgaṇi sannipatanaṃ yena saddhiṃ, tena saṅgati <bold>gaṇasaṅgaṇikā</bold>. <bold>Kassaci</bold> ghāsacchādanādikassa.</paragraph>
    <paragraph line="73" number="946"><bold>Upavitakketī</bold>ti ārammaṇaṃ upecca takketi.</paragraph>
    <paragraph line="74" number="948"><bold>Adhiccasamuppanniko</bold>ti ‘‘adhiccasamuppanno attā ca loko cā’’ti evaṃvādī.</paragraph>
    <centered line="75">Chakkaniddesavaṇṇanā niṭṭhitā.</centered>
    <title line="76">8. Aṭṭhakaniddesavaṇṇanā</title>
    <paragraph line="77" number="952"><bold>Osīdanākārenā</bold>ti <pageBreak edition="Myanmar" number="0.0223" /><pageBreak edition="Vipassana Research Institut" number="0.0223" /> kattabbakamme anussahanākārena.</paragraph>
    <paragraph line="78" number="958"><bold>Te</bold> abhinivesā <bold>asaññīvādā</bold> vadanti etehīti.</paragraph>
    <centered line="79">Aṭṭhakaniddesavaṇṇanā niṭṭhitā.</centered>
    <title line="80">9. Navakaniddesavaṇṇanā</title>
    <paragraph line="81" number="960-963"><bold>Dasamassā</bold>ti aṭṭhānaghātassa.</paragraph>
    <paragraph line="82"><bold>Ajjhatta</bold>nti gocarajjhattaṃ adhippetaṃ. <bold>Etassa</bold> gāthāvacanassa. <bold>Niṭṭhapetvā</bold>ti abhinivissa.</paragraph>
    <paragraph line="83" number="964"><bold>Aññesaṃ</bold> phassādīnaṃ <bold>saṅkhatabhāve</bold> yathāsakaṃpaccayehi. Yenākārena mānassa sātisayā pavatti, taṃ dassetuṃ <bold>‘‘ahanti, asmīti cā’’</bold>ti vuttaṃ. <bold>Attano</bold>ti diṭṭhigataparikappitassa attano. Yathā mānassa sampaggahavasena, evaṃ taṇhāya mamattavasena, diṭṭhiyā niccādivasena <bold>pavatti visesavatī</bold> samānepi anāgatakālāmasaneti āha <bold>‘‘bhavissantī…pe… vutto’’</bold>ti. ‘‘Ahamasmī’’ti pana pavattamānasseva bhavatīti sabbapadasādhāraṇassa mānasseva vasena iñjitāditā aṭṭhakathāyaṃ vuttā.</paragraph>
    <centered line="84">Navakaniddesavaṇṇanā niṭṭhitā.</centered>
    <title line="85">10. Dasakaniddesavaṇṇanā</title>
    <paragraph line="86" number="970"><bold>Saṅkappana</bold>nti <pageBreak edition="Vipassana Research Institut" number="0.0224" /> ‘‘kusalatā’’ti vuttapadassa atthavacanaṃ. <bold>Tassā</bold> upāyacintāya. <bold>Micchābhāvo</bold> sāvajjabhāvo. <bold>Tadākāro moho</bold>ti yathāvuttākārena pavatte cittuppāde moho. <bold>Tassāpi</bold> yathāvuttapaccavekkhaṇāyapi yathākatapāpepi. <bold>Adhimānasampayuttaṃ sañjānanaṃ</bold> pakatipurisantaradassanādivasena pavattaṃ diṭṭhisampayuttacittaṃ phalaṃ viya vimuttanti gahitaṃ daṭṭhabbaṃ.</paragraph>
    <centered line="87">Dasakaniddesavaṇṇanā niṭṭhitā.</centered>
    <subhead line="88">Taṇhāvicaritaniddesavaṇṇanā</subhead>
    <paragraph line="89" number="973"><bold>Visesaṃ</bold><pageBreak edition="Myanmar" number="0.0224" /><bold>akatvā</bold>ti anupanidhānaṃ, samato ca asamato ca upanidhānanti imaṃ vibhāgaṃ akatvā, yo ‘‘itthaṃ, evaṃ, aññathā’’ti padehi pakāsito.</paragraph>
    <paragraph line="90"><bold>Visesassā</bold>ti ‘‘itthaṃ, evaṃ, aññathā’’ti yathāvuttasseva visesassa. <bold>Diṭṭhiyā</bold>ti diṭṭhiyā gahitāya tadavinābhāvinī <bold>taṇhā</bold> dassitā. <bold>Sīsasīsamūlakehī</bold>ti catūhi sīsehi, dvādasahi ca sīsamūlakehi. Sayameva ca taṇhā dassitāti yojanā. Yadi diṭṭhimānagāhopi idhādhippeto, yato ‘‘taṇhāmānadiṭṭhivasena samūhagāhato’’ti (vibha. aṭṭha. 973) aṭṭhakathāyaṃ vuttaṃ, kathaṃ ‘‘taṇhāvicaritānī’’ti vacananti āha <bold>‘‘diṭṭhimānesū’’</bold>tiādi. <bold>Taṃmūlakattā</bold>ti taṇhāmūlakattā.</paragraph>
    <paragraph line="91" number="974"> Na avakkarīyatīti <bold>anavakārī,</bold> taṃ anavakāriṃ katvā, taṃ padantarena vibhāvento <bold>‘‘anavakkari, taṃ katvā’’</bold>ti āha. <bold>Vikkhepanaṃ</bold> avayavato vibhāgo. <bold>Attato avinibbhujitvā</bold>ti yvāyaṃ diṭṭhigatikaparikappito attā, tato avisuṃ katvā.</paragraph>
    <paragraph line="92" number="976"> Bahikatāni rūpādīni upagantvā pavattā taṇhā upādāyāti vuttāti yojanā.</paragraph>
    <paragraph line="93">Ekaccassa <pageBreak edition="Vipassana Research Institut" number="0.0225" /> puggalassa ekasmiṃ attabhāve kassaci taṇhāvicaritassa asambhavo, kassacideva sambhavoti āha <bold>‘‘kassaci sambhavadassanatthaṃ vutta’’</bold>nti.</paragraph>
    <centered line="94">Taṇhāvicaritaniddesavaṇṇanā niṭṭhitā.</centered>
    <centered line="95">Khuddakavatthuvibhaṅgavaṇṇanā niṭṭhitā.</centered>
  </content>
</document>