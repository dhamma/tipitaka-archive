<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh09t.nrf11.xml</normativeSource>
    <source>roman/tika/abhidhammapitaka (tika)/abhidhammamatikapali/5. kathavatthumatika_.xml</source>
    <script>roman</script>
    <directory>/tika/abhidhammapitaka (tika)/abhidhammamatikapali</directory>
    <basename>5. kathavatthumatika_</basename>
    <titlePath>5. Kathāvatthumātikā - Abhidhammamātikāpāḷi - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">5. Kathāvatthumātikā</chapter>
    <subhead line="2">Puggalakathāvaṇṇanā</subhead>
    <paragraph line="3">Idāni <pageBreak edition="Myanmar" number="0.0359" /><pageBreak edition="Vipassana Research Institut" number="0.0275" /> kathāvatthumātikāya atthasaṃvaṇṇanānayo hoti. Tattha anuttānatthato tāva ‘‘puggalo upalabbhati saccikaṭṭhaparamatthenā’’ti ayaṃ pucchā, ‘‘āmantā’’ti ayaṃ paṭijānanā. Kassa panāyaṃ pucchā, kassa paṭijānanāti? ‘‘Asukassā’’ti na vattabbā. Na hi bhagavā paravādīhi saddhiṃ viggāhikakathaṃ kathento imaṃ mātikaṃ ṭhapesi, puggalapaññattidesanādiṃ pana nissāya ‘‘paramatthato attā nāma atthī’’tiādinā anāgate vipallāsagāhibhikkhūnaṃ, paravādīnañca nānappakāradiṭṭhiṭṭhānavisodhanatthaṃ moggaliputtatissattherassa vādanayadassanavasena puggalavādametaṃ ārabbha tantivasena mātikaṃ ṭhapento sakavādiparavādīnaṃ pucchāvisajjanadosāropananiggahapāpanādivacanapaṭivacanavaseneva ṭhapesi, tasmā tadatthassa sukhāvadhāraṇatthaṃ sakavādīpucchā paravādīpucchā sakavādīpaṭiññā paravādīpaṭiññāti evaṃ vibhāgaṃ dassetvā atthavaṇṇanaṃ karissāma.</paragraph>
    <paragraph line="4">‘‘Puggalo upalabbhati saccikaṭṭhaparamatthenā’’ti ayaṃ sakavādīpucchā, tāya ca ‘‘ye ‘atthi puggalo’ti evaṃladdhikā puggalavādino, te evaṃ pucchitabbā’’ti dīpeti. Ke pana te puggalavādinoti? Sāsane vajjiputtakā ceva sammitiyā ca bahiddhā bahū aññatitthiyā ca. Kadā panete sāsane uppannāti? Parinibbānato dutiye vassasate. Bhagavati kira parinibbute mahākassapattherena samussāhitehi tappamukhehi vasigaṇehi subhaddavuḍḍhapabbajitādīnaṃ pāpabhikkhūnaṃ pavesokāsanisedhanatthaṃ ajātasatturājānaṃ sahāyaṃ labhitvā dhammavinayasarīraṃ saṅgahaṃ āropetvā sāsane acale pavattāpite tato vassasatassa accayena vesāliyaṃ vajjiputtakehi dīpitāni <pageBreak edition="Vipassana Research Institut" number="0.0276" /> dasa vatthūni madditvā te ca bhikkhū <pageBreak edition="Myanmar" number="0.0360" /> niggahetvā yasattherasamussāhitehi vasigaṇehi puna dhammavinayasaṅgahe kate tehi niggahitā dasasahassā vajjiputtakā kañci dubbalarājānaṃ balaṃ labhitvā mūlasaṅgahaṃ bhinditvā attano anācārānukūlavacanaṃ pakkhipitvā buddhavacanañca chaḍḍetvā mahāsaṅgītīhi visuṃ dhammavinayasaṅgahaṃ katvā mahāsaṅghikācariyakulaṃ nāma akaṃsu. Parisuddhasāsanaṃ pana therehi paripālitattā ‘‘theravādo’’ti paññāyi, imesu pana dvīsu vādesu mahāsaṅghikato bhijjitvā ekabyohārikā, gokulikā ca, tato paṇṇattivādā, bahuliyā, cetiyavādā cāti pañca vādā, mahāsaṅghikehi pana saddhiṃ cha ācariyakulāni nāma jātāni. Tathā theravādato bhijjitvā mahisāsakā, vajjiputtakā ca, tato dhammuttariyā, bhadrayānikā, channāgārikā, sammitiyā ca, mahisāsakato dhammaguttikā, sabbatthikā ca, tato kassapikā, tato saṅkantikā, tato suttavādā cāti ime ekādasa vādā jātā. Te purimehi chahi saddhiṃ sattarasa bhinnavādā dutiye vassasate uppannā, theravādo pana ekova asambhinnako, tena saddhiṃ sāsane aṭṭhārasa nikāyā jātāti veditabbā, ye ‘‘aṭṭhārasācariyakulānī’’ti pavuccanti. Imesaṃ pana aṭṭhārasannaṃ ācariyavādānaṃ vasena āyatiṃ sāsanassa āluḷanaṃ ñatvā sammāsambuddho dvinnaṃ vassasatānaṃ accayena sāsane paṭiladdhasaddhena asokena dhammaraññā bāhirake anoloketvā sāsane eva lābhasakkāre pavattante lābhasakkāratthāya sāsanavesaṃ gahetvā sakāni sakāni diṭṭhigatāni tathato dīpentesu dvāsaṭṭhidiṭṭhigatikesu yathāvuttasattarasācariyakulesu ca samayakusalatāya vicinitvā setakāni datvā uppabbājitesu parisuddhe mahābhikkhusaṅghe nisīditvā moggaliputtatissattherassa yāni tadā uppannāni vatthūni, yāni ca āyatiṃ uppajjissanti, sabbānipi <pageBreak edition="Myanmar" number="0.0361" /> tāni attano satthārā dinnamātikāmukhamattena paṭibāhitvā suttasahassapaṭimaṇḍitaṃ parappavādamathanaṃ āyatilakkhaṇaṃ kathāvatthuppakaraṇaṃ mātikāvibhajanavasena bhāsitvā taṃ tatiyasaṅgītiyaṃ saṅgahaṃ āropetvā āluḷitaṃ sāsanaṃ paggahetuṃ samatthabhāvaṃ bhikkhusaṅghe pakāsanatthaṃ āyativādappaṭibāhananayadassanavasena imaṃ kathāvatthumātikaṃ vatvā therassa okāsaṃ ṭhapento tassā vibhaṅgaṃ na avocāti veditabbaṃ.</paragraph>
    <paragraph line="5">Tattha <bold>puggalo</bold>ti attā jīvo satto. <bold>Upalabbhatī</bold>ti paññāya upagantvā labbhati, ñāyatīti attho. <bold>Saccikaṭṭhaparamatthenā</bold>ti ettha <bold>saccikaṭṭho</bold>ti māyāmarīciādayo viya abhūtākārena aggahetabbo bhūtaṭṭho. <bold>Paramattho</bold>ti anussavādivasena aggahetabbo uttamattho. Ubhayenāpi yathā rūpavedanādayo <pageBreak edition="Vipassana Research Institut" number="0.0277" /> dhammā bhūtena sabhāvena upalabbhanti, evaṃ tāva ‘‘puggalo upalabbhatī’’ti pucchati. Paravādī ‘‘āmantā’’ti paṭijānāti. Paṭijānanañhi katthaci ‘‘āma bhante’’ti āgacchati, katthaci ‘‘āmo’’ti āgacchati, idha pana ‘‘āmantā’’ti āgataṃ. Tatrāyaṃ adhippāyo – paravādī hi yasmā bhagavatā ‘‘atthi puggalo attahitāya paṭipanno’’tiādinā (a. ni. 4.95-96) puggalo pakāsito, bhagavā ca avitathavādī, tasmā so ‘‘saccikaṭṭhaparamattheneva atthī’’ti laddhiṃ gahetvā ‘‘āmantā’’ti paṭijānāti.</paragraph>
    <paragraph line="6">Athassa tādisassa lesavacanassa chalavādassa okāsaṃ adadamāno sakavādī <bold>‘‘yo saccikaṭṭho’’</bold>tiādimāha. Tatrāyaṃ adhippāyo – yvāyaṃ heṭṭhā rūpavedanādiko dhammappabhedo āgato, na sammutisaccavasena, nāpi anussavādivasena gahetabbo, attano pana bhūtatāya eva saccikaṭṭho, attapaccakkhatāya ca paramattho, so <pageBreak edition="Myanmar" number="0.0362" /> tathāpaṭiññāto puggalo tato tena saccikaṭṭhaparamatthena ākārena upalabbhati, yathā ruppanānubhavanādinā sakiyenākārena puna saccikaṭṭhaparamattho upalabbhati, kiṃ tava puggalopi evaṃ upalabbhatīti vuttaṃ hoti. <bold>Na hevaṃ vattabbe</bold>ti avajānanā paravādissa. So hi tathārūpaṃ puggalaṃ anicchanto avajānāti. Na hi attā nāma khandhādivimutto koci dissati aññatra byāmohamattā. Tatrāyaṃ padacchedo – na hi evaṃ vattabbeti. ‘‘Na ha eva’’ntipi paṭhanti, dvinnampi evaṃ na vattabboti attho.</paragraph>
    <paragraph line="7"><bold>Ājānāhi niggaha</bold>nti sakavādivacanaṃ. Yasmā te purimāya vattabbapaṭiññāya pacchimā navattabbapaṭiññā, pacchimāya ca purimā na sandhīyati, tasmā niggahaṃ patto, taṃ niggahaṃ dosaṃ aparādhaṃ ājānāhi, sampaṭicchāhīti attho. Evaṃ niggahaṃ ājānāpetvā idāni taṃ ṭhapanāya ceva anulomapaṭilomato pāpanāropanānañca vasena pākaṭaṃ karonto <bold>‘‘hañci puggalo’’</bold>tiādimāha. Tattha <bold>hañcī</bold>ti yadi, sace puggalo upalabbhatīti attho. Ayaṃ tāva paravādīpakkhassa anuvadanena ṭhapanato niggahapatiṭṭhāpanato niggahapāpanāropanānaṃ lakkhaṇabhūtā <bold>anulomaṭṭhapanā</bold> nāma. <bold>Tena vata re</bold>tiādi anulomapakkhe niggahassa pāpikattā <bold>anulomapāpanā</bold> nāma. Tattha <bold>tenā</bold>ti kāraṇavacanaṃ. <bold>Vatā</bold>ti okappanavacanaṃ niyamavacanaṃ. <bold>Re</bold>ti āmantanavacanaṃ. Idaṃ vuttaṃ hoti – tena vata re vattabbe vata re hambho bhadramukha tena kāraṇena vattabbo evāti attho. <bold>Yaṃ tattha vadesī</bold>tiādi anulomapakkhe niggahassa āropitattā <bold>anulomaropanā</bold> nāma. Yañcassa pariyosāne ‘‘micchā’’ti padaṃ, tassa purato ‘‘idaṃ <pageBreak edition="Vipassana Research Institut" number="0.0278" /> te’’ti āharitabbaṃ. Idaṃ te micchāti ayañhettha attho. Evaṃ uparipi <pageBreak edition="Myanmar" number="0.0363" />. Parato pāḷiyampi etaṃ āgatameva. <bold>No ce pana vattabbe</bold>tiādi ‘‘na hevaṃ vattabbe’’ti paṭikkhittapakkhassa anuvadanena ṭhapitattā paṭilomato niggahapāpanāropanānaṃ lakkhaṇabhūtā <bold>paṭilomaṭṭhapanā</bold> nāma. <bold>No ca vata re</bold>tiādi paṭilomapakkhe niggahassa pāpitattā <bold>paṭilomapāpanā</bold> nāma. Puna <bold>yaṃ tattha vadesī</bold>tiādi paṭilomapakkhe niggahassa āropitattā <bold>paṭilomaropanā</bold> nāma.</paragraph>
    <paragraph line="8">Tatrāyaṃ ādito paṭṭhāya saṅkhepattho – yadi puggalo upalabbhati saccikaṭṭhaparamatthena, tena vata bho so upalabbhatīti vattabbo. Yaṃ pana tattha vadesi ‘‘vattabbo kho purimapañhe ‘saccikaṭṭhaparamatthena upalabbhatī’ti no ca vattabbo dutiyapañhe ‘tato so puggalo upalabbhatī’’’ti, <bold>idaṃ te micchā</bold>ti evaṃ tāva anulomato ṭhapanāpāpanāropanā honti.</paragraph>
    <paragraph line="9">Atha na vattabbo dutiyapañhe ‘‘tato so puggalo upalabbhatī’’ti, purimapañhepi na vattabbova. Yaṃ pana tattha vadesi ‘‘vattabbo kho purimapañhe ‘saccikaṭṭhaparamatthena upalabbhatī’ti, no ca vattabbo dutiyapañhe ‘tato so puggalo upalabbhatī’’’ti, idaṃ te micchāti evaṃ paṭilomato ṭhapanāpāpanāropanā honti. Evametaṃ niggahassa ca anulomato dvinnaṃ, paṭilomato dvinnanti catunnaṃ pāpanāropanānañca vuttattā upalabbhatītiādikaṃ <bold>anulomapañcakaṃ</bold> nāma. Ettha ca kiñcāpi anulomato pāpanāropanāhi eko, paṭilomato pāpanāropanāhi ekoti dve niggahā katā, ājānāhi niggahanti etasseva pana paṭhamassa niggahassa dvīhākārehi āropitattā ekovāyaṃ niggahoti gahetabbo. Paṭhamo niggaho.</paragraph>
    <paragraph line="10">Idāni <pageBreak edition="Myanmar" number="0.0364" /> paccanīkanayo hoti. Tattha <bold>puggalo nupalabbhatī</bold>ti pucchā paravādissa. Sakavādī yathā rūpavedanādayo dhammā upalabbhanti, evaṃ anupalabbhanīyato <bold>‘‘āmantā’’</bold>ti paṭijānāti. Puna itaro attanā adhippetaṃ saccikaṭṭhaṃyeva sandhāya <bold>‘‘yo saccikaṭṭho’’</bold>tiādimāha. Sammutisaccaparamatthasaccāni vā ekato katvāpi paravādī evamāha. Sakavādī puggalo hi upādāyapaññattisabbhāvatopi dvinnaṃ saccānaṃ ekato katvā pucchitattāpi <bold>‘‘na heva’’</bold>nti paṭikkhipati. Idāni kiñcāpi tena paṭhamaṃ paramatthasaccavasena nupalabbhanīyatā sampaṭicchitā, pacchā pana sammutisaccavasena vā vomissakavasena vā paṭikkhittā. Paravādī pana <pageBreak edition="Vipassana Research Institut" number="0.0279" /> ‘‘nupalabbhatī’’ti vacanasāmaññamattaṃ chalavādaṃ nissāya ‘‘yaṃ tayā paṭhamaṃ paṭiññātaṃ, taṃ pacchā paṭikkhitta’’nti bhaṇḍanassa paṭibhaṇḍanaṃ viya attano katassa niggahakammassa paṭikammaṃ karonto <bold>‘‘ājānāhi paṭikamma’’</bold>nti āha. Idāni yathāssa anulomapañcake sakavādinā vādaṭṭhapanaṃ katvā anulomapaṭilomato pāpanāropanāhi paravādiniggaho pākaṭo kato, evaṃ paṭikammaṃ pākaṭaṃ karonto <bold>‘‘hañci puggalo’’</bold>tiādimāha. Taṃ heṭṭhā vuttanayeneva atthato veditabbaṃ. Yasmā panettha ṭhapanā nāma paravādipakkhassa ṭhapanato ‘‘ayaṃ tava doso’’ti dassetuṃ ṭhapanamattameva hoti, na niggahassa vā paṭikammassa vā pākaṭībhāvakaraṇaṃ, pāpanāropanāhi panassa pākaṭīkaraṇaṃ hoti, tasmā idaṃ anulomapaṭilomato pāpanāropanānaṃ vasena catūhākārehi paṭikammassa katattā <bold>paṭikammacatukkaṃ</bold> nāmāti ekaṃ catukkaṃ veditabbaṃ.</paragraph>
    <paragraph line="11">Evaṃ paṭikammaṃ katvā idāni yvāssa anulomapañcake sakavādinā niggaho kato, tassa tameva chalavādaṃ nissāya dukkaṭabhāvaṃ dassento <bold>‘‘tvaṃ ce pana maññasī’’</bold>tiādimāha. Tattha <bold>tvaṃ ce pana maññasī</bold>ti yadi tvaṃ maññasi. <bold>‘‘Vattabbe</bold><pageBreak edition="Myanmar" number="0.0365" /><bold>kho’’</bold>ti idaṃ paccanīke ‘‘āmantā’’ti paṭijānanaṃ sandhāya vuttaṃ, <bold>‘‘no ca vattabbe’’</bold>ti idaṃ pana ‘‘na hevā’’ti avajānanaṃ sandhāya vuttaṃ. <bold>Tena tava tatthā</bold>ti tena kāraṇena tvaṃyeva tasmiṃ ‘‘yo nupalabbhatī’’ti pakkhe <bold>hevaṃ paṭijāna</bold>nti ‘‘āmantā’’ti evaṃ paṭijānanto. <bold>Hevaṃ niggahetabbe</bold>ti puna ‘‘na hevā’’ti avajānanto evaṃ niggahetabbo. <bold>Atha taṃ niggaṇhāmā</bold>ti athevaṃ niggaṇhanārahaṃ taṃ niggaṇhāma, <bold>suniggahito ca hosī</bold>ti sakena matena niggahitattā suniggahito ca bhavasi. Evamassa niggahetabbabhāvaṃ dassetvā idāni taṃ niggaṇhanto <bold>‘‘hañcī’’</bold>tiādimāha. Tattha ṭhapanāpāpanāropanā heṭṭhā vuttanayeneva veditabbā. Pariyosāne pana <bold>idaṃ te micchā</bold>ti idaṃ tava vacanaṃ micchā hotīti attho. Idaṃ chalavādena catūhi ākārehi niggahassa katattā <bold>niggahacatukkaṃ</bold> nāma.</paragraph>
    <paragraph line="12">Evaṃ niggahaṃ katvāpi idāni ‘‘yadi ayaṃ mayā tava matena kato niggaho dunniggaho, yopi mama tayā heṭṭhā anulomapañcake kato niggaho, sopi dunniggaho’’ti dassento <bold>‘‘ese ce dunniggahite’’</bold>tiādimāha. Tattha <bold>ese ce dunniggahite</bold>ti eso ce tava vādo mayā dunniggahito, atha vā eso ce tava mayā kato niggaho dunniggaho. <bold>Hevamevaṃ tattha dakkhā</bold>ti tatthāpi tayā mama heṭṭhā kate niggahe evamevaṃ passa. Idāni yvāssa heṭṭhā sakavādinā niggaho <pageBreak edition="Vipassana Research Institut" number="0.0280" /> kato, taṃ <bold>‘‘vattabbe kho’’</bold>tiādivacanena dassetvā puna taṃ niggahaṃ aniggahabhāvaṃ upanento <bold>‘‘no ca mayaṃ tayā’’</bold>tiādimāha. Tattha <bold>no ca mayaṃ tayā tattha hetāya paṭiññāyā</bold>tiādīsu ayamattho – yasmā so tayā mama kato niggaho dunniggaho, tasmā mayaṃ tayā tattha anulomapañcake ‘‘āmantā’’ti etāya paṭiññāya evaṃ paṭijānantā puna ‘‘na hevā’’ti paṭikkhepe katepi <pageBreak edition="Myanmar" number="0.0366" /> ‘‘ājānāhi niggaha’’nti evaṃ niggahetabbāyeva, evaṃ aniggahetabbampi maṃ niggaṇhāsi, īdisena pana niggahena dunniggahitā mayaṃ homa. Idāni yaṃ niggahaṃ sandhāya dunniggahitā ca homāti avoca, taṃ dassetuṃ <bold>‘‘hañci puggalo…pe… idaṃ te micchā’’</bold>ti āha. Evamidaṃ anulomapaṭilomato catūhi pāpanāropanāhi niggahassa upanītattā <bold>upanayanacatukkaṃ</bold> nāma hoti.</paragraph>
    <paragraph line="13">Idāni na hevaṃ niggahetabbetiādikaṃ <bold>niggamanacatukkaṃ</bold> nāma hoti. Tattha <bold>na hevaṃ niggahetabbe</bold>ti yathāhaṃ tayā niggahito, na hi evaṃ niggahetabbo, etassa hi niggahassa dunniggahabhāvo mayā sādhito. <bold>Tena hī</bold>ti tena kāraṇena. Yasmā esa niggaho dunniggaho, tasmā yaṃ maṃ niggaṇhāsi. <bold>Hañci puggalo…pe… idaṃ te micchā</bold>ti idaṃ niggaṇhanaṃ tava micchāti attho. <bold>Tena hi ye kate niggahe</bold>ti yena kāraṇena idaṃ micchā, tena kāraṇena yo tayā niggaho kato, so dukkaṭo. Yaṃ mayā paṭikammaṃ kataṃ, tadeva sukataṃ. Yāpi cesā paṭikammacatukkādivasena kathāmaggasampaṭipādanā katā, sāpi sukatāti. Tadeva puggalo upalabbhatītiādikassa anulomapañcakassa nupalabbhatītiādikānaṃ paṭikammaniggahopanayananiggamanacatukkānañca vasena <bold>anulomapaccanīkaṃ</bold> nāma niddiṭṭhanti veditabbaṃ. Ettāvatā sakavādino pubbapakkhe sati paravādino vacanasāmaññamattena chalavādena jayo hoti.</paragraph>
    <paragraph line="14">Idāni yathā paravādino pubbapakkhe sati sakavādino dhammeneva tathena jayo hoti, tathā vāduppattiṃ dassetuṃ <bold>‘‘puggalo nupalabbhatī’’</bold>ti paccanīkānulomapañcakaṃ āraddhaṃ. Tattha paccanīke pucchā paravādissa, rūpādibhedaṃ saccikaṭṭhaparamatthaṃ <pageBreak edition="Myanmar" number="0.0367" /> sandhāya paṭiññā sakavādissa, suddhasammutisaccaṃ vā paramatthamissakaṃ vā sammutisaccaṃ sandhāya ‘‘yo saccikaṭṭho’’ti puna anuyogo paravādissa, sammutivasena <bold>‘‘puggalo nupalabbhatī’’</bold>ti navattabbattā missakavasena vā anuyogassa saṃkiṇṇattā <bold>‘‘na heva’’</bold>nti paṭikkhepo sakavādissa, paṭiññātaṃ paṭikkhipatīti vacanasāmaññamattena <bold>‘‘ājānāhi niggaha’’</bold>ntiādivacanaṃ paravādissa. Evamayaṃ puggalo nupalabbhatīti <pageBreak edition="Vipassana Research Institut" number="0.0281" /> dutiyavādaṃ nissāya dutiyo niggaho hotīti veditabbo. Evaṃ tena chalena niggaho āropito.</paragraph>
    <paragraph line="15">Idāni dhammena samena paravādipaṭiññāya attano vāde jayaṃ dassetuṃ anulomanaye pucchā sakavādissa, attano laddhiṃ nissāya paṭiññā paravādissa, laddhiyā okāsaṃ adatvā paramatthavasena puna anuyogo sakavādissa, paramatthavasena puggalassa anupalabbhanato paṭikkhepo paravādissa, tato paraṃ dhammena samena attano jayadassanatthaṃ <bold>‘‘ājānāhi paṭikamma’’</bold>ntiādi sabbaṃ sakavādivacanameva hoti. Tattha sabbesaṃ paṭikammaniggahopanayananiggamanacatukkānaṃ heṭṭhā vuttanayeneva attho veditabbo. Evamidaṃ ‘‘puggalo nupalabbhatī’’tiādikassa paccanīkapañcakassa ‘‘upalabbhatī’’tiādīnaṃ paṭikammaniggahopanayananiggamanacatukkānañca vasena <bold>paccanīkānulomapañcakaṃ</bold> nāma niddiṭṭhaṃ hoti. Evametāni paṭhamasaccikaṭṭhe dve pañcakāni niddiṭṭhāni, tatthetaṃ vuccati –</paragraph>
    <gatha1 line="16">‘‘Niggaho paravādissa, suddho paṭhamapañcake;</gatha1>
    <gathalast line="17">Asuddho pana tasseva, paṭikammajayo tahiṃ.</gathalast>
    <gatha1 line="18">‘‘Niggaho sakavādissa, asuddho dutiyapañcake;</gatha1>
    <gathalast line="19">Visuddho pana tasseva, paṭikammajayo tahiṃ.</gathalast>
    <gatha1 line="20">‘‘Tasmā dvīsupi ṭhānesu, jayova sakavādino;</gatha1>
    <gathalast line="21">Dhammena hi jayo nāma, adhammena kuto jayo.</gathalast>
    <gatha1 line="22">‘‘Saccikaṭṭhe <pageBreak edition="Myanmar" number="0.0368" /> yathā cettha, pañcakadvayamaṇḍite;</gatha1>
    <gathalast line="23">Dhammādhammavaseneva, vutto jayaparājayo.</gathalast>
    <gatha1 line="24">‘‘Ito paresu sabbesu, saccikaṭṭhesu paṇḍito;</gatha1>
    <gathalast line="25">Evameva vibhāveyya, ubho jayaparājaye’’ti. (kathā. aṭṭha. 7-10);</gathalast>
    <centered line="26">Paṭhamo suddhikasaccikaṭṭho niṭṭhito.</centered>
    <paragraph line="27">Evaṃ <pageBreak edition="Vipassana Research Institut" number="0.0282" /> suddhikasaccikaṭṭhaṃ vitthāretvā idāni tameva aparehipi okāsādīhi nayehi vitthāretuṃ puna <bold>‘‘puggalo upalabbhatī’’</bold>tiādi āraddhaṃ. Tattha pucchā sakavādissa, paṭiññā paravādissa. Puna <bold>sabbatthā</bold>ti sarīraṃ sandhāya anuyogo sakavādissa, rūpasmiṃ attānaṃ samanupassanādosañca ‘‘aññaṃ jīvaṃ aññaṃ sarīra’’nti āpajjanadosañca disvā paṭikkhepo paravādissa. Sesamettha anulomapaccanīkapañcake heṭṭhā vuttanayeneva veditabbaṃ. Pāṭho pana saṃkhitto. Tattha yasmā sarīraṃ sandhāya ‘‘sabbattha nupalabbhatī’’ti vutte sarīrato bahi upalabbhatīti āpajjati, tasmā paccanīke paṭikkhepo sakavādissa, paṭhamaṃ anujānitvā pacchā avajānātīti chalavādassa vasena paṭikammaṃ paravādissa, sesaṃ pākaṭameva.</paragraph>
    <paragraph line="28">Dutiyanaye <bold>sabbadā</bold>ti purimapacchimajātikālañca dharamānaparinibbutakālañca sandhāya anuyogo sakavādissa, sveva khattiyo so brāhmaṇotiādīnaṃ āpattidosañca dharamānaparinibbutānaṃ visesābhāvadosañca disvā paṭikkhepo paravādissa. Sesaṃ paṭhamanaye vuttasadisameva.</paragraph>
    <paragraph line="29">Tatiyanaye <bold>sabbesū</bold>ti khandhāyatanādīni sandhāya pucchā sakavādissa, rūpasmiṃ attā, cakkhusmiṃ attātiādidosabhayena paṭikkhepo paravādissa. Sesaṃ tādisamevāti.</paragraph>
    <paragraph line="30">Evamimāni <pageBreak edition="Myanmar" number="0.0369" /> tīṇi mukhāni anulomapaccanīkapañcake anulomamattavaseneva tāva paṭipāṭiyā bhājetvā puna paccanīkānulomapañcake paccanīkamattavaseneva bhājetuṃ <bold>‘‘puggalo nupalabbhatī’’</bold>tiādi āraddhaṃ. Tattha heṭṭhā vuttanayena attho veditabbo. Ettāvatā suddhikassa ceva imesañca tiṇṇanti catunnaṃ saccikaṭṭhānaṃ ekekasmiṃ saccikaṭṭhe anulomapaccanīkassa, paccanīkānulomassa cāti dvinnaṃ dvinnaṃ paccanīkānaṃ vasena ayaṃ aṭṭhamukhā nāma vādayutti niddiṭṭhā hotīti veditabbā. Yā ekekasmiṃ mukhe ekekassa niggahassa vasena vuccati. Tatthetaṃ vuccati –</paragraph>
    <gatha1 line="31">‘‘Evaṃ catubbidhe pañhe, pañcakadvayabhedato;</gatha1>
    <gathalast line="32">Esā aṭṭhamukhā nāma, vādayutti pakāsitā.</gathalast>
    <gatha1 line="33">‘‘Aṭṭheva <pageBreak edition="Vipassana Research Institut" number="0.0283" /> niggahā tattha, cattāro tesu dhammikā;</gatha1>
    <gatha3 line="34">Adhammikā ca cattāro, sabbattha sakavādino;</gatha3>
    <gathalast line="35">Jayo parājayo ceva, sabbattha paravādino’’ti. (kathā. aṭṭha. 14);</gathalast>
    <paragraph line="36">Ayaṃ tāvettha anuttānatthato saṃvaṇṇanā.</paragraph>
    <paragraph line="37">Atthavinicchayo panetthāpi moggaliputtatissattherena kataniddesassa nayamukhamattadassanavaseneva hoti. Therena hi bhagavatā ṭhapitāya etissā mātikāya paduddhāravasena niddesaṃ akatvā bhagavatā dinnaaṭṭhamukhavādayuttinaye ṭhatvā aparehi pariyāyehi puggalavādaṃ, tadaññaṃ nānappakāraṃ micchāgāhañca nirākaronteneva puggalakathaṃ ādiṃ katvā sādhikadvisatakathāhi niddeso kato.</paragraph>
    <paragraph line="38">Tattha puggalavādanirākaraṇatthaṃ tāva khandhāyatanadhātuindriyavasena sattapaññāsāya dhammesu ekekena saddhiṃ ‘‘puggalo upalabbhati saccikaṭṭhaparamatthena, rūpañca upalabbhati saccikaṭṭhaparamatthena…pe… puggalo upalabbhati saccikaṭṭhaparamatthena, vedanāpi <pageBreak edition="Myanmar" number="0.0370" /> upalabbhati saccikaṭṭhaparamatthenā’’tiādinā nayena puggalasaṃsandanavasappavattaṃ <bold>suddhikasaṃsandanaṃ,</bold> yathā rūpavedanādayo sattapaññāsa dhammā aññamaññā visadisā upalabbhanti, evaṃ rūpādīhi visadiso puggalo upalabbhatīti pucchanavasappavattaṃ <bold>opammasaṃsandanaṃ,</bold> ‘‘rūpaṃ puggalo, rūpasmiṃ puggalo, aññatra rūpā puggalo, puggalasmiṃ rūpa’’nti evaṃ catukkanayena sattapaññāsāya dhammehi pucchanavasappavattaṃ catukkanayasaṃsandananti tividhā saṃsandananayā vuttā. Tattha puggalassa rūpādisabhāvatte niccasassatucchedādippasaṅgato yathānurūpaṃ nirākaraṇaṃ veditabbaṃ, ativitthārabhayenettha upari cetaṃ na vitthārīyati.</paragraph>
    <paragraph line="39">Tato ‘‘yathā rūpādayo sappaccayā, appaccayādayo vā honti, evaṃ tava puggalopi sappaccayatādilakkhaṇayutto’’ti pucchanavasappavattā <bold>lakkhaṇayuttikathā,</bold> ‘‘puggalo’’ti, ‘‘upalabbhatī’’ti ca padadvayādisodhanatthaṃ ‘‘yo puggalo, so upalabbhati. Yo vā upalabbhati, so puggalo’’tiādipucchanavasappavattaṃ <bold>vacanasodhanaṃ,</bold> ‘‘rūpadhātuyā rūpī’’tiādi nāmapaññattisodhanavasappavatto <bold>paññattānuyogo</bold> ca, ‘‘sova puggalo sandhāvati asmā lokā paraṃ lokaṃ, añño vā, na añño vā, neva añño nānañño vā’’tiādinā gatiparivattanamukhena <bold>cutipaṭisandhānuyogo</bold><pageBreak edition="Vipassana Research Institut" number="0.0284" />, ‘‘rukkhaṃ upādāya chāyādīnaṃ viya khandhādiṃ upādāya paramatthato puggalapaññattī’’ti vāde tassa aniccasaṅkhatatādippasaṅgadīpako <bold>upādāpaññattānuyogo,</bold> ‘‘kalyāṇapāpakānaṃ kammānaṃ kārako puggalo’’ti vāde tassa vaṭṭadukkhānupacchedādippasaṅgadīpako <bold>purisakārānuyogo</bold> ca, ‘‘yo iddhivikubbako, so puggalo’’tiādivādabhedako <bold>abhiññānuyogo,</bold> ‘‘mātāpitādayo nāma atthi, tena puggalo atthī’’ti vādabhedako <bold>ñātakānuyogo</bold><pageBreak edition="Myanmar" number="0.0371" />, ‘‘evaṃ khattiyo’’tiādi <bold>jātyānuyogo,</bold> ‘‘gahaṭṭho pabbajito’’tiādi <bold>paṭipattānuyogo,</bold> ‘‘devo manusso’’tiādi <bold>upapattānuyogo,</bold> ‘‘sotāpanno’’tiādi <bold>paṭivedhānuyogo,</bold> ‘‘aṭṭha purisapuggalā’’tiādi <bold>saṅghānuyogo,</bold> ‘‘puggalo saṅkhato’’tiādivasappavatto <bold>saccikaṭṭhasabhāgānuyogo,</bold> ‘‘sukhaṃ vedanaṃ vediyamāno’’tiādi <bold>vedakānuyogo,</bold> ‘‘kāye kāyānupassī’’tiādi <bold>kiccānuyogo,</bold> ‘‘atthi puggalo attahitāya paṭipanno’’tiādinā puggalasabhāvasādhakasuttesu sannissitesu –</paragraph>
    <paragraph line="40">Sabbe dhammā anattā (ma. ni. 1.353, 356; dha. pa. 279), dukkhameva uppajjamānaṃ uppajjati (saṃ. ni. 2.15).</paragraph>
    <gatha1 line="41">Kinnu sattoti paccesi, māra diṭṭhigataṃ nu te;</gatha1>
    <gathalast line="42">Suddhasaṅkhārapuñjoyaṃ, nayidha sattūpalabbhati.</gathalast>
    <gatha1 line="43">Dukkhameva hi sambhoti, dukkhaṃ tiṭṭhati veti ca;</gatha1>
    <gathalast line="44">Nāññatra dukkhā sambhoti, nāññaṃ dukkhā nirujjhati. (saṃ. ni. 1.171);</gathalast>
    <unindented line="45">Yasmā ca kho, ānanda, suññaṃ attena vā attaniyena vā…pe… tasmā suñño lokoti vuccati (saṃ. ni. 4.85).</unindented>
    <paragraph line="46">‘‘Attani vā, bhikkhave, sati attaniyaṃ meti assāti…pe… attani ca bhikkhave attaniye ca saccato thetato anupalabbhaniyamāne yampi taṃ diṭṭhiṭṭhānaṃ, so loko, so attā, so pecca bhavissāmi, nicco dhuvo sassato avipariṇāmadhammo, sassatisamaṃ tatheva ṭhassāmīti <pageBreak edition="Vipassana Research Institut" number="0.0285" />, nanāyaṃ, bhikkhave, kevalo paripūro bāladhammo’’ti (ma. ni. 1.244), ‘‘tatra, seniya, yvāyaṃ satthā diṭṭhe ceva dhamme attānaṃ saccato thetato na paññāpeti, abhisamparāye ca…pe… ayaṃ vuccati, seniya, satthā <pageBreak edition="Myanmar" number="0.0372" /> sammāsambuddho’’tiādinā puggalābhāvadīpakasuttasandassanavasappavatto <bold>suttasandassanānuyogo</bold> cāti ettakena kathāmaggena vitthārato paṭhamā puggalakathā vibhattā. Tattha ‘‘atthi puggalo attahitāya paṭipanno’’tiādīsu yathā rūpādayo dhammā paccattalakkhaṇasāmaññalakkhaṇavasena labbhanti, na evaṃ puggalo, rūpādīsu pana sati lokavohāramattena ‘‘atthi puggalo’’ti vuccatīti. Vuttampi cetaṃ bhagavatā – ‘‘imā kho, citta…pe… lokavohārā lokapaññattiyo’’ti (dī. ni. 1.440). Dvidhāpi buddhānaṃ kathā sammutikathā, paramatthakathā ca. Tattha ‘‘satto puggalo gāmo pabbato’’tiādikā <bold>sammutikathā</bold> nāma, ‘‘aniccaṃ dukkhaṃ anattā khandhā āyatanānī’’tiādikā <bold>paramatthakathā</bold> nāma. Buddhā hi ye ye sattā yathā yathā bujjhitvā catusaccapaṭivedhaṃ kātuṃ sakkonti, tesaṃ tesaṃ tathā tathā sammutivasena vā paramatthavasena vā vomissakavasena vā desetvā nāmarūpaparicchedadassanavaseneva amataṃ maggaṃ pakāsenti. Ayañhi –</paragraph>
    <gatha1 line="47">Duve saccāni akkhāsi, sambuddho vadataṃ varo;</gatha1>
    <gathalast line="48">Sammutiṃ paramatthañca, tatiyaṃ nupalabbhati.</gathalast>
    <paragraph line="49">Tattha –</paragraph>
    <gatha1 line="50">Saṅketavacanaṃ saccaṃ, lokasammutikāraṇaṃ;</gatha1>
    <gathalast line="51">Paramatthavacanaṃ saccaṃ, dhammānaṃ tathalakkhaṇaṃ.</gathalast>
    <gatha1 line="52">Tasmā viññū akatvāna, byañjanebhinivesanaṃ;</gatha1>
    <gathalast line="53">Paramatthe patiṭṭhāya, puggalādiṃ vivajjaye.</gathalast>
    <gatha1 line="54">Paññattiṃ anatikkamma, paramattho pakāsito;</gatha1>
    <gatha2 line="55">Vināyakena so yasmā, tasmā aññopi paṇḍito;</gatha2>
    <gathalast line="56">Paramatthaṃ pakāsento, samaññaṃ nātidhāvayeti. (kathā. aṭṭha. 237);</gathalast>
    <centered line="57">Ayaṃ puggalakathānayo.</centered>
    <subhead line="58">Parihānikathādivaṇṇanā</subhead>
    <paragraph line="59">Puggalakathāto <pageBreak edition="Myanmar" number="0.0373" /><pageBreak edition="Vipassana Research Institut" number="0.0286" /> paraṃ ‘‘parihāyati arahā arahattā’’tiādinā asekhā, sotāpannavajjitasekhā ca aggamaggaphalato parihāyantīti pavattā <bold>parihānikathā</bold>. Pabbajjā viya paṭivedhasaṅkhāto brahmacariyavāsopi manussesu eva bhavati, natthi devesu brahmacariyavāsoti pavattā <bold>brahmacariyakathā</bold>. Dukkhadassanena ekadesato kilesā pahīyanti, tathā samudayadassanādīhīti evaṃ nānābhisamayavasena odhiso kilesā pahīyantīti pavattā <bold>odhisokathā</bold>. Jhānalābhī puthujjano kāmarāgabyāpāde samucchedavasena jahati, so catusaccābhisamayā paṭhamameva anāgāmī hotīti pavattā <bold>jahatikathā</bold>. Atītādibhedaṃ sabbaṃ khandhādikaṃ kālattayepi khandhādisabhāvena atthīti pavattā <bold>sabbamatthītikathā</bold>. Atītaṃ, anāgatañca khandhādikaṃ atthīti pavattā <bold>atītakkhandhādikathā</bold>. Atītesu vipākadhammadhammesu ekaccaṃ avipakkavipākameva atthi, na itaranti pavattā <bold>ekaccamatthītikathā</bold>. Sabbe dhammā satipaṭṭhānāti pavattā <bold>satipaṭṭhānakathā</bold>. Atītānāgatādivasena natthi, sakabhāvena vā atthi, parabhāvena natthīti pavattā <bold>hevatthikathā</bold>. Tattha <bold>hevatthī</bold>ti evaṃ iminā pakārena atthīti attho.</paragraph>
    <paragraph line="60">Adhimānikānaṃ, kuhakānaṃ vā arahattapaṭiññānaṃ sukkavissaṭṭhiṃ disvā mārakāyikā devatā upasaṃharantīti pavattā <bold>parūpahārakathā</bold>. Arahato paresaṃ nāmagottādīsu atthi aññāṇaṃ, atthi kaṅkhā, parehi ñāpanīyato atthi paravitaraṇāti <bold>tisso kathā</bold>. Sotāpattimaggakkhaṇe dukkhanti vācā bhijjatīti pavattā <bold>vacībhedakathā</bold>. Dukkhanti vācaṃ bhāsanto dukkhe ñāṇaṃ āharati, tañca lokuttaranti pavattā <bold>dukkhāhārakathā</bold>. Samāpattiyaṃ, bhavaṅge ca cittaṃ ciraṃ tiṭṭhatīti <pageBreak edition="Myanmar" number="0.0374" /> pavattā <bold>cittaṭṭhitikathā</bold>. Sabbe saṅkhārā nippariyāyena ādittā kukkuḷanirayasadisāti pavattā <bold>kukkuḷakathā</bold>. Paccekaṃ catusaccadassanavasena ekekassa maggassa catukkhattuṃ uppattivasena soḷasahi koṭṭhāsehi arahattappattīti pavattā <bold>anupubbābhisamayakathā</bold>. Buddhānaṃ vohāravacanaṃ lokuttaranti pavattā <bold>vohārakathā</bold>. Suddhasattānaṃ appaṭisaṅkhāya maggena vinā kilesanirodhasaṅkhāto appaṭisaṅkhānirodho, paṭisaṅkhāya tena maggena kilesanirodhoti dve nirodhāti pavattā <bold>nirodhakathā</bold>.</paragraph>
    <paragraph line="61">Tathāgatabalaṃ sāvakasādhāraṇanti pavattā <bold>balakathā</bold>. Āsavakkhayañāṇavirahitaṃ navabalaṃ lokuttaranti <pageBreak edition="Vipassana Research Institut" number="0.0287" /> pavattā <bold>ariyantikathā</bold>. Sarāgaṃ cittaṃ nibbānaṃ ārabbha rāgato vimuccatīti pavattā <bold>vimuttikathā</bold>. Jhānena vikkhambhanavimuttiyā paṭhamaṃ vimuttaṃ cittaṃ maggakkhaṇe samucchedavimuttiyā vimuccamānaṃ nāma hotīti pavattā <bold>vimuccamānakathā</bold>. Aṭṭhamakasaṅkhātassa sotāpattimaggaṭṭhassa anulomagotrabhukkhaṇe diṭṭhivicikicchā pahīyanti nāma, maggakkhaṇe pahīnā nāmāti pavattā <bold>aṭṭhamakakathā</bold>. Aṭṭhamakassa maggakkhaṇe saddhindriyādīni paṭilabhanti, na paṭiladdhānīti pavattā <bold>aṭṭhamakassa indriyakathā</bold>. Catutthajjhānadhammupatthaddhaṃ maṃsacakkhumeva dibbacakkhu nāmāti pavattā <bold>dibbacakkhukathā</bold>. Tathā maṃsasote <bold>dibbasotakathā</bold>. Yathākammūpagatañāṇameva dibbacakkhūti pavattā <bold>yathākammūpagatañāṇakathā</bold>. Devabrahmānaṃ pāṇātipātādiasaṃvarābhāvamattena sampattaviratiyā abhāvepi saṃvaro atthīti pavattā <bold>saṃvarakathā</bold>. Asaññīnampi cutipaṭisandhikkhaṇe saññā atthīti pavattā <bold>asaññakathā</bold>. Nevasaññānāsaññāyatanabhūmiyaṃ saññā nappavattatīti pavattā <bold>nevasaññānāsaññāyatanakathā</bold>.</paragraph>
    <paragraph line="62">Arahā <pageBreak edition="Myanmar" number="0.0375" /> gihī assāti pavattā <bold>gihissa arahātikathā</bold>. Anāgāmino suddhāvāsesu paṭisandhicittena upapattikkhaṇe arahanto hontīti pavattā <bold>upapattikathā</bold>. Arahato lokiyadhammāpi anāsavāti pavattā <bold>anāsavakathā</bold>. Paccuppannakkhaṇe samaṅgibhāvasamannāgamo ca rūpāvacarādibhūmantarapaṭilābhasamannāgamo cāti dve samannāgamā, yesaṃ pana ime dve samannāgame ṭhapetvā aññopi hettha upapattidhammavasena eko samannāgamo nāma atthi, tena arahā catūhi phalehi samannāgatoti pavattā <bold>samannāgatakathā</bold>. Imināva nayena arahā chahi upekkhāhi samannāgatoti pavattā <bold>upekkhāsamannāgatakathā</bold>. Maggañāṇasabbaññutaññāṇasaṅkhātabodhiyā sadā sannihitabhāvena buddhoti pavattā <bold>bodhiyā buddhotikathā</bold>. Mahāpurisalakkhaṇayuttāva bodhisattāti pavattā <bold>lakkhaṇakathā</bold>. Bodhisattānampi magganiyāmo atthīti pavattā <bold>niyāmokkantikathā</bold>. Catutthamaggaṭṭho tīhi phalehi samannāgatotiādinā pavattā <bold>aparāpi samannāgatakathā</bold>. Paṭhamamaggādīhi pahīnehi saddhiṃ nippariyāyato arahattaṃ sabbasaṃyojanappahānanti pavattā <bold>sabbasaṃyojanapahānakathā</bold>.</paragraph>
    <paragraph line="63">Nippariyāyato phalaṃ vimutti nāma, vipassanāmaggapaccavekkhaṇañāṇāni pana pariyāyato. Evaṃ pana aggahetvā yaṃ kiñci kilesavippayuttaṃ ñāṇaṃ vimuttīti pavattā <bold>vimuttikathā</bold>. Buddhādiasekhārammaṇaṃ asekhañāṇanti pavattā <bold>asekhañāṇakathā</bold>. Pathavīkasiṇādisamāpattiyo <pageBreak edition="Vipassana Research Institut" number="0.0288" /> paramatthato avijjamāne paññattārammaṇe pavattattā viparītañāṇanti pavattā <bold>viparītakathā</bold>. Tattha anicce niccantiādinā catubbidho vipallāso veditabbo. Sabbesaṃ puthujjanānaṃ niyāmagamanāya ñāṇaṃ atthīti pavattā <bold>niyāmakathā</bold>. Sabbaṃ ñāṇaṃ paṭisambhidāti <pageBreak edition="Myanmar" number="0.0376" /> pavattā <bold>paṭisambhidākathā</bold>. Sammutivisayampi ñāṇaṃ bhūtārammaṇamevāti pavattā <bold>sammutiñāṇakathā</bold>. Cetopariyañāṇaṃ cittārammaṇameva, na taṃsampayuttarāgādicetasikārammaṇanti pavattā <bold>cittārammaṇakathā</bold>. Sabbasmiṃ anāgatadhamme sabbesaṃ ñāṇaṃ atthīti pavattā <bold>anāgatañāṇakathā</bold>. Paccuppanne attano ñāṇepi ñāṇaṃ pavattatīti pavattā <bold>paṭuppannañāṇakathā</bold>. Buddhā viya sāvakāpi tena tena veneyyajanena pattabbaphalaṃ ñatvāva tadatthāya dhammaṃ desentīti pavattā <bold>phalañāṇakathā</bold>.</paragraph>
    <paragraph line="64">Sammattaniyāmo niyamato niccaṭṭhena asaṅkhatoti pavattā <bold>niyāmakathā</bold>. ‘‘Dhammaṭṭhitatā dhammaniyāmatā’’tiādivacanato paṭiccasamuppādo asaṅkhatoti pavattā <bold>paṭiccasamuppādakathā</bold>. ‘‘Saccāni tathāni avitathānī’’tiādivacanato catusaccāni asaṅkhatānīti pavattā <bold>saccakathā</bold>. ‘‘Cattāro āruppā āneñjā’’ti vacanato asaṅkhatāti pavattā <bold>āruppakathā</bold>. Nirodhasamāpatti asaṅkhatāti pavattā <bold>nirodhasamāpattikathā</bold>. Asaṅkhato ākāsoti <bold>ākāsakathā. Ākāso sanidassanotikathā. Pathavīdhātu sanidassanā</bold>tiādiṃ katvā <bold>kāyakammaṃ sanidassana</bold>nti pariyosānakathā.</paragraph>
    <paragraph line="65">Natthi keci dhammā kehici dhammehi saṅgahitā, tena ekavidhena rūpasaṅgahotiādi niratthakanti pavattā <bold>saṅgahitakathā</bold>. Vedanādayo arūpadhammā aññamaññaṃ na sampayuttāti pavattā <bold>sampayuttakathā</bold>. Cetasikaṃ natthīti pavattā <bold>cetasikakathā</bold>. Cetanādhammova dānaṃ, na deyyadhammoti pavattā <bold>dānakathā</bold>. Paṭiggāhakānaṃ paribhogamayaṃ puññaṃ atthīti pavattā <bold>paribhogakathā</bold>. Petā ito dinnacīvarādīheva yāpentīti pavattā <bold>itodinnakathā</bold>. <bold>Pathavīkammavipākotikathā</bold><pageBreak edition="Myanmar" number="0.0377" />. <bold>Jarāmaraṇaṃ vipākotikathā</bold>. Kilesappahānamattameva sāmaññaphalaṃ, na cittacetasikā dhammāti pavattā <bold>ariyadhammavipākakathā</bold>. Aññamaññādipaccayatāya <bold>vipāko vipākadhammadhammotikathā</bold>.</paragraph>
    <paragraph line="66">Asurakāyena saddhiṃ cha gatiyoti pavattā <bold>gatikathā</bold>. Matasatto mātuutusamayañca mātāpitusaṃyogañca olokayamāno sattāhaṃ, atirekasattāhaṃ vā yasmiṃ bhave tiṭṭhati, so antarābhavo <pageBreak edition="Vipassana Research Institut" number="0.0289" /> nāma atthīti pavattā <bold>antarābhavakathā</bold>. Rūpādipañcakāmaguṇāva kāmadhātu nāma, na tu vatthukāmakilesakāmāti pavattā <bold>kāmaguṇakathā</bold>. Pañcevāyatanāni kāmātikathā. Rūpadhammāva rūpadhātūtikathā. Arūpadhammāva arūpadhātūtikathā. Rūpadhātuyā sattā ghānādīhi saddhiṃ saḷāyatanikāti pavattā <bold>rūpadhātuyāāyatanakathā</bold>. Āruppepi atthi sukhumarūpantikathā. Kāyavacīviññattivasena rūpaṃ kammantikathā. Cittavippayutto arūpadhammova jīvitindriyaṃ, rūpajīvitindriyaṃ natthīti pavattā <bold>jīvitindriyakathā</bold>. Ariyupavādakammena arahattā parihāyatīti pavattā <bold>kammahetukathā</bold>.</paragraph>
    <paragraph line="67">Aniccādivasena saṅkhāre ādīnavato apassitvā nibbānaṃ ānisaṃsato passantassa saṃyojanappahānaṃ hotīti pavattā <bold>ānisaṃsadassāvikathā</bold>. Nibbānārammaṇampi saṃyojanaṃ atthīti pavattā <bold>amatārammaṇakathā</bold>. Rūpaṃ sārammaṇantikathā. Anusayā anārammaṇātikathā. Ñāṇaṃ anārammaṇantikathā. Atītārammaṇañca anāgatārammaṇañca cittaṃ anārammaṇantikathādvayaṃ. Sabbaṃ cittaṃ vitakkānupatitantikathā. Vitakkavipphārova saddo, so ca na sotaviññeyyoti pavattā <bold>vitakkavipphārasaddakathā</bold>. Vināpi cittena vācā pavattatīti pavattā <bold>nayathācittassavācātikathā</bold>. Vināpi <pageBreak edition="Myanmar" number="0.0378" /> cittena kāyakammaṃ pavattatīti pavattā <bold>nayathācittassakāyakammantikathā</bold>. Atītehipi jhānehi, anāgatehipi yogino samannāgatāti pavattā <bold>atītānāgatasamannāgatakathā</bold>.</paragraph>
    <paragraph line="68">Bhavaṅgacitte aniruddhe eva kusalākusalacittāni uppajjanti, tadabhāve ca santatinirodho siyāti pavattā <bold>nirodhakathā</bold>. Saha vācāhi viññattirūpaṃ maggotikathā. Pañcaviññāṇasamaṅgissāpi maggabhāvanā atthīti pavattā <bold>pañcaviññāṇasamaṅgissamaggakathā</bold>. Pañcaviññāṇā kusalāpi akusalāpītikathā. Pañcaviññāṇā sābhogātikathā. Maggakkhaṇe lokiyena, lokuttarena cāti dvīhi sīlehi yuttātikathā. Sīlaṃ acetasikantikathā. Sīlaṃ na cittānuparivattītikathā. Samādānahetucittavippayutto puññopacayo hotīti pavattā <bold>samādānahetukakathā</bold>. Viññatti sīlantikathā. Pāṇātipātādayo vināpi viññattiṃ hontīti pavattā <bold>aviññattidussīlyakathā</bold>.</paragraph>
    <paragraph line="69">Anusayā abyākatā, ahetukā, cittavippayuttāti <bold>tissopi anusayakathā</bold>. Asekhassa ñāṇavippayuttappavattiyā so ñāṇīti navattabboti pavattā <bold>ñāṇakathā</bold>. Ñāṇaṃ cittavippayuttantikathā <pageBreak edition="Vipassana Research Institut" number="0.0290" />. Maggakkhaṇe idaṃ dukkhanti ñāṇaṃ pavattanti pavattā <bold>idaṃ dukkhantikathā</bold>. Buddhā iddhibalena āyukappaṃ vināpi mahākappaṃ tiṭṭhantīti pavattā <bold>iddhibalakathā</bold>. Cittasantati samādhi, na ekacittakkhaṇikoti pavattā <bold>samādhikathā</bold>. Avijjādipaṭiccasamuppādaṅgehi aññā dhammaṭṭhitatāti pavattā <bold>dhammaṭṭhitatākathā</bold>. Rūpādīhi aññā aniccatāti pavattā <bold>aniccatākathā</bold>.</paragraph>
    <paragraph line="70">Viññattiyo vināpi indriyasaṃvaro kāyavacīkammanti pavattā kathā. Sabbaṃ kammaṃ vipākajanakanti pavattā kammakathā. Saddo vipākoti pavattā kathā. Saḷāyatanaṃ vipākoti pavattā <pageBreak edition="Myanmar" number="0.0379" /> kathā. Maggaṃ vināpi sattakkhattuparamotikathā. Tathā kolaṃkolaekabījikathāsupi. Diṭṭhisampanno jīvitā voropetītikathā. Diṭṭhisampannassa apāyaduggatiyā saddhiṃ rūpāditaṇhāsaṅkhātaduggatipahīnāti pavattā <bold>duggatikathā</bold>. Sattamabhavikassa taṇhāsambhavato duggati appahīnāti pavattā <bold>sattamabhavikakathā</bold>.</paragraph>
    <paragraph line="71">Saṅghabhedādikappaṭṭhaṃ kammaṃ katvā tena mahākappaṃ asītibhāgaṃ katvā tato ekabhāgamattaṃ kālaṃ āyukappaṃ niraye paccantīti aggahetvā sakalaṃ mahākappaṃ paccanti, vinassamānepi kappe cakkavāḷantaresu paccantīti pavattā <bold>kappaṭṭhakathā</bold>. Saṅghabhedako appanākusalāni viya kāmāvacarakusalampi na paṭilabhatīti pavattā <bold>kusalapaṭilābhakathā</bold>. Aṅgasampannāya āṇattiyā abhāvepi mātughātādiānantariyakammapayojako micchattaniyato evāti pavattā <bold>anantarāpayuttakathā</bold>. Aniyatadhammesupi keci kusalasampayuttāniyatā atthīti pavattā <bold>niyatassa niyāmakathā</bold>. Nīvaraṇehi nivutena paṭicchanneneva cittena nīvaraṇaṃ pajahantīti pavattā <bold>nivutakathā</bold>. Sammukhībhūtaṃ saṃyojanameva jahatīti pavattā <bold>sammukhībhūtakathā</bold>. Samāpanno ca jhānārammaṇanikantiyā jhānaṃ assādetīti pavattā <bold>samāpanno assādetītikathā</bold>. Dukkhavedanāyapi rāgassādavedanā hotīti pavattā <bold>assātarāgakathā</bold>. Dhammataṇhā abyākatātikathā. Dhammataṇhā na dukkhasamudayotikathā.</paragraph>
    <paragraph line="72">Kusalaṃ vā akusalassa, akusalaṃ vā kusalassa anantarā uppajjantīti pavattā <bold>kusalākusalapaṭisandahanakathā</bold>. Gabbhaseyyakānampi bījamattaṃ saḷāyatanaṃ paṭisandhikkhaṇe uppajjatīti pavattā <bold>saḷāyatanuppattikathā</bold>. Pañcaviññāṇāni aññamaññassa anantarā uppajjantīti <pageBreak edition="Vipassana Research Institut" number="0.0291" /> pavattā <bold>anantarapaccayakathā</bold>. Sammāvācākammantaviññattiyo ariyarūpantikathā. Kāmarāgādito <pageBreak edition="Myanmar" number="0.0380" /> añño anusayotikathā. Kilesapariyuṭṭhānaṃ cittavippayuttantikathā. Yathā kāmarāgo kāmadhātuyaṃ pariyāpanno, evaṃ rūparāgaarūparāgā rūpārūpabhūmiyaṃ pariyāpannāti pavattā <bold>pariyāpannakathā</bold>. Dvayaṃ diṭṭhigataṃ abyākatantikathā. Diṭṭhigataṃ apariyāpannantikathā. Yo yesaṃ hetupaccayo, so puna tesaṃ sahajātādipaccayo na hoti, ekadhāva ekassa paccayo hotīti pavattā <bold>paccayatākathā</bold>. Avijjāva saṅkhārānaṃ paccayo, na pana saṅkhārā avijjāyāti pavattā <bold>aññamaññapaccayakathā</bold>. Kāladdhānā ime parinipphannena paññattimattāti pavattā <bold>addhākathā</bold>. Evaṃ <bold>khaṇalayamuhuttakathā</bold>. Aññassa āsavassa abhāvā āsavā anāsavāti pavattā <bold>āsavakathā</bold>. Lokuttarānaṃ dhammānaṃ jarāmaraṇaṃ lokuttaranti pavattā <bold>jarāmaraṇakathā</bold>. Nirodhasamāpatti lokuttarāti pavattā <bold>saññāvedayitakathā</bold>. Sā lokiyāti pavattā <bold>dutiyasaññāvedayitakathā</bold>. Nirodhasamāpannopi kālaṃ kareyyāti pavattā <bold>tatiyasaññāvedayitakathā</bold>. Nirodhasamāpatti asaññasattupikātikathā. Kammato añño cittavippayutto kammūpacayotikathā.</paragraph>
    <paragraph line="73">Balappattā buddhādayo iddhibalena sattānaṃ cittaṃ rāgādianuppattiyā niggaṇhantīti pavattā <bold>niggahakathā</bold>. Evaṃ kusaluppattiyā paracittapaggahanakathā. Buddhā iddhiyā paresaṃ sukhaṃ dentīti pavattā <bold>sukhānuppadānakathā</bold>. ‘‘Saṅkhārā aniccā’’ti manasikaroto atītādibhedabhinne sabbe saṅkhāre ārammaṇavasena ekato adhigaṇhātīti pavattā <bold>adhigayhamanasikārakathā</bold>. Rūpaṃ hetukantikathā. Evaṃ rūpaṃ sahetukantikathā. Rūpaṃ kusalākusalantikathā. Rūpaṃ vipākotikathā, yathā kāmāvacarakammena jātaṃ rūpaṃ kāmāvacaraṃ, evaṃ rūpāvacarārūpāvacarakammehi jātaṃ rūpaṃ rūpāvacarārūpāvacarantikathā <pageBreak edition="Myanmar" number="0.0381" />. Rūparāgo rūpadhātuyā, arūparāgo ca arūpadhātuyā pariyāpannotikathā.</paragraph>
    <paragraph line="74">Atthi arahato puññūpacayotikathā. Natthi arahato akālamaccūtikathā. Yaṃ kiñci uppajjati, sabbamidaṃ kammatotikathā. Indriyabaddhameva dukkhaṃ, na sabbe saṅkhārāti pavattā <bold>indriyabaddhakathā</bold>. Sabbe saṅkhārā dukkhā ṭhapetvā ariyamaggantikathā. Maggaphalāneva saṅgho nāma, na ca tāni dakkhiṇaṃ paṭiggaṇhanti, tasmā na vattabbaṃ saṅgho dakkhiṇaṃ paṭiggaṇhātītikathā. Tathā na vattabbaṃ saṅgho dakkhiṇaṃ visodhetītikathā. Na vattabbaṃ saṅgho bhuñjatītikathā. Na vattabbaṃ saṅghassa <pageBreak edition="Vipassana Research Institut" number="0.0292" /> dinnaṃ mahapphalantikathā. Buddhā na kiñci bhuñjanti, tasmā na vattabbaṃ buddhassa dinnaṃ mahapphalantikathā. Dāyakato dānaṃ visujjhati, na paṭiggāhakatoti pavattā <bold>dakkhiṇāvisuddhikathā</bold>.</paragraph>
    <paragraph line="75">Buddhā tusitaloke eva nibbattanti, na manussaloke. Ettha hi nimmitarūpamattaṃ dassentīti pavattā <bold>manussalokakathā</bold>. Nimmitarūpaṃ dhammaṃ deseti, na buddhoti pavattā <bold>dhammadesanākathā</bold>. Rāgova karuṇā nāma, tato natthi buddhānaṃ karuṇātikathā. Buddhānaṃ uccārapassāvo aññe gandhajāte ativiya adhigaṇhātīti pavattā <bold>gandhajātakathā</bold>. Buddhā ekena maggena cattāri sāmaññaphalāni sacchikarontīti pavattā <bold>ekamaggakathā</bold>. Parikammādiṃ vināva paṭhamādijjhānā dutiyādijjhānaṃ saṅkamatīti pavattā <bold>jhānasaṅkantikathā</bold>. Pañcakanaye avitakkavicāramattaṃ jhānaṃ visuṃ jhānaṃ nāma na hoti, jhānantarikaṃ nāma hotīti pavattā <bold>jhānantarikakathā</bold>. Samāpanno saddaṃ suṇātītikathā. Viññāṇaṃ vinā pasādacakkhunā rūpaṃ passatītikathā.</paragraph>
    <paragraph line="76">Tekālike kilese pajahatīti pavattā <bold>kilesappajahanakathā</bold>. Nibbānasaṅkhātāpi suññatā saṅkhārakkhandhapariyāpannāti pavattā <bold>suññatakathā</bold>. Asaṅkhatameva sāmaññaphalantikathā <pageBreak edition="Myanmar" number="0.0382" />. Yesaṃ kesañci dhammānaṃ paṭilābhā asaṅkhatāti pavattā <bold>pattikathā</bold>. Sabbadhammānaṃ sabhāvasaṅkhātā tathatā asaṅkhatāti pavattā <bold>tathatākathā</bold>. Anavajjaṭṭhena nibbānampi kusalantikathā. Ānantariyādiṃ vināpi atthi puthujjanassa accantaniyāmatātikathā. Lokiyasaddhādayo na indriyānīti pavattā <bold>indriyakathā</bold>.</paragraph>
    <paragraph line="77">Asañciccāpi ānantariko hotīti pavattā <bold>asañciccakathā</bold>. Natthi puthujjanassa ñāṇanti pavattā <bold>ñāṇakathā</bold>. Nerayikānaṃ kammāneva nirayapālarūpena vadhenti, na nirayapālāti pavattā <bold>nirayapālakathā</bold>. Atthi devesu tiracchānātikathā. Viratittayaṃ cittavippayuttaṃ, pañcaṅgikova maggoti pavattā <bold>maggakathā</bold>. Paṭiccasamuppādesu ñāṇaṃ lokuttaranti pavattā <bold>ñāṇakathā</bold>.</paragraph>
    <paragraph line="78">Tisso saṅgītiyo ārabbha sāsanaṃ navaṃ katanti pavattā <bold>sāsanakathā</bold>. Puthujjano ekakkhaṇe tedhātukehi dhammehi avivittoti pavattā <bold>avivittakathā</bold>. Ñeyyāvaraṇahetukaṃ kiñci saṃyojanaṃ <pageBreak edition="Vipassana Research Institut" number="0.0293" /> appahāyapi arahā hotīti pavattā <bold>saṃyojanakathā</bold>. ‘‘Saṅkhārā niccā hontu, rukkhā niccapupphaphalādiyuttā khemino hontū’’tiādinā yathādhippāyaṃ iddhi pavattatīti pavattā <bold>iddhikathā</bold>. Buddhānaṃ sarīraāyupabhāvemattato aññāpi vemattatā atthīti pavattā <bold>buddhakathā</bold>. Ekasmiṃ khaṇe sabbalokadhātūsu aneke buddhā santīti pavattā <bold>sabbadisākathā</bold>. Sabbe dhammā niyatāti pavattā <bold>dhammakathā</bold>. Sabbakammāni phaladāne niyatānīti pavattā <bold>kammakathā</bold>.</paragraph>
    <paragraph line="79">Arahā asabbaññubhāvena sabbaññuvisaye kiñci saṃyojanaṃ appahāya parinibbātīti pavattā <bold>parinibbānakathā</bold>. Arahā kusalacitto parinibbāyatīti pavattā <bold>kusalacittakathā</bold>. Arahā āneñje saṇṭhito parinibbāyatīti pavattā <bold>āneñjakathā</bold><pageBreak edition="Myanmar" number="0.0383" />. Atthi gabbhaseyyāya dhammābhisamayo, atthi gabbhaseyyāya arahattappatti, supinante dhammābhisamayo, arahattappatti cāti pavattā <bold>tissopi kathā</bold>. Sabbaṃ supinacittaṃ abyākatantikathā. Khaṇikatāya cittānaṃ natthi āsevanapaccayatātikathā. Sabbe saṅkhatā ekacittakkhaṇikāti pavattā <bold>khaṇikakathā</bold>.</paragraph>
    <paragraph line="80">Itthiyā saddhiṃ ekato sampattiṃ anubhavissāmāti pūjādiṃ katvā ekādhippāyappattassa bhikkhuno methuno dhammo paṭisevitabboti pavattā <bold>ekādhippāyakathā</bold>. Pāpabhikkhūsu methunaṃ paṭisevantesu arahantānaṃ vaṇṇena amanussā methunaṃ paṭisevantīti pavattā <bold>arahantavaṇṇakathā</bold>. Keci sattā attano issariyena kāmakārikāvasena vinipātaṃ gacchanti, na kammavasenāti pavattā <bold>issariyakāmakārikākathā</bold>. Na rāgo rāgapatirūpakotiādi <bold>patirūpakathā</bold>. Khandhāyatanādayo aparinipphannāti pavattā <bold>aparinipphannakathā</bold>ti sādhikadvisatakathā. Pāḷiyaṃ aṭṭhamukhavādayuttivaseneva sammitiyādīnaṃ bhinnaladdhikānaṃ laddhibhedavasena nānāpakārato vibhattā, tā pana sabbakathā puggalakathāva. Tā taṃtaṃladdhibhedavasena saṅkhepatopi vuccamānā atibhāriyaṃ ganthaṃ karonti, tasmā na vitthāritā. Taṃ pana nayaṃ icchantehi <bold>pāḷiaṭṭhakathāsu</bold> (kathā. 1 ādayo; kathā. aṭṭha. nidānakathā) eva vitthārato gahetabboti ayamettha pāḷinayena saddhiṃ atthavinicchayo.</paragraph>
    <centered line="81">Mohavicchedaniyā abhidhammamātikatthavaṇṇanāya</centered>
    <centered line="82">Kathāvatthumātikatthavaṇṇanā niṭṭhitā.</centered>
  </content>
</document>