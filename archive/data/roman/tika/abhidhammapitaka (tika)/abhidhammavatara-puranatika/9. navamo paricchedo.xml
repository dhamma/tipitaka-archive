<?xml version="1.0"?>
<document>
<metadata>
<normativeSource>http://tipitaka.org/romn/cscd/abh08t.nrf8.xml</normativeSource>
<archivePath>roman/tika/abhidhammapitaka (tika)/abhidhammavatara-puranatika/9. navamo paricchedo.xml</archivePath>
<title>9. Navamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</title>
</metadata>
<body>
<chapter line="1">9. Navamo paricchedo</chapter>
<subhead line="2">Puññavipākapaccayaniddesavaṇṇanā</subhead>
<hangnum line="3" number="560-2"></hangnum>
<gatha1 line="4"><bold>Bāttiṃsapākacittāni</bold><pageBreak edition="M" number="0.0094" />, <bold>lokikāneva yāni hi;</bold></gatha1>
<gathalast line="5"><bold>Etesaṃ pākacittānaṃ, paṭisandhipavattisu.</bold></gathalast>
<paragraph line="6">Yāni lokikāni eva bāttiṃsa pākacittāni honti, etesaṃ pākacittānaṃ puññāpuññādisaṅkhārā <bold>bhavādīsu</bold>yonigativiññāṇaṭṭhitisattāvāsesu paṭisandhipavattīsu <bold>yathā</bold>yena pakārena paccayā honti eva, imesaṃ vipākacittānaṃ <bold>tepi</bold>saṅkhārā <bold>bhavādīsu</bold>yonigativiññāṇaṭṭhitisattāvāsesu paṭisandhipavattīsu <bold>tathā</bold>tena pakārena <bold>vibhāvinā</bold>paṇḍitena viññātabbā. <bold>Tayo bhavā catasso ca yoniyo</bold>kāmabhavarūpabhavaarūpabhavavasena tayo bhavā, aṇḍajajalābujasaṃsedajaopapātikayonivasena catasso ca yoniyo, nirayagatitiracchānagatipetagatimanussagatidevagativasena <pageBreak edition="V" number="1.0078" /><bold>gatipañcakaṃ,</bold>sandhisaññāya paṭisandhisaññāya nānattā nānābhāvato, kāyassāpi ca rūpakāyassāpi ca nānattā nānābhāvato kāmasugatiyo, nānā attā sabhāvo etassāti nānattā, nānatto rūpakāyo etesanti nānattakāyā, nānā sabhāvo etassāti nānattā, nānattāyeva saññā nānattasaññā, sā etesaṃ atthīti <bold>nānattasaññī</bold>nāma, paṭhamajjhānabhūmi ca caturāpāyabhūmiyo ca <bold>nānattakāyaekattasaññī</bold>nāma, dutiyajjhānabhūmi <bold>ekattakāyanānattasaññī</bold>nāma, tatiyajjhānabhūmivehapphalabhūmisuddhāvāsabhūmiyo <bold>ekattakāyaekattasaññī</bold>nāma, heṭṭhā ṭhitā rūpehi saddhiṃ sattaviññāṇaṭṭhitiyo, tiṭṭhanti viññāṇāni etthāti ṭhitiyo, viññāṇānaṃ ṭhitiyo <bold>viññāṇaṭṭhitiyo,</bold>viññāṇassa abhāvato asaññībhūmi na gayhate, catutthāruppabhūmi ca <pageBreak edition="M" number="0.0095" />paṭuviññāṇābhāvato na gayhate. Sattāvāsavasena asaññībhūmiṃ, catutthāruppabhūmiñca pana gahetvā te sattāvāsā nava eva honti.</paragraph>
<paragraph line="7" number="563-8"><bold>Kāme puññābhisaṅkhārasaññitā aṭṭha cetanā</bold>pūrenti attano kārakaṃ pūrenti ca, ajjhāsayaṃ pujjañca bhavaṃ nibbattentīti puññāni, abhisaṅkharonti vipākaṃ, kammajarūpañcāti abhisaṅkhārā, puññāni eva abhisaṅkhārā puññābhisaṅkhārā, teyeva saññitā <bold>puññābhisaṅkhārasaññitā,</bold>kāme puññābhisaṅkhārasaññitā aṭṭha cetanā. <bold>Navannaṃ pākacittānaṃ</bold>upekkhāyuttāhetukamahāvipākavasena navannaṃ pākacittānaṃ kāmasugatiyaṃ pana nānā vattamānacetanākhaṇato paraṃ khaṇaṃ etassāti nānākhaṇaṃ, taṃ eva nānakkhaṇikaṃ, tameva kammaṃ <bold>nānakkhaṇikakammaṃ,</bold>vattamānacetanāto parā atītacetanāti attho. Balavā nissayapaccayo <bold>upanissayapaccayo,</bold>balavattho cettha <bold>upa</bold>-saddo, balavapaccayoti attho, nānakkhaṇikakammapaccayavasena balavapaccayavasena cāti attho. <bold>Dvedhā</bold>dvīhi pakārehi tesaṃ paṭisandhiyaṃ paccayā bhavanti, tā aṭṭha kāmāvacaramahākusalacetanā <bold>upekkhāsahitāhetumanoviññāṇadhātuyā vinā</bold>upekkhāsahagatāhetumanoviññāṇadhātuṃ vajjetvā <bold>parittapākānaṃ</bold>cakkhusotaghānajivhākāyasampaṭicchanasomanassayuttāhetukakusalavipākānaṃ <bold>dvedhā</bold>nānakkhaṇikakammūpanissayapaccayehi pavattiyaṃ paccayā honti. <bold>Tāyeva cetanā</bold>tā eva aṭṭha kāmāvacaramahākusalacetanā rūpabhave <bold>pañcannaṃ pākacittānaṃ</bold>kusalavipākacittānaṃ cakkhusotasampaṭicchanasomanassayuttaupekkhāyuttasantīraṇānaṃ <bold>dvedhā</bold>nānakkhaṇikakammūpanissayapaccayehi pavattiyaṃ paccayā honti. <bold>Aṭṭhannaṃ tu parittānaṃ, kāme duggatiyaṃ tathā</bold>aṭṭhannaṃ parittānaṃ kusalavipākānaṃ cakkhusotaghānajivhākāyasampaṭicchanānaṃ, dvinnaṃ <pageBreak edition="M" number="0.0096" />santīraṇānañca <bold>pavatte</bold>pavattikkhaṇe <pageBreak edition="V" number="1.0079" />paccayā honti, <bold>paṭisandhiyaṃ</bold>paṭisandhikkhaṇe pana paccayā na honti. <bold>Vuttappakārāva kāme sugatiyaṃ</bold>yathāvuttappakārāva aṭṭha kāmāvacaramahākusalacetanā kāmasugatiyaṃ tathā soḷasannaṃ kusalavipākānaṃ <bold>pavatte</bold>pavattikkhaṇe <bold>dvedhā</bold>nānakkhaṇikakammūpanissayapaccayehi paccayā honti, <bold>pavatte</bold>pavattikkhaṇe sattannaṃ kusalavipākānaṃ paccayā honti. <bold>Paṭisandhiyaṃ</bold>paṭisandhikkhaṇe navannaṃ kusalavipākacittānaṃ paccayā honti.</paragraph>
<paragraph line="8" number="569-74"><bold>Rūpe puññābhisaṅkhārā, rūpāvacarabhūmiyaṃ</bold>pañcannaṃ pākacittānaṃ <bold>paṭisandhiyaṃ</bold>paṭisandhikkhaṇe paccayā <bold>hontimāpuññasaṅkhārā, kāme duggatiyaṃ dvidhā</bold>ime apuññābhisaṅkhārā, <bold>imā</bold>kusalapaṭipakkhā uddhaccavajjā ekādasa cetanā kāmaduggatiyaṃ ekassa paṭisandhiviññāṇassa <bold>paṭisandhiyaṃ</bold>paṭisandhikkhaṇe <bold>dvidhā</bold>nānakkhaṇikakammūpanissayapaccayehi paccayā honti. Dvādasa akusalacetanā <bold>pavatte</bold>pavattikkhaṇe eva <bold>channaṃ</bold>cakkhusotaghānajivhākāyasampaṭicchanānaṃ akusalavipākānaṃ paccayā honti, <bold>paṭisandhiyaṃ</bold>paṭisandhikkhaṇe paccayā no honti. <bold>Sattannampi bhavanteva pavatte</bold>pavattikkhaṇe <bold>paṭisandhiyaṃ</bold>paṭisandhikkhaṇe akusalavipākāni sattannaṃ cakkhusotaghānajivhākāyasampaṭicchanasantīraṇānaṃ paccayā bhavanti. <bold>Kāme sugatiyaṃ tesaṃ, sattannampi tatheva ca</bold>dvādasākusalacetanā kāme sugatiyaṃ tatheva ca tesaṃ sattannaṃ akusalavipākānaṃ <bold>pavatte</bold>pavattikkhaṇe paccayā honti, <bold>paṭisandhiyaṃ</bold>paṭisandhikkhaṇe paccayā na honti. <bold>Viññāṇānaṃ catunnampi, tesaṃ rūpabhave tathā</bold>tāyeva dvādasākusalacetanā rūpabhave <bold>tesaṃ</bold>catunnaṃ akusalavipākānaṃ cakkhusotasampaṭicchanasantīraṇasaṅkhātānaṃ viññāṇānaṃ tathā <bold>pavatte</bold>pavattikkhaṇe paccayā honti, <bold>paṭisandhiyaṃ</bold>paṭisandhikkhaṇe <pageBreak edition="M" number="0.0097" />paccayā na honti. <bold>So ca kāmabhaveniṭṭharūpādiupaladdhiyaṃ</bold>so ca apuññābhisaṅkhāro kāmabhave aniṭṭharūpādiupaladdhiyaṃ amanāparūpādīni ārammaṇāni upaladdhiyaṃ tesaṃ catunnaṃ apuññajānaṃ viññāṇānaṃ paccayo hoti. <bold>Hi</bold>saccaṃ ‘‘so ca kāmabhaveniṭṭha-rūpādiupaladdhiya’’ntiādikaṃ vacanaṃ. <bold>Aniṭṭharūpādayo</bold>nāma visayā brahmaloke <bold>na vijjare</bold>na vijjanti.</paragraph>
<paragraph line="9" number="575-6"><bold>Tathevāneñjasaṅkhāro</bold>na iñjati na phandati na calatīti āneñjaṃ, āneñjañca taṃ saṅkhāro cāti āneñjasaṅkhāro, tathā eva <bold>āneñjasaṅkhāro</bold>arūpāvacarabhūmiyaṃ catunnaṃ pākacittānaṃ <bold>pavatte</bold>pavattikkhaṇe <bold>paṭisandhiyaṃ</bold>paṭisandhikkhaṇe paccayo hoti. <bold>Bhavesvete</bold>bhavesu ete vuttappakārā paccayā vuttappakārena paṭisandhipavattīsu <bold>yathā ca</bold>yena yena ca pakārena <pageBreak edition="V" number="1.0080" />nānakkhaṇikakammūpanissayapaccayehi paccayā honti, tena paccayā <bold>tathā</bold>tena tena pakārena <bold>vibhāvinā</bold>vijānantena paṇḍitena ñeyyā.</paragraph>
<paragraph line="10" number="577"><bold>Eseva ca nayo ñeyyo, yoniādīsu</bold>yonigativiññāṇaṭṭhitisattāvāsesu eseva ca nayo bhavesu mayā vutto eva nayo paṇḍitena ñeyyo. <bold>Tatridaṃ</bold>tatra bhavesu ādito paṭṭhāya vuttaṃ <bold>idaṃ</bold>vacanaṃ <bold>mukhamattanidassanaṃ</bold>upāyamattadīpanaṃ hoti.</paragraph>
<paragraph line="11" number="578-81"><bold>Avisesena puññābhi-saṅkhāro dvibhavesupi</bold>kāmapuññābhisaṅkhāravasena, rūpapuññābhisaṅkhāravasena ca puññābhisaṅkhāro avisesena samānabhāvena dvīsu bhavesu kāmarūpabhavesu paṭisandhiṃ datvā <bold>so</bold>saṅkhāro sabbapākaṃ <bold>janeti</bold>nibbatteti. <bold>Tathā catūsu viññeyyo, aṇḍajādīsu yonisu</bold>dvibhavesu puññābhisaṅkhāro viya tathā catūsu aṇḍajādīsu so puññābhisaṅkhāro paṇḍitena ñeyyo. ‘‘Aṇḍajādīsū’’ti <pageBreak edition="M" number="0.0098" />vacanaṃ padumapaccekabuddhānaṃ manussattaṃ sandhāya vuttaṃ. Bahudevamanussānaṃ vasena dvīsu gatīsu eva ca tathā so puññābhisaṅkhāro paṇḍitena ñeyyo. <bold>Tathā nānattakāyādi-viññāṇānaṃ ṭhitīsupi</bold>nānattakāyanānattasaññīnānattakaāyaekattasaññī ekattakāyanānattasaññī ekattakāyaekattasaññīnaṃ vasena catūsu viññāṇaṭṭhitīsu so puññābhisaṅkhāro paṇḍitena ñeyyo. Nānattakāyanānattasaññīnānattakāyaekattasaññīekattakāyanānattasaññīekattakāyaekattasaññīnaṃ vasena <bold>vuttappakārasmiṃ</bold>catubbidhe sattāvāse tathā so puññābhisaṅkhāro paṇḍitena ñeyyo. <bold>Evaṃ</bold>iminā mayā vuttappakārena puññābhisaṅkhāro <bold>bhavādīsu</bold>bhavayonigativiññāṇaṭṭhitisattāvāsesu yathārahaṃ soḷasannaṃ kāmakusalapākānaṃ, pañcannaṃ rūpapākānañcāti <bold>ekavīsatipākānaṃ dvidhā</bold>nānakkhaṇikakammūpanissayapaccayena paccayo hoti.</paragraph>
<paragraph line="12" number="582-3"><bold>Kāme apuññasaṅkhāro</bold>kāmabhave aṇḍajajalābujasaṃsedajaopapātikayonivasena aṇḍajādīsu <bold>yonīsu</bold>nirayagatipetagatitiracchānagativasena <bold>tīsu gatīsu</bold>nānattakāyaekattasaññīvasena <bold>ekissā viññāṇaṭṭhitiyā</bold>nānattakāyaekattasaññīvasena ca <bold>ekasmiṃ pana sattāvāse dvidhā</bold>nānakkhaṇikakammūpanissayapaccayehi <bold>pavatte</bold>pavattikkhaṇe <bold>paṭisandhiyaṃ</bold>paṭisandhikkhaṇe <bold>so</bold>apuññābhisaṅkhāro paccayo hoti.</paragraph>
<paragraph line="13" number="584-6"><bold>Tathevāneñjasaṅkhāro</bold><pageBreak edition="V" number="1.0081" />tathā eva āneñjasaṅkhāro, <bold>ekārūpabhave</bold>ekasmiṃ arūpabhave ekissā opapātikayoniyā ceva ekissā devagatiyāpi ca ākāsānañcāyatanabhūmi viññāṇañcāyatanabhūmi ākiñcaññāyatanabhūmivasena <bold>tīsu eva cittaṭṭhitīsu</bold>catunnaṃ arūpabhūmīnaṃ vasena <bold>catubbidhe</bold>sattāvāse catunnaṃ arūpapākacittānaṃ <bold>dvedhā</bold><pageBreak edition="M" number="0.0099" />nānakkhaṇikakammopanissayapaccayehi <bold>so</bold>āneñjābhisaṅkhāro paccayo hoti. <bold>Paṭisandhipavattīnaṃ, vasenevaṃ bhavādīsu</bold>evaṃ iminā mayā vuttappakārena paṭisandhipavattīnaṃ vasena bhavādīsu yathā <bold>ye</bold>saṅkhārā <bold>esaṃ</bold>pākacittānaṃ paccayā honti, tathā te saṅkhārā evaṃ iminā mayā vuttappakārena paṇḍitena vijānitabbā.</paragraph>
<paragraph line="14" number="587-90"><bold>Na rūpārūpadhammānaṃ, saṅkanti pana vijjati</bold>rūpadhammānaṃ, cittacetasikasaṅkhātānaṃ nāmadhammānañca <bold>saṅkanti pana</bold>saṅkamanaṃ pana na vijjati. <bold>Saṅkantibhāve asati</bold>atītabhavato <bold>idha</bold>imasmiṃ bhave rūpadhammānaṃ saṅkamanabhāve asati paṭisandhicittaṃ <bold>kathaṃ</bold>kena pakārena <bold>siyā</bold>bhaveyya? <bold>Natthi cittassa saṅkanti, atītabhavato idha</bold>imasmiṃ bhave cittassa saṅkanti saṅkamanaṃ natthi, tato atītabhavato atītaṃ hetuṃ <bold>vinā</bold>vajjetvā idha imasmiṃ bhave cittassa pātubhāvo na vijjati. <bold>Suladdhapaccayaṃ rūpārūpamattaṃ</bold>suṭṭhu laddhapaccayaṃ rūpanāmamattaṃ jāyati. <bold>Evaṃ</bold>iminā mayā vuttappakārena paccayaṃ labhitvā uppajjamānaṃ <bold>rūpārūpamattaṃ</bold>rūpanāmamattaṃ jāyati. Evaṃ iminā mayā vuttappakārena paccayaṃ labhitvā uppajjamānaṃ rūpārūpamattaṃ <bold>bhavantaraṃ</bold>aññabhavaṃ paṭisandhiṃ <bold>upeti</bold>upagacchati. <bold>Iti</bold>vacanaṃ <bold>samaññāya</bold>lokiyavohārena pavuccate, satto vā natthi, satto jīvoti vevacanaṃ, attā vāpi na vijjati.</paragraph>
<paragraph line="15" number="591-9"><bold>Tassidaṃ pākaṭaṃ katvā, paṭisandhikkamaṃ pana tassa</bold>sattassa <bold>idaṃ</bold>paṭisandhikkamaṃ <bold>sudubbudhaṃ</bold>atidubbijānaṃ pākaṭaṃ katvā ahaṃ dassayissāmi, tametaṃ paṭisandhikkamaṃ <bold>sādhu</bold>sādhukaṃ nibodhatha, <bold>sādhu</bold>sādhukaṃ manasi karotha, vividhesu ārammaṇesu lobhavasena cittaṃ anāmetvā vajiramañjūsāya anagghamaṇiratanaṃ pakkhipanto viya citte ṭhapetvāti attho. <bold>Atītasmiṃ bhave tassa, āsannamaraṇassa hi</bold>ito <pageBreak edition="M" number="0.0100" />bhavato atītasmiṃ bhave āsannamaraṇassa tassa sarīrasmiṃ ātape pakkhittaṃ haritaṃ tālapaṇṇaṃ viya sussamāne sati cakkhundriyādike indriye naṭṭhe hadayavatthumattasmiṃ ṭhite kāyappasādike viññāṇe tasmiṃ khaṇe <bold>vatthusannissitaṃ</bold>hadayavatthunissitaṃ. <bold>‘‘Citta’’</bold>nti vacanaṃ bhavaṅgamanodvārāvajjanajavanaṃ sandhāya vuttanti veditabbaṃ. <bold>Pubbānusevita</bold>nti <pageBreak edition="V" number="1.0082" />ito kālā pubbakāle tena pana anusevitaṃ anuciṇṇaṃ puññaṃ kammaṃ vā apuññaṃ eva vā kammaṃ kammanimittaṃ gatinimittaṃ vā kammaphalena dvāresu paccupaṭṭhitaṃ ālambitvā manodvārāvajjanajavanavasena sevitacittaṃ pavattati. <bold>Evaṃ</bold>iminā mayā vuttappakārena pavattamānaṃ <bold>taṃ viññāṇaṃ</bold>taṃ javanacittaṃ <bold>laddhapaccayaṃ</bold>laddhārammaṇapaccayaṃ. <bold>Avijjāya paṭicchannādīnave visaye</bold>ti akusalajavane javite tassa javanassa avijjāya appaṭicchannadose tasmiṃ kammādike ārammaṇe kusalajavane javite tato cittavīthito pubbabhāge pavattāya avijjāya paṭicchannadose tasmiṃ kammādike ārammaṇe. <bold>Taṇhā</bold>ti akusalajavanena sahajo lobho, akusalajavane vā javite tato vīthicittato pubbabhāge pavatto lobho taṇhā. <bold>Nametī</bold>ti aññaṃ ārammaṇaṃ aggāhāpetvā daḷhaggāhavasena taṃ eva kammanimittagatinimittasaṅkhātaṃ ārammaṇaṃ gaṇhāpetīti attho. <bold>Sahajā saṅkhārā pana</bold>tassa cittassa <bold>sahajā</bold>ekato jātā cetanā pana tasmiṃ yevārammaṇe <bold>khipanti</bold>pavattanti. Imasmiṃ paccuppannabhave ekasantativasā pavattāya taṇhāya namīyamānaṃ <bold>taṃ</bold>viññāṇaṃ orimā tīramhā rajjukaṃ ālambitvā <bold>mātikātikkamo</bold>puriso viya etaṃ purimaṃ nissayabhūtaṃ hadayavatthuṃ <bold>jahati</bold>chaḍḍeti, cuticittaṃ uppajjitvā nirujjhatīti attho. <bold>Aparaṃ kammasambhūtaṃ nissayaṃ</bold>aparaṃ aññakammato sambhūtaṃ nissayabhūtaṃ hadayavatthuṃ labhitvā vā alabhitvāpi vā ārammaṇādīhi <pageBreak edition="M" number="0.0101" />paccayehi <bold>taṃ</bold>paṭisandhisaṅkhātaṃ mānasaṃ pavattati. ‘‘Labhitvā’’ti vacanaṃ kāmarūpabhavaṃ sandhāya vuttaṃ. ‘‘Alabhitvā’’ti vacanaṃ arūpabhavaṃ sandhāya vuttaṃ. <bold>Ettha</bold>etesu cittesu purimaṃ ‘‘jahatī’’ti vacanena vuttañceva cittaṃ, cuticittaṃ pacchimaṃ ‘‘ārammaṇādīhi paccayehi pavattatī’’ti vacanena vuttañceva cittaṃ paṭisandhicittaṃ paṇḍitena veditabbaṃ.</paragraph>
<paragraph line="16" number="600-6"><bold>Tadetaṃ</bold>taṃ etaṃ paṭisandhicittaṃ purimā bhavato <bold>idha</bold>imasmiṃ pacchimabhave nāpi āgataṃ, kammādiñca hetuṃ <bold>vinā</bold>vajjetvā paṭisandhicittaṃ pātubhūtaṃ na ceva taṃ <bold>ettha</bold>etasmiṃ vacane etassa paṭisandhicittassa purimā bhavato <bold>idha</bold>imasmiṃ paccuppannabhave anāgamane <bold>atītabhavahetūhi</bold>atītabhave kammādipaccayehi etassa paṭisandhicittassa sambhave. <bold>Paṭighosadīpamuddādī, bhavantettha nidassanā ettha</bold>etasmiṃ tassa paṭisandhicittassa atītabhavato anāgamane atītabhave hetūhi sambhave paṭighosadīpamuddādiatthanidassanā upamā bhavanti. <bold>Aññatra</bold>aññasmiṃ paṭighosādīnaṃ atthānaṃ pavattiṭṭhāne āgantvā <bold>saddādihetukā</bold>saddādayo paccayā honti yathā. Idaṃ vuttaṃ hoti – imasmiṃ ṭhāne janehi pavattāpitā saddadīpamuddādayo atthā <pageBreak edition="V" number="1.0083" />pabbatantarādīsu aññesu ṭhānesu pavattānaṃ paṭighosadīpamuddādīnaṃ atthānaṃ hetukā honti. Tesu saddādīsu paccayesu santesu ye te paṭighosādayo honti, asantesu na honti yathā, <bold>evameva ca viññāṇaṃ</bold>atītabhavato paccuppannabhavaviññāṇavasena pavattaṃ viññāṇaṃ vibhāvinā veditabbaṃ. <bold>Santānabandhato</bold>santānabandhavasena <bold>ekatā</bold>atītabhavapaccuppannabhavaviññāṇavasena pavattassa viññāṇassa ekībhāvo natthi, <bold>nānatāpi</bold>tassa viññāṇassa nānābhāvopi paccekabhāvo api. <bold>Sati santānabandhe tu, ekantenekatā siyā</bold>santānabandhe sati ekantena tassa <pageBreak edition="M" number="0.0102" />viññāṇassa <bold>ekatā</bold>ekībhāvo <bold>siyā</bold>bhaveyya, khīrasabhāvato paggharaṇasabhāvato <bold>khīrato</bold>sambhūtaṃ ghanasabhāvaṃ <bold>kadācipi</bold>kismiñcipi kāle na bhaveyya, sabbadā paggharaṇasabhāvakhīrameva bhaveyyāti attho. <bold>Athāpi</bold>aparo nayopi sā <bold>ekantanānatā</bold>tassa viññāṇassa so ekantanānābhāvo yadi bhaveyya, khīrasāmiko <bold>so</bold>puggalo dadhisāmi na bhaveyya. Khīrakāle khīrassa issarabhūto sāmiko paggharaṇasabhāvaṃ jahitvā dadhissa uppajjamānakāle tassa dadhissa issaro na bhaveyya, tato khīrasāmiko añño puggalo tassa dadhissa anissaro asāmiko bhaveyyāti attho. Yasmā kāraṇā <bold>ettha</bold>etasmiṃ paṭisandhikkamavinicchaye ekantaekatāpi vā ekantanānatāpi vā samayaññunā viññunā na ceva upagantabbā.</paragraph>
<paragraph line="17" number="607-10"><bold>Evaṃ</bold>iminā mayā vuttappakārena <bold>asaṅkantipātubhāve</bold>saṅkantipātubhāvarahite bhave sati imasmiṃ manussattabhāve khandhādisamatā abhisambhūtā ye khandhā honti, etesaṃ <bold>idha</bold>imasmiṃ manussattabhāve niruddhattā <bold>idha</bold>imasmiṃ manussattabhāve janehi katassa <bold>tassa kammassa phalahetuno</bold>phalassa paccayabhūtassa <bold>parattha</bold>parasmiṃ loke āgamato ceva evaṃ <bold>aññassa</bold>sattassa <bold>aññato kammato</bold>hi tato sattato aññena sattena katato aññato ceva kammato taṃ phalaṃ <bold>siyā</bold>bhaveyya, ‘‘aññassa sattassā’’ti vacanena titthiyasattassapi kammaṃ aññassa ca phalaṃ dadeyyāti attho, <bold>tasmā</bold>kāraṇā etaṃ sabbaṃ eva ca tumhehi vuttavidhānaṃ na sundaraṃ. <bold>Etthāhā</bold>ti etasmiṃ ṭhāne ṭhatvā codako āha – nanu evaṃ ‘‘asaṅkantipātubhāve bhave satī’’tiādikaṃ vacanaṃ niyatīti? Vuccate – <bold>santāne yaṃ phalaṃ etaṃ</bold>ekasmiṃ <pageBreak edition="M" number="0.0103" />santāne pavattamānaṃ yaṃ etaṃ phalaṃ <bold>aññassa</bold>sattassa na hoti, <bold>aññato</bold>kammato na ca hoti, bījānaṃ abhisaṅkhāro <bold>etassatthassa</bold>‘‘ekasmiṃ santāne’’tiādikassa etassa atthassa <bold>sādhako</bold>nipphādako hoti.</paragraph>
<paragraph line="18" number="611-5"><bold>Ekasmiṃ</bold><pageBreak edition="V" number="1.0084" /><bold>pana santāne, vattamānaṃ phalaṃ pana aññassa</bold>sattassāpi vā na hoti, taṃ phalaṃ <bold>aññato</bold>kammato na hoti. Bījānaṃ abhisaṅkhāro <bold>etassatthassa</bold>‘‘ekasmiṃ pana santāne’’tiādikassa etassa atthassa <bold>sādhako</bold>nipphādako hoti, bījānaṃ abhisaṅkhāre <bold>madhuādinā</bold>vatthunā janehi kate tassa bījassa santāne <bold>paṭhamaṃ laddhapaccayo</bold>paṭhamaṃ laddhamadhuādipaccayo tassa bījassa phalaṃ <bold>kālantare</bold>madhuādinā bījābhisaṅkharaṇato aññasmiṃ kāle madhuro hoti. <bold>Hi</bold>saccaṃ ‘‘bījānaṃ abhisaṅkhāre’’tiādikaṃ vacanaṃ. <bold>Tāni hi</bold>tāni eva paṭhamaṃ madhuādinā janehi ropitāni <bold>bījāni</bold>abhisaṅkharaṇato kālantare madhurabhāvaṃ phalampi vā phalaṭṭhaṃ vā na pāpuṇanti. <bold>Evaṃ</bold>iminā pakārena <bold>idaṃ</bold>mayā vuttaṃ ‘‘ekasmiṃ pana santāne’’tiādikaṃ vacanaṃ paṇḍitena ñeyyaṃ. <bold>Api ca</bold>aparo nayo. <bold>Bālakāle</bold>taruṇakāle tena taruṇena <bold>payuttena vijjāsipposadhādinā</bold>kammenāpi tassa vuddhakālasmiṃ phaladānasīlena <bold>ayaṃ</bold>‘‘ekasmiṃ pana santāne’’tiādiko attho paṇḍitena dīpetabbo.</paragraph>
<paragraph line="19" number="616-20">Codako punāha – <bold>evaṃ santepi taṃ kammaṃ evaṃ</bold>iminā mayā vuttappakārena kamme <bold>santepi</bold>saṃvijjamānepi taṃ kammaṃ etasmiṃyeva khaṇe vijjamānampi vā phalassa paccayo hoti. <bold>Atha vāvijjamānakaṃ</bold>paccayo na bhaveyya. Etasmiṃyeva khaṇe avijjamānakaṃ kammaṃ vā phalassa paccayo hoti. <bold>Sace</bold>yadi vijjamānaṃ phalassa paccayo hoti, <bold>tappavattikkhaṇe</bold><bold>pana</bold><pageBreak edition="M" number="0.0104" />tassa kammassa pavattikkhaṇe tassa kammassa vijjamānakāle pana <bold>hetunā</bold>kammeneva saddhiṃ pākena bhavitabbaṃ. <bold>Atha vā</bold>aparo nayo. Vijjamānaṃ <bold>niruddhaṃ</bold>kammaṃ vipākassa paccayo yadi bhaveyya, <bold>pavattikkhaṇato</bold>tassa kammassa pavattikkhaṇato <bold>pubbe</bold>vā kāle, tassa kammassa pavattikkhaṇato pacchā vā avijjamānakāleti attho. <bold>Niccaphalaṃ siyā</bold>ti sabbadā kammapaccayavirahitaṃ phalaṃ siyāti attho. Ācariyena vuccate – ‘‘lobhaṃ, bhikkhave, pajahatha, sotāpattipaṭilābhāya ahameva pāṭibhogo’’tiādīsu pāṭhesu pāṭibhogo viya kammaṃ daṭṭhabbaṃ. Sotāpattiphalaṃ viya kammato sambhūtaṃ phalaṃ daṭṭhabbaṃ. <bold>Kaṭattāyeva</bold>janehi kaṭattāyeva taṃ kammaṃ phalassa paccayo hoti, assa vijjamānattaṃ na ca hoti, <bold>tassa</bold>avijjamānassa kammassa vijjamānatā vā <bold>na ca</bold>neva hoti.</paragraph>
<paragraph line="20" number="621"><bold>Abhidhammāvatāroyaṃ</bold>abhidhammāvatāro ayaṃ <bold>paramatthappakāsano</bold>bhūtatthadīpano <bold>sotūnaṃ</bold>puggalānaṃ <pageBreak edition="V" number="1.0085" /><bold>pītibuddhivivaḍḍhano</bold>paṇḍitehi vividhesu ārammaṇesu cittaṃ anāmetvā sakkaccena manasikārena sotabbo.</paragraph>
<centered line="21">Iti abhidhammāvatāraṭīkāya</centered>
<centered line="22">Puññavipākapaccayaniddesavaṇṇanā niṭṭhitā.</centered>
<centered line="23">Navamo paricchedo.</centered>
</body>
</document>