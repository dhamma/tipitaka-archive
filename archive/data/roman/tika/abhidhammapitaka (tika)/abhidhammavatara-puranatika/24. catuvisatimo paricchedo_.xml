<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh08t.nrf48.xml</normativeSource>
    <source>roman/tika/abhidhammapitaka (tika)/abhidhammavatara-puranatika/24. catuvisatimo paricchedo_.xml</source>
    <script>roman</script>
    <directory>/tika/abhidhammapitaka (tika)/abhidhammavatara-puranatika</directory>
    <basename>24. catuvisatimo paricchedo_</basename>
    <titlePath>24. Catuvīsatimo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">24. Catuvīsatimo paricchedo</chapter>
    <subhead line="2">Paccayaniddesavaṇṇanā</subhead>
    <paragraph line="3" number="1395"> Idāni nesaṃ paccayavidhiṃ dassetuṃ <bold>‘‘yesa’’</bold>ntiādi āraddhaṃ.</paragraph>
    <paragraph line="4">Paṭicca <pageBreak edition="Vipassana Research Institut" number="2.0271" /> enaṃ phalameti pavattati, tiṭṭhati, uppajjati vāti <bold>paccayo,</bold> hinoti patiṭṭhāti etthāti <bold>hetu,</bold> anekatthattā dhātusaddānaṃ hi-saddo mūla-saddo viya patiṭṭhattho veditabbo, hinoti vā etena kammanidānabhūtena uddhaṃ ojaṃ atiharantena mūlena viya pādapo tappaccayaṃ phalaṃ gacchati viruḷhiṃ āpajjatīti <bold>hetu,</bold> hetu ca so mūlaṭṭhena, paccayo ca upakārakaṭṭhenāti <bold>hetupaccayo,</bold> hetu hutvā paccayo hetubhāvena paccayoti attho.</paragraph>
    <paragraph line="5">Evaṃ ārammaṇapaccayādīsu daṭṭhabbaṃ. Svāyaṃ paṭisandhiyaṃ kammasamuṭṭhānānaṃ, pavattiyaṃ cittasamuṭṭhānānaṃ rūpānaṃ, ubhayattha sahajātanāmadhammānañca paccayo. <bold>Sabbalokiyalokuttara</bold>nti iminā paññattiyāpi loke viditabhāvena lokiyapadena saṅgahitattā rūpādibhedesu chabbidhesu saṅkhatāsaṅkhatapaññattidhammesu na koci dhammo ārammaṇapaccayo na hotīti dasseti. Teneva <bold>‘‘yaṃ yaṃ dhammaṃ ārabbhā’’</bold>ti aniyato <pageBreak edition="Myanmar" number="2.0364" /> katoti. Nanu ca ‘‘yaṃ yaṃ dhamma’’nti (paṭṭhā. 1.1.2-3) vuttattā paññattiyā gahaṇaṃ na hotīti? Nāyaṃ doso dhammasaddassa ñeyyavacanattā. <bold>Ārabbhā</bold>ti ālambitvā, gahetvāti attho. <bold>Uppajjantī</bold>ti idaṃ nidassanamattaṃ. Te pana taṃ ārabbha uppajjanti ceva tiṭṭhanti ca. Yathā hi dubbalo puriso daṇḍaṃ vā rajjuṃ vā ālambitvā uṭṭhahati ceva tiṭṭhati ca, evaṃ cittacetasikā dhammā rūpādiārammaṇaṃ ālambitvā uppajjanti ceva tiṭṭhanti cāti.</paragraph>
    <paragraph line="6">Jeṭṭhakaṭṭhena upakārako dhammo <bold>adhipatipaccayo</bold>. <bold>Jeṭṭhakaṭṭhenā</bold>ti ca pamukhabhāvena. Attādhīnānañhi patibhūto dhammo adhipatīti so tesaṃ pamukhabhāvena pavattati. ‘‘Chandādhipati chandasampayuttakānaṃ dhammānaṃ taṃsamuṭṭhānānañca rūpānaṃ adhipatipaccayena paccayo’’tiādivacanato chandādayo cattāro dhammā sahajātanāmarūpānaṃ sahajātādhipatīti dassento āha <bold>‘‘tattha sahajātādhipatī’’</bold>tiādi. ‘‘Chandavato kiṃ nāma kammaṃ na sijjhatī’’tiādikaṃ purimābhisaṅkhārūpanissayaṃ labhitvā uppajjamāne cittuppāde chandādayo dhurabhūtā jeṭṭhakabhūtā sampayuttadhamme, taṃsamuṭṭhānarūpe ca sādhayamānā vase vattayamānā hutvā pavattanti, te ca tesaṃ vasena vattanti hīnādibhāvena tadanuvattanato. Tena te adhipatipaccayā honti, no ca kho ekato. Yadā hi chandaṃ dhuraṃ chandaṃ jeṭṭhakaṃ katvā cittaṃ pavattati, tadā chandova adhipati, na itare. Esa nayo sesesupi. Adhipatibhāvopi hi nesaṃ attano pavattinivārake abhibhuyya pavattanato hoti. <bold>Avasesa</bold>nti yathāvuttānaṃ tesaṃ garukātabbatābhāvato, garukatasseva ca <pageBreak edition="Vipassana Research Institut" number="2.0272" /> ārammaṇādhipatibhāvavacanato. Vuttañhetaṃ ‘‘yaṃ yaṃ dhammaṃ garuṃ katvā ye ye dhammā uppajjanti <pageBreak edition="Myanmar" number="2.0365" /> cittacetasikā dhammā, te te dhammā tesaṃ tesaṃ dhammānaṃ adhipatipaccayena paccayo’’ti (paṭṭhā. 1.1.3). Tattha <bold>garuṃ katvā</bold>ti garukāracittīkāravasena vā assādanavasena vā garuṃ bhārikaṃ laddhabbaṃ anavaññātaṃ katvā. Garukātabbañhi ārammaṇaṃ tanninnapoṇapabbhārānaṃ assādanapaccavekkhaṇamaggaphalānaṃ attano vase vattayamānaṃ viya paccayo hoti, tasmā ayaṃ attādhīnānaṃ patibhāvena upakārakattā adhipatipaccayo daṭṭhabbo.</paragraph>
    <paragraph line="7">Antarayatīti antaraṃ, byavadhāyakanti attho, nāssa antaraṃ vijjatīti anantaro, soyeva paccayoti <bold>anantarapaccayo,</bold> anantarabhāvena upakārako dhammoti adhippāyo. <bold>Anantaraniruddhā</bold>ti attano nirodhānantaraṃ anurūpacittuppādassa uppattipaccayabhāvena tassa uppattiyā purimabhāge anantaraṃ hutvā niruddhā, rūpadhammā pana anantarapaccayā natthi.</paragraph>
    <paragraph line="8">Samanantarabhāvena upakārako dhammo <bold>samanantarapaccayo,</bold> tathā samanantarapaccayopīti ṭhapetvā upasaggamattaṃ na ettha koci viseso. Yo hi anantarapaccayo, sova samanantarapaccayoti. Purimapacchimānañhi anantaruppādabhāvato nirantaruppādanasamatthatā anantarapaccayatā, rūpakalāpānaṃ viya saṇṭhānābhāvato paccayapaccayuppannānaṃ sahaṭṭhānābhāvato ca ‘‘idamito uddhaṃ heṭṭhā tiriya’’nti vibhāgābhāvā attano ekattamiva upanetvā suṭṭhu anantarabhāvena uppādetuṃ samatthatā samanantarapaccayatā, tasmā dhammato avisesepi vineyyavasena byañjanatthamattato visesaṃ gahetvā tesaṃ visuṃ desanā katā. Yampi ‘‘atthānantaratāya anantarapaccayo, kālānantaratāya samanantarapaccayo’’ti ācariyānaṃ mataṃ, taṃ ‘‘nirodhā vuṭṭhahantassa <pageBreak edition="Myanmar" number="2.0366" /> nevasaññānāsaññāyatanaṃ kusalaṃ phalasamāpattiyā samanantarapaccayena paccayo’’tiādīhi (paṭṭhā. 1.1.418) virujjhatītiādinā paṭikkhittaṃ.</paragraph>
    <paragraph line="9">Uppajjamānova sahuppādanavasena upakārako dhammo sahajātapaccayo pakāsassa padīpo viya, so panāyaṃ ‘‘cittacetasikā dhammā aññamaññaṃ, sahajātarūpānañca, mahābhūtā aññamaññaṃ, upādārūpānañca, paṭisandhikkhaṇe vatthuvipākā aññamañña’’nti ca tividho hoti, tasmā vuttaṃ <bold>‘‘cittacetasikā’’</bold>tiādi. Yampi hi pāḷiyaṃ arūpakkhandhādivasenassa chabbidhataṃ vuttaṃ, tampi ettheva saṅgahitaṃ. Yo panettha sesarūpadhammānaṃ, ubhayattha vatthuno ca pavattiyā <pageBreak edition="Vipassana Research Institut" number="2.0273" /> arūpadhammānaṃ, upādārūpānañca aññamaññaṃ mahābhūtānaṃ sahajātapaccayattābhāvo, so paccayabhāvasāmatthiyavisesāyogatoti daṭṭhabbaṃ.</paragraph>
    <paragraph line="10">Aññamaññaṃ uppādanupatthambhanabhāvena attano upakārakassa upakārako dhammo aññamaññapaccayo. Aññamaññupatthambhakatidaṇḍakaṃ viya upakārakatā ca aññamaññatāvaseneva daṭṭhabbā, na sahajātādivasena. Sahajātādipaccayo hontoyeva hi koci kassaci aññamaññapaccayo na hoti cittacetasikānaṃ cittajarūpe sati, mahābhūtānaṃ upādārūpe sati aññamaññapaccayattābhāvato. Yathāha ‘‘cattāro khandhā arūpino aññamaññapaccayena paccayo, cattāro mahābhūtā…pe… okkantikkhaṇe nāmarūpaṃ aññamaññapaccayena paccayo’’ti (paṭṭhā. 1.1.7). Ācariyena pana paccayuppannadhamme aparāmasitvā vuccamānattā avisesena vuttaṃ ‘‘tathā aññamaññapaccayo’’ti.</paragraph>
    <paragraph line="11">Taruādīnaṃ pathavī viya adhiṭṭhānākārena, cittakammādīnaṃ paṭādayo viya ca nissayākārena upakārako dhammo <pageBreak edition="Myanmar" number="2.0367" /> nissayapaccayo. <bold>Vatthurūpānī</bold>ti sattannaṃ viññāṇadhātūnaṃ adhiṭṭhānākārena nissayapaccayabhūtāni vatthurūpāni. <bold>Mahābhūtā cittacetasikā cā</bold>ti aññamaññaṃ, upādārūpānañca tatheva nissayabhūtāni mahābhūtāni aññamaññaṃ, sahajātarūpānañca nissayākārena paccayāni cittacetasikāni, tadadhīnavuttitāya attano phalena nissito na paṭikkhittoti nissayo.</paragraph>
    <paragraph line="12">Yathā pana bhuso āyāso upāyāso, evaṃ bhuso nissayo upanissayo, balavakāraṇanti attho, tasmā balavakāraṇabhāvena upakārako dhammo upanissayapaccayoti veditabbo. So ārammaṇūpanissayo anantarūpanissayo pakatūpanissayoti tividhoti āha <bold>‘‘ārammaṇā’’</bold>tiādi. Tattha –</paragraph>
    <indent line="13">‘‘Dānaṃ datvā sīlaṃ samādiyitvā uposathakammaṃ katvā taṃ garuṃ katvā paccavekkhati, pubbe suciṇṇāni garuṃ katvā paccavekkhati, jhānā vuṭṭhahitvā jhānaṃ garuṃ katvā paccavekkhati, sekhā gotrabhuṃ garuṃ katvā paccavekkhanti, vodānaṃ garuṃ katvā <pageBreak edition="Vipassana Research Institut" number="2.0274" /> paccavekkhanti, sekhā maggā vuṭṭhahitvā maggaṃ garuṃ katvā paccavekkhantī’’ti (paṭṭhā. 1.1.423) –</indent>
    <unindented line="14">Evamādinā nayena ārammaṇūpanissayo tāva ārammaṇādhipatinā saddhiṃ nānattaṃ akatvāva vibhatto. Tenāha <bold>‘‘ārammaṇūpanissayo ārammaṇādhipatiyevā’’</bold>ti. Kiñcāpi nānattaṃ akatvā vibhatto, tathāpi ayaṃ tesaṃ viseso – yaṃ ārammaṇaṃ garuṃ katvā cittacetasikā uppajjanti, taṃ niyamato tesaṃ ārammaṇesu balavārammaṇaṃ hoti. Iti garukātabbamattaṭṭhena ārammaṇādhipati, balavakāraṇaṭṭhena ārammaṇūpanissayoti ca evametesaṃ nānattaṃ veditabbaṃ.</unindented>
    <paragraph line="15">Anantarūpanissayopi <pageBreak edition="Myanmar" number="2.0368" /> ‘‘purimā purimā kusalā khandhā pacchimānaṃ pacchimānaṃ kusalānaṃ khandhānaṃ upanissayapaccayena paccayo’’tiādinā (paṭṭhā. 1.1.423) nayena anantarapaccayena saddhiṃ nānattaṃ akatvāva vibhattoti āha <bold>‘‘anantarūpanissayo pana anantarapaccayovā’’</bold>ti. Evaṃ santepi attano anantarā anurūpacittuppādavasena anantarapaccayo, balavakāraṇavasena anantarūpanissayapaccayoti evametesaṃ nānattaṃ veditabbaṃ.</paragraph>
    <paragraph line="16">Pakatiyā eva paccayantararahitena attano sabhāveneva upanissayo <bold>pakatūpanissayo,</bold> ārammaṇaanantarehi amissova puthageva koci upanissayoti vuttaṃ hoti. Atha vā pakato upanissayo <bold>pakatūpanissayo</bold>. <bold>Pakato</bold>ti cettha pa-kāro upasaggo, so attano phalassa uppādanasamatthabhāvena santāne nipphāditabhāvaṃ, upasevitabhāvañca dīpeti, tasmā attano santāne nipphanno vā kāyikasukhadukkhasaddhāsīlādi upasevito vā utubhojanādi pakatūpanissayoti attho. Upasevanañcettha duvidhaṃ upayogopasevanaṃ ārammaṇūpasevanañca. Evañca katvā anāgatassāpi upanissayapaccayatā laddhā hoti. <bold>Kāyikasukha…pe… yo cā</bold>ti ettha kāyikasukhadukkhāni rāgasaddhādīnaṃ, utubhojanādayo cittasamādhānādīnaṃ, saddhāsīlādayo saddhāsīlādīnañca upanissayā honti. <bold>Ādi-</bold>saddena yaṃ yaṃ upanissāya yassa yassa sambhavo, taṃ taṃ tassa tassa upanissayapaccayabhūtaṃ saṅgaṇhāti. Paccayamahāpadeso hesa, yadidaṃ upanissayapaccayoti.</paragraph>
    <paragraph line="17">Paccayuppannato paṭhamataraṃ uppajjitvā vattamānabhāvena upakārako dhammo <bold>purejātapaccayo</bold>. So <pageBreak edition="Vipassana Research Institut" number="2.0275" /> ca rūpadhammova samāno arūpadhammasseva hoti. Tenāha <bold>‘‘vatthupurejāto</bold><pageBreak edition="Myanmar" number="2.0369" /><bold>nāmā’’</bold>tiādi. Yathā cettha <bold>‘‘vatthurūpānī’’</bold>ti hadayavatthunopi gahaṇaṃ, evaṃ <bold>‘‘rūpādīnī’’</bold>tiādi-ggahaṇena dhammārammaṇassāpi gahaṇaṃ daṭṭhabbaṃ. Nanu ca pañcārammaṇāneva ārammaṇapurejātabhāvena āgatānīti? Saccaṃ āgatāni, pañhāvāre pana ‘‘sekhā vā puthujjanā vā cakkhuṃ aniccato dukkhato anattato vipassantī’’tiādinā (paṭṭhā. 1.1.424) avisesena paccuppannacakkhādīnampi gahitattā dhammārammaṇassa ārammaṇapurejātabhāvo na sakkā paṭibāhituṃ. Atthatopi hetaṃ siddhaṃ ‘‘yaṃ yaṃ paccuppannaṃ ārammaṇaṃ gahetvā manodvāre cittaṃ pavattati, taṃ tassa ārammaṇapurejātaṃ hotī’’ti. Ettha ca nissayārammaṇākārādīhi visiṭṭhā purejātabhāvena vinā upakārabhāvaṃ agacchantānaṃ vatthārammaṇānaṃ purejātākārena upakārakatā purejātapaccayatāti ayamassa nissayārammaṇapaccayatāhi viseso.</paragraph>
    <paragraph line="18">Gijjhapotakasarīrānaṃ āhārāsā cetanā viya purejātānaṃ rūpānaṃ upatthambhakabhāvena upakārako dhammo <bold>pacchājātapaccayo</bold>. Manosañcetanāhāravasena hi pacchājātacittacetasikehi vinā santānaṭṭhitihetubhāvaṃ agacchantānaṃ pacchājātākārena cittacetasikānaṃ upakārakatā vippayuttākārādīhi visiṭṭhā pacchājātapaccayatāti evaṃ sabbapaccayānaṃ paccayantarākāravisiṭṭhā upakārakatā daṭṭhabbā. So pana ‘‘pacchājātā cittacetasikā dhammā purejātassa imassa kāyassa pacchājātapaccayena paccayo’’ti (paṭṭhā. 1.1.11) āgatattā ekavidhoti āha <bold>‘‘cittacetasikāvā’’</bold>ti.</paragraph>
    <paragraph line="19">Purimapurimaparicitagantho viya uttaruttarassa ganthassa kusalādibhāvena attasadisapaguṇabalavabhāvavisiṭṭhaṃ attasajātiyatāgāhakaṃ <pageBreak edition="Myanmar" number="2.0370" /> āsevanaṃ, tena paccayā sajātiyadhammāva <bold>āsevanapaccayo</bold>. Bhinnajātikā hi bhinnajātikānaṃ āsevanaguṇena paguṇabalavabhāvavisiṭṭhaṃ kusalādibhāvasaṅkhātaṃ attano gatiṃ gāhāpetuṃ na sakkonti, na ca sayaṃ tato gaṇhanti. Te pana anantarātītāni lokiyakusalākusalāni ceva anāvajjanakiriyājavanāni cāti āha <bold>‘‘ṭhapetvā āvajjanadvaya’’</bold>ntiādi. ‘‘Na maggapaccayā āsevane eka’’nti (paṭṭhā. 1.1.221) vacanato ahetukakiriyāsu hasituppādasseva āsevanabhāvena, āvajjanadvayaṃ āsevanapaccayo na hoti, lokuttarampi kusalaṃ bhinnajātikasseva phalassa purecarattā na tena, āsevanaguṇaṃ gaṇhāpeti, vipākābyākatampi kammavasena <pageBreak edition="Vipassana Research Institut" number="2.0276" />. Vipākabhāvappattaṃ kammapariṇāmitaṃ kammavegakkhittaṃ patitaṃ viya hutvā pavattamānaṃ attano sabhāvaṃ gāhetvā paribhāvetvā neva aññavipākaṃ pavatteti, na ca purimavipākānubhāvaṃ gahetvā uppajjati. Lokuttaravipākampi hi kiñcāpi javanavasena uppajjati, āsevanaguṇaṃ pana gaṇhāti, na ca aññaṃ gāhāpeti. Yampi ‘‘āsevanavinimuttaṃ javanaṃ natthī’’ti <bold>ācariyadhammapāla</bold>ttherena vuttaṃ, tampi ‘‘yebhuyyavasena vutta’’nti viññāyati, itarathā pana ācariyassa asamapekkhitāvidhāyakattappasaṅgato. Tathā hi vuttaṃ <bold>paṭṭhānaṭṭhakathāyaṃ</bold> ‘‘lokuttaro pana āsevanapaccayo nāma natthī’’ti (paṭṭhā. aṭṭha. 1.12). Maggo pana gotrabhuto āsevanaṃ na gaṇhātīti natthi bhūmiādivasena nānājātikatāya anadhippetattā. Tathā hi vuttaṃ <bold>paṭṭhāne</bold> ‘‘gotrabhu maggassa āsevanapaccayena paccayo, vodānaṃ maggassa āsevanapaccayena paccayo’’ti (paṭṭhā. 1.1.426).</paragraph>
    <paragraph line="20">Cittappayogasaṅkhātaāyūhanakiriyābhāvena sahajātānaṃ, nānakkhaṇikānañca upakārako dhammo <bold>kammapaccayo</bold><pageBreak edition="Myanmar" number="2.0371" />. Kammanti hi cetanā vuccati, sā ca āyūhanabyāpārā. Paccayuppannena saha uppannā <bold>sahajātā,</bold> paccayuppannato nānakkhaṇe bhavā <bold>nānakkhaṇikā</bold>. Sahajātā lokiyalokuttarā cetanāti sambandho. Sā sahajātanāmānaṃ, taṃsamuṭṭhānānañca rūpānaṃ paccayo, itarā pana vipākakaṭattārūpānanti daṭṭhabbaṃ. <bold>Sāsavakusalākusalacetanā</bold>ti attano uppādavisiṭṭhe santāne sesapaccayasamāgame pavattamānānaṃ vipākakaṭattārūpānaṃ santānavisesanakiriyābhāvena upakārikā kāmarūpārūpakusalacetanā, akusalacetanā ca. Tassā hi tathā kiriyābhāvena pavattattā tesaṃ pavatti, na aññathā. Itarā pana sahajātānaṃ āyūhanakiriyābhāvena pavattamānā upakārikāti vattabbaṃ. Avadhāraṇena panettha cetanāsampayuttaṃ abhijjhādikammaṃ paṭikkhipati satipi vipākadhammasabhāve cetanāvajjānaṃ ataṃsabhāvattā. <bold>Anāsava…pe… paccayo</bold>ti iminā lokiyakusalacetanāya visesamattaṃ dasseti, na nānakkhaṇikakammapaccayatābhāvaṃ. Evañca katvā vuttaṃ <bold>aṭṭhakathāyaṃ</bold> ‘‘arūpāvacaracetanā, pana lokuttaracetanā ca uppajjitvā niruddhā attano attano vipākakkhandhānaṃ nānakkhaṇikakammapaccayena paccayo’’ti.</paragraph>
    <paragraph line="21">Attano nirussāhasantabhāvena sahajātanāmarūpānaṃ nirussāhasantabhāvāya upakārakā arūpadhammāva <bold>vipākapaccayo</bold>. Tenāha <bold>‘‘vipākacittacetasikā’’</bold>ti. Te hi payogena asādhetabbatāya kammassa katattā nipphajjanamattato nirussāhasantabhāvā honti, na kilesavūpasamasantabhāvā <pageBreak edition="Vipassana Research Institut" number="2.0277" />. Nirussāhasantabhāvato eva hi bhavaṅgādayo duviññeyyā. Pañcadvārepi hi javanappavattiyāva rūpādīnaṃ gahitatā viññāyati. Abhinipātasampaṭicchanasantīraṇamattā pana vipākā duviññeyyā eva.</paragraph>
    <paragraph line="22">Rūpārūpānaṃ <pageBreak edition="Myanmar" number="2.0372" /> upatthambhakaṭṭhena upakāro <bold>āhārapaccayo</bold>. Satipi hi janakabhāve upatthambhakattameva āhārassa padhānakiccaṃ, janayantopi ca āhāro avicchedavasena upatthambhentova janetīti upatthambhanabhāvova āhārabhāvoti. Tattha kabaḷīkāro āhāro rūpakāyasseva upatthambhako, sesā tayo rūpārūpakāyassa. Na kevalañhi te nāmadhammānameva avicchedahetukā, atha kho paṭisandhiyaṃ kaṭattārūpānaṃ, pavatte cittajarūpānampi.</paragraph>
    <paragraph line="23">Tesu tesu kiccesu paccayuppannadhammehi attānaṃ anuvattāpanakasaṅkhātaādhipaccaṭṭhena paccayo <bold>indriyapaccayo</bold>. Adhipatipaccayadhammānañhi pavattivinivārake abhibhavitvā pavattanena garubhāvo adhipatiyaṭṭho, indriyānaṃ pana dassanādikiccesu cakkhuviññāṇādīhi, jīvane kammajarūpehi, arūpadhammehi ca jīvantehi sukhitādibhāvesu sukhitādīhi adhimokkhapaggahaupaṭṭhānāvikkhepappajānanesu ‘‘anaññātaṃ ñassāmī’’ti pavattiyaṃ ājānane, aññātāvibhāve ca saddhādisahajātehīti evaṃ taṃtaṃkiccesu cakkhādipaccayehi dhammehi cakkhādīnaṃ anuvattaniyatāmattaṃ indriyānaṃ ādhipaccaṭṭhoti ayameva tesaṃ viseso. <bold>Rūpasattaka</bold>-ggahaṇena cakkhādīni pañca, itthipurisindriyadvayañca dasseti. Jīvitindriyaṃ pana arūpajīvitindriyena saddhiṃ ekato katvā <bold>jīvita</bold>-ggahaṇena gahitaṃ. Evañhi dvāvīsati indriyāni honti. ‘‘Anādimati saṃsāre anaññātaṃ asacchikataṃ catusaccadhammaṃ, nibbānameva vā ñassāmī’’ti pavattassa indriyaṃ <bold>anaññātaññassāmītindriyaṃ,</bold> paṭhamamaggañāṇaṃ. Ājānato paṭhamamaggena diṭṭhamariyādaṃ anatikkamitvā jānato indriyaṃ <bold>aññindriyaṃ,</bold> sotāpattiphalato yāva arahattamaggā chasu ñāṇaṃ, aññātāvino catūsu saccesu pariniṭṭhitakiccassa indriyaṃ <bold>aññātāvindriyaṃ,</bold> arahattaphalañāṇaṃ <pageBreak edition="Myanmar" number="2.0373" />. Paṭhamaṃ pariyāyato indriyattaṃ sandhāya rūpasattaka-ggahaṇena gahetvāpi puna kathañci upakārakattābhāvato itthipurisindriyānaṃ ettha aggahaṇaṃ dassetuṃ <bold>‘‘tesū’’</bold>tiādi vuttaṃ. Tāni hi yebhuyyena liṅgādīhi anuvattiyamānānipi paccayabhāvato nānuvattīyantīti vuttovāyamattho.</paragraph>
    <paragraph line="24">Ārammaṇūpanijjhānalakkhaṇūpanijjhānavasena <pageBreak edition="Vipassana Research Institut" number="2.0278" /> upagantvā ārammaṇanijjhānaṃ jhānapaccayatā, so ca vitakkādīnameva āveṇiko sabhāvoti āha <bold>‘‘jhānapaccayo’’</bold>tiādi. Te pana paṭisandhiyaṃ kaṭattārūpānaṃ, pavatte cittajarūpānaṃ, ubhayattha nāmadhammānañca paccayāti daṭṭhabbaṃ.</paragraph>
    <paragraph line="25">Sugatito, duggatito, kusalato, akusalato vā niyyānaṭṭhena sahajātānaṃ upakārakatā maggapaccayatā, sā ca sammādiṭṭhādīnanti āha <bold>‘‘maggapaccayo’’</bold>tiādi. <bold>Saṅkappa</bold>-ggahaṇena sammāsaṅkappaṃ, micchāsaṅkappañca dasseti. Evaṃ sesesupi. Micchāsaṅkappādayo hi apāyamaggaṅgā, micchāsatimicchāvācādayo cettha tathāpavattacittuppādā, cetanā ca, ayampi jhānapaccaye vuttānameva paccayuppannānaṃ paccayoti daṭṭhabbaṃ.</paragraph>
    <paragraph line="26">Paramatthena bhinnānampi ekībhāvagatānaṃ viya ekuppādādibhāvasaṅkhātasampayogalakkhaṇena upakārakatā sampayuttapaccayatā, sā ca nāmadhammānameva, na rūpadhammānanti āha <bold>‘‘sampayuttapaccayo’’</bold>tiādi.</paragraph>
    <paragraph line="27">Aññamaññasambandhatāya yuttānampi samānānaṃ vippayuttabhāvena visaṃsaṭṭhatāya nānattūpagamanena upakārakatā vippayuttapaccayatā, sā ca vatthūnaṃ, cittacetasikānameva vāti āha <bold>‘‘vippayuttapaccayo’’</bold>tiādi. Cha vatthūni hi sattannaṃ <pageBreak edition="Myanmar" number="2.0374" /> viññāṇānaṃ yathārahaṃ paṭisandhiyaṃ, pavatte, cittacetasikā paṭisandhiyaṃ kaṭattārūpānaṃ, pavattiyaṃ cittasamuṭṭhānānañca vippayuttapaccayo. <bold>Vatthupurejātānī</bold>ti idaṃ cakkhādivatthuvaseneva vuttaṃ, hadayavatthu pana paṭisandhiyampi paccayabhāvato sahajātampi labbhati. Vuttampi hetaṃ abyākatapadassa <bold>sahajātavibhaṅge</bold> ‘‘paṭisandhikkhaṇe vipākābyākatā khandhā kaṭattārūpānaṃ, khandhā vatthussa, vatthu khandhānaṃ vippayuttapaccayena paccayo’’ti. Tathā <bold>pacchājātā cittacetasikā</bold>ti ca cakkhuviññāṇādivaseneva vuttaṃ, ‘‘sahajātā kusalā khandhā cittasamuṭṭhānānaṃ rūpānaṃ vippayuttapaccayena paccayo’’tiādivacanato (paṭṭhā. 1.1.434) pana sahajātāpi labbhanti. Evañca katvā vuttaṃ <bold>aṭṭhakathāyaṃ</bold> ‘‘vippayuttapaccayo sahajātapurejātapacchājātavasena tividho’’ti. Ayaṃ pana rūpadhammo samāno rūpadhammassa paccayo na hoti sampayogāsaṅkāya abhāvato.</paragraph>
    <paragraph line="28">Yesañhi nāmānaṃ cakkhādīnaṃ abbhantarato nikkhamantānaṃ viya pavatti, rūpānañca nāmasannissayeneva <pageBreak edition="Vipassana Research Institut" number="2.0279" /> uppajjamānānaṃ sampayogāsaṅkā hoti, tesameva vippayuttapaccayatā vuttā. Rūpānaṃ pana rūpehi sāsaṅkā natthi, vatthusannissayeneva ca jāyantānaṃ nāmānaṃ visayamattaṃ ārammaṇanti tenāpi tesaṃ sampayogāsaṅkā natthi. Paccuppannasabhāvena atthibhāvena tādisasseva dhammassa upatthambhakattena upakārakatā atthipaccayatā. Satipi hi janakatte ṭhitiyaṃyeva sātisayo atthipaccayānaṃ byāpāroti upatthambhakatā tesaṃ gahitā, te ca rūpajīvitindriyādīnevāti āha <bold>‘‘atthipaccayo’’</bold>tiādi. Rūpajīvitindriyañhi kaṭattārūpānaṃ, kabaḷīkārāhāro imassa kāyassa <pageBreak edition="Myanmar" number="2.0375" />, ārammaṇapurejātāni cittacetasikānaṃ nissayapaccaye vuttadhammā, tattheva vuttapaccayuppannañca atthipaccayo. <bold>Nissayapaccaye vuttadhammā</bold>ti ca vatthurūpamahābhūtacittacetasikānaṃ dhammasāmaññeneva gahaṇaṃ, na nissayapaccayabhāvīnaṃyeva. Pacchājātānampi cittacetasikānaṃ purejātassa kāyassa pañhāvāre paccayabhāvena niddiṭṭhattā. Ettha ca atthibhāvābhāvena anupakārakānameva atthibhāvena upakārakatāya atthipaccayatābhāvato natthi nibbānassa sabbadā bhāvino atthipaccayatā, uppādādiyuttānaṃ vā natthibhāvopakāratāviruddho upakārakabhāvo atthipaccayatāti na tassa tappaccayattappasaṅgo.</paragraph>
    <paragraph line="29"><bold>Natthipaccayo</bold>tiādīsu anantaratāmattena, cittaniyāmakabhāvena vā upakārakatā anantarapaccayatā. Ekasmiṃ phassādidhammasamudāye pavattamāne dutiyassa abhāvato attano ṭhitiyā okāsamalabhantānaṃ anantaraṃ uppajjamānakacittacetasikānaṃ okāsadānavasena upakārakatā natthipaccayatā. Attano sabhāvāvigamena appavattamānānaṃ vigatabhāvena upakārakatā vigatapaccayatā. Atthato pana dvinnampi anantarapaccayabhāvīdhammattā aviseso vutto. Sabhāvatāmattena upakārakatā atthipaccayatā, nirodhānupagamanavasena upakārakatā avigatapaccayatāti paccayaviseso tesaṃ dhammāvisesepi veditabbo. Dhammānañhi samatthatāvisesaṃ sabbākārena ñatvā bhagavatā catuvīsatipaccayā desitāti bhagavati saddhāya ‘‘evaṃ visesā ete dhammā’’ti sutamayañāṇaṃ uppādetvā cintābhāvanāmayañāṇehi tadabhisamayāya yogo karaṇīyo. Avisesepi dhammasāmatthiyassa tathā tathā vinetabbapuggalānaṃ vasena heṭṭhā vuttopi paccayo puna pakārantarena vuccati yathā ahetukadukaṃ vatvāpi hetuvippayuttadukaṃ viyāti daṭṭhabbaṃ.</paragraph>
    <paragraph line="30">Yasmā <pageBreak edition="Myanmar" number="2.0376" /> mahābhūtā aññamaññaṃ, upādārūpānañca sahajātapaccayā, mahābhūtā aññamaññaṃ aññamaññanissayapaccayā, upādārūpānaṃ nissayapaccayāva, kabaḷīkāro āhāro imassa kāyassa <pageBreak edition="Vipassana Research Institut" number="2.0280" /> āhārapaccayo, mahābhūtā aññamaññaṃ, upādārūpānañca jīvitindriyaṃ kaṭattārūpānañca atthiavigataindriyapaccayā, tasmā vuttaṃ <bold>‘‘rūpaṃ rūpassa…pe… sattadhā paccayo hotī’’</bold>ti.</paragraph>
    <paragraph line="31"><bold>Rūpaṃ arūpassā</bold>tiādīsupi heṭṭhā vuttapaccayuppannadhamme suṭṭhu upalakkhetvā paccayo yojetabbo. <bold>Rūpaṃ rūpārūpassāti natthī</bold>ti idaṃ sahajātapaccayabhūtampi rūpaṃ rūpārūpadvayassa paccayabhāvena anāgatanti katvā vuttaṃ.</paragraph>
    <paragraph line="32">Sabbesaṃ paccayānaṃ ārammaṇapaccaye upanissayapaccaye, sahajātanānakkhaṇikacetanāya kammapaccaye, sahajātapurejātapacchājātādibhedassa atthipaccaye ca samodhānato sabbepi paccayā saṅkhepato catubbidhāyevāti dassento āha <bold>‘‘sabbe panime’’</bold>tiādi.</paragraph>
    <centered line="33">Iti abhidhammatthavikāsiniyā nāma</centered>
    <centered line="34">Abhidhammāvatārasaṃvaṇṇanāya</centered>
    <centered line="35">Paccayaniddesavaṇṇanā niṭṭhitā.</centered>
    <subhead line="36">Nigamanakathāvaṇṇanā</subhead>
    <paragraph line="37" number="1400-2"> Sabbadhammesu appaṭihatagatitāya sundarā mati imassāti sumati, tassa <bold>sumatissa</bold> bhagavato <bold>mativicāraṃ</bold> ñāṇacāraṃ bodhetīti <bold>sumatimativicārabodhano</bold>. Viruddhā mati yesaṃ te vimatino, viruddhā matīti ca viruddhadassananti attho. Tesaṃ vimohaṃ vināsetīti <pageBreak edition="Myanmar" number="2.0377" /><bold>vimativimohavināsano. Yato</bold> yasmā nāmato sumatinā bhikkhunā <bold>mānato</bold> bahumānena <bold>āyācitasammānato</bold> āyācito hutvā sammā avanato sadāyeva mato ayaṃ, <bold>tato</bold> tasmā mayā racito abhidhammāvatāro. Tathā hi <bold>bhāvanā</bold> sādhūnaṃ sambhāvanā <bold>hitavibhāvanā</bold> hitappakāsanato sadā tosadāti yojanā.</paragraph>
    <paragraph line="38" number="1403-14"><bold>Ayuttaṃ</bold><pageBreak edition="Vipassana Research Institut" number="2.0281" /><bold>vā viruddhaṃ vā</bold>ti ettha ‘‘aṭṭhakathāya vimukhabhūtaṃ ayuttaṃ nāma, pāḷiyā vimukhabhūtaṃ viruddha’’nti vadanti. <bold>Byappathāna</bold>nti ca vācanāmaggānanti attho. <bold>Tividhā</bold>ti eko byappatho saddasampanno, na atthasampanno, eko atthasampanno, na saddasampanno, eko ubhayasampannoti tippakārāti attho. Hitameva atthoti hitattho, taṃ attano kāmetīti <bold>hitatthakāmo</bold>. Asaṃkiṇṇakulākulehi asambhinnakulehi saṃkiṇṇe. Kelāsoyeva sikharoti <bold>kelāsasikharo,</bold> so hi himavato caturāsītiyā kūṭasahassānaṃ pāmokkho rajatamayo mahāsikharo. Tadākārehi sabbasetehi pāsādehi paṭimaṇḍitattā <bold>kelāsa…pe… maṇḍito. Kaṇhadāsenā</bold>ti evaṃnāmakena upāsakena. <bold>Pācīnapāsāde</bold>ti pācīnadisābhāgasannissite pāsāde. <bold>Aya</bold>nti ayamabhidhammāvatāro.</paragraph>
    <centered line="39">Niṭṭhitāyaṃ abhidhammatthavikāsinī nāma</centered>
    <centered line="40">Abhidhammāvatārasaṃvaṇṇanā.</centered>
    <subhead line="41">Nigamanakathā</subhead>
    <hangnum line="42" number="1"></hangnum>
    <gatha1 line="43"> Ramme <pageBreak edition="Myanmar" number="2.0378" /><bold>pulatthinagare</bold> nagarādhirāje,</gatha1>
    <gatha2 line="44">Raññā <bold>parakkamabhujena</bold> mahābhujena;</gatha2>
    <gatha3 line="45">Kārāpite vasati <bold>jetavane</bold> vihāre,</gatha3>
    <gathalast line="46">Yo rammahammiyavarūpavanābhirāme.</gathalast>
    <hangnum line="47" number="2"></hangnum>
    <gatha1 line="48"> Sampannasīladamasaṃyamatositehi,</gatha1>
    <gatha2 line="49">Sammānito vasigaṇehi guṇākarehi;</gatha2>
    <gatha3 line="50">Patto munindavacanādisu nekagantha-</gatha3>
    <gathalast line="51">Jātesu cācariyataṃ mahitaṃ vidūhi.</gathalast>
    <hangnum line="52" number="3">.</hangnum>
    <gatha1 line="53"> Ñāṇānubhāvamiha <pageBreak edition="Vipassana Research Institut" number="2.0282" /> yassa ca sūcayantī,</gatha1>
    <gatha2 line="54">Saṃvaṇṇanā ca vinayaṭṭhakathādikānaṃ;</gatha2>
    <gatha3 line="55">Sāratthadīpanimukhā madhuratthasāra-</gatha3>
    <gathalast line="56">Sandīpanena sujanaṃ paritosayantī.</gathalast>
    <hangnum line="57" number="4"></hangnum>
    <gatha1 line="58"> Tassānukampamavalambiya <bold>sāriputta-</bold></gatha1>
    <gatha2 line="59"><bold>Ttherassa</bold> thāmagatasāraguṇākarassa;</gatha2>
    <gatha3 line="60">Yo sāsane jinavarassa ratiṃ uḷāraṃ,</gatha3>
    <gathalast line="61">Pappoti nandipariveṇanivāsavāsī.</gathalast>
    <hangnum line="62" number="5"></hangnum>
    <gatha1 line="63"> Sa sādhayaṃ sotuhitaṃ anappakaṃ,</gatha1>
    <gatha2 line="64"><bold>Sumaṅgalo</bold>dīritanāmavissuto;</gatha2>
    <gatha3 line="65">Akā<bold>bhidhammatthavikāsiniṃ</bold> imaṃ,</gatha3>
    <gathalast line="66">Pakāsayantiṃ madhuratthasampadanti.</gathalast>
    <centered line="67">Abhidhammāvatāraṭīkā samattā.</centered>
  </content>
</document>