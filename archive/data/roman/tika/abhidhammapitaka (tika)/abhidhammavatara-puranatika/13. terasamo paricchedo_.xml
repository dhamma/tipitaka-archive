<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh08t.nrf37.xml</normativeSource>
    <source>roman/tika/abhidhammapitaka (tika)/abhidhammavatara-puranatika/13. terasamo paricchedo_.xml</source>
    <script>roman</script>
    <directory>/tika/abhidhammapitaka (tika)/abhidhammavatara-puranatika</directory>
    <basename>13. terasamo paricchedo_</basename>
    <titlePath>13. Terasamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">13. Terasamo paricchedo</chapter>
    <subhead line="2">Kārakapaṭivedhavaṇṇanā</subhead>
    <paragraph line="3"><bold>Niddiṭṭhā</bold>ti <pageBreak edition="Vipassana Research Institut" number="2.0152" /> uddesaniddesādivasena dassitā. <bold>Kusalādayo</bold>ti kusalākusalā. Etesaṃ pana na niddiṭṭhoti sambandho <pageBreak edition="Myanmar" number="2.0205" />. Pubbe ‘‘kārako’’ti vacanaṃ viya ‘‘vedako’’ti avuttepi ‘‘attā kārako vedako’’ti attano laddhitāya ‘‘tassa hi kārakassa vedakassā’’ti vuttaṃ. Kusalākusalānamabhāvopi siyā, itarathā ahetukadosāpattitoti adhippāyo. <bold>Tesaṃ</bold> kusalākusalānaṃ āyattā vutti etesanti <bold>tadāyattavuttino. Tesa</bold>nti kusalākusalādīnaṃ. <bold>Tasmā</bold>ti kārakābhāve kusalākusalānaṃ, tabbipākānañca abhāvato. <bold>Niratthikā</bold>ti desetvāpi bodhetabbābhāvato niratthikā. ‘‘Nāyaṃ niratthikā’’ti vatvāpi ‘‘sātthikā’’ti vacanaṃ pana parassa daḷhaggāhatthaṃ. Lokepi hi evaṃ vohāraṃ voharanti, evameva bhavati, nāññathātiādi. <bold>Tatthā</bold>ti kārakābhāvepi attā atthīti gahaṇe. <bold>Anurodho</bold>ti anukūlapakkhapātoti attho. <bold>Idhā</bold>ti kārakābhāvepi kusalādayo atthīti gahaṇe. <bold>Virodho</bold>ti paṭigho.</paragraph>
    <paragraph line="4">Evaṃ kārakābhāvepi kusalādīnaṃ sabbhāvaṃ yuttito sādhetvā idāni lokasiddhena nidassanena sādhetuṃ <bold>‘‘athāpī’’</bold>tiādi vuttaṃ. <bold>Athāpī</bold>ti kārakābhāvepi. Pathavi-ggahaṇena pathavojaṃ dasseti. Tathā āpa-ggahaṇena āpojaṃ. <bold>Tejo</bold>ti sītuṇhavasena duvidhā tejodhātu. <bold>Utū</bold>ti hemantādiutu. <bold>Ādi</bold>-ggahaṇena bījādike saṅgaṇhāti. Janakapaccayo hetu, anupālanakapaccayo paccayo nāmāti āha <bold>‘‘hetupaccayasāmaggiyā’’</bold>ti. ‘‘Phalanibbattako hetu, paccayo anupālanako’’ti hi vuttaṃ.</paragraph>
    <paragraph line="5">Evaṃ kārakābhāvepi kusalākusalappavattiṃ sādhetvā idāni paraparikappitaṃ attānameva tāva paṭikkhipituṃ <bold>‘‘athāpi cetthā’’</bold>tiādi āraddhaṃ. Kāmaṃ paññāparibāhiradiṭṭhiyā eva attā parikappīyati, paro pana ‘‘paññāya parikappemī’’ti maññatīti <pageBreak edition="Myanmar" number="2.0206" /> tassa laddhivasena <bold>‘‘paññāya parikappito’’</bold>ti vuttaṃ. <bold>Taṃ upaparikkhissāma tāvā</bold>ti tiṭṭhatu tāva cesā kārakābhāvepi kusalādīnaṃ <pageBreak edition="Vipassana Research Institut" number="2.0153" /> bhāvābhāvavicāraṇā paṭhamaṃ tameva attānaṃ upaparikkhissāmāti attho. Dosamettha vattukāmo pucchatīti adhippāyena paṭiññaṃ adatvāva pucchanto āha <bold>‘‘kiñcetthā’’</bold>ti. <bold>Sacetano vā udāhu acetano vā</bold>ti ettha ko dosoti attho. Itaro ubhayathāpi dosoyeva. Yañhi acetanaṃ attānaṃ, na taṃ kārakaṃ, vedakañca, yathā taṃ pākārataruādayo. ‘‘Acetanovāyaṃ attā’’ti anumānena kārakavedakattābhāvasiddhitoti dassetuṃ <bold>‘‘yadi acetano’’</bold>tiādi vuttaṃ. <bold>Anañño</bold>ti avinibbhogavasena anañño. Itarathā ‘‘sacetano’’ti vacanameva na upapajjeyya. Sahabhāvī nāma añño na hotīti. <bold>Attanopi nāso siyā</bold>ti avinibbhogavuttirūpesu ekassa nāse itarassāpi vināso viya. <bold>Cetanāyapi nāso na bhavati</bold> avinibbhogarūpesu ekassa avināse itarassāpi avināso viyāti adhippāyo.</paragraph>
    <paragraph line="6">‘‘Cetanāya anaññattā’’ti kāraṇaṃ vatvā tameva samatthetuṃ <bold>‘‘cetanattāna’’</bold>ntiādi vuttaṃ. ‘‘Attano anāse sati cetanāyapi vināso na bhavatī’’ti sutvāpi parassa niruttarabhāvo, cetanāya nāse visesakāraṇābhāvatoti adhippāyenāha <bold>‘‘atha cetanāyayevā’’</bold>tiādi. Attāva nassatu, tiṭṭhatu cetanā. Ko hi visesakāraṇābhāve attani anurodho, cetanāya virodhoti adhippāyo. <bold>Paṭiññā hīnā</bold>ti pubbe dinnapaṭiññā parihīnā. Atha na bhavati, ‘‘paṭiññā hīnā’’ti yadi attano vināse cetanāya avināso na bhavati. Cetanattānaṃ anaññabhāvena cetanāya nāse attanopi vināsappasaṅgato <pageBreak edition="Myanmar" number="2.0207" /> attā na nassatīti tava paṭiññā hīnā. <bold>Vuttappakārato viparītaṃ vā</bold>ti yathāvuttappakārato viparītaṃ. Cetanāya vināsepi attā na nassati, attano pana avināsepi cetanā nassatīti evaṃ vā tava adhippāyo siyāti attho. <bold>Attā nassatu, cetanā tiṭṭhatu</bold> aññabhāve ubhinnaṃ samānayogakkhamatāya bhavitabbatoti adhippāyo. <bold>Paṭiññāhīno bhavasī</bold>ti cetanāyeva nassati, attā na nassati paṭiññāya hīno bhavasi.</paragraph>
    <paragraph line="7"><bold>Idhā</bold>ti aññattha pakkhe. <bold>Lakkhaṇakata</bold>nti aññamaññavisadisehi bhinnalakkhaṇehi kataṃ. <bold>Desantarakata</bold>nti bhinnadesakataṃ. Jāto vedīyati ñāyatīti <bold>jātavedo,</bold> aggissetaṃ adhivacanaṃ. <bold>Ḍayhamāne</bold>ti uddhane pakkhipitvā paccamāne. Eko pavattipadeso imesanti ekadesā, tesaṃ bhāvoti <bold>ekadesattaṃ</bold>.</paragraph>
    <paragraph line="8"><bold>Avinibbhogato</bold>ti lakkhaṇato bhedepi ṭhānavasena avinibbhujjanato avisaṃsaṭṭhattā ‘‘ekadesatte’’tiimasseva <pageBreak edition="Vipassana Research Institut" number="2.0154" /> vevacanavasena <bold>‘‘avinibbhogabhāvepī’’</bold>ti vuttaṃ. <bold>Taṃ ayutta</bold>nti taṃ ‘‘ubhinnaṃ ekadesatā natthī’’ti iminā saha na yujjati. <bold>Paṭiññā hīnāti</bold> yadi pubbapaṭiññā pamāṇaṃ, ayaṃ paṭiññā hīnā. Yadi vā pana ayaṃ pamāṇaṃ, itarā hīnāti attho. Atha vā cetanāya attano padesavasena nānatte attano acetanattabhāvappattito ‘‘sacetano attā’’ti heṭṭhā tayā dinnapaṭiññā parihīnāti evamettha attho daṭṭhabbo.</paragraph>
    <paragraph line="9"><bold>Acetano attā</bold>ti attā acetanoti katvā. <bold>Pubbe vuttadosato</bold>ti ‘‘yadi acetano siyā’’tiādinā ādito vuttadosato. <bold>Tasmā</bold>ti yasmā evaṃ upaparikkhiyamāne vimaddanasaho hoti, tasmā.</paragraph>
    <paragraph line="10" number="779"><bold>Yadi</bold><pageBreak edition="Myanmar" number="2.0208" /><bold>eva</bold>nti yadi paramatthato kusalākusalānaṃ kārako, tabbipākānañca vedako natthi, evaṃ sante atha kasmā bhagavatā vuttanti sambandho.</paragraph>
    <paragraph line="11"><bold>Sandhāvatī</bold>ti saṃsarati. Attanā katakusalākusalakammapaccayattā vipākabhūtaṃ sukhadukkhampi attanā katameva nāma hotīti vuttaṃ <bold>‘‘sukhadukkhaṃ sayaṃkata’’</bold>nti.</paragraph>
    <paragraph line="12" number="780"><bold>Saṃsāramāpanno</bold>ti –</paragraph>
    <gatha1 line="13">‘‘Khandhānañca paṭipāṭi, dhātuāyatanāna ca;</gatha1>
    <gathalast line="14">Abbocchinnaṃ vattamānā, ‘saṃsāro’ti pavuccatī’’ti. (dha. sa. aṭṭha. nidānakathā; visuddhi. 2.619) –</gathalast>
    <unindented line="15">Evaṃ vuttakhandhapaṭipāṭiādivasappavattaṃ saṃsāraṃ punappunaṃ pavattivasena paṭipanno. <bold>Dukkhamassa mahabbhaya</bold>nti assa saṃsārāpannassa sattassa jātiādidukkhaṃ mahabbhayaṃ mahābhayasaṃvattanakanti attho. <bold>Opapātiko</bold>ti uppajjamāno.</unindented>
    <paragraph line="16" number="781"><bold>Bhārā have pañcakkhandhā</bold>ti rūpādayo pañcakkhandhā bhārabhūtā, sīse nikkhittabhārasadisāti vuttaṃ hoti. Bhārahāro ca puggalo tassa pañcakkhandhabhārassa hārako. <bold>Bhārādāna</bold>nti <pageBreak edition="Vipassana Research Institut" number="2.0155" /> paṭisandhivasena pañcakkhandhabhāraggahaṇaṃ. <bold>Bhāranikkhepana</bold>nti puna aggahetabbatāpādanena anupādāparinibbānavasena bhārassa nikkhipanaṃ.</paragraph>
    <paragraph line="17" number="782"><bold>Ya</bold>nti kusalākusalakammaṃ. <bold>Saka</bold>nti āyattaṃ.</paragraph>
    <paragraph line="18" number="783"> Ekassa puggalassāti sambandho. <bold>Ekena kappenā</bold>ti ekasmiṃ kappe.</paragraph>
    <paragraph line="19" number="784"><bold>Assaddho</bold>tiādi heṭṭhā vuttatthaṃ.</paragraph>
    <paragraph line="20">‘‘Tañca <pageBreak edition="Myanmar" number="2.0209" /> kho sammutivasena, na paramatthato’’ti vatvā tadeva patiṭṭhāpetuṃ <bold>‘‘nanu bhagavatā’’</bold>tiādi vuttaṃ. ‘‘Kiṃ nu satto’’ti gāthā vajirāya theriyā vuttāpi bhagavato adhippāyavaseneva vuttattā bhagavatā vuttā nāma hotīti katvā vuttaṃ <bold>‘‘bhagavatā idampi vutta’’</bold>nti.</paragraph>
    <paragraph line="21" number="785"><bold>Kiṃ nu sattoti paccesī</bold>ti rūpavedanādīsu kiṃ nāma satto puggaloti gaṇhāsi.</paragraph>
    <paragraph line="22" number="786"><bold>Aṅgasambhārā</bold>ti cakkādiavayavasambhāresu, cakkādiavayavānaṃ samodhānevāti attho. <bold>Saddo</bold>ti vohāro.</paragraph>
    <paragraph line="23"><bold>Tasmā</bold>ti yasmā evaṃ paramatthato sattassa abhāvo bhagavatā vutto, tasmā. Na vacanamattameva ālambitabbaṃ adhippāyaṃ pahāyāti attho. Daḷhamūḷhova hutvā gaṇhātīti <bold>daḷhamūḷhaggāhī,</bold> kāraṇe dassitepi apariccajanavasena gahaṇaṃ daḷhaggahaṇaṃ. Kāraṇasseva daṭṭhumasamatthatāvasena gahaṇaṃ mūḷhaggahaṇaṃ. Tādisena na bhavitabbanti āha <bold>‘‘na ca…pe… bhavitabba’’</bold>nti. <bold>Suttapadāna</bold>nti neyyatthanītatthavasena ubhayathā ṭhitānaṃ suttantānaṃ.</paragraph>
    <paragraph line="24"><bold>Dve saccāni vuttāni</bold> tathā tathā vinetabbānaṃ puggalānaṃ vasenāti adhippāyo. Yesañhi sammutidesanāya visesādhigamo hoti, tesaṃ sammutisaccavasena deseti. Yesañca paramatthadesanāya, tesaṃ paramatthavasena deseti. Desabhāsākusalo viya ācariyo taṃtaṃdesavāsimāṇavānaṃ tāya tāya bhāsāya. <bold>Sammutisaccaṃ paramatthasaccañcā</bold>ti ettha ‘‘puggalo satto <pageBreak edition="Vipassana Research Institut" number="2.0156" /> itthī puriso khattiyo brāhmaṇo devo’’tievamādi paramatthato avijjamānampi loke katasaṅketavasena tathattā sammutisaccaṃ <pageBreak edition="Myanmar" number="2.0210" />. Khandhadhātuāyatanāni satipaṭṭhānātievamādi paramatthavaseneva tathatthā paramatthasaccaṃ. Tenāhu aṭṭhakathācariyā –</paragraph>
    <gatha1 line="25">‘‘Saṅketavacanaṃ saccaṃ, lokasammutikāraṇaṃ;</gatha1>
    <gathalast line="26">Paramatthavacanaṃ saccaṃ, dhammānaṃ bhūtakāraṇaṃ. (dī. ni. aṭṭha. 1.439-443);</gathalast>
    <gatha1 line="27">‘‘Tasmā vohārakusalassa, lokanāthassa satthuno;</gatha1>
    <gathalast line="28">Sammutiṃ voharantassa, musāvādo na jāyatī’’ti.</gathalast>
    <paragraph line="29" number="787-8"> Yo so imaṃ ganthaṃ accantaṃ satatampi cinteti, tassa tato siddhā paramā paññā vepullabhāvaṃ gacchati. Adhiṃ cittasantāpaṃ nīharati apanetīti <bold>adhinīharaṃ</bold>. Vimatiyā vicikicchāya, mohassa vā vināsaṃ karoti upanissayabhāvatoti <bold>vimativināsakaraṃ</bold>. Atthabyañjanasampadāya manavaḍḍhanato <bold>piyakaraṃ. Vikasatī</bold>ti dibbati. <bold>Idhā</bold>ti imasmiṃ sāsane, abhidhamme vā.</paragraph>
    <centered line="30">Iti abhidhammatthavikāsiniyā nāma</centered>
    <centered line="31">Abhidhammāvatārasaṃvaṇṇanāya</centered>
    <centered line="32">Kārakapaṭivedhavaṇṇanā niṭṭhitā.</centered>
  </content>
</document>