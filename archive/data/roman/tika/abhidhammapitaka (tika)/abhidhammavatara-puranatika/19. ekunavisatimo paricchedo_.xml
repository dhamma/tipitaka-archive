<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh08t.nrf43.xml</normativeSource>
    <archivePath>roman/tika/abhidhammapitaka (tika)/abhidhammavatara-puranatika/19. ekunavisatimo paricchedo_.xml</archivePath>
    <baseFileName>19. ekunavisatimo paricchedo_</baseFileName>
    <titlePath>19. Ekūnavīsatimo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">19. Ekūnavīsatimo paricchedo</chapter>
    <subhead line="2">Kaṅkhāvitaraṇavisuddhiniddesavaṇṇanā</subhead>
    <paragraph line="3" number="1227"> Anantaraṃ <pageBreak edition="Vipassana Research Institut" number="2.0232" /> niddiṭṭhāya diṭṭhivisuddhiyā visayabhāvena dassitattā <bold>‘‘etassā’’</bold>ti vuttaṃ, na tadaññato visesanatthaṃ tadaññassa ca abhāvato. Ajjhattaṃ vā hi vipassanābhiniveso hotu bahiddhā vā, atthasiddhiyaṃ pana lakkhaṇato sabbampi nāmarūpaṃ anavasesato pariggahitameva hotīti. <bold>Jānitvā hetupaccaye</bold>ti hetupaccaye pariggaṇhitvā, hetupaccaye pariggaṇhanahetūti vuttaṃ hoti. Paccayapariggahaṇahetu hissa addhattaye kaṅkhāvitaraṇaṃ hotīti. <bold>Vitaritvā</bold>ti atikkamitvā, vikkhambhetvāti attho. Taṃ pana ñāṇaṃ tathāvigataṃ vasibhāvappattaṃ jhānaṃ viya yogino santāne pabandhavasena pavattatīti katvā vuttaṃ <bold>‘‘ṭhita’’</bold>nti.</paragraph>
    <paragraph line="4" number="1229-30"><bold>Nāmarūpassa…pe… āvajjitvā</bold>ti yathā nāma kusalo bhisakko rogaṃ disvā tassa samuṭṭhānaṃ pariyesati, yathā vā pana anukampako puriso kumāraṃ uttānaseyyaṃ <pageBreak edition="Myanmar" number="2.0312" /> rathikāya nipannaṃ disvā ‘‘kassa nu kho ayaṃ puttako’’ti tassa mātāpitaro āvajjati, evamevaṃ <bold>nāmarūpassa ko hetu, ko vā paccayo bhave</bold>. Na tāvetaṃ ahetukaṃ sabbattha, sabbadā, sabbesañca ekasadisabhāvāpattito, na issarādihetukaṃ nāmarūpato uddhaṃ issarādīnaṃ abhāvato. Yepi nāmarūpamattameva issarādayoti vadanti tesaṃ issarādisaṅkhātanāmarūpassa ahetubhāvāpattito, tasmā bhavitabbamassa hetupaccayehi, ‘‘ko nu kho’’ti nāmarūpassa hetupaccaye āvajjitvāti attho. Evaṃ tāva katvā imassa nāmarūpassa hetupaccaye pariggaṇhantena oḷārikattā, supākaṭattā ca rūpassa paccayapariggaho sukaroti paṭhamaṃ tassa paccayapariggaho kātabboti dassento āha <bold>‘‘rūpakāyassā’’</bold>tiādi. Tattha yathā nāmarūpassa paccayapariggaho ahetuvisamahetuvādanivattiyā hoti, evaṃ nibbidāvirāgāvahabhāvena tattha tattha abhiratinivattiyāpi icchitabboti taṃ dvattiṃsākāravasena dassetuṃ <bold>‘‘kesā lomā’’</bold>tiādi vuttaṃ.</paragraph>
    <paragraph line="5" number="1232-3"><bold>Avijjā…pe… mato</bold>ti avijjā taṇhā upādānaṃ kammanti idaṃ catubbidhaṃ <pageBreak edition="Vipassana Research Institut" number="2.0233" /> dhammajātaṃ <bold>etassa</bold> yathāvuttassa <bold>rūpakāyassa hetu,</bold> catubbidho āhāro paccayoti attho. Kasmā pana purimaṃ hetu, itaro paccayoti codanaṃ sandhāya <bold>‘‘janako’’</bold>tiādiṃ vatvā taṃ lokavasena samatthetuṃ <bold>‘‘hetvaṅkurassā’’</bold>tiādi vuttaṃ. Tattha <bold>janako</bold>ti, <bold>anupālako</bold>ti ca antogatahetvatthamidaṃ visesanaṃ, janakattā, anupālakattāti vuttaṃ hoti. Tattha <bold>janakattā</bold>ti nibbattakattā. Iminā bījaṃ viya aṅkurassa avijjādayo rūpakāyassa asādhāraṇakāraṇatāya hetūti dassitaṃ. <bold>Anupālakattā</bold>ti upatthambhakattā. Iminā pana aṅkurassa pathavīsalilādayo <pageBreak edition="Myanmar" number="2.0313" /> viya āhāro sādhāraṇakāraṇatāya paccayoti dassitanti veditabbaṃ.</paragraph>
    <paragraph line="6" number="1234-7"><bold>Itime…pe… gatā</bold>ti evamete avijjādayo pañca dhammā yathārahaṃ <bold>hetu</bold>bhāvaṃ, <bold>paccaya</bold>bhāvañca gatā. <bold>Mātāva upanissayā</bold>ti <bold>avijjā</bold> bhavesu vijjamānadosapaṭicchādanabhāvena, <bold>taṇhā</bold> patthanābhāvena, <bold>upādānaṃ</bold> daḷhaggāhabhāvenāti evaṃ saṅkhārabhavānaṃ hetubhūtā janakasahāyatāya bhavanikantitaṃsahajātaāsannakāraṇattā abhisaṅkhārikā, apassayabhūtā vāti mātā viya upanissayā honti. Yathā pitujanitasukke puttassa uppattīti <bold>pitā</bold> janako, evaṃ <bold>kammaṃ</bold> sattassa uppādakattā <bold>janaka</bold>nti āha. Yathā <bold>dhātī</bold> jātassa <bold>kumārassa</bold> vaḍḍhitā sandhārikā, evaṃ <bold>āhāro</bold> uppannassa kāyassa brūhetā, sandhārako cāti vuttaṃ <bold>‘‘dhātī…pe… bhave’’</bold>ti. Kāmañcettha avijjādayo nāmakāyassāpi paccayo, pakārantarena pana tassa pākaṭaṃ paccayapariggahavidhiṃ dassetuṃ ‘‘cakkhuñcā’’tiādi vuttaṃ. Tattha <bold>cakkhuñcā</bold>ti <bold>ca</bold>-saddo samuccayattho, tena cakkhuviññāṇassa āvajjanādiṃ ajjhattaṃ sabbaṃ paccayajātaṃ saṅgaṇhāti. <bold>Rūpamālokameva cā</bold>ti pana <bold>ca</bold>-saddena yathā bāhirarūpaṃ cakkhuviññāṇassa ārammaṇapaccayo, yathā ca āloko upanissayapaccayo, evaṃ aññampi bāhiraṃ paccayajātaṃ saṅgaṇhāti. <bold>Paṭiccā</bold>ti paccayabhūtaṃ laddhāti attho. Tena cakkhussa nissayapurejātaindriyavippayuttaatthiavigatavasena, rūpālokānañca yathāsambhavaṃ ārammaṇaupanissayapurejātaatthiavigatavasena, itaresañca saddasaṅgahitānaṃ anantarādisahajātādivasena paccayabhāvaṃ dasseti. <bold>Ādi</bold>-saddena phassādīnaṃ viya saha paccayehi sotaviññāṇādīnaṃ saṅgaho veditabbo. Evaṃ sammasanūpagaṃ sabbaṃ nāmaṃ saha paccayena saṅgahitaṃ hoti. Tenāha <bold>‘‘nāmakāyassa paccayaṃ parigaṇhatī’’</bold>ti.</paragraph>
    <paragraph line="7" number="1238-40"><bold>Disvānā</bold>ti <pageBreak edition="Myanmar" number="2.0314" /> etarahi pavattiṃ disvā. <bold>Tathevida</bold>nti iminā na kevalaṃ sappaccayatāmattameva <pageBreak edition="Vipassana Research Institut" number="2.0234" /> paccāmaṭṭhaṃ, atha kho yādisehi <bold>etarahi</bold> pavattati, tādisehi avijjādipaccayeheva <bold>atītepi</bold> pavattitthāti paccayasahitatāpi paccāmaṭṭhāti daṭṭhabbaṃ. <bold>Pubbante</bold>ti atītakhandhappabandhakoṭṭhāse. <bold>Pañcadhāgatā</bold>ti –</paragraph>
    <indent line="8">‘‘Ahosiṃ nu kho ahamatītamaddhānaṃ, na nu kho ahosiṃ ahamatītamaddhānaṃ, kiṃ nu kho ahosiṃ ahamatītamaddhānaṃ, kathaṃ nu kho ahosiṃ ahamatītamaddhānaṃ, kiṃ hutvā kiṃ ahosiṃ nu kho ahamatītamaddhāna’’nti (ma. ni. 1.18; saṃ. ni. 2.20; mahāni. 174) –</indent>
    <unindented line="9">Pañcahi ākārehi <bold>āgatā,</bold> pavattā vā. <bold>Aparante</bold>ti anāgate khandhappabandhakoṭṭhāse. <bold>Pañcadhā samudīritā</bold>ti –</unindented>
    <indent line="10">‘‘Bhavissāmi nu kho ahamanāgatamaddhānaṃ, na nu kho bhavissāmi ahamanāgatamaddhānaṃ, kiṃ nu kho bhavissāmi ahamanāgatamaddhānaṃ, kathaṃ nu kho bhavissāmi ahamanāgatamaddhānaṃ, kiṃ hutvā kiṃ bhavissāmi nu kho ahamanāgatamaddhāna’’nti (ma. ni. 1.18; saṃ. ni. 2.20; mahāni. 174) –</indent>
    <unindented line="11">Evaṃ pañcadhā kathitā.</unindented>
    <paragraph line="12" number="1241"><bold>Paccuppannepi addhāne</bold>ti etarahi paṭisandhiṃ ādiṃ katvā cutipariyante addhānepi. <bold>Addhāna</bold>-ggahaṇena cettha paccuppannakhandhakoṭṭhāsameva vadati. Na hi tabbinimutto añño koci kālo nāma atthīti. <bold>Chabbidhā parikittitā</bold>ti –</paragraph>
    <indent line="13">‘‘Ahaṃ nu khosmi, no nu khosmi, kiṃ nu khosmi, kathaṃ nu khosmi, ayaṃ nu kho satto kuto āgato, so kuhiṃ gāmī ca bhavissatī’’ti (ma. ni. 1.18; saṃ. ni. 2.20; mahāni. 174) –</indent>
    <unindented line="14">Evaṃ <pageBreak edition="Myanmar" number="2.0315" /> chabbidhā vuttā. ‘‘Sabbe tasanti daṇḍassā’’tiādīsu (dha. pa. 129-130) viya padesepi <pageBreak edition="Vipassana Research Institut" number="2.0235" /> sabba-saddassa pavattanato <bold>‘‘sabbā’’</bold>ti vatvāpi <bold>‘‘anavasesā’’</bold>ti vuttaṃ. Natthi etissā avaseso avasiṭṭhoti <bold>anavasesā,</bold> soḷasavidhāpi cesā ekakaṅkhāvasenāpi anavasiṭṭhā hutvāti vuttaṃ hoti. <bold>Pahiyyatī</bold>ti vikkhambhanavasena pahiyyati. Kāmaṃ nāmarūpamattaṃ vinā sattassa adassanena diṭṭhivisuddhiyāva paccuppanne kaṅkhā pahīnā, atītānāgate kaṅkhānaṃ pahānena pana paccuppanne kaṅkhāya atisayappahānaṃ dassetuṃ idheva sā vuttā. Atha vā paccuppanne nissattanāmarūpassa paccayesu pavattakaṅkhāya idheva tīraṇato sā idha vuttā. Vaṇṇabhaṇanaṃ vā etaṃ idha paccuppannakaṅkhāya pahānavacanaṃ yathā taṃ sotāpattimaggādīsu pahīnānampi ca pañcannaṃ orambhāgiyānaṃ saṃyojanānaṃ pahānātiādinā anāgāmimaggādīsu vacananti.</unindented>
    <paragraph line="15" number="1242"><bold>Kammavipākānaṃ vasenāpī</bold>ti purimakammabhavasmiṃ moho avijjā, āyūhanaṃ saṅkhārā, nikanti taṇhā, upagamanaṃ upādānaṃ, cetanā bhavo iti ime pañca dhammā purimakammabhavasmiṃ idha paṭisandhiyā paccayā, idha paṭisandhi viññāṇaṃ, okkanti nāmarūpaṃ, pasādo āyatanaṃ, phuṭṭho phasso, vedayitaṃ vedanā iti ime pañca dhammā idhūpapattibhavasmiṃ pure katassa kammassa paccayā, idha paripakkattā āyatanānaṃ moho avijjā…pe… cetanā bhavo iti ime pañca dhammā kammabhavasmiṃ āyatiṃ paṭisandhiyā paccayāti evaṃ vuttānaṃ kammavaṭṭavipākavaṭṭānaṃ vasena. Kilesavaṭṭopi cettha kammasahāyatāya kammavaṭṭeneva saṅgahitoti daṭṭhabbaṃ.</paragraph>
    <paragraph line="16" number="1243"><bold>Diṭṭhadhammavedanīya</bold>nti ettha diṭṭhadhammo vuccati paccakkhabhūto paccuppanno attabhāvo, tattha veditabbaphalaṃ kammaṃ <pageBreak edition="Myanmar" number="2.0316" /><bold>diṭṭhadhammavedanīyaṃ. Upapajjāparāpariyāhosikammavasā panā</bold>ti upapajjavedanīyaaparāpariyavedanīyaahosikammavasena. Uttarapadalopavasena hi ‘‘upapajjāparāpariya’’nti vuttaṃ. Tattha paccuppannabhavato anantaraṃ upapajjitvā veditabbaphalaṃ kammaṃ <bold>upapajjavedanīyaṃ</bold>. Apare apare diṭṭhadhammato aññasmiṃ aññasmiṃ yatthakatthaci attabhāve veditabbaphalaṃ kammaṃ <bold>aparāpariyavedanīyaṃ</bold>. Ahosi eva kammaṃ, na tassa vipāko ahosi, atthi, bhavissati cāti evaṃ vattabbakammaṃ <bold>ahosikammaṃ</bold>.</paragraph>
    <paragraph line="17">Paṭipakkhehi anabhibhūtatāya, paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā hutvā pavattā <bold>paṭhamajavanacetanā</bold> tasmiṃyeva attabhāve <pageBreak edition="Vipassana Research Institut" number="2.0236" /> phaladāyinī <bold>diṭṭhadhammavedanīyā</bold> nāma. Sā hi vuttākārena balavati javanasantāne guṇavisesayuttesu upakārānupakāravasappavattiyā, āsevanālābhena appavipākatāya ca itaradvayaṃ viya pavattasantānuparamāpekkhaṃ, okāsalābhāpekkhañca kammaṃ na hotīti idheva pupphamattaṃ viya pavattivipākamattaṃ ahetukaphalaṃ deti, sahetukaphaladāne pana paṭisandhiākaḍḍhanampi āpajjeyya. <bold>Tathā asakkonta</bold>nti kammassa vipākadānaṃ nāma upadhippayogādipaccayantarasamavāyeneva hotīti tadabhāvato tasmiṃyeva attabhāve vipākaṃ dātuṃ asakkontaṃ. <bold>Ahosikammaṃ…pe… vipāko</bold>ti ettha ‘‘ahosi kamma’’nti padaṃ visuṃ visuṃ yojetabbaṃ ‘‘ahosi kammaṃ nāhosi kammavipāko, ahosi kammaṃ na bhavissati kammavipāko, ahosi kammaṃ natthi kammavipāko’’ti (paṭi. ma. 1.234). Tattha sakasakakālātikkantassa upapajjavedanīyassa, diṭṭhadhammavedanīyassa ca vasena purimaṃ vuttaṃ. Tañhi kammassa <pageBreak edition="Myanmar" number="2.0317" />, vipākakālassa ca atītattā tathā vattabbattaṃ labhati, dutiyaṃ anāgate arahattaṃ pāpuṇantassa purimabhavesu kataṃ adinnavipākaṃ aparāpariyavedanīyaṃ sandhāya vuttaṃ, tatiyaṃ pana anantarabhave kataṃ upapajjavedanīyaṃ, arahato atītabhavesu kataṃ aparāpariyavedanīyañca sandhāya vuttaṃ. Apare pana ‘‘ekameva atītaṃ kammaṃ addhattaye vipākābhāvaṃ sandhāya tidhā vibhajitvā vutta’’nti vadanti.</paragraph>
    <paragraph line="18"><bold>Atthasādhikā</bold>ti dānādipāṇātipātādiatthassa nipphādikā. Kā pana sāti āha <bold>‘‘sattamajavanacetanā’’</bold>ti. Sā hi sanniṭṭhāpakacetanā vuttanayena paṭiladdhavisesā, paṭisandhiyā anantarapaccayabhāvino vipākasantānassa anantarapaccayabhāvena vā tathā abhisaṅkhatā samānā anantarattabhāve vipākadāyinī upapajjavedanīyaṃ nāma. Yebhuyyavuttiyā cettha ‘‘sattamajavanacetanā’’ti vuttaṃ. Paccavekkhaṇavasitādipavattiyaṃ pana pañcamādikāpi hoti. <bold>Vipākaṃ detī</bold>ti paṭisandhiṃ datvā pavattivipākaṃ deti, adinnapaṭisandhikaṃ pana pavattivipākaṃ detīti natthi. Cutianantarañhi upapajjavedanīyassa okāsoti ācariyā. Paṭisandhiyā pana dinnāya jātisatepi pavattivipākaṃ deti. Tenāha bhagavā ‘‘tiracchānagate dānaṃ datvā sataguṇā pāṭikaṅkhitabbā’’ti (ma. ni. 3.379). <bold>Ubhinna…pe… detī</bold>ti yathāvuttakāraṇavirahato diṭṭhadhammūpapajjavedanīyabhāvaṃ asampattā pañca cetanā vipākadānasabhāvassa anupacchinnattā yadā okāsaṃ labhati, tadā paṭisandhivipākaṃ, pavattivipākaṃ vā deti. <bold>Sati saṃsārappavattiyā</bold>ti iminā <pageBreak edition="Vipassana Research Institut" number="2.0237" /> asati saṃsārappavattiyaṃ ahosikammapakkhe tiṭṭhati vipaccanokāsassa abhāvatoti dīpeti.</paragraph>
    <paragraph line="19" number="1244"> Evaṃ <pageBreak edition="Myanmar" number="2.0318" /> tāva vipākadānakālavasena catubbidhaṃ dassetvā idāni vipākadānapariyāyato, kiccato ca catubbidhataṃ dassetuṃ <bold>‘‘garuka’’</bold>ntiādi vuttaṃ. Tattha <bold>garuka</bold>nti mahāsāvajjaṃ, mahānubhāvañca aññena kammena paṭibāhituṃ asakkuṇeyyakammaṃ. <bold>Bahula</bold>nti abhiṇhaso kataṃ, ekavāraṃ katvāpi abhiṇhasamāsevitañca. <bold>Āsanna</bold>nti maraṇāsannakāle anussaritaṃ, tadā katañca. <bold>Kaṭattākamma</bold>nti garukādibhāvaṃ asampattaṃ katamattatoyeva kammanti vattabbakammaṃ. Tattha kusalaṃ vā hotu akusalaṃ vā, garukāgarukesu yaṃ garukaṃ mātughātakādikammaṃ vā mahaggatakammaṃ vā, tadeva paṭhamaṃ vipaccati. Tathā bahulābahulesu yaṃ bahulaṃ susīlyaṃ dussīlyaṃ vā, tadeva paṭhamaṃ vipaccati. Dūrāsannesu yaṃ āsannaṃ maraṇakāle anussaritaṃ, teneva upapajjati. Āsannakāle kate ca vattabbameva natthīti. Kaṭattā pana kammaṃ punappunaṃ laddhāsevanaṃ purimānaṃ abhāve paṭisandhiṃ ākaḍḍhati. Iti garukaṃ sabbapaṭhamaṃ vipaccati. Tathā hi taṃ ‘‘garuka’’nti vuttaṃ. Garuke asati bahulīkataṃ, tasmimpi asati āsannaṃ, tasmimpi asati kaṭattākammanti vuttaṃ ‘‘purimajātīsu katakammaṃ vipaccatī’’ti.</paragraph>
    <paragraph line="20" number="1245"> Paṭisandhidānādivasena vipākasantānassa nibbattakaṃ <bold>janakaṃ</bold>. Sukhadukkhasantānassa, nāmarūpappabandhassa vā ciratarappattihetubhūtaṃ <bold>upatthambhakaṃ</bold>. Tenāha ‘‘sukhadukkhaṃ upatthambheti, addhānaṃ pavattetī’’ti. Sukhadukkhe pavattamāne bavhābādhatādipaccayūpanipātanena saṇikaṃ saṇikaṃ tassa vibādhakaṃ <bold>upapīḷakaṃ</bold>. Tenāha ‘‘sukhadukkhaṃ pīḷeti bādhati, addhānaṃ pavattituṃ na detī’’ti. Tathā paṭipakkhakammavipākassa appavattikaraṇavasena upacchedakaṃ paṭibāhakaṃ <bold>upaghātakaṃ</bold>. Tenāha ‘‘tassa vipākaṃ paṭibāhitvā’’ti.</paragraph>
    <paragraph line="21">Rūpañca <pageBreak edition="Myanmar" number="2.0319" /> arūpavipākakkhandho cāti rūpārūpavipākakkhandho, kammajarūpassāpi vipākapariyāyo atthīti <bold>‘‘rūpārūpavipākakkhandhe’’</bold>ti vuttaṃ. <bold>Aññena kammenā</bold>ti kusalena vā akusalena vā aññena kammena kattubhūtena <bold>dinnāya paṭisandhiyā</bold> vipāke janite. Tenāha <bold>‘‘janite vipāke’’</bold>ti. Pavattivipākaṃ sandhāya ‘‘janite vipāke’’ti vadanti. <bold>Uppajjanakasukhadukkhaṃ</bold><pageBreak edition="Vipassana Research Institut" number="2.0238" /><bold>upatthambhetī</bold>ti upatthambhakakammaṃ kusalaṃ samānaṃ aññenapi kusalakammena uppajjamānakaṃ sukhaṃ tassa paṭipakkhavibādhanavasena upatthambheti. Akusalaṃ aññena akusalakammena upapajjamānaṃ dukkhaṃ tatheva upatthambheti. Evañca upatthambhentaṃ taṃ dīghakālaṃ pavatteti nāmāti āha <bold>‘‘addhānaṃ pavattetī’’</bold>ti. <bold>Uppajjanakasukhadukkhaṃ pīḷetī</bold>ti upapīḷakaṃ akusalaṃ samānaṃ sukhitassa rogādiantarāyakāraṇasampādakabhāvena sukhasantānaṃ upacchindantaṃ pīḷeti, kusalañca rogādinā dukkhitassa bhesajjādisukhādikāraṇasampādakabhāvena dukkhasantānaṃ vicchindantaṃ pīḷeti. Keci pana ‘‘sukhadukkhassa kāraṇaṃ asampādentampi paṭisandhidāyakakammassa pavattivipākaṃ paṭibāhitvā sayaṃ vipākadāyakakammaṃ upapīḷakakamma’’nti vadanti. Evaṃ sante pana paṭisandhidāyakameva janakakammanti vuttaṃ siyā.</paragraph>
    <paragraph line="22">Apica upaghātakena saha imassa visesabhāvo āpajjati, taṃ paṭisandhivipākassa paṭibāhakanti ce? Taṃ na, avisesena vuttattāti. <bold>‘‘Dubbalaṃ kammaṃ ghātetvā’’</bold>ti vutte ‘‘nanu tassa pubbeyeva siddhattā, niruddhattā ca kathamidaṃ tadupaghātakaṃ hotī’’ti āpannaṃ codanaṃ sandhāya kammassa ghātanaṃ nāma tassa vipākapaṭibāhanamevāti dassento āha <bold>‘‘tassa vipākaṃ paṭibāhitvā’’</bold>ti. Taṃpaṭibāhanañca attano vipākuppattiyā okāsakaraṇanti vuttaṃ <bold>‘‘attano vipākassa okāsaṃ karotī’’</bold>ti. Vipaccanāya katokāsaṃ kammaṃ <pageBreak edition="Myanmar" number="2.0320" /> vipakkameva nāma hotīti āha <bold>‘‘evaṃ…pe… uppannaṃ nāma hotī’’</bold>ti.</paragraph>
    <paragraph line="23">Upapīḷakaṃ aññassa vipākaṃ upacchindati, na sayaṃ attano vipākaṃ deti, upaghātakaṃ pana dubbalakammaṃ upacchinditvā attano vipākaṃ uppādetīti ayametesaṃ viseso. Keci pana ācariyā aparenāpi nayena janakādikammaṃ icchanti. Kathaṃ? Yasmiṃ kamme kate paṭisandhiyaṃ, pavatte ca vipākakaṭattārūpānaṃ uppatti hoti, taṃ janakaṃ. Yasmiṃ pana kate aññena janitassa iṭṭhassa vā aniṭṭhassa vā phalassa vibādhakavicchedakapaccayānuppattiyā, upabrūhakapaccayuppattiyā ca janakānubhāvānurūpaṃ pariposakaciratarappabandhā honti, taṃ upatthambhakaṃ. Janakena nibbattitaṃ kusalaphalaṃ, akusalaphalaṃ vā yena paccanīkabhūtena rogadhātuvisamatādinimittatāya bādhīyati, taṃ upapīḷakaṃ. Yena pana kammunā janakasāmatthiyavasena ciratarappabandhārahampi samānaṃ phalavicchedakapaccayuppattiyā upahaññati vicchijjati, taṃ upaghātakanti.</paragraph>
    <paragraph line="24">Ettha <pageBreak edition="Vipassana Research Institut" number="2.0239" /> ca keci appābādhadīghāyukatāsaṃvattanavasena dutiyassa kusalabhāvaṃ, bavhābādhaappāyukatāsaṃvattanavasena pacchimānaṃ dvinnaṃ akusalabhāvañca vaṇṇenti, bhūridattādīnaṃ pana nāgādīnaṃ, ito anuppadinnayāpanakapetānañca apāyesu akusalavipākassa upatthambhanūpapīḷanūpaghātakāni kammāni santīti catunnampi kusalākusalabhāvo na virujjhati. Kiñcāpi kammānaṃ kammantarañceva vipākantarañca buddhānaṃ kammavipākañāṇasseva yāthāvasarasato pākaṭaṃ hoti. Buddhāveṇikañhetaṃ asādhāraṇaṃ sāvakehi, vipassakena pana ekadesato jānitabbaṃ. Na hi sabbena sabbaṃ ajānantassa paccayapariggaho paripūrati, tasmā tādisaṃ pariggahaṃ sandhāya ‘‘iti ima’’ntiādi vuttaṃ. Yādisehi paccayehi paccuppanne addhāne <pageBreak edition="Myanmar" number="2.0321" /> nāmarūpassa pavatti, tādiseheva itarasmimpi addhadvayeti evaṃ yathā atītānāgate nayaṃ neti, taṃ dassetuṃ <bold>‘‘yathā ida’’</bold>ntiādi vuttaṃ. Addhattayepi kiriyākiriyāphalamattatādassanaparattā codanāya. <bold>Itī kammañcevā</bold>tiādinā vuttassevatthassa nigamanavasena vuttaṃ. <bold>Tassevaṃ…pe… pahiyyatī</bold>ti tassevaṃ samanupassato yā sā pubbantādayo ārabbha ‘‘ahosiṃ nu kho aha’’ntiādinā nayena pavattā vicikicchā pahiyyati.</paragraph>
    <paragraph line="25" number="1246-8"> Pahīnāya pana tāya sabbabhavayonigatiṭhitisattāvāsesu hetuphalasambandhavaseneva pavattanāmarūpamattameva khāyati. Tenevāha <bold>‘‘hetuphalassa sambandhavasenevā’’</bold>tiādi. Kāraṇasāmaggiyaṃ dānādīhi sādhitakiriyāya pavattamānāya kāraṇamatte kattuvohāroti āha <bold>‘‘kāraṇato uddhaṃ kāraṇaṃ na ca passatī’’</bold>ti. Pāka…pe… paṭivedakaṃ na passatīti sambandho. <bold>Pākapaṭivedaka</bold>nti vipākavindakaṃ. Evaṃ apassanto pana kāraṇe sati kārakoti, vipākappavattiyā sati paṭisaṃvedakoti samaññāmatteneva paṇḍitā voharanti. Iccevaṃ sammappaññāya passati. <bold>Suddhadhammā</bold>ti kenaci sattena vā puggalena vā amissadhammā. <bold>Eveta</bold>nti evaṃvidhaṃ etaṃ dassanaṃ sammadassanaṃ, aviparītadassananti attho.</paragraph>
    <paragraph line="26" number="1249"><bold>Bījarukkhādikānaṃ vā</bold>ti yathā bījato rukkho, rukkhato bījanti evaṃ kāraṇaparamparagavesane anādikālikattā bījarukkhasantānassa pubbā koṭi natthi, evaṃ kammapaccayā vipāko, vipākapaccayā kammanti pariyesane anādikālikattā kammavipākasantānassa pubbā koṭi na paññāyati. <bold>Ādi</bold>-saddena ‘‘kukkuṭiyā aṇḍaṃ, aṇḍato kukkuṭī, punapi kukkuṭiyā aṇḍa’’nti evamādiṃ saṅgaṇhāti.</paragraph>
    <paragraph line="27" number="1250-3"><bold>Anāgatepi</bold><pageBreak edition="Myanmar" number="2.0322" /><pageBreak edition="Vipassana Research Institut" number="2.0240" /><bold>saṃsāre</bold>ti yathā atīte, evaṃ anāgatepi addhāne khandhānaṃ paṭipāṭītiādinā vuttasaṃsāre sati. <bold>Appavatti na dissatī</bold>ti kammato vipāko bhavissati, vipākato kammanti anāgate kāriyaparamparāya gavesiyamānāya aparikkhīṇasaṃyojanassa kammavipākānaṃ appavattanaṃ na dissati, pavattati evāti attho. Hetuphalasambandhavasena pavattamāne saṃsāre ‘‘pubbā koṭi na paññāyatī’’ti vacanena kāraṇe ādissa abhāvo vutto, ‘‘appavatti na dissatī’’ti vacanena phalassa avasānābhāvo vuttoti. <bold>Etamattha</bold>nti ‘‘kammassa kārako natthī’’tiādinā vuttamatthaṃ. <bold>Asayaṃvasī</bold>ti na sayaṃvasino, micchābhinivesaparavasāti attho. <bold>Aññamaññavirodhino</bold>ti itarītaraviruddhā diṭṭhiyo vā diṭṭhiyā vā aññamaññena saha virodhino. Gambhīrañāṇagocaratāya <bold>gambhīraṃ</bold>. Tathā <bold>nipuṇaṃ</bold>. Sattasuññatāya, aññamaññasabhāvasuññatāya ca <bold>suññaṃ. Paccaya</bold>nti nāmarūpassa paccayaṃ, tappaccayapaṭivedheneva ca sabbaṃ paṭividdhaṃ hotīti.</paragraph>
    <paragraph line="28" number="1254-6"><bold>Kammaṃ natthi vipākamhī</bold>ti kuṭṭādīsu rajādi viya vipāke santiṭṭhamānaṃ kammaṃ natthi. <bold>Pāko kamme na vijjatī</bold>ti tathā kamme santiṭṭhamāno vipāko natthi. Yathāvuttamevatthaṃ upamāya vibhāvetuṃ <bold>‘‘yathā na sūriye’’</bold>tiādi vuttaṃ. <bold>Maṇimhī</bold>ti sūriyakantamaṇimhi. <bold>Na tesaṃ bahi so atthī</bold>ti te muñcitvā tehi bahi so aggi natthi. <bold>Sambhārehī</bold>ti samaṅgībhūtehi ātapādīhi tīhi kāraṇehi. <bold>Na anto kammassā</bold>tiādi atthato heṭṭhā vuttampi upamānigamanatthaṃ punapi vuttanti daṭṭhabbaṃ.</paragraph>
    <paragraph line="29" number="1257-8"> Yadi hetu, phalañca aññamaññarahitaṃ, kathaṃ hetuto phalaṃ nibbattatīti āha <bold>‘‘kammañca kho upādāyā’’</bold>ti. Na kevalaṃ kammaphalameva suññaṃ katturahitaṃ, sabbampi dhammajātaṃ kārakarahitanti <pageBreak edition="Myanmar" number="2.0323" /> dassetuṃ <bold>‘‘na hettha devo’’</bold>tiādigāthā vuttā. <bold>Hetusambhārapaccayā</bold>ti ekena hetunā ekassa, anekassa vā phalassa anibbattito hetusamūhanimittaṃ, sambhāroti vā paccayādhivacananti hetupaccayanimittanti attho.</paragraph>
    <paragraph line="30" number="1259"><bold>Addhāsu taritvā kaṅkha</bold>nti tīsu addhāsu soḷasavidhaṃ kaṅkhaṃ vitaritvā. Na kevalametaṃ soḷasavidhameva kaṅkhaṃ vitarati, atha kho ‘‘satthari kaṅkhatī’’tiādinayappavattaṃ (dha. sa. 1123; vibha. 915) aṭṭhavidhaṃ kaṅkhampi pajahati. Tathā hettha buddho dhammo saṅgho sikkhāti <pageBreak edition="Vipassana Research Institut" number="2.0241" /> kaṅkhāya gocarabhūtā lokiyā dhammā adhippetā. Na hi lokuttaradhamme ārabbha kilesā pavattituṃ sakkonti. <bold>Pubbanto</bold>ti atītā khandhāyatanadhātuyo, <bold>aparanto</bold>ti anāgatā, <bold>pubbantāparanto</bold>ti tadubhayaṃ, addhāpaccuppannaṃ vā tadubhayabhāgayuttattā. Paṭiccasamuppannadhammaggahaṇena gahito aṭṭhamo kaṅkhāvisayo nāmarūpamattaṃ, idappaccayatā-ggahaṇena pana tassa paccayo gahito, tasmā soḷasavatthukāya pahīnāya aṭṭhavatthukā kaṅkhā appatiṭṭhāva hotīti. Etāsañca pahānena dvāsaṭṭhidiṭṭhigatānipi vikkhambhanti diṭṭhekaṭṭhattā vicikicchāya. Yathā hi diṭṭhi samucchijjamānā vicikicchāya saddhiṃyeva samucchijjati, evaṃ vicikicchā vikkhambhiyamānā diṭṭhiyā saddhiṃyeva vikkhambhīyati. Attābhinivesūpanissayā hi ‘‘ahosiṃ nu kho aha’’ntiādinayappavattā (ma. ni. 1.18; saṃ. ni. 2.20; mahāni. 174) soḷasavatthukā kaṅkhā, sā eva ca pubbantādivatthubhāvena vuttā, attābhinivesavatthukāni dvāsaṭṭhi diṭṭhigatāni, buddhādivatthukā ca tadekaṭṭhāti. <bold>Uṭṭhita</bold>nti uppajjitvā ṭhitaṃ.</paragraph>
    <paragraph line="31" number="1260-2"><bold>Kaṅkhāvitaraṇaṃ</bold><pageBreak edition="Myanmar" number="2.0324" /><bold>nāmā</bold>ti yathāvuttakaṅkhāvitaraṇato kaṅkhāvitaraṇaṃ nāma. Na kevalaṃ kaṅkhāvitaraṇaṃ nāma, <bold>dhammaṭṭhitiñāṇantipi yathābhūtañāṇantipi sammādassanantipi</bold> idaṃ samudīritaṃ. Ettha ca dharīyanti attano paccayehīti dhammā, tiṭṭhati ettha phalaṃ tadāyattavuttitāyāti ṭhiti, dhammānaṃ ṭhiti <bold>dhammaṭṭhiti,</bold> paccayadhammā. Atha vā <bold>dhammo</bold>ti kāraṇaṃ ‘‘dhammapaṭisambhidā’’tiādīsu (vibha. 718-721) viya, dhammassa ṭhitisabhāvo, dhammato ca añño sabhāvo natthīti paccayadhammānaṃ paccayabhāvo, dhammaṭṭhitiyaṃ ñāṇaṃ <bold>dhammaṭṭhitiñāṇaṃ</bold>. Saṅkhārānaṃ yathābhūtaṃ aniccatādi <bold>yathābhūtaṃ,</bold> tattha ñāṇanti <bold>yathābhūtañāṇaṃ</bold>. Sammā passatīti <bold>sammādassanaṃ</bold>. <bold>Laddhappatiṭṭho</bold>ti sāsane patiṭṭhā nāma ariyamaggo. Ayaṃ pana taṃ anadhigatopi tadadhigamupāyapaṭipattiyaṃ ṭhitattā laddhappatiṭṭho viya hotīti ‘‘laddhappatiṭṭho’’ti vutto. Tatoyeva <bold>cūḷako sotāpanno,</bold> lokiyāhi sīlasamādhipaññāhi samannāgatattā uttari appaṭivijjhanto sotāpanno viya niyato, sugatiparāyaṇo ca hotīti cūḷasotāpanno. Sotāpanno hi khīṇāpāyaduggativinipātoti. Atha vā laddhappatiṭṭho kaṅkhāvitaraṇavisuddhisamadhigamena. Sappaccayanāmarūpadassanena hi sammadditadiṭṭhikaṇṭako viniddhutaahetukavisamahetuvādo yathāsakapaccayeheva dhammappavattiṃ ñatvā sāsane patiṭṭhitasaddho laddhappatiṭṭho nāma hotīti. Nāmarūpavavatthānena dukkhasaccaṃ, dhammaṭṭhitiñāṇena samudayasaccaṃ, tasseva aparabhāge aniccato manasikārādividhinā maggasaccañca abhiññāya pavattiyā dukkhabhāvaṃ disvā tassa appavatte nirodhe <pageBreak edition="Vipassana Research Institut" number="2.0242" /> ekaṃseneva ninnajjhāsayatāya lokiyeneva ñāṇena catunnaṃ ariyasaccānaṃ adhigatattā apāyesu abhabbuppattiko, sotāpannabhūmiyañca bhabbuppattiko hotīti cūḷasotāpanno nāmāti vuttaṃ <bold>‘‘sotāpanno</bold><pageBreak edition="Myanmar" number="2.0325" /><bold>hi cūḷako’’</bold>ti. <bold>Tasmā</bold>ti yasmā evaṃ mahānisaṃsametaṃ ñāṇaṃ, tasmā sapañño attano hitānupekkhanapaññāya samannāgato. Tenāha <bold>‘‘atthakāmo’’</bold>ti.</paragraph>
    <centered line="32">Iti abhidhammatthavikāsiniyā nāma</centered>
    <centered line="33">Abhidhammāvatārasaṃvaṇṇanāya</centered>
    <centered line="34">Kaṅkhāvitaraṇavisuddhiniddesavaṇṇanā niṭṭhitā.</centered>
  </content>
</document>