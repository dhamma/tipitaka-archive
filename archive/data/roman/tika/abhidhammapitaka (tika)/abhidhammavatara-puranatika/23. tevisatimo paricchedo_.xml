<?xml version="1.0"?>
<document>
<metadata>
<normativeSource>http://tipitaka.org/romn/cscd/abh08t.nrf47.xml</normativeSource>
<archivePath>roman/tika/abhidhammapitaka (tika)/abhidhammavatara-puranatika/23. tevisatimo paricchedo_.xml</archivePath>
<titlePath>23. Tevīsatimo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">23. Tevīsatimo paricchedo</chapter>
<subhead line="2">Kilesappahānakathāvaṇṇanā</subhead>
<paragraph line="3" number="1375"> Idāni <pageBreak edition="V" number="2.0262" /> imissāyeva catutthañāṇāya ñāṇadassanavisuddhiyā ānubhāvavijānanatthaṃ yena ye dhammā pahātabbā, tesaṃ pahānañca abhisamayakāle pariññādikiccāni ca dassetuṃ <bold>‘‘etesu yena ye dhammā’’</bold>tiādi āraddhaṃ <pageBreak edition="M" number="2.0352" />. <bold>Ye dhammā</bold>ti ye saṃkilesadhammā. <bold>Saṃyojanā</bold>dīsu khandhehi khandhānaṃ, phalena kammassa, dukkhena vā sattānaṃ saṃyojanaṭṭhena bandhanaṭṭhena <bold>saṃyojanāni</bold>. Sampayuttadhammānaṃ vibādhanaṭṭhena, upatāpanaṭṭhena, saṃkiliṭṭhatāya ca <bold>kilesā</bold>. Abhinivesādivasena micchāviparītaṃ pavattanato micchāsabhāvāti <bold>micchattā</bold>. Loke dhammā, lokapariyāpannā dhammā, lokappavattiyaṃ sati anuparamadhammattā vāti <bold>lokadhammā</bold>. Maccherassa bhāvo, kammaṃ vāti <bold>macchariyaṃ</bold>. Viparītaṭṭhena <bold>vipallāsā</bold>. Nāmakāyassa ca rūpakāyassa ca ganthanato <bold>ganthā</bold>. Ariyehi agantabbā, ayuttā gatīti vā <bold>agati</bold>. Āsavantīti <bold>āsavā,</bold> ābhavaggato sabbamokāsalokaṃ, āgotrabhuto sabbe dhamme byāpetvā pavattantīti attho, āsavanti saṃsāradukkhanti vā <bold>āsavā,</bold> cakkhādīhi vā saṃvarāsaṃvaradvārehi sattasantāne āsavanti vaṇato yūsāni sandanti viyāti <bold>āsavā,</bold> āsavanti vā etehi cittāni visayesūti <bold>āsavā</bold>. Saṃsāramahāsāgarappattihananato oghā viyāti <bold>oghā</bold>. Heṭṭhā vuttanayena yojanato <bold>yogā</bold>. Nivārenti lokiyalokuttaraguṇavisesādhigamanti <bold>nīvaraṇāni</bold>. Aniccādidhammasabhāvaṃ atikkamma parato asabhāvato āmasantīti <bold>parāmāsā</bold>. Maṇḍūkaṃ pannago viya ārammaṇaṃ bhusaṃ ādiyantīti <bold>upādānāni</bold>. Appahīnabhāvena sattasantāne anusenti mūsikavisaṃ viya anurūpakāraṇaṃ labhitvā uppajjantīti <bold>anusayā</bold>. Cittassa malīnabhāvakaraṇaṭṭhena <bold>malā</bold>. Akusalakammāni ca tāni duggatīnaṃ pathā cāti <bold>akusalakammapathā</bold>. Idha pana kammapathabhāvaṃ appattānaṃ taṃsabhāvato gahaṇaṃ daṭṭhabbaṃ. Cittaṃ uppajjati etthāti cittuppādo, cetasikarāsi, akusalo ca so cittuppādo cāti <bold>akusalacittuppādo</bold>.</paragraph>
<paragraph line="4">Kāmabhavato <pageBreak edition="M" number="2.0353" /> uparikoṭṭhāsabhāvato tatiyamaggappattiyā uddhaṃ bhajitabbato, sevitabbato cāti <pageBreak edition="V" number="2.0263" /> uddhambhāgā, rūpārūpabhavā, tesaṃ hitāni tatthuppajjanakhandhādiyojanatoti uddhambhāgiyāni, tāniyeva saṃyojanānīti <bold>uddhambhāgiyasaṃyojanāni</bold>. Rūpārūpabhavato heṭṭhimakoṭṭhāsabhāvato tatthuppādakilesānaṃ appahīnabhāvena tatiyamaggappattiyā heṭṭhā bhajitabbato vā adhobhāgā, kāmabhavā, tesaṃ hitāni saṃyojanānīti <bold>adhobhāgiyasaṃyojanānī</bold>ti.</paragraph>
<paragraph line="5">Imesu pana dasasu rūpabhavasaṃyojanaṃ, arūpabhavasaṃyojanaṃ, kāmabhavasaṃyojanañca atthato lobhova, sakkāyadiṭṭhisīlabbataparāmāsāpi diṭṭhiyeva, tasmā dhammato satta saṃyojanāni.</paragraph>
<paragraph line="6">Micchāsaṅkappo micchāvāyāmo micchāsamādhīti tathā pavattānaṃ vitakkavīriyasamādhīnamadhivacanaṃ. Micchāvācādayo tayo tathā pavattā cetanā. Micchāsati pana cittuppādo. Micchāñāṇaṃ tathā pavatto moho. Micchāvimutti lokathūpikādīsu mokkhoti pavattamicchāgāho.</paragraph>
<paragraph line="7"><bold>Kāraṇūpacārenā</bold>ti lābhahetuko lābho, alābhahetuko alābhotiādinā kāriyassa kāraṇavasena upacaraṇena. <bold>Lokadhammaggahaṇa</bold>nti lokadhammaggahaṇena gahaṇaṃ.</paragraph>
<paragraph line="8">Āvāse macchariyaṃ, āvāsahetukaṃ vā macchariyanti <bold>āvāsamacchariyaṃ</bold>. Evaṃ <bold>kulamacchariyā</bold>dīnipi. Tattha <bold>āvāso</bold>ti vihārādi. <bold>Kula</bold>nti upaṭṭhākakulaṃ, ñātikulañca. <bold>Lābho</bold>ti paccayalābhoyeva. <bold>Vaṇṇo</bold>ti sarīravaṇṇo ca guṇavaṇṇo ca. <bold>Dhammo</bold>ti āgamo, adhigamo ca.</paragraph>
<paragraph line="9">‘‘Tayo’’ti <pageBreak edition="M" number="2.0354" /> vatthuṃ abhinditvā vuttaṃ, bhinditvā ca pana vuccamāne dvādasa honti.</paragraph>
<paragraph line="10">Abhisajjanūpanayhanavasena pavattanato abhijjhābyāpādānaṃ kāyaganthatā daṭṭhabbā. ‘‘Idameva saccaṃ moghamañña’’nti evaṃ avatthumhi pavatto abhiniveso idaṃsaccābhiniveso. Sīlabbataparāmāsaidaṃsaccābhinivesakāyaganthā cettha atthato diṭṭhiyeva, tasmā dhammato tayo kāyaganthā.</paragraph>
<paragraph line="11">‘‘Chandadosamohabhayānī’’ti <pageBreak edition="V" number="2.0264" /> agatikāraṇattā vuttaṃ, chandādīhi pana akattabbakaraṇaṃ, kattabbākaraṇañca agati nāma.</paragraph>
<paragraph line="12">Āsavesu kāmarāgabhavarāgā atthato lobhoti dhammato tayo āsavā.</paragraph>
<paragraph line="13"><bold>Tesamevā</bold>ti kāmarāgādīnameva. Te hi ogho viya attani patite apāyasamuddaṃ pāpenti, saṃsāradukkhato ca sīsaṃ ukkhipituṃ na denti, khandhādīni ca khandhādīhi yojenti.</paragraph>
<paragraph line="14"><bold>Kāmupādānādīnī</bold>ti kāmupādānadiṭṭhupādānasīlabbatupādānaattavādupādānāni. Diṭṭhupādānādīni cettha tathā pavattā diṭṭhiyeva, kāmupādānaṃ lobhoti dhammato dve upādānāni.</paragraph>
<paragraph line="15"><bold>Sattānusayā</bold>ti ettha yadi appahīnaṭṭhena sattasantāne anusentīti anusayā. Kasmā satteva vuttā, nanu aññesampi kilesānaṃ appahīnabhāvo vijjatīti? Na mayaṃ appahīnamattena anusayaṃ vadāma, kintu appahīnabhāvena thāmagatakilesā anusayāti, thāmagamanañca nesaṃ aññehi asādhāraṇo sabhāvo daṭṭhabbo. Tathā hi dhammasabhāvavedinā tathāgatena imeyeva anusayā vuttā, kāmarāgoyeva anusayo kāmarāgānusayo. Evaṃ <pageBreak edition="M" number="2.0355" /> sesesupi. Apare pana ‘‘kāmarāgassa anusayo’’tiādinibbacanaṃ vatvā kāmarāgādīnaṃ bījabhūtā attabhāvassa kilesasambhūtā kilesuppādanasatti anusayāti vaṇṇenti, tesaṃ matapaṭikkhepo idha papañcāvahattā anāhaṭo.</paragraph>
<paragraph line="16">Pāṇassa atipāto <bold>pāṇātipāto, pāṇo</bold>ti vohārato satto, paramatthato jīvitindriyaṃ. Tasmiṃ pāṇe pāṇasaññino jīvitindriyupacchedakappayogasamuṭṭhāpikā vadhakacetanā pāṇātipāto. Parabhaṇḍe tathāsaññino tadādāyakappayogasamuṭṭhāpikā theyyacetanā <bold>adinnādānaṃ</bold>. Asaddhammakāmatāya kāyadvārappavattā agantabbaṭṭhānavītikkamacetanā <bold>kāmesumicchācāro</bold>. Abhūtaṃ vatthuṃ bhūtato paraṃ viññāpetukāmassa tathā viññāpanappayogasamuṭṭhāpikā cetanā <bold>musāvādo</bold>. So pana parassa atthabhedakarova kammapatho, itaro kammameva. Saṃkiliṭṭhacittassa parabhedanakāmatāya, attapiyakamyatāya vā parabhedakappayogasamuṭṭhāpikā cetanā <bold>pisuṇavācā</bold>. Sāpi dvīsu bhinnesuyeva kammapatho. Paramammacchedakappayogasamuṭṭhāpikā ekantapharusacetanā <bold>pharusavācā</bold>. Anatthaviññāpanappayogasamuṭṭhāpikā <pageBreak edition="V" number="2.0265" /> saṃkiliṭṭhacetanā <bold>samphappalāpo</bold> nāma. So pana parehi gahiteyeva kammapatho hoti. ‘‘Aho vatedaṃ mama hotū’’ti evaṃ parabhaṇḍābhijjhāyanalakkhaṇā <bold>abhijjhā</bold>. ‘‘Aho vatāyaṃ satto vinasseyyā’’ti evaṃ manopadosalakkhaṇo <bold>byāpādo</bold>. ‘‘Natthi dinna’’ntiādinā nayena viparītadassanalakkhaṇā <bold>micchādiṭṭhi</bold>. Ettha ca natthikaahetukaakiriyadiṭṭhīhiyeva kammapathabhedo.</paragraph>
<paragraph line="17">Imesu ca pāṇātipātādi tividhaṃ kāyakammameva. Taṃ kāyavacīdvāresuyeva uppajjati, na manodvāre. Tathā musāvādādi <pageBreak edition="M" number="2.0356" /> catubbidhaṃ vacīkammameva. Abhijjhādikaṃ pana tividhaṃ manokammameva. Taṃ tīsupi dvāresu pavattati. Dvārantaresupi pavattamānassa sakasakanāmāpariccāgo vuttoyeva. Dhammato cettha ādito satta cetanāsabhāvā, itare tayo cetanāsampayuttāti daṭṭhabbā. Mahāsāvajjaappasāvajjappayogādibhedo pana tattha tattha vuttanayena veditabbo.</paragraph>
<paragraph line="18"><bold>Etānī</bold>ti imāni maggañāṇāni. <bold>Yathāsambhava</bold>nti taṃtaṃmaggānurūpaṃ.</paragraph>
<paragraph line="19">Apāyaṃ gacchanti etehīti <bold>apāyagamanīyā</bold>. <bold>Sesā</bold>ti na apāyagamanīyā. <bold>Oḷārikā</bold>ti tatiyamaggena pahātabbāvatthaṃ upādāya oḷārikā. Tenāha <bold>‘‘sukhumā tatiyamaggañāṇavajjhā’’</bold>ti. Sukhumā kāmarāgapaṭighāti sambandho. <bold>Catutthamaggañāṇavajjhā evā</bold>ti avadhāraṇena paṭhamamaggādivajjhataṃ nivatteti. Na hi rūparāgādīnaṃ apāyagāminiyāvatthāpi atthi, yato te paṭhamañāṇavajjhāpi siyunti.</paragraph>
<paragraph line="20">Yattha yattha pana eva-saddena avadhāraṇaṃ akatvā yaṃ yaṃ dutiyañāṇavajjhanti vā tatiyañāṇavajjhanti vā catutthañāṇavajjhanti vā vakkhati, tattha tattha so so purimañāṇehi hatāpāyagamanīyādibhāvova hutvā upariñāṇavajjho hotīti veditabbo. Tena <bold>lobha…pe… catutthañāṇavajjhānī</bold>ti ettha lobhādayo heṭṭhimamaggavajjhāpi honteva.</paragraph>
<paragraph line="21"><bold>Yase</bold>ti parivāre.</paragraph>
<paragraph line="22"><bold>Dukkhe sukha</bold>nti saññācittavipallāsāti sambandho.</paragraph>
<paragraph line="23"><bold>Agatiyo</bold><pageBreak edition="V" number="2.0266" /><bold>paṭhamamaggañāṇavajjhā</bold>ti kiñcāpi chandādayo taṇhādisabhāvā uparimaggavajjhā, tathāpi tammūlakassa akattabbakaraṇassa, kattabbākaraṇassa ca apāyagamanīyatāya paṭhamamaggañāṇavajjhā.</paragraph>
<paragraph line="24">Katākatakusalākusalavisayaṃ <pageBreak edition="M" number="2.0357" /> yaṃ vippaṭisārabhūtaṃ <bold>kukkuccaṃ,</bold> taṃ idha tatiyañāṇavajjhaṃ vuttaṃ. Yaṃ pana ‘‘kukkuccapakatatāya āpattiṃ āpajjatī’’ti vuttaṃ kukkuccaṃ, taṃ sandhāya ‘‘kukkuccavicikicchā sotāpattimaggena pahīyantī’’ti (dha. sa. aṭṭha. 1176) <bold>dhammasaṅgaṇīaṭṭhakathāyaṃ</bold> vuttaṃ, tasmā dvinnaṃ vacanānaṃ ayaṃ adhippāyo veditabbo. Aññesupi edisesu ṭhānesu adhippāyova pariyesitabbo, na virodhato paccetabbaṃ. Oḷārikānavasesappahānaṃ vā sandhāya kukkuccassa paṭhamatatiyañāṇavajjhatā vuttā. Yaṃ pana arahato uppajjamānaṃ ‘‘bhagavatā paṭikkhittaṃ anuvasitvā anuvasitvā āvasathapiṇḍaṃ bhuñjitunti kukkuccāyanto na paṭiggahesī’’ti (pāci. 204) āgataṃ kukkuccaṃ, na taṃ nīvaraṇaṃ. Na hi nīvaraṇaṃ arahato uppajjati, nīvaraṇapatirūpakaṃ pana kappatīti vīmaṃsanabhūtaṃ vinayakukkuccaṃ nāma, taṃ tathāpavattacittuppādova.</paragraph>
<paragraph line="25">Kāmarāgapaṭighānusayā anusahagatā tatiyañāṇavajjhā, oḷārikānaṃ pana dutiyañāṇavajjhatā heṭṭhā vuttanayāva.</paragraph>
<paragraph line="26">Akusalacittuppāda-ggahaṇena cettha makkhapalāsamāyāsāṭheyyathambhasārambhādīnaṃ saṅgaho katoti daṭṭhabbaṃ.</paragraph>
<paragraph line="27" number="1376"><bold>Tena tenā</bold>ti tena tena ghātakena saddhiṃ. Kiṃ panetāni ete dhamme ghātentāni atītānāgate ghātenti, udāhu paccuppanneti. Kiṃ panettha, yadi tāva atītānāgate, aphalo vāyāmo āpajjati. Kasmā? Pahātabbānaṃ tadā natthitāya. Atha paccuppanne, tathāpi aphalo vāyāmena saddhiṃ pahātabbānaṃ atthitāya. Athāpi kathañci pahānaṃ siyā, saṃkilesikā maggabhāvanā āpajjati <pageBreak edition="M" number="2.0358" /> pahātabbappahāyakānaṃ sahāvaṭṭhānato? Saccametaṃ, ye pana maggena asamugghāṭitattā kāraṇalābhe sati avassaṃ uppajjanārahā kilesā, te attano uppattiyā anuppattidhammataṃ āpādentāni etāni te anāgate ghātenti nāma.</paragraph>
<paragraph line="28" number="1377-82"><bold>Pariññādīni</bold><pageBreak edition="V" number="2.0267" /><bold>kiccānī</bold>ti pariññāpahānasacchikiriyābhāvanāvasena cattāri kiccāni. <bold>Vuttānī</bold>ti ‘‘dukkhaṃ pariññeyya’’ntiādinā (saṃ. ni. 5.1099), ‘‘yo, bhikkhave, dukkhaṃ passatī’’tiādinā (saṃ. ni. 5.1100) ca vuttāni. <bold>Saccābhisamaye</bold>ti catunnaṃ ariyasaccānaṃ paṭivijjhanakkhaṇe.</paragraph>
<paragraph line="29"><bold>Yathāsabhāvato</bold>ti aviparītasabhāvena. <bold>‘‘Jānitabbānī’’</bold>ti vatvā kathaṃ panetaṃ jānitabbaṃ, kathaṃ nāma <bold>ekekassa ñāṇassa ekakkhaṇe</bold> cattāri kiccāni sambhavanti. Na hi tādisaṃ kiñci loke diṭṭhaṃ atthi, na ca vacanaṃ labbhatīti codanaṃ manasi nidhāya tesaṃ jānanavidhiṃ upamāvasena tāva dassetuṃ <bold>‘‘padīpo hī’’</bold>tiādi vuttaṃ. <bold>Vidaṃsetī</bold>ti dasseti. <bold>Pariyādiyatī</bold>ti khepeti.</paragraph>
<paragraph line="30" number="1383-4"><bold>Pariññābhisamayenā</bold>ti anavasesato paricchijja jānanasaṅkhātena paṭivijjhanena. <bold>Abhisametī</bold>ti asammohavasena paṭivijjhati. <bold>Pahānābhisamayenevā</bold>ti samucchedappahānasaṅkhātena paṭivijjhanena asammohatova abhisameti. <bold>Bhāvanāvidhinā</bold>ti sahajātādipaccayatāvasena bhāvanābhisamayavidhinā. Maggañāṇañhi sammāsaṅkappādivasena maggapubbabhāgabhāvanāsambhūtena ariyamaggabhāvanāsaṅkhātena paṭivijjhanena abhisametīti aṭṭhaṅgikaṃ maggaṃ asammohato paṭivijjhati. Tañhi sampayuttadhammesu sammohaṃ viddhaṃsentaṃ attanipi sammohaṃ viddhaṃsetiyeva. <bold>Nirodha</bold>nti <pageBreak edition="M" number="2.0359" /> nibbānaṃ. <bold>Sacchikarotī</bold>ti paccakkhakaraṇavasena paṭivijjhati. ‘‘Nirodhaṃ sacchikarotī’’ti nirodhasaccamekaṃ ārammaṇapaṭivedhena cattāripi saccāni asammohapaṭivedhena maggañāṇaṃ paṭivijjhati.</paragraph>
<paragraph line="31">Evaṃ yuttivasena vibhāvitaṃ ekapaṭivedhaṃ āgamenapi sādhetuṃ <bold>‘‘vuttampi ceta’’</bold>ntiādi vuttaṃ. <bold>Maggasamaṅgissa ñāṇa</bold>nti hi ‘‘yo nu kho, āvuso, dukkhaṃ passati, dukkhasamudayampi so passati, dukkhanirodhampi, dukkhanirodhagāminipaṭipadampi so passatī’’ti (saṃ. ni. 5.1100) ekasaccadassanasamaṅgino aññasaccadassanasamaṅgibhāvavicāraṇāyaṃ tamatthaṃ sādhetuṃ āyasmatā gavampatittherena vuttaṃ. Aññathā kamābhisamaye sati purimadiṭṭhassa puna adassanato samudayādipassato dukkhādidassanaṃ puna avattabbaṃ siyā. Idāni panettha upamāsaṃsandanaṃ karonto āha <bold>‘‘padīpo’’</bold>tiādi. Nissayābhāvahetutāya dukkhapariññāya vaṭṭijjhāpanasadisatā, paṭipakkhaviddhaṃsanatāya samudayappahānassa andhakāravināsanasadisatā, ñāṇālokaparibrūhanatāya maggabhāvanāya <pageBreak edition="V" number="2.0268" /> ālokavidaṃsanasadisatā, tena tena maggena yathā yathā nirodhassa sacchikiriyā, tathā tathā kilesasnehapariyādānaṃ hotīti nirodhasacchikiriyāya snehapariyādānasadisatā kāraṇūpacārena vuttā.</paragraph>
<paragraph line="32" number="1385-6"> Aparāyapi upamāya tamatthaṃ dassento āha <bold>‘‘uggacchanto’’</bold>tiādi. <bold>Obhāsetī</bold>ti pakāseti. <bold>Paṭihaññatī</bold>ti paṭippassambheti. Etthāpi yathā sūriyo rūpagatāni obhāseti, evaṃ maggañāṇaṃ dukkhaṃ parijānāti. Yathā andhakāraṃ vināseti, evaṃ samudayaṃ pajahati. Yathā ālokaṃ dasseti, evaṃ sahajātādipaccayatāya maggaṃ bhāveti <pageBreak edition="M" number="2.0360" />. Yathā sītaṃ paṭippassambheti, evaṃ sabbakilesadarathapariḷāhapaṭippassaddhibhūtaṃ nirodhaṃ sacchikarotīti upamāsaṃsandanaṃ daṭṭhabbaṃ.</paragraph>
<paragraph line="33" number="1388"><bold>Appetī</bold>ti pappoti. Dukkhapariññāya sakkāyatīrasamatikkamabhāvato orimatīrappajahanasadisatā, maggabhāvanāya sattatiṃsabodhipakkhiyadhammavahanatāya bhaṇḍavahanasadisatā, ettāvatā paññābhāvanāya nānākilesaviddhaṃsanavasappavatto ānisaṃso dassito hotīti.</paragraph>
<paragraph line="34">Ariyaphalasamāpattinirodhasamāpattiyopi panassā ānisaṃsāti daṭṭhabbaṃ. Tā pana saṅkhepato evaṃ daṭṭhabbā – ‘‘ariyaphalasamāpattī’’ti hi catunnampi phalaṭṭhānaṃ attano attano ariyaphalassa diṭṭhadhammasukhavihāratthaṃ nirodhe appanā. Cattāropi hi ariyapuggalā sakaṃ sakaṃ phalasamāpattiṃ samāpajjanti. Keci pana ‘‘anāgāmiarahantova samāpajjanti samādhismiṃ paripūrakāritāyā’’ti vadanti, taṃ akāraṇaṃ attanā paṭiladdhasamāpattisamāpajjane samādhismiṃ paripūrakāritāya kātabbābhāvato. Sabbaso asamucchinnakilesassa hi puthujjanassāpi attanā paṭiladdhalokiyasamāpattisamāpajjanaṃ labbhati, kimaṅgaṃ pana samucchinnekaccakilesānaṃ ariyānaṃ. Uparimā pana heṭṭhimaṃ pubbe paṭiladdhampi na samāpajjanti puggalantarabhāvaṃ upagatattā. Samugghāṭitakammakilesanirodhanena hi puthujjanehi viya sotāpannassa, sotāpannādīhi sakadāgāmiādīnaṃ puggalantarabhāvūpagamanaṃ atthi, anantaraphalattā ca lokuttarakusalānaṃ heṭṭhimato uparimo bhavantaragato viya hotīti tassa tassa ariyassa taṃ taṃ phalaṃ bhavaṅgasadisaṃ hoti, tasmā puggalantarabhāvūpagamanena <pageBreak edition="M" number="2.0361" /> paṭippassaddhattā natthi uparimassa heṭṭhimaphalasamāpattiyā <pageBreak edition="V" number="2.0269" /> samāpajjanaṃ, heṭṭhimo pana uparimaṃ na samāpajjati anadhigatattāti cattāropi puggalā sakasakaphalameva samāpajjanti. Taṃ pana samāpajjitukāmena ariyasāvakena rahogatena paṭisallīnena udayabbayādivasena saṅkhārā vipassitabbā. Tassa pavattānupubbavipassanassa saṅkhārārammaṇagotrabhuñāṇānantaraṃ phalasamāpattivasena nirodhe cittaṃ appeti. Phalasamāpattininnacittatāya cettha sekhassa phalameva uppajjati, na maggo. Añño eva hi vipassanācāro ariyamaggāvaho, añño phalasamāpattiāvaho.</paragraph>
<paragraph line="35">Tathā hi ariyamaggavīthiyaṃ anulomañāṇāni anibbiddhapubbānaṃ thūlathūlalobhakkhandhādīnaṃ sātisayaṃ padālanena lokiyañāṇesu ukkaṃsapāramippattāni maggānukūlāni hutvā uppajjanti, phalasamāpattivīthiyaṃ pana tāni tena tena maggena tesaṃ tesaṃ kilesānaṃ samucchinnattā kilesavikkhambhane nirussukkāni kevalaṃ ariyānaṃ phalasamāpattisukhasamaṅgibhāvassa parikammappattāni hutvā uppajjantīti na tesaṃ kutoci vuṭṭhānasambhavo. Yato nesaṃ pacchimo saṅkhāranimittato vuṭṭhahitvā maggassa anantarapaccayo bhaveyya, teneva ca phalasamāpattiyā anantarapaccayabhūtaṃ ñāṇaṃ saṅkhārārammaṇameva hoti, na nibbānārammaṇanti veditabbaṃ. Pubbābhisaṅkhāravasena cassā pabandhavasena pavattiparicchinnakālāpagame bhavaṅgavasena tato vuṭṭhānañca veditabbaṃ.</paragraph>
<paragraph line="36">Nirodhasamāpatti pana tatiyacatutthaphalaṭṭhānaṃ anupubbanirodhavasena cittacetasikānaṃ dhammānaṃ appavatti. Anāgāmiarahantoyeva hi kāmacchandādisamucchindanena samādhismiṃ paripūrakāritāya samathaphalasamannāgatattā nirodhaṃ samāpajjanti. Tathā hetaṃ samathavipassanānaṃ yuganandhabhāvappavattanavasena dvīhi balehi samannāgatasseva sambhavati, tasmā taṃ samāpajjitukāmena <pageBreak edition="M" number="2.0362" /> anāgāminā, khīṇāsavena vā aṭṭhasamāpattilābhinā rahogatena paṭisallīnena paṭhamajjhānaṃ samāpajjitvā vuṭṭhāya tattha saṅkhārā aniccato dukkhato anattato vipassitabbā, tato dutiyaṃ tatiyaṃ catutthaṃ ākāsānañcāyatanaṃ viññāṇañcāyatanaṃ samāpajjitvā vuṭṭhāya tatheva tattha saṅkhārā sammasitabbā, atha ākiñcaññāyatanaṃ samāpajjitvā vuṭṭhāya nānābaddhāvikopanaṃ saṅghapaṭimānanaṃ satthupakkosanaṃ addhānaparicchedoti catubbidhaṃ pubbakiccaṃ kātabbaṃ.</paragraph>
<paragraph line="37">Tattha <pageBreak edition="V" number="2.0270" /> sarīrato visaṃyuttā mañcapīṭhādayo sattāhabbhantare yathā na nassanti, tathā adhiṭṭhānaṃ <bold>nānābaddhāvikopanaṃ</bold>. Sarīrasaṃyutte visuṃ adhiṭṭhānakiccaṃ natthi. Saṅgho pana ñattikammādīsu kiñcideva kammaṃ kattukāmo ‘‘yāva maṃ na pakkosati, tāvadeva vuṭṭhahissāmī’’ti pubbābhogakaraṇaṃ <bold>saṅghapaṭimānanaṃ</bold>. Satthā ca ‘‘sikkhāpadapaññāpanādīsu yāva maṃ na pakkosati, tāvadeva vuṭṭhahissāmī’’ti pubbābhogakaraṇaṃ <bold>satthupakkosanaṃ</bold>. Sattāhabbhantare attano āyusaṅkhārassa pavattanasamatthatāvalokanaṃ <bold>addhānaparicchedo</bold>. Evaṃ katapubbakiccena nevasaññānāsaññāyatanaṃ samāpajjitabbaṃ. Athekaṃ vā dve vā cittavāre atikkamitvā acittako hoti, nirodhaṃ phusati, tato yathāparicchedaṃ tatiyacatutthaphalānaṃ aññatarena nirodhā vuṭṭhahissatīti. Evamayaṃ duvidhā samāpatti lokuttarapaññāya ānisaṃso.</paragraph>
<paragraph line="38" number="1392-4"> Sadevakalokato uttiṇṇena, uttaritarena vāti <bold>lokuttarena</bold> sammāsambuddhena. Paññāya bhāvananti sambandho. <bold>Hitabhāvana</bold>nti idhalokaparalokahitavibhāvanaṃ imaṃ paññābhāvanaṃ. <bold>Sukhasaṃhita</bold>nti siniddhacchāyudakavantatādinā sukhasahitaṃ. <bold>Hita</bold>nti yogakammassa hitaṃ <pageBreak edition="M" number="2.0363" />. <bold>Uttama</bold>nti uggatatamaṃ, accuggataṃ balavantampīti adhippāyo. <bold>Aviggahakampada</bold>nti viggahañca kampañca na detīti aviggahakampadanti attho.</paragraph>
<centered line="39">Iti abhidhammatthavikāsiniyā nāma</centered>
<centered line="40">Abhidhammāvatārasaṃvaṇṇanāya</centered>
<centered line="41">Kilesappahānakathāvaṇṇanā niṭṭhitā.</centered>
</body>
</document>