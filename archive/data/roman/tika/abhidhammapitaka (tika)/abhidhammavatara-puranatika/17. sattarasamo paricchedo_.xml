<?xml version="1.0"?>
<document>
<metadata>
<normativeSource>http://tipitaka.org/romn/cscd/abh08t.nrf41.xml</normativeSource>
<archivePath>roman/tika/abhidhammapitaka (tika)/abhidhammavatara-puranatika/17. sattarasamo paricchedo_.xml</archivePath>
<titlePath>17. Sattarasamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">17. Sattarasamo paricchedo</chapter>
<subhead line="2">Abhiññārammaṇaniddesavaṇṇanā</subhead>
<paragraph line="3" number="1104-5"><bold>Pañca</bold><pageBreak edition="V" number="2.0211" /><bold>iddhividhādīnī</bold>ti –</paragraph>
<gatha1 line="4">‘‘Iddhividhaṃ dibbasotaṃ, paracittavijānanā;</gatha1>
<gathalast line="5">Pubbenivāsānussati, dibbacakkhūti pañcadhā’’ti. –</gathalast>
<unindented line="6">Evamāgatā pañca. <bold>Sattābhiññā imā panā</bold>ti atītaṃsañāṇassa pubbenivāsānussatiñāṇe, manomayañāṇassa ca iddhividhañāṇe antogadhattā vuttaṃ. Atītaṃsañāṇaṃ nāma paresaṃ paccuppannabhave yāva paṭisandhipariyosānaṃ pavattacittārammaṇaṃ ñāṇaṃ. Manomayañāṇampi nāma manomayakāyābhinimmānādivasappavattaṃ iddhividhañāṇaṃ.</unindented>
<paragraph line="7" number="1106"> Idāni imesaṃ abhiññāñāṇānaṃ ārammaṇavinicchaye asammohatthaṃ taṃ dassetumārabhanto āha <bold>‘‘sattanna’’</bold>ntiādi <pageBreak edition="M" number="2.0284" />. <bold>Cattāro ārammaṇattikā</bold>ti parittārammaṇattiko maggārammaṇattiko atītārammaṇattiko ajjhattārammaṇattikoti ime cattāro ārammaṇattikā. <bold>Etthā</bold>ti idaṃ paccāmasanaṃ kiṃ tikānaṃ, udāhu ārammaṇānanti, kiñcettha – yadi tikānaṃ, tadayuttaṃ. Na hi tikesu abhiññāñāṇāni pavattanti. Atha ārammaṇānaṃ, tampi ayuttaṃ. Na hi aññaṃ uddisitvā aññassa paccāmasanaṃ yuttanti. Yathā icchasi, tathā hotu. Bhavatu tāva tikānaṃ, nanu vuttaṃ ‘‘tikesu abhiññāñāṇāni nappavattantī’’ti? Nāyaṃ virodho tikavohārena ārammaṇānaṃyeva gayhamānattā. Atha vā pana hotu ārammaṇānaṃ, nanu vuttaṃ ‘‘aññaṃ uddisitvā aññassa paccāmasanaṃ ayutta’’nti. Ayampi na doso yathāvuttakāraṇenevāti.</paragraph>
<paragraph line="8" number="1107-10"><bold>Parittādīsu sattasū</bold>ti asatipi vatthubhede bhūmikālasantānabhedavasena bhinnesu <pageBreak edition="V" number="2.0212" /> parittamahaggataatītānāgatapaccuppannaajjhattabahiddhārammaṇavasena sattasu parittādiārammaṇavibhāgesu. Iddhividhañāṇassa maggārammaṇatāya abhāvato idha maggārammaṇattiko na labbhati. Kāyaṃ cittasannissitaṃ katvā adissamānena kāyena gantukāmoti sambandho. Cittasannissitakaraṇañca taṃ viya kāyassa adissamānasīghagatikatāvasena taggatikatāpādanaṃ. Yathā cittaṃ na dissati sīghagamanañca, evaṃ kāyampi adissamānaṃ, sīghagamanañca katvā yathicchitaṭṭhānaṃ gantukāmoti ayañhettha attho. <bold>Cittavasenā</bold>ti mahaggatacittavasena pariṇāmetīti pāṭhaseso. Tenāha <bold>‘‘taṃ mahaggate ca cittasmiṃ samāropetī’’</bold>ti. Pādakajjhānañhi samāpajjitvā vuṭṭhāya ‘‘ayaṃ kāyo idaṃ cittaṃ viya adissamāno, sīghagamano ca hotū’’ti parikammaṃ karoti, parikammaṃ pana katvā puna samāpajjitvā <pageBreak edition="M" number="2.0285" /> vuṭṭhāya tatheva parikammaṃ karonto kāyaṃ gahetvā mahaggate pādakacitte samāropeti, taggatikaṃ karoti viya, adissamānaṃ, sīghagamanañca karoti. Taṃ pana sīghagamanatthaṃ abhāvitiddhipādānaṃ viya dandhaṃ appavattitvā katipayacittavāreheva icchitaṭṭhānappattivasena daṭṭhabbaṃ, na ekacittakkhaṇeneva. ‘‘Nāhaṃ, bhikkhave, aññaṃ ekadhammampi samanupassāmi, yaṃ evaṃ lahuparivattaṃ, yathayidaṃ, bhikkhave, citta’’nti (a. ni. 1.48) hi ettha añña-ggahaṇeneva rūpadhammānaṃ gahitattā cittakkhaṇavasena rūpappavatti na yuttā. Yattha yattha ca dhammā uppajjanti, tattha tattheva bhijjanti ca, na ca iddhibalena dhammānaṃ kenaci lakkhaṇaññathattaṃ sakkā kātunti. Cittavasena rūpakāyaṃ pādakajjhāne samāropentassa kāyameva ārammaṇanti āha <bold>‘‘kāyārammaṇato’’</bold>ti, kāye vaṇṇārammaṇatoti vuttaṃ hoti. <bold>Kāyasannissitaṃ katvā citta</bold>nti ettha na cittaṃ kāyaṃ viya dandhaṃ dissamānaṃ karoti, kintu dandhadissamānagatikaraṇamattamevāti daṭṭhabbaṃ.</paragraph>
<paragraph line="9" number="1112-3"><bold>Anāgatamatītañca karoti visayaṃ yadā</bold>ti mahādhātunidhāne mahākassapattherādīnaṃ viya anāgataṃ adhiṭṭhahantānaṃ anāgataṃ ārammaṇaṃ karoti, kāyavasena cittapariṇāmanakāle tadeva ciraniruddhaṃ pādakajjhānaṃ ārammaṇaṃ karontānaṃ atītaṃ ārammaṇaṃ karoti, tadā atītārammaṇaṃ, anāgatagocarañca hoti, <bold>paccuppanno gocaro</bold> paccuppannassa rūpakāyassa ārammaṇakaraṇato. Hatthiādayo abhinimminantassāpi hi kiñcāpi parikammaṃ anāgatārammaṇaṃ hoti, adhiṭṭhānacittaṃ pana paccuppannārammaṇameva. Upacārārammaṇaṃ viya hi paṭibhāganimittaṃ tena saha pātubhūtameva tassārammaṇaṃ hoti.</paragraph>
<paragraph line="10" number="1114-5"><bold>Kāyaṃ</bold><pageBreak edition="V" number="2.0213" /><bold>…pe…</bold><pageBreak edition="M" number="2.0286" /><bold>siyā</bold>ti attano kāyaṃ cittavasena pariṇāmanakāle ajjhattassa kāyassa ārammaṇakaraṇato, attano cittaṃ kāyavasena pariṇāmanakāle cittassa ārammaṇakaraṇato. <bold>Vā</bold>-saddena avuttasamuccayatthena gahite attano kumāravaṇṇādiabhinimmānakāle kāyassa ārammaṇakaraṇato ca ajjhattārammaṇaṃ siyā. <bold>Bahiddhā rūpadassane</bold>ti bahiddhā hatthiassādirūpadassanakāle.</paragraph>
<paragraph line="11" number="1116-8"><bold>Paccuppanne paritte cā</bold>ti sarūpavibhāvanametaṃ. Dibbasotassa hi paccuppannova saddo ārammaṇaṃ hoti, so ca sabhāvato parittova. <bold>Kucchisaddassā</bold>ti kucchiyaṃ vātasaddassa. Tattha pāṇakasaddassa pana savane bahiddhārammaṇameva. Vasitāpattassa attano vitakkavipphārasaddasavanepi ajjhattārammaṇanti vadanti, taṃ pana ekādasabhavaṅgacittato upari bhavaṅgaṃ pavattitumadatvā bhavaṅgato vuṭṭhāya āvajjanasamatthatāvasena vasitāpattasseva yujjati. ‘‘Parassa ca saddassā’’ti sambandhitabbaṃ. Na hi parassa kucchisaddasavaneyeva bahiddhārammaṇaṃ hoti, atha kho parassa cittasamuṭṭhānasaddasavanepīti.</paragraph>
<paragraph line="12" number="1119-22"><bold>Parittādīsū</bold>ti parittamahaggataappamāṇamaggaatītānāgatapaccuppannabahiddhārammaṇesu. <bold>Parittāna</bold>nti kāmāvacaracittānaṃ. <bold>Majjhimāna</bold>nti parittaappamāṇānaṃ majjhe bhavattā majjhimasaṅkhātānaṃ rūpārūpāvacaracittānaṃ. Majjhebhavatā ca desanāvasena, na sabhāvavasena. Cetopariyañāṇaṃ parassa cittameva jānāti, avasesakkhandhattayaṃ pana na jānātīti imaṃ mahāaṭṭhakathāvādaṃ sandhāyāha <bold>‘‘maggacittassa jānane’’</bold>tiādi. Ayañhettha adhippāyo – yasmā cetopariyañāṇaṃ cittameva jānāti, tasmā taṃ maggārammaṇaṃ na hoti <pageBreak edition="M" number="2.0287" />, maggasampayuttacittajānanato pana pariyāyena maggārammaṇatā <bold>aṭṭhakathāyaṃ</bold> anuññātāti. <bold>Paṭṭhāne</bold> pana –</paragraph>
<indent line="13">‘‘Kusalā khandhā iddhividhañāṇassa cetopariyañāṇassa pubbenivāsānussatiñāṇassa yathākammūpagañāṇassa anāgataṃsañāṇassa ārammaṇapaccayena paccayo’’ti (paṭṭhā. 1.1.404) –</indent>
<unindented line="14">Vuttattā <pageBreak edition="V" number="2.0214" /> cattāropi khandhā cetopariyañāṇassa ārammaṇaṃ honti, tasmā nippariyāyeneva maggārammaṇatā labbhatīti idamettha saṅgahakārānaṃ sanniṭṭhānaṃ.</unindented>
<paragraph line="15" number="1123-5"> Atītasattadivasabbhantare, anāgatasattadivasabbhantareyeva ca pavattaṃ paracittaṃ cetopariyañāṇaṃ jānāti, tato paṭṭhāya pana paṭisandhipariyosānaṃ, cutipariyosānañca pavattaṃ atītaṃsañāṇassa, anāgataṃsañāṇassa ca gocaranti adhippāyenāha <bold>‘‘atīte’’</bold>tiādi. Atītassa, anāgatassa ca paracittassa jānanaṃ sambhavati, paccuppannassa pana na sambhavatīti pucchati <bold>‘‘kathañca panā’’</bold>tiādi. Itaro yattha sambhavati, taṃ dassetuṃ paccuppannaṃ tāva vibhajitvā dassento <bold>‘‘paccuppannaṃ tidhā vutta’’</bold>ntiādimāha. <bold>Khaṇasantatiaddhato</bold>ti khaṇapaccuppannaṃ santatipaccuppannaṃ addhāpaccuppannanti evaṃ khaṇasantatiaddhāvasena tidhā vuttaṃ.</paragraph>
<paragraph line="16" number="1126"><bold>Tikkhaṇasampatta</bold>nti uppādaṭṭhitibhaṅgavasena khaṇattayapariyāpannaṃ. <bold>Paccuppannakhaṇādika</bold>nti khaṇa-saddādikaṃ paccuppannaṃ khaṇapaccuppannanti vuttaṃ hoti. <bold>Ekadvesantativārapariyāpanna</bold>nti ettha andhakāre nisīditvā ālokaṭṭhānaṃ gatassa na ca tāva ārammaṇaṃ pākaṭaṃ hoti, yāva pana taṃ pākaṭaṃ hoti, etthantare pavattā rūpasantati, arūpasantati vā ‘‘ekadvesantativārā’’ti <pageBreak edition="M" number="2.0288" /> veditabbā. ‘‘Ālokaṭṭhāne vicaritvā ovarakaṃ paviṭṭhassāpi na tāva sahasā rūpaṃ pākaṭaṃ hoti, yāva taṃ pākaṭaṃ hoti, pubbeva tattha nisinnassa viya etthantare ekadvesantativārā veditabbā. Dūre ṭhatvā pana rajakādīnaṃ hatthavikāraṃ, ghaṇṭibherīādiākoṭanahatthavikārañca disvā na pana tāva saddaṃ suṇāti, yāva pana taṃ suṇāti, etthantare ekadvesantativārā veditabbā’’ti (visuddhi. 2.416) evaṃ tāva <bold>majjhimabhāṇakattherā</bold> vadanti.</paragraph>
<paragraph line="17"><bold>Saṃyuttabhāṇakā</bold> pana ‘‘rūpasantati arūpasantatīti dve santatiyo vatvā udakaṃ akkamitvā gatassa yāva tīre akkantaudakalekhā na vippasīdati, addhānato āgatassa yāva kāye usumabhāvo na vūpasammati, ātapā āgantvā gabbhaṃ paviṭṭhassa yāva andhakārabhāvo na vigacchati, antogabbhe kammaṭṭhānaṃ manasikatvā divā vātapānaṃ vivaritvā olokentassa yāva akkhīnaṃ phandanabhāvo na vūpasammati, ayaṃ rūpasantati nāma. Dve tayo javanavārā arūpasantati nāmāti vatvā tadubhayampi santatipaccuppannaṃ nāmā’’ti (visuddhi. 2.416) evaṃ <pageBreak edition="V" number="2.0215" /> ekameva santativāraṃ vadanti. Tattha majjhimabhāṇakavāde ekaccassa sīghampi pākaṭaṃ hotīti ekadvesantativārāti eka-ggahaṇampi kataṃ. <bold>Ācariyadhammapāla</bold>tthero pana ‘‘atiparittasabhāvautuādisamuṭṭhānā vā ekadvesantativārā veditabbā’’tipi (visuddhi. mahā. 2.416) āha.</paragraph>
<paragraph line="18" number="1127-8"><bold>Ekabbhavaparicchinna</bold>nti ekasmiṃ bhave paṭisandhicutivasena paricchinnaṃ ekabhavapariyāpannaṃ dhammajātaṃ. Yaṃ sandhāya vuttaṃ ‘‘yo cāvuso mano, ye ca dhammā, ubhayametaṃ paccuppannaṃ, tasmiṃ ce paccuppanne chandarāgapaṭibaddhaṃ hoti viññāṇa’’ntiādi, santatipaccuppannañcettha abhidhammaṭṭhakathāsu āgataṃ, addhāpaccuppannaṃ sutte. <bold>Kecī</bold>ti abhayagirivāsino.</paragraph>
<paragraph line="19" number="1129-30"><bold>Yathā</bold><pageBreak edition="M" number="2.0289" /><bold>cā</bold>tiādi ettha tesaṃ opammadassanaṃ. Ekapupphaṃ attano vaṇṭena ekassa vaṇṭaṃ vijjhatīti sambandho. <bold>Mahājanassāpi…pe… vijjhatī</bold>ti ‘‘atītaṃ cittaṃ, anāgataṃ cittaṃ, imassa cittaṃ, asukassa citta’’nti evaṃ vibhāgaṃ akatvā parassa cittaṃ jānāmicceva rāsivasena mahājanassa citte āvajjite ekassa cittaṃ ekena cittena uppādakkhaṇe vā ṭhitikkhaṇe vā bhaṅgakkhaṇe vā ekantena paṭivijjhatīti attho.</paragraph>
<paragraph line="20" number="1131-2"> Taṃ pana tesaṃ vacanaṃ ayuttanti dassetuṃ <bold>‘‘yenāvajjatī’’</bold>tiādi vuttaṃ. Vassasahassampi hi evaṃ āvajjayato āvajjanajavanānaṃ ekasmiṃ ārammaṇe ṭhānaṃ natthi, abhiññācittañca sace khaṇapaccuppannaṃ jānāti, āvajjanena saha ekārammaṇe vattamānameva jānāti, no aññathā, tasmā <bold>tesaṃ</bold> āvajjanajavanānaṃ <bold>dvinnaṃ saha</bold> ekasmiṃ ārammaṇe <bold>aṭṭhānābhāvato taṃ na yujjati</bold>. Bhavatu tāva ko ettha dosoti ce āha <bold>‘‘āvajjanajavanāna’’</bold>ntiādi. Tattha maggaphalavīthito aññaṃ aniṭṭhaṭṭhānaṃ. Maggaphalavīthiyañhi āvajjanādīnaṃ saṅkhārārammaṇattā, gotrabhuādīnañca nibbānārammaṇattā nānārammaṇatā iṭṭhā, aññattha pana aniṭṭhā, tasmā <bold>aniṭṭhe ṭhāne javanāvajjanānaṃ</bold> nānārammaṇatāpattidoso ayuttoti taṃ tesaṃ vacanaṃ <bold>ayuttanti pakāsitaṃ</bold> aṭṭhakathāsūti adhippāyo.</paragraph>
<paragraph line="21" number="1133-4"> Yadi evaṃ, kathaṃ cetopariyañāṇaṃ paccuppannārammaṇaṃ hotīti āha <bold>‘‘tasmā’’</bold>tiādi. Yasmā evaṃ ayuttanti pakāsitaṃ, tasmā. <bold>Javanavārato</bold>ti ekajavanavāravasena <pageBreak edition="V" number="2.0216" />. Idaṃ pana khaṇapaccuppannānantaraṃ lahukaṃ katvā paccuppannadassanatthaṃ vuttaṃ, yaṃ pana vattamānajavanavīthito atītānāgatavasena dvitijavanavīthiparimāṇakāle pavattaṃ paracittaṃ <pageBreak edition="M" number="2.0290" />, taṃ sabbampi ‘‘santatipaccuppannaṃ nāmā’’ti <bold>aṭṭhakathāyaṃ</bold> (visuddhi. 2.416) vuttaṃ, tasmā <bold>javanavārato</bold>ti dvitijavanavāravasena dīpetabbaṃ, na sakalena paccuppannaddhunāti adhippāyo. <bold>Niddiṭṭhaṃ</bold> saṃyuttaṭṭhakathāyaṃ. <bold>Tatrāyaṃ dīpanā</bold>tiādi javanavārassa addhāpaccuppannabhāvadīpanamukhena iddhicittassa pavattiākāradīpanaṃ.</paragraph>
<paragraph line="22" number="1139-41"> Santatipaccuppannampi addhāpaccuppanneneva saṅgahetvā āha <bold>‘‘addhāvasā…pe… panā’’</bold>ti. <bold>Ānandācariyo</bold> panettha abhidhammamātikāya āgatassa paccuppannapadassa addhāsantatipaccuppannapadatthatā na katthaci pāḷiyaṃ vuttā, tasmā cittasāmaññena cittaṃ āvajjayamānaṃ abhimukhībhūtaṃ vijjamānacittaṃ āvajjeti, parikammāni ca taṃ taṃ vijjamānacittaṃ cittasāmaññeneva ārammaṇaṃ katvā cittajānanaparikammāni hutvā pavattanti. Cetopariyañāṇaṃ pana vijjamānacittaṃ paṭivijjhantaṃ tena saha ekakkhaṇe uppajjati. Tattha yasmā santānaggahaṇato ekattavasena āvajjanādīni cittanteva pavattāni, tañca cittameva, yaṃ cetopariyañāṇena vibhāvitaṃ, tasmā samānākārappavattito na aniṭṭhe ṭhāne nānārammaṇatā hotīti khaṇapaccuppannavaseneva imassa paccuppannārammaṇataṃ icchati. <bold>Itarānī</bold>ti āvajjanaparikammacittāni. <bold>Cakkhudvāre viññāṇa</bold>nti cakkhuviññāṇaṃ.</paragraph>
<paragraph line="23" number="1143-7"><bold>Parittādīsu aṭṭhasū</bold>ti cetopariyañāṇassa vuttesu paccuppannārammaṇaṃ hitvā navattabbārammaṇañca pakkhipitvā aṭṭhasu parittādīsu. <bold>Atīte…pe… phalampi vā</bold>ti ettha <bold>attanā</bold>ti nidassanamattaṃ. Parehipi bhāvitamaggaṃ, sacchikataphalañca pubbenivāsānussatiñāṇena samanussarati. <bold>Vā</bold>-saddena vā avuttasamuccayatthena attanā bhāvitaṃ maggaṃ, phalampi vā parehi bhāvitaṃ maggaṃ, phalampi vāti evamattho gahetabbo. Tathā <pageBreak edition="M" number="2.0291" /> ca vuttaṃ <bold>aṭṭhakathāyaṃ</bold> ‘‘attanā, parehi bhāvitamaggaṃ, sacchikataphalañca anussaraṇakāle’’ti (visuddhi. 2.417). <bold>Eva</bold>-kāraṃ pana padapūraṇamattameva. <bold>Phalampi vā</bold>ti ettha ‘‘bhāvita’’nti na sambandhitabbaṃ. Na hi phalaṃ bhāvetabbaṃ hoti, atha kho sacchikātabbamevāti. <bold>Samanussarato magga</bold>nti etthāpi ‘‘attanā, parehi vā bhāvita’’nti sambandhitabbaṃ. <bold>Ekantato</bold>ti niyamato.</paragraph>
<paragraph line="24" number="1148-50"> Nanu <pageBreak edition="V" number="2.0217" /> ca cetopariyañāṇayathākammūpagañāṇānipi atītārammaṇāneva, kiṃ pana tesaṃ, imassa ca ārammaṇe nānākaraṇanti āha <bold>‘‘cetopariyañāṇampī’’</bold>tiādi. <bold>Kiñcāpī</bold>ti ayaṃ nipātasamudāyo, eko vā nipāto visesānabhidhānanimitte upagamane daṭṭhabbo. <bold>Atha kho</bold>ti visesābhidhānasamārambhe. <bold>Cittamevā</bold>ti idaṃ pubbe vicāritameva. <bold>Atīte cetanāmatta</bold>nti idampi pubbe viya mahāaṭṭhakathāvādaṃ sandhāyeva vuttaṃ. Tattha hi yathākammūpagañāṇassa cetanāmattameva ārammaṇaṃ hoti, na cittaṃ, nāpi itare dhammā, yato taṃ yathākammūpaganti vuccatīti iminā adhippāyena yathākammūpagañāṇaṃ atītacetanāmattameva ārammaṇaṃ karotīti vuttaṃ, heṭṭhā dassitapāḷivasena sabbe cattāropi khandhā yathākammūpagañāṇassa ārammaṇanti saṅgahakārānaṃ sanniṭṭhānaṃ. <bold>Natthi kiñci agocara</bold>nti kiñci khandhaṃ vā khandhapaṭibaddhaṃ nāmagottādiṃ vā agocaraṃ nāma natthi. Tañhi atītakkhandhakhandhapaṭibaddhesu dhammesu sabbaññutaññāṇasamānagatikamevāti adhippāyo.</paragraph>
<paragraph line="25" number="1151-2"><bold>Attakkhandhānussaraṇe</bold>ti attano khandhānussaraṇakāle. <bold>Saraṇe…pe… gocara</bold>nti ‘‘atīte vipassī bhagavā ahosi, tassa mātā bandhumatī, pitā bandhumā’’tiādinā nayena nāmagottādiṃ, pathavīnimittādiñca anussaraṇakāle <pageBreak edition="M" number="2.0292" /> navattabbārammaṇaṃ hoti. <bold>Navattabbagocara</bold>nti hi parittārammaṇaatītārammaṇattikavasena vuttaṃ, ajjhattārammaṇattikavasena pana ākiñcaññāyatanajjhānassa ārammaṇabhūtadhammārammaṇakāle navattabbārammaṇaṃ hoti, avasesapaññattārammaṇakāle bahiddhārammaṇaṃ hoti. <bold>Nāmagotta</bold>nti cettha khandhapaṭibaddho sammutisiddho byañjanattho, na byañjanaṃ. Byañjanañhi saddāyatanasaṅgahitattā parittaṃ hoti. Yathāha ‘‘niruttipaṭisambhidā parittārammaṇā’’ti (vibha. 749).</paragraph>
<paragraph line="26" number="1154"><bold>Dibbasotasama</bold>nti yasmā paccuppannaṃ, parittañca rūpaṃ ārammaṇaṃ karoti, tasmā paccuppannārammaṇaṃ, parittārammaṇañca hoti, attano kucchigatarūpadassane, parassa hadayanissitalohitadassanādīsu ca ajjhattārammaṇaṃ, bahiddhārammaṇañca hoti.</paragraph>
<paragraph line="27" number="1155-6"><bold>Parittādīsu aṭṭhasū</bold>ti pubbenivāsānussatiñāṇassa vuttesu atītārammaṇaṃ vajjetvā anāgatārammaṇaṃ pakkhipitvā aṭṭhasu. <bold>Nibbattissati…pe… pajānato</bold>ti iminā nibbattakkhandhajānanamāha <pageBreak edition="V" number="2.0218" />. Anāgataṃsañāṇassa anāgatamagocaraṃ natthi. Tampi hi anāgatakkhandhakhandhapaṭibaddhesu dhammesu sabbaññutaññāṇasamānagatikameva.</paragraph>
<paragraph line="28" number="1163"><bold>Jānane nāmagottassā</bold>ti ‘‘anāgate metteyyo nāma sammāsambuddho uppajjissati, tassa subrahmā nāma pitā bhavissati, brahmavatī nāma mātā’’tiādinā nayena nāmagottādijānanakāle.</paragraph>
<paragraph line="29" number="1164-5"><bold>Parittādīsu pañcasū</bold>ti parittamahaggataatītaajjhattabahiddhārammaṇavasena pañcasu. <bold>Kāmakammassā</bold>ti kāmāvacarakammassa.</paragraph>
<paragraph line="30" number="1169"><bold>Vividhatthavaṇṇapada</bold>nti <pageBreak edition="M" number="2.0293" /> nānappakāraatthapadehi, byañjanapadehi ca sampannaṃ. <bold>Madhuratthamatinīhara</bold>nti madhuratthaṃ atinīharañcāti padacchedo.</paragraph>
<centered line="31">Iti abhidhammatthavikāsiniyā nāma</centered>
<centered line="32">Abhidhammāvatārasaṃvaṇṇanāya</centered>
<centered line="33">Abhiññārammaṇaniddesavaṇṇanā niṭṭhitā.</centered>
</body>
</document>