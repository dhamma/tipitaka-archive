<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh08t.nrf39.xml</normativeSource>
    <archivePath>roman/tika/abhidhammapitaka (tika)/abhidhammavatara-puranatika/15. pannarasamo paricchedo_.xml</archivePath>
    <baseFileName>15. pannarasamo paricchedo_</baseFileName>
    <titlePath>15. Pannarasamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">15. Pannarasamo paricchedo</chapter>
    <subhead line="2">Arūpāvacarasamādhibhāvanāniddesavaṇṇanā</subhead>
    <paragraph line="3" number="980"> Evaṃ pathavīkasiṇavasena catukkapañcakajjhānāni dassetvā yasmā sesakasiṇavasena niddisiyamāne ganthagāravo hoti, tasmā taṃ sabbaṃ ṭhapetvā arūpāvacaraṃ vibhāvetuṃ <bold>‘‘rūpārūpa’’</bold>ntiādi āraddhaṃ. <bold>Rūpārūpamatītenā</bold>ti rūpārūpabhavaṃ atikkantena, punānūpapattivasena rūpārūpabhavaṃ atikkantena, pageva kāmāvacarabhavaṃ. <bold>Rūpārūpādivedinā</bold>ti rūpārūpādibhūmantaravedinā.</paragraph>
    <paragraph line="4" number="982-4"> Yasmā ayaṃ arūpāvacarasamādhi nāma rūpavirāgabhāvanā rūpavirāgavaseneva abhinipphādetabbāva, tasmā taṃ uppādetukāmassa rūpe virajjanākāraṃ, virattamānasena ca tadatthāya paṭipajjanavidhiṃ dassetuṃ <bold>‘‘rūpe kho’’</bold>tiādi āraddhaṃ. Daṇḍanaṭṭhena daṇḍo, muggarādi, parapīḷanādhippāyena tassa ādānaṃ <bold>daṇḍādānaṃ</bold>. <bold>Ādi</bold>-saddena satthādānakalahaviggahavivādatuvaṃtuvaṃpesuññādīnaṃ, adinnādānādīnañca gahaṇaṃ. <bold>Cakkhurogādayo</bold>ti <bold>ādi</bold>-saddena sotarogādīnaṃ. <bold>Rūpe ādīnavaṃ disvā</bold>ti karajarūpādioḷārikarūpe tannidānaṃ dosaṃ disvā. <bold>Nibbindamānaso</bold>ti virattamānaso. <bold>Arūpa</bold>nti arūpāvacarabhāvanaṃ. <bold>Tamhā kasiṇarūpā</bold>ti tamhā paṭibhāganimittasaṅkhātā kasiṇarūpā. Nanu cāyaṃ rūpe ādīnavaṃ disvā taṃ <pageBreak edition="Myanmar" number="2.0256" /> samatikkamatthāya paṭipajjati <pageBreak edition="Vipassana Research Institut" number="2.0191" />, paṭibhāganimittañca arūpaṃ paṇṇattimattattāti kathaṃ tasmā nibbijjatīti anuyogaṃ sandhāya opammavasena tamatthaṃ dassento āha <bold>‘‘sūkarābhihatova sā’’</bold>ti. Yathā hi vane sūkarena pahatamatto sunakho tato bhīto rūpadassanavelāyaṃ bhattapacanaukkhaliṃ dūrato disvā sūkarapaṭibhāgatāya tassaṃ sūkarāsaṅkaṃ uppādetvā utrasto palāyateva, evameva rūpe nibbindamānaso taṃ atikkamitukāmo tappaṭibhāge kasiṇarūpepi nibbijjati, samatikkamitukāmoti adhippāyo.</paragraph>
    <paragraph line="5" number="985-6"><bold>Catutthe pana jhānasmi</bold>nti ṭhapetvā paricchinnākāsakasiṇaṃ navasu pathavīkasiṇādīsu aññatarasmiṃ paṭiladdhacatutthajjhāne. Keci pana ālokakasiṇampi ṭhapetvā aṭṭhasūti vadanti. Tassa pana ṭhapane kāraṇaṃ na dissati. Suṭṭhu ciṇṇo carito atippaguṇikato āvajjanādilakkhaṇo vasībhāvo etenāti <bold>suciṇṇavasī</bold>. <bold>Karoti…pe… yato</bold>ti yasmā idaṃ catutthajjhānacittaṃ mayā nibbindakasiṇarūpaṃ ārammaṇaṃ karoti. <bold>Āsannasomanassañcā</bold>ti yato tatiyajjhānassa āsannatāya āsannasomanassapaccatthikañca. <bold>Thūlasantavimokkhato</bold>ti santavimokkhasaṅkhātaarūpajjhānato etaṃ yato thūlaṃ oḷārikaṃ. Arūpajjhānañhi ye te santā vimokkhā atikkamma rūpe āruppantiādīsu ‘‘santavimokkha’’nti vuccati, santatāsiddhi cassa anussatito daṭṭhabbā.</paragraph>
    <paragraph line="6" number="987-91"><bold>Catutthe</bold>ti catutthajjhāne. Paṭhamāruppañca santato disvāti sambandho, santavasena manasi karitvāti attho. Santato manasikaraṇeneva cettha paṇītato, sukhumato <pageBreak edition="Myanmar" number="2.0257" /> ca manasikāro siddhova hotīti na te visuṃ gahitā. <bold>Pattharitvānā</bold>ti pageva vaḍḍhitaṃ, tadā vaḍḍhanavasena vā pattharitvā. Pubbakālavasena cetaṃ vuttaṃ. Tena naṃ ugghāṭetvā pacchā na vaḍḍhitabbanti dasseti. Na hi taṃ pacchā vaḍḍhanatthāya vāyamiyamānampi vaḍḍhatīti. <bold>Tenā</bold>ti kasiṇarūpena.</paragraph>
    <paragraph line="7">Idānissa ugghāṭanākāraṃ dassetuṃ <bold>‘‘ākāso iti vā’’</bold>tiādiṃ vatvā puna taṃ samatthetuṃ <bold>‘‘ugghāṭento hī’’</bold>tiādi vuttaṃ. Udayavasena, paricchedapharaṇavasena ca antābhāvato <bold>ananto. Na saṃvelletī</bold>ti kaṭasārakakilañjādayo viya na paṭisaṃharati. <bold>Nāvajjanto na pekkhanto</bold>ti anāvajjanto anapekkhanto. Aññadatthu tena phuṭṭhokāsaṃ vuttanayena manasikarontoyevāti adhippāyo <pageBreak edition="Vipassana Research Institut" number="2.0192" />. Idañhi vuttaṃ hoti – rūpāvacaracatutthajjhānassa ārammaṇabhūtaṃ kasiṇarūpaṃ sabbena sabbaṃ amanasikaroto, tena ca phuṭṭhokāsaṃ ‘‘ākāso ākāso’’ti manasikaroto yadā taṃ bhāvanānubhāvena ākāsaṃ hutvā upaṭṭhāti, tadā so kasiṇaṃ ugghāṭeti nāmāti.</paragraph>
    <paragraph line="8" number="992-5"> Evaṃ kasiṇugghāṭanavasena paṭiladdhe ākāsanimitte puna paṭipajjanavidhiṃ, yassatthāya yesaṃ paṭipajjati, tadatthasiddhañca dassetuṃ <bold>‘‘kasiṇugghāṭimākāsaṃ nimitta’’</bold>ntiādi vuttaṃ. Ākāsassa animittabhāvepi nimittena phuṭṭhokāsabhāvato ‘‘nimitta’’nti vuttaṃ. <bold>Pañca…pe… vikkhambhantī</bold>ti nanu rūpāvacarapaṭhamajjhānassa upacārakkhaṇeyeva nīvaraṇāni vikkhambhitāni, tato paṭṭhāya ca na tesaṃ pariyuṭṭhānaṃ atthi. Yadi siyā, jhānato parihāyeyyāti? Saccametaṃ, imassa pana jhānassa vaṇṇabhaṇanavasenetaṃ vuttaṃ yathā aññatthāpi heṭṭhā pahīnānaṃ upari pahānavacananti. Ye pana ‘‘sabbe kusalā dhammā sabbesaṃ akusalānaṃ paṭipakkhāti katvā evaṃ vutta’’nti vadanti, tehi dutiyajjhānūpacārādīsu nīvaraṇavikkhambhanāvacanassa <pageBreak edition="Myanmar" number="2.0258" /> kāraṇaṃ vattabbaṃ hoti. Yampi ceke vadanti ‘‘santeva sukhumāni rūpāvacaraavikkhambhanīyāni, tāni sandhāyetaṃ vutta’’nti, taṃ tesaṃ matimattaṃ. Na hi mahaggatakusalesu lokuttarakusalaṃ viya odhiso pahānaṃ nāma atthi. Yo pana rūpāvacarehi arūpānaṃ uḷāraphalatādiviseso, so bhāvanāvisesena santatarappaṇītatarabhāvena tesuyeva purimapurimehi pacchimapacchimānaṃ viyāti daṭṭhabbaṃ. <bold>Idhāpī</bold>ti na kevalaṃ rūpāvacaracatutthajjhāne, ‘‘sesāni kāmāvacarānī’’tiādīsu pana idha yaṃ vattabbaṃ avuttaṃ, taṃ rūpāvacarajjhānaniddese vuttanayānusārena veditabbaṃ.</paragraph>
    <paragraph line="9" number="997-1001"> ‘‘Puna bhāvetukāmenā’’ti vutte paṭhamameva paṭhamāruppassa bhāvitattā kiṃ bhāvetukāmenāti anuyoge <bold>‘‘dutiyāruppamānasa’’</bold>nti vuttaṃ, na pana ‘‘dutiyāruppamānasaṃ bhāvetukāmenā’’ti iminā ajjhāsayena. Na hi paṭhamaṃ dutiyāruppaṃ bhāvitanti. Rūpāvacarajjhānaṃ anatikkamitvā anadhigantabbato taṃ manasikārasamudācārassa hānabhāgiyabhāvāvahanato rūpāvacarajjhānametassa paccatthikanti katvā vuttaṃ <bold>‘‘āsanna…pe… paccatthikanti cā’’</bold>ti. Vīthipaṭipannāya bhāvanāya uparūparivisesāvahabhāvato, paṇītabhāvasiddhito ca paṭhamāruppato dutiyāruppaṃ santatarasabhāvanti āha <bold>‘‘dutiyāruppa…pe… panā’’</bold>ti. Vakkhati hi ‘‘supaṇītatarā honti, pacchimā pacchimā idhā’’ti <pageBreak edition="Vipassana Research Institut" number="2.0193" /> (abhidha. 1040). <bold>Viññāṇamiccevaṃ manasā kātabba</bold>nti viññāṇaṃ viññāṇaṃ iccevaṃ manasā kātabbaṃ, kevalaṃ anantaṃ anantanti na manasi kātabbaṃ. Tenāha <bold>‘‘anantanti…pe… manasā nidhā’’</bold>ti. Anantaṃ viññāṇaṃ anantaṃ viññāṇanti pana manasi kātuṃ vaṭṭati.</paragraph>
    <paragraph line="10" number="1002-6"><bold>Tasmiṃ</bold><pageBreak edition="Myanmar" number="2.0259" /><bold>pana nimittasmi</bold>nti tasmiṃ paṭhamāruppaviññāṇasaṅkhāte viññāṇanimitte. <bold>Vicārentassa mānasa</bold>nti bhāvanācittaṃ pavattentassa. <bold>Ākāsaphuṭaviññāṇe</bold>ti kasiṇugghāṭimākāsaṃ pharitvā pavatte paṭhamāruppaviññāṇe ārammaṇabhūte. <bold>Appetī</bold>ti appanāvasena pavattati. Sabhāvadhammepi ārammaṇasamatikkamabhāvanāvisesabhāvato idaṃ appanāpattaṃ hoti catutthāruppaṃ viya. <bold>Appanā…pe… nayovā</bold>ti dutiyāruppajjhāne purimabhāge tīṇi, cattāri vā javanāni kāmāvacarāni upekkhāvedanāsampayuttāneva honti. Catutthaṃ, pañcamaṃ vā āruppamānasantiādinā appanānayo paṭhamāruppajjhāne vuttanayova. <bold>Pharitvā pavattaviññāṇa</bold>nti paṭhamāruppaviññāṇaṃ viññāṇañcanti vuccatīti ruḷhīsaddavasena vuttabhāvameva pakāsetuṃ <bold>‘‘viññāṇā…pe… siyā’’</bold>ti vuttaṃ. Pubbe anantassa ākāsassa ārammaṇakaraṇavasena anantatāya ‘‘viññāṇañca’’nti vuttanti. Puna manasikāravasena vā anantatāya tathā vuttanti dassetuṃ <bold>‘‘manakkāravasenāpī’’</bold>tiādi vuttaṃ. Dutiyāruppaṃ bhāvento hi paṭhamāruppaṃ anantato anavasesato manasi karonto anantanti manasi karoti.</paragraph>
    <paragraph line="11" number="1010"><bold>Paṭhamāruppaviññāṇābhāvo</bold>ti kasiṇaṃ ugghāṭetvā ākāso viya ākāsānañcāyatanaṃ pahāya tassa abhāvo manasi kātabbo. Kasmā panettha dutiyāruppaviññāṇābhāvaṃ amanasikatvā paṭhamāruppaviññāṇābhāvo manasi kātabboti? Vuccate – tayidaṃ ārammaṇātikkamanavasena pattabbaṃ, na pana aṅgātikkamanavasena. Tathā ca sati ārammaṇeyeva sātisayaṃ dosadassanena taṃ samatikkamitabbaṃ, ārammaṇañca dutiyāruppassa paṭhamāruppameva, tasmā kasiṇe ādīnavaṃ disvā taṃ ugghāṭetvā tabbivittākāsassa viya paṭhamāruppaviññāṇe ādīnavaṃ disvā taṃ pahāya <pageBreak edition="Myanmar" number="2.0260" /> tadabhāvasseva manasikaraṇaṃ yuttanti. <bold>Abhayagirivāsino</bold> pana ‘‘viññāṇañcāyatanābhāvoyeva manasi kātabbo’’ti vadanti, te pana imesaṃ ārammaṇātikkamanavasena pattabbabhāvaṃ asallakkhetvā kathenti. Yadi sallakkhenti, aññattha dosaṃ disvā aññassa samatikkame atippasaṅgadosato na muccanti.</paragraph>
    <paragraph line="12">Athāpi <pageBreak edition="Vipassana Research Institut" number="2.0194" /> vadeyyuṃ – ‘‘viññāṇañcāyatanaṃ sato samāpajjati, sato samāpajjitvā sato vuṭṭhāti, sato vuṭṭhahitvā taññeva viññāṇaṃ bhāvetī’ti vacanato viññāṇañcāyatanābhāvoyeva manasi kātabbo’’ti, tayidaṃ pāḷiatthaṃ virujjhitvā gahaṇavasena cintitaṃ. Na hettha taññeva viññāṇanti viññāṇañcāyatanaṃ adhippetaṃ. Yadi hi taṃ adhippetaṃ siyā, viññāṇañcāyatananti tassa padhānabhāvena niddiṭṭhattā taññevāti vacaneneva pariyattaṃ, kiṃ viññāṇanti vacanena. Atha sarūpaniddesatthaṃ viññāṇavacanaṃ, evaṃ sati taññeva viññāṇañcāyatananti vuttaṃ siyā, tasmā viññāṇanti vacanena yaṃ ārabbha viññāṇañcāyatanaṃ pavattaṃ, tasseva ākāsānañcāyatanassa gahaṇaṃ, na itarassāti suṭṭhu vuttaṃ.</paragraph>
    <paragraph line="13" number="1011-2"> Paṭhamāruppaviññāṇābhāvomanasikātabboti vatvā manasikāravidhiṃ dassetuṃ <bold>‘‘taṃ panā’’</bold>tiādi vuttaṃ. <bold>Akatvā manasā</bold>ti manasā ārammaṇaṃ akatvā sabbena sabbaṃ taṃ acintetvā. ‘‘Ākāsaṃ ākāsa’’nti manasi karontassa kasiṇavivittākāsaṃ viya ‘‘natthi natthī’’ti, ‘‘suññaṃ suñña’’nti vā manasi karontassa viññāṇavivittaṃ abhāvamattameva upaṭṭhātīti āha <bold>‘‘natthī’’</bold>tiādi. <bold>Vā</bold>-saddo aniyamattho, tena dvīsu pakāresu ekenapi atthasiddhi hotīti dasseti. Avuttavikappanattho vā vā-saddo, tena ‘‘vivittaṃ vivitta’’nti <pageBreak edition="Myanmar" number="2.0261" /> imassapi saṅgaho daṭṭhabbo. Aniyamo panettha tiṇṇampi visuṃ visuṃ pariyāyabhāvatova siddho. Pariyāyasaddā hi visuṃ visuṃyeva atthaṃ sādhentā pariyāyāti loke niruḷhā. Yathāhu –</paragraph>
    <gatha1 line="14">‘‘Pariyāyeneva te yasmā, vadantatthaṃ na saṃhatā;</gatha1>
    <gathalast line="15">Pariyāyatthaṃ tato sabbaṃ, pariyāyesu vavatthita’’nti.</gathalast>
    <paragraph line="16" number="1013-6"><bold>Tasmiṃ nimitte</bold>ti paṭhamāruppaviññāṇassa abhāvasaṅkhāte jhānuppattikāraṇabhūte nimitte. <bold>Sati santiṭṭhatī</bold>ti abhāvanimittārammaṇā sati sammā suppatiṭṭhitā hutvā tiṭṭhati. Satisīsena cettha upacārajjhānānuguṇānaṃ saddhāpañcamānaṃ indriyānaṃ sakiccayogaṃ dasseti. Upacārajjhānaṃ pana ‘‘bhiyyopi samādhiyati mānasa’’nti iminā vuttanti daṭṭhabbaṃ. <bold>Kasiṇugghāṭimā…pe… abhāvake</bold>ti evaṃ pavattaviññāṇassa natthibhāvasaṅkhāte vināsābhāvake na pure abhāvādike. Appanānayo panettha pathavīkasiṇe vuttanayānusārena veditabboti āha <bold>‘‘appanāya nayo’’</bold>tiādi.</paragraph>
    <paragraph line="17" number="1017-9"> Evaṃ <pageBreak edition="Vipassana Research Institut" number="2.0195" /> yaṃ tattha avasiṭṭhaṃ, taṃ atidisitvā idāni visesaṃ dassetuṃ <bold>‘‘ākāsagataviññāṇa’’</bold>ntiādi vuttaṃ. <bold>Parikammamanakkāre tasmiṃ antarahite</bold>ti ‘‘natthi natthī’’ti pavattaparikammamanasikāre amanasikaraṇena asmiṃ paṭhamāruppaviññāṇe antarahite, na pana khaṇabhaṅgavasena, jhānaparihānivasena vā antarahite. Khaṇabhaṅgavasena hi antaradhānaṃ khaṇe khaṇe upalabbhati. Parihānivasena ca antaradhāne puna taṃ anuppādetvā uttari ñāṇādhigamoyeva natthīti. <bold>Tassāpagamamattaṃva passanto vasatī</bold>ti tassa paṭhamāruppassa abhāvamattaṃ passanto so yogāvacaro viharati. Yathā kathaṃ viyāti āha <bold>‘‘sannipāta’’</bold>ntiādi. Idaṃ vuttaṃ hoti – yathā nāma koci puriso maṇḍalamāḷādīsu <pageBreak edition="Myanmar" number="2.0262" /> katthaci kenacideva karaṇīyena sannipatitaṃ bhikkhusaṅghaṃ disvā katthaci gantvā sannipātakiccāvasāne uṭṭhāya pakkantesu bhikkhūsu puna taṃ ṭhānaṃ gantvā olokento suññameva passati, evaṃsampadamidaṃ daṭṭhabbanti. Tatridaṃ opammasaṃsandanaṃ – yathā so puriso sannipatitaṃ bhikkhusaṅghaṃ disvā gato, tato sabbesu bhikkhūsu apagatesu taṃ ṭhānaṃ tehi suññameva passati, na pana tesaṃ kutoci apagatakāraṇaṃ, evamayaṃ yogāvacaro pubbe viññāṇañcāyatanajjhānacakkhunā paṭhamāruppaviññāṇaṃ disvā natthīti manasikārena tasmiṃ apagate tatiyāruppacakkhunā tassa natthibhāvameva passati, na tassa apagatakāraṇaṃ vīmaṃsati jhānassa tādisābhogābhāvatoti.</paragraph>
    <paragraph line="18" number="1020-4"><bold>Catutthā…pe… na ca santa</bold>nti yathā nevasaññānāsaññāyatanacittaṃ saṅkhārāvasesasukhumabhāvappattiyā savisesaṃ santaṃ, evamayaṃ ākiñcaññāyatanasamāpatti na ca santā tadabhāvatoti adhippāyo. <bold>Ca</bold>-saddo panettha avuttasamuccayattho. Tena ‘‘saññā rogo, saññā gaṇḍo, saññā sallaṃ, etaṃ santaṃ, etaṃ paṇītaṃ, yadidaṃ nevasaññānāsaññāyatana’’nti imassapi saṅgaho veditabbo. <bold>Catutthaṃ santato</bold>ti saṅkhārāvasesasukhumabhāveneva savisesaṃ santatāya, asantabhāvakararogādisarikkhakasaññāvirahato ca santato disvā. <bold>‘‘Santaṃ santamidaṃ citta’’</bold>nti iminā bhāvanākāraṃ dasseti. <bold>Vibhaṅgepi</bold> hi taṃyeva ākiñcaññāyatanaṃ santato manasi karotīti ayameva bhāvanākāro gahito. Apare pana ‘‘pāḷiyaṃ imassa bhāvanākāro na gahito’’ti vatvā tattha kāraṇaṃ vadanti, tattha vattabbaṃ <bold>visuddhimaggasaṃvaṇṇanādito</bold> gahetabbaṃ.</paragraph>
    <paragraph line="19" number="1027"> Tatiyāruppasaṅkhātakkhandhesu ca catūsupi ārammaṇabhūtesūti adhippāyo.</paragraph>
    <paragraph line="20" number="1029-31"><bold>Abhāvamattampī</bold>ti <pageBreak edition="Myanmar" number="2.0263" /><pageBreak edition="Vipassana Research Institut" number="2.0196" /> suññatamattampi evaṃ sukhumampīti adhippāyo. <bold>Santārammaṇatāyā</bold>ti santaṃ ārammaṇaṃ etassāti santārammaṇā, tabbhāvo santārammaṇatā, tāya, na jhānasantatāya. Na hi tatiyāruppasamāpatti catutthāruppato santatarā. Codako yaṃ santato manasi karoti, na tattha ādīnavadassanaṃ bhaveyya. Asati ca ādīnavadassane na samatikkamo eva siyāti <bold>‘‘santato ce manakkāro kathañca samatikkamo’’</bold>ti āha. Itaro <bold>‘‘anāpajjitukāmattā’’</bold>tiādinā parihāramāha. Tena ādīnavadassanampi atthevāti dasseti. Yasmiñhi jhāne abhirati, tattha āvajjanasamāpajjanādipaṭipattiyā bhavitabbaṃ. Sā panassa tatiyāruppe sabbasova natthi, kevalaṃ suññabhāvato ārammaṇakaraṇamattameva. Tathā hesa kiñcāpi taṃ santato manasi karoti, atha khvassa ‘‘ahametaṃ āvajjissāmi, samāpajjissāmī’’ti <bold>ābhogo</bold> samannāhāro na hoti. Kasmā? Ākiñcaññāyatanato nevasaññānāsaññāyatanasamāpattiyā paṇītataratāya. Yathā hi rājā mahatā rājānubhāvena nagaravīthiyaṃ caranto dantakārādayo kammakāre cheke anekāni dantavikatiādīni sippāni karonte disvā ‘‘aho vata re chekā ācariyā, īdisāni sippāni karissantī’’ti evaṃ tesaṃ chekatāya tussati, na cassa evaṃ hoti ‘‘aho vatāhampi rajjaṃ pahāya evarūpo sippiko bhaveyya’’nti. Taṃ kissa hetu? Rajjasiriyā mahānisaṃsatāya, so tesaṃ jīvitaṃ tiṇāyapi amaññamāno te samatikkamitvā gacchati, evaṃsampadamidaṃ daṭṭhabbaṃ.</paragraph>
    <paragraph line="21" number="1032"><bold>Sukhumaṃ para</bold>nti ukkaṃsato sukhumaṃ, paṭhamajjhānūpacārato paṭṭhāya hi tacchentiyā viya pavattamānāya bhāvanāya <pageBreak edition="Myanmar" number="2.0264" /> anukkamena saṅkhārā tattha antimakoṭṭhāsataṃ pāpitāti. Yadi evaṃ kathaṃ bhāvanā attano kiccaṃ sādheti, nanu cesā tadavatthaṃ pāpitā ārammaṇaṃ na sammā upanijjhāyatīti? Nayidameva daṭṭhabbaṃ. Bhāvanābalena sukhumabhāvaṃ pāpitāpi cesā attano kicce dubbalattaṃ na pāpitā, atha kho vipphārikatābhāvaṃ gamitā, tena tathā sukhumāpi attano kicce na dubbalā evāti na tattha tassā asāmatthiyaṃ hoti.</paragraph>
    <paragraph line="22" number="1033-4"><bold>Yāya saññāyā</bold>ti yādisāya saññāya saddappavattihetubhūtāya. <bold>So</bold> nevasaññānāsaññāyatanasamaṅgī puggalo. <bold>Nevasaññī ca nāsaññī hoti</bold> nevasaññānāsaññāsamaṅgī hoti. <bold>Na kevalaṃ tu saññāva edisī</bold> sukhumā nevasaññānāsaññā hoti, <bold>atha kho pana vedanādayopi</bold> sukhumā, vedanāpi nevavedanānāvedanā, cittampi nevacittaṃnācittaṃ, phassopi nevaphassonāphasso <pageBreak edition="Vipassana Research Institut" number="2.0197" />. Esa nayo sesasampayuttadhammesu. Saññāsīsena pana ‘‘nevasaññānāsaññāyatana’’nti vuttaṃ ‘‘nānattakāyā nānattasaññino’’tiādīsu (dī. ni. 3.332, 341, 357, 359; a. ni. 7.44; 9.24) viya. Nanu cettha yadi saññā atthi, kathaṃ nevasaññāti vattuṃ vaṭṭati. Yadi natthi, kathaṃ nāsaññāti anuyogaṃ sandhāya imamatthaṃ upamāhi sādhetuṃ <bold>‘‘pattamakkhanatelenā’’</bold>tiādi vuttaṃ. Tattha <bold>pattamakkhaṇatelenā</bold>ti antovutthatāya yāguyā saddhiṃ akappiyaṭṭhena telaṃ atthīti, nāḷipūrādīnaṃ vasena natthīti ca vattabbena patte makkhitatelena. <bold>Maggasmiṃ udakena cā</bold>ti upāhanatemanamattaṭṭhena udakaṃ atthīti, nahānavasena natthīti ca vattabbena maggasmiṃ udakena.</paragraph>
    <paragraph line="23" number="1035-7"><bold>Ayaṃ attho</bold>ti kiñci visesaṃ upādāya sabhāvato atthīti vattabbasseva dhammassa kiñci visesaṃ upādāya <pageBreak edition="Myanmar" number="2.0265" /> natthīti vattabbatāsaṅkhāto ayamattho. Paṭusaññākiccaṃ kātuṃ asamatthatāya hi nevasaññatā, saṅkhārāvasesasukhumabhāvena nāsaññatā ca hoti. Tenāha <bold>‘‘paṭusaññāya kiccassā’’</bold>tiādi. Ārammaṇasañjānanañceva vipassanāya visayabhāvaṃ upagantvā nibbidājananañca paṭusaññākiccaṃ kathamayaṃ saññāva samānā saññākiccaṃ kātuṃ na sakkotīti āha <bold>‘‘yathā dahanakicca’’</bold>ntiādi. Nhātukāmassa uṇhasītabhāvaṃ akatvā sukhajananatāya <bold>sukhodakaṃ,</bold> tasmiṃ. Tejodhātu yathā dahanakiccaṃ kātuṃ na sakkoti, evamesā atisantārammaṇe pavattattā ārammaṇasañjānanaṃ kātuṃ na sakkoti, paramasukhumattaṃ gatāva. Teneva hesā akatābhinivesassa vipassanāñāṇena sukhaggayhā na hotīti sesasamāpattīsu saññā viya vipassanāya visayabhāvaṃ upagantvā nibbidājananampi kātuṃ na sakkoti, aññesu hi khandhesu akatavipassanābhiniveso bhikkhu nevasaññānāsaññāyatanakkhandhe sammasitvā nibbidaṃ pattuṃ samattho nāma natthi, api āyasmā sāriputto. Pakativipassako pana sāriputtasadiso bhikkhu khandhādimukhena vipassanaṃ abhinivisitvā dvārārammaṇehi saddhiṃ dvārappavattadhammānaṃ vipassanaṃ ārabhitvā ṭhito sakkuṇeyya tabbisayaṃ udayabbayañāṇaṃ uppādetuṃ, sopi kalāpasammasanavaseneva, no anupadadhammavipassanāvasena. Na hi sāriputtasadiso bhikkhu catutthāruppapariyāpannesu phassādidhammesu vinibbhujitvā visuṃ visuṃ sarūpato gahetvā aniccādivasena sammasituṃ sakkoti. Kevalaṃ pana avinibbhujja ekato gahetvā kalāpato samūhatoyeva sammasituṃ samattho hoti, evaṃ sukhumattenesā vijjati.</paragraph>
    <paragraph line="24" number="1038-40"><bold>Rūpa</bold>nti <pageBreak edition="Vipassana Research Institut" number="2.0198" /> kasiṇarūpasaṅkhātaṃ paṭibhāganimittaṃ. <bold>Ākāsa</bold>nti kasiṇugghāṭimākāsaṃ. <bold>Viññāṇa</bold>nti ākāse pavattaviññāṇaṃ <pageBreak edition="Myanmar" number="2.0266" />. <bold>Tadabhāvaka</bold>nti tassa ākāse pavattaviññāṇassa abhāvakaṃ. <bold>Kamato</bold>ti paṭhamāruppaṃ samatikkamitvā hotītiādinā anukkamato. Attanā vuttamatthaṃ aṭṭhakathāvacanaṃ āharitvā sādhento <bold>‘‘āha cā’’</bold>tiādimāha. <bold>Idhā</bold>ti imāsu catūsu arūpasamāpattīsu. <bold>Pacchimā pacchimā</bold> samāpattiyo hi purimāpurimāhi samāpattīhi <bold>supaṇītatarā</bold> suṭṭhu paṇītatarā, sundarapaṇītatarāti vā attho. <bold>Pāsādatalasāṭikā</bold>ti catubhūmakapāsādassa heṭṭhimaheṭṭhimato uparūpari savisesā pañca kāmaguṇā, cattāro pāsādatalā ca thūlasaṇhasaṇhatarasaṇhatamasuttehi vihitā āyāmavitthārato samappamāṇā sāṭikā ca.</paragraph>
    <paragraph line="25" number="1042"> Rūpārūpabhavaṃ abhibhuyya nibbānaṃ yāti, atha vā nīvaraṇe abhibhuyya rūpārūpabhavaṃ yātīti attho.</paragraph>
    <centered line="26">Iti abhidhammatthavikāsiniyā nāma</centered>
    <centered line="27">Abhidhammāvatārasaṃvaṇṇanāya</centered>
    <centered line="28">Arūpāvacarasamādhibhāvanāniddesavaṇṇanā niṭṭhitā.</centered>
  </content>
</document>