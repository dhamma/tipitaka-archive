<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh08t.nrf16.xml</normativeSource>
    <source>roman/tika/abhidhammapitaka (tika)/abhidhammavatara-puranatika/17. sattarasamo paricchedo.xml</source>
    <script>roman</script>
    <directory>/tika/abhidhammapitaka (tika)/abhidhammavatara-puranatika</directory>
    <basename>17. sattarasamo paricchedo</basename>
    <titlePath>17. Sattarasamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">17. Sattarasamo paricchedo</chapter>
    <subhead line="2">Abhiññārammaṇaniddesavaṇṇanā</subhead>
    <paragraph line="3" number="1104"><bold>Anāgataṃsañāṇañcā</bold>ti na āgato anāgato, na tāva sampattoti attho, anāgate aṃsā koṭṭhāsā tesaṃ ñāṇaṃ anāgataṃsañāṇaṃ. Yaṃ yaṃ kammaṃ yathākammaṃ, taṃ upagacchati jānātīti <bold>yathākammupagaṃ,</bold> vipākacetanājānanakañāṇaṃ.</paragraph>
    <paragraph line="4" number="1107-9"><bold>Tattha</bold><pageBreak edition="Vipassana Research Institut" number="1.0105" /> tesu ārammaṇattikesu. <bold>Cittasannissitaṃ katvā</bold>ti taṃ kāyaṃ cittaṃ sannissitaṃ karitvā tameva kāyacittacetasikavasena mahaggate cittasmiṃ samāropeti ñāṇaṃ iddhividhañāṇaṃ, tato kāyārammaṇato kāyassa parittattā kāmāvacarattā parittārammaṇaṃ ñāṇaṃ siyā.</paragraph>
    <paragraph line="5" number="1110-3"><bold>Dissamānena</bold><pageBreak edition="Myanmar" number="0.0126" /><bold>kāyena, gantukāmo yadā bhave</bold> yo yogī dissamānena kāyena gantukāmo yadā bhaveyya, so yogī tadā cittaṃ <bold>kāyasannissitaṃ katvā</bold> rūpakāye sannissitaṃ katvā taṃ pādakajjhānacittaṃ kāyavasena kāye āropeti, tadā jhānārammaṇato taṃ ñāṇaṃ mahaggatagocaraṃ hoti, yaṃ ñāṇaṃ yadā <bold>anāgatañca</bold> dhammajātaṃ, <bold>atītañca</bold> dhammajātaṃ <bold>visayaṃ</bold> ārammaṇaṃ karoti, tadā taṃ ñāṇaṃ atītārammaṇaṃ hoti, tadā anāgatārammaṇaṃ ārammaṇakaraṇakāle anāgatagocaraṃ hoti. Dissamānena kāyena tassa bhikkhuno gamane pana sati <bold>tassa</bold> yogino ñāṇassa gocaro paccuppanno nāma hoti, iti viniddise.</paragraph>
    <paragraph line="6" number="1114"> Kāyaṃ cittassa vasena citte āropeti, cittaṃ kāyassa vasena kāye āropeti, iti pariṇāmanakālasmiṃ tassa yogino ñāṇaṃ ajjhattārammaṇaṃ siyā. <bold>Sampavattati sattasū</bold>ti parittamahaggataatītaanāgatapaccuppannaajjhattabahiddhārammaṇasaṅkhātesu <bold>sattasu</bold> ārammaṇesu sampavattati.</paragraph>
    <paragraph line="7" number="1120"><bold>Jānane majjhimāna</bold>nti mahaggatānaṃ jānane.</paragraph>
    <paragraph line="8" number="1122"><bold>Etassa</bold> cetopariyañāṇassa maggārammaṇatā pariyāyena eva <bold>matā</bold> ñātā.</paragraph>
    <paragraph line="9" number="1126-7"><bold>Tattha tikkhaṇasampattaṃ, paccuppannaṃ khaṇādikaṃ</bold>.</paragraph>
    <paragraph line="10"><bold>Tattha</bold> tesu paccuppannesu yaṃ paccuppannaṃ khaṇādikaṃ <bold>tikkhaṇasampattaṃ</bold> uppādaṭṭhitibhaṅgakkhaṇasampattaṃ <bold>khaṇādikaṃ</bold> khaṇāyeva taṃ khaṇāvayavaṃ paccuppannaṃ nāma. <bold>Ekadvesantativārapariyāpanna</bold>nti ekacittadvicittavīthivārapariyāpannaṃ santatipaccuppannaṃ nāma. <bold>Paccuppannanti pacchima</bold>nti addhāpaccuppannanti attho.</paragraph>
    <paragraph line="11" number="1131-2"> Yena <pageBreak edition="Myanmar" number="0.0127" /><pageBreak edition="Vipassana Research Institut" number="1.0106" /> āvajjanacittena dhamme āvajjati, yena cetasā jānāti, <bold>tesaṃ</bold> dvinnaṃ āvajjanajavanacittānaṃ sahaṭṭhānassa abhāvā <bold>taṃ</bold> ‘‘khaṇādikattayaṃ paccuppanna’’ntiādikaṃ ‘‘ekassa cittamekena, avassaṃ pana vijjhati’’iti pariyosānaṃ vacanaṃ na yujjati. Āvajjanajavanānaṃ nānārammaṇabhāvaṃ pattito āpajjanato ca na yujjati. <bold>Aniṭṭhe pana ṭhāne</bold> tesaṃ āvajjanajavanānaṃ ekārammaṇabhāve anicchite tasmiṃ ṭhāne na yujjati, aññasmiṃ pana ṭhāne maggavīthiyaṃ āvajjanaparikammajavanānaṃ kasiṇādikaṃ ārammaṇaṃ hoti, gotrabhulokuttaracittānañca nibbānaṃ ārammaṇaṃ hoti, ettha ārammaṇajavanānaṃ ekārammaṇatā anicchatā.</paragraph>
    <paragraph line="12" number="1134-41"> ‘‘Ekabbhavaparicchinnaṃ, paccuppannanti pacchima’’nti vatvā puna aññena pariyāyena taṃ paccuppannaṃ dassetuṃ idaṃ <bold>addhākhyaṃ</bold> addhānāma paccuppannaṃ javanavārato dīpetabbaṃ. <bold>Iti</bold> vacanaṃ niddiṭṭhaṃ. Yadā <bold>iddhimā</bold> yogī parassa cittaṃ ñātuṃ āvajjati, tassa āvajjanamano <bold>paccuppannakhaṇavhayaṃ</bold> paccuppannaṃ manodvārāvajjanacittaṃ ārammaṇaṃ katvā <bold>tena</bold> cittena saddhiṃ nirujjhati, tesu niruddhesu tassa yogino cattāri, pañca vā javanāni jāyanti. <bold>Etesaṃ</bold> catunnaṃ, pañcannaṃ javanānaṃ yaṃ pacchimaṃ cittaṃ iddhicittamudīritaṃ. Iddhicittato <bold>sesāni</bold> kāmāvacaracittāni. <bold>Etesaṃ</bold> kāmāvacare iddhijavanānaṃ tadeva ca paracittaṃ ārammaṇaṃ hoti yasmā, <bold>tasmā sabbāni tāni</bold> javanāni ekārammaṇataṃ yanti, tesaṃ javanānaṃ nānārammaṇatā addhāvasā na bhaveyya, paccuppannārammaṇato tesaṃ javanānaṃ ekārammaṇabhāvepi iddhimānasameva ca parassa cittaṃ jānāti. <bold>Itarāni</bold> kāmāvacarāni pana cittāni parassa cittaṃ na jānanti. <bold>Yathā cakkhudvāre tu viññāṇa</bold>nti cakkhuviññāṇaṃ rūpaṃ passati, tathā itaraṃ cittaṃ na passati.</paragraph>
    <paragraph line="13" number="1161"><bold>Anāgataṃsañāṇassā</bold>ti <pageBreak edition="Myanmar" number="0.0128" /> anāgataṃsañāṇassa anāgataṃ dhammaṃ agocaraṃ, gocaraṃ na hotiyevāti attho.</paragraph>
    <paragraph line="14" number="1169"> Vividhatthāni vaṇṇapadāni yasmiṃ so <bold>vividhatthavaṇṇapado,</bold> taṃ madhuratthamatinīharaṃ uttamaṃ sotujanassa hadayaṃ pītikaraṃ sacetano ko nāma manujo na suṇeyya.</paragraph>
    <centered line="15">Iti abhidhammāvatāraṭīkāya</centered>
    <centered line="16">Abhiññārammaṇaniddesavaṇṇanā niṭṭhitā.</centered>
    <centered line="17">Sattarasamo paricchedo.</centered>
  </content>
</document>