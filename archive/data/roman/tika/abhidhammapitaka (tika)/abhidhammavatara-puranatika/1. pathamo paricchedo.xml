<?xml version="1.0"?>
<document>
<metadata>
<normativeSource>http://tipitaka.org/romn/cscd/abh08t.nrf0.xml</normativeSource>
<archivePath>roman/tika/abhidhammapitaka (tika)/abhidhammavatara-puranatika/1. pathamo paricchedo.xml</archivePath>
<title>1. Paṭhamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</title>
</metadata>
<body>
<centered line="1">Namo tassa bhagavato arahato sammāsambuddhassa</centered>
<nikaya line="2">Abhidhammāvatāra-purāṇaṭīkā</nikaya>
<chapter line="3">1. Paṭhamo paricchedo</chapter>
<subhead line="4">Cittaniddesavaṇṇanā</subhead>
<paragraph line="5" number="8"><bold>Tattha</bold><pageBreak edition="M" number="0.0001" /><pageBreak edition="V" number="1.0001" />tesu catubbidhesu paramatthesu, jātiniddhāraṇaṃ. <bold>Cittanti</bold>cittaṃ nāma. Vijānātīti vijānanaṃ, visayānaṃ vijānanaṃ <bold>visayavijānanaṃ</bold>. Cittasarūpaparidīpanamidaṃ vacanaṃ. <bold>Tassa pana</bold>cittassa <bold>ko vacanattho</bold>ko saddattho. <bold>Vuccate</bold>ācariyena. <bold>Sabbasaṅgāhakavasena</bold>sabbesaṃ cittānaṃ saṅgāhakanayavasena. Ārammaṇaṃ cinteti jānātīti cittaṃ, tadā sabbaṃ cittaṃ adhippetaṃ. Javanavīthivasena attasantānaṃ cinotīti cittaṃ, tadā kusalākusalamahākiriyācittaṃ adhippetaṃ. Aññesaṃ javanānaṃ aggahaṇaṃ kāmāvacarajavanāni eva yebhuyyavasena sattakkhattuṃ javantīti ñāpanatthaṃ.</paragraph>
<paragraph line="6" number="9">Vicittaṃ <pageBreak edition="V" number="1.0002" />karaṇaṃ yassa taṃ vicittakaraṇaṃ, tassa bhāvo <bold>vicittakaraṇā</bold>. ‘‘Imassa rūpassa uddhaṃ idaṃ hotu, heṭṭhā idaṃ hotu, ubhayapasse ida’’nti cintetvā yathācintitena kamena sesacittarūpanipphādanaṃ hoti, evaṃ yaṃ kiñci loke vicittaṃ sippajātaṃ, sabbaṃ taṃ citteneva karīyati. Evaṃ <bold>vicittakaraṇatāya</bold>cittaṃ. Tadā karaṇatāya cittaṃ karotīti cittaṃ. Idaṃ taddhitapadaṃ. <bold>Vā</bold>ayaṃ añño nayo <pageBreak edition="M" number="0.0002" />. Taṃ attano cittatāya aññadeva sarāgaṃ cittaṃ, aññaṃ sadosaṃ, aññaṃ samohaṃ. Aññaṃ kāmāvacaraṃ, aññaṃ rūpāvacarādibhedaṃ. Aññaṃ rūpārammaṇaṃ, aññaṃ saddādiārammaṇaṃ. Rūpārammaṇesupi aññaṃ nīlārammaṇaṃ, aññaṃ pītādiārammaṇaṃ. Saddādiārammaṇesupi eseva nayo. Sabbesupi tesu aññaṃ hīnaṃ, aññaṃ majjhimaṃ, aññaṃ paṇītaṃ. Hīnādīsupi aññaṃ chandādhipateyyaṃ, aññaṃ cittādhipateyyaṃ, aññaṃ vīriyādhipateyyaṃ, aññaṃ vīmaṃsādhipateyyaṃ, tasmā yassa imesaṃ sampayuttabhūmiārammaṇahīnamajjhimapaṇītādhipatīnaṃ vasena <bold>attano cittatāya</bold>cittaṃ. Citto etasmiṃ atthīti cittaṃ. Tadā sabbaṃ cittaṃ. Paññattiyampi viññāṇe vicitte cittassa kammaṃ cittakammaṃ, cittakammameva cittakammakaṃ, <bold>cittakammake</bold>vicitte <bold>idha</bold>imasmiṃ adhikāre <bold>cittasammuti</bold>cittasaddo <bold>viññāṇe</bold>citte viññunā daṭṭhabbo.</paragraph>
<paragraph line="7"><bold>Taṃ pana</bold>sabbasaṅgāhakavasena cintetītiādinā vuttappakāraṃ cittaṃ. <bold>Sārammaṇato</bold>sārammaṇabhāvena ekavidhaṃ. <bold>Savipākāvipākato</bold>savipākāvipākavasena duvidhaṃ. <bold>Tattha</bold>tasmiṃ duvidhe citte savipākaṃ nāma cittaṃ kusalākusalaṃ, avipākaṃ abyākataṃ, kusalākusalabhāvena akathitanti attho. Kusalajāti akusalajāti abyākatajātīti jātibhedato tividhaṃ.</paragraph>
<paragraph line="8"><bold>Tattha</bold>tasmiṃ vacane ‘‘kusala’’nti etassa saddassa pana ko vacanattho.</paragraph>
<paragraph line="9" number="10"><bold>Kucchitānaṃ salanato</bold>pāpakānaṃ dhammānaṃ kampanato viddhaṃsanato. Kucchitenākārena sayantīti kusā, <bold>kusānaṃ</bold>akusalasaṅkhātānaṃ <bold>lavanena</bold>chindanato. Kucchite sāti tanuṃ karotīti kusaṃ, <bold>kusena</bold>ñāṇena <bold>lātabbattā</bold>gahetabbattā. <bold>Vā</bold>ayaṃ añño nayo.</paragraph>
<paragraph line="10" number="11"><bold>Kusalasaddoyaṃ</bold><pageBreak edition="M" number="0.0003" />ayaṃ kusalasaddo cheke atthe ārogyatthe anavajjatthe iṭṭhavipāke atthepi diṭṭho amhehi. <bold>Idha</bold>imasmiṃ adhikāre anavajjādike atthe diṭṭho. <bold>Ādi</bold>-saddena ārogyatthaiṭṭhavipākatthā <pageBreak edition="V" number="1.0003" />gahetabbā. Diṭṭho yasmā, tasmā anavajjaiṭṭhavipākalakkhaṇaṃ kusalaṃ. Natthi avajjaṃ kilesāvajjaṃ kilesadoso kilesadaratho etassāti anavajjaṃ, kammena vipaccīyateti vipāko, iṭṭhāniṭṭhādiārammaṇānubhavanavasena, attano sabhāvena ca iṭṭho vipāko etassāti iṭṭhavipākaṃ, anavajjameva iṭṭhavipākaṃ, taṃ lakkhīyati anena aviññātaṃ lakkhitabbaṃ kusalanti lakkhaṇaṃ, anavajjaiṭṭhavipākaṃ lakkhaṇaṃ etassāti <bold>anavajjaiṭṭhavipākalakkhaṇaṃ</bold>. Anavajjaiṭṭhavipākameva kusalaṃ. Nanu kathaṃ sayameva attano lakkhaṇaṃ bhaveyyāti codanā bhaveyya viññātāviññātasaddatthabhāvena lakkhaṇalakkhitabbabhāvayuttito. Kusalasaddatthavasena hi aviññātaṃ apākaṭaṃ kusalaṃ lakkhitabbaṃ hoti. Anavajjaiṭṭhavipākasaddatthavasena viññātaṃ pākaṭaṃ kusalaṃ lakkhaṇaṃ hoti. <bold>Akusalaviddhaṃsanarasaṃ</bold>akusalānaṃ viddhaṃsanaṃ akusalaviddhaṃsanaṃ, taṃ raso kiccametassāti akusalaviddhaṃsanarasaṃ, akusalaviddhaṃsanakiccaṃ. Vodānabhāvena paccupaṭṭhātīti <bold>vodānapaccupaṭṭhānaṃ,</bold>vodānaupaṭṭhānākāraṃ vodānagayhākāraṃ. <bold>Vā</bold>ayaṃ añño nayo. Vajjapaṭipakkhattā anavajjalakkhaṇameva kusalaṃ, vajjapaṭipakkhalakkhaṇaṃ kusalanti attho. <bold>Vodānabhāvarasaṃ</bold>vodānabhāvasampattikaṃ. <bold>Iṭṭhavipākapaccupaṭṭhānaṃ</bold>iṭṭhavipākaphalaṃ. Yonisomanasikārapadaṭṭhānaṃ padañca taṃ ṭhānañcāti padaṭṭhānaṃ, ubho kāraṇatthādhivacanaṃ, tasmā āsannakāraṇanti attho, itarathā punaruttidoso siyā, yonisomanasikāro padaṭṭhānaṃ āsannakāraṇaṃ etassāti <bold>yonisomanasikārapadaṭṭhānaṃ</bold>.</paragraph>
<paragraph line="11">Sāvajjāniṭṭhavipākalakkhaṇaṃ <pageBreak edition="M" number="0.0004" />akusalaṃ. Tadubhayaviparītaṃ tehi ubhayehi kusalākusalehi viparītaṃ avipākalakkhaṇaṃ etassāti <bold>tadubhayaviparītalakkhaṇaṃ</bold>abyākataṃ. <bold>Vā</bold>ayaṃ añño nayo. <bold>Avipākārahaṃ</bold>vipākassa ananucchavikaṃ.</paragraph>
<paragraph line="12"><bold>Savatthukāvatthukabhedato</bold>ti savatthukaṃ hadayavatthukaṃ, avatthukaṃ hadayavatthuvirahitaṃ.</paragraph>
<paragraph line="13" number="12"><bold>Uddānato</bold>saṅkhepavasena kilesavatthuvasena duve kāmā honti. Chandarāgova kileso, tebhūmake pavattaṃ vaṭṭasahitaṃ vatthu, vasati kileso etthāti <bold>vatthu</bold>.</paragraph>
<paragraph line="14" number="13">Kilesakāmo vatthuṃ kāmeti icchati, vatthu kilesakāmena kāmīyati icchīyatīti kattukārakakammakārakadvaye sādhanadvaye <bold>esa</bold>eso duvidhopi kāmo sijjhati.</paragraph>
<paragraph line="15" number="14-5">So <pageBreak edition="V" number="1.0004" />ayaṃ duvidhopi kāmo yasmiṃ padese sampattīnaṃ vasena avacarati, <bold>iti</bold>tasmā kāraṇā so pana padeso catupāyānaṃ channaṃ devānaṃ manussānaṃ vasena eva ekādasavidho hoti.</paragraph>
<paragraph line="16" number="16"><bold>Kāmovacaratīti ettha</bold>etasmiṃ ekādasavidhe padese kāmo avacarati, <bold>iti</bold>tasmā kāraṇā so padeso <bold>assa</bold>kāmassa anena kāmena abhilakkhitattā kāmāvacarasaññito. Abhilakkhitasaddappayoge tatiyatthe ‘‘assā’’ti chaṭṭhī hotīti saddasatthavidū paṭhanti. Sasatthāvacaro padeso viya satte sasanti hiṃsanti tehīti satthā, saha satthehīti sasatthā, sasatthā purisā avacaranti etthāti <bold>sasatthāvacaro</bold>. Yathā hi yasmiṃ padese sasatthā purisā avacaranti, so padeso vijjamānesupi <pageBreak edition="M" number="0.0005" />aññesu dvipadacatuppadesu avacarantesu tesaṃ upalakkhitattā ‘‘sasatthāvacaro’’tveva vuccati, evaṃ vijjamānesupi aññesu rūpāvacarādīsu tattha avacarantesu tesaṃ abhilakkhitattā ayaṃ padeso ‘‘kāmāvacaro’’tveva vuccati.</paragraph>
<paragraph line="17" number="17">Yathā rūpabhavo uttarapadassa lopaṃ katvā rūpanti vutto, evaṃ tathā <bold>svāyaṃ</bold>so ayaṃ eso kāmāvacaro uttarapadassa lopaṃ katvā <bold>kāmo iti saññito</bold>kāmo nāma udīrito paṇḍitena kathito.</paragraph>
<paragraph line="18" number="18"><bold>Tasmiṃ kāme</bold>idaṃ cittaṃ tasmiṃ kāmāvacare sadā avacarati, <bold>iti</bold>tasmā kāraṇā kāmāvacaraṃ iti evaṃ <bold>kāmaghātinā</bold>kāmānaṃ vināsakena buddhena kathitaṃ. Kiñcāpi etaṃ rūpārūpabhavesupi avacarati, yathā pana saṅgāme yebhuyyena avacaraṇato ‘‘saṅgāmāvacaro’’ti laddhanāmo nāgo nagare carantopi ‘‘saṅgāmāvacaro’’tveva vuccati, thalacarajalacarā pāṇino athale ajale ṭhitāpi ‘‘thalacarajalacarā’’tveva vuccanti, evaṃ idaṃ aññattha avacarantampi kāmāvacaramevāti daṭṭhabbaṃ. Ārammaṇakaraṇavasena vā ettha kāmo avacaratītipi kāmāvacaraṃ. Kāmañcesa rūpārūpāvacaresupi avacarati, yathā pana vadatīti vaccho, mahiyaṃ setīti mahiṃsoti vutte na yattakā vadanti, mahiyaṃ vā senti, sabbesaṃ taṃ nāmaṃ hoti, evaṃsampadamidaṃ daṭṭhabbaṃ.</paragraph>
<paragraph line="19" number="19"><bold>Paṭisandhiṃ bhave kāme</bold>kāmabhavasaṅkhāte kāme paṭisandhiṃ avacārayati, <bold>iti</bold>tasmā kāmāvacaraṃ <pageBreak edition="V" number="1.0005" />. Iti evaṃ <bold>vā</bold>ayaṃ añño nayo. <bold>Tatra</bold>tasmiṃ kāmāvacare <bold>pariyāpannaṃ</bold>antogadhaṃ, <bold>iti</bold>tasmā kāmāvacaraṃ.</paragraph>
<paragraph line="20" number="20"><bold>Aṭṭhavidhaṃ cittaṃ</bold>kāmāvacarasaññitaṃ <bold>idaṃ</bold>aṭṭhavidhaṃ cittaṃ. Dasapuññakiriyavatthuvaseneva puññakiriyā eva tesaṃ tesaṃ phalānisaṃsānaṃ <pageBreak edition="M" number="0.0006" />vatthūni kāraṇānīti puññakiriyavatthūni, tesaṃ vaso, tena pavattati.</paragraph>
<paragraph line="21" number="21">Dānaṃ sīlaṃ bhāvanā pattidānaṃ veyyāvaccaṃ dhammadesanā anumodanā diṭṭhijubhāvo <bold>saṃsuti</bold>dhammassavanañca <bold>apacāyo</bold>apacāyanaṃ, evaṃ iminā mayā vuttappakārena puññāni eva vatthūni puññavatthūni, tesaṃ pabhedo <bold>puññavatthuppabhedo ñeyyo</bold>paṇḍitena jānitabbo.</paragraph>
<paragraph line="22" number="22-3"><bold>Gacchanti saṅgahaṃ dāne</bold>pattidānānumodanā dāne saṅgahaṃ gacchanti, veyyāvaccāpacāyanā sīlamaye puññe saṅgahaṃ gacchanti, dhammadesanā dhammassavanaṃ diṭṭhiujukā bhāvanāmaye puññe saṅgahaṃ gacchanti, dasa puññakiriyāpi ca tīṇi eva sambhonti.</paragraph>
<paragraph line="23" number="24"><bold>Sabbānussatipuññañca pasaṃsā saraṇattayaṃ</bold>ratanattayaguṇapasaṃsā ca ete diṭṭhijukammamhi saṅgayhanti, tasmiṃ saṅgahapāpuṇe <bold>saṃsayo</bold>sandeho natthi.</paragraph>
<paragraph line="24" number="25"><bold>Purimā cetanā</bold>tato pubbabhāge pavattā cetanā, <bold>muñca</bold>cetanā paccuppannā cetanā, <bold>para</bold>cetanā pacchākāle pavattā cetanā, tissopi cetanā dānamaye puññe honti. <bold>Eva</bold>nti yathā tissopi cetanā dānamaye puññe honti, evaṃ tathā dānamayapuññato <bold>sesesupi</bold>sīlamayabhāvanāmayesu tisso cetanā paṇḍito <bold>dīpaye</bold>katheyya.</paragraph>
<paragraph line="25"><bold>Hi</bold>saccaṃ yadā pana yo puggalo deyyadhammapaṭiggāhakādisampattiṃ <bold>āgamma</bold>paṭicca. <bold>Paṭiggāhakādisampatti</bold>nti ettha <bold>ādi</bold>-saddena desakālakalyāṇamittādayo gahitā. <bold>Aññaṃ vā somanassahetu</bold>nti <bold>añña</bold>-ggahaṇena saddhābahulatāvisuddhidiṭṭhitākusalakiriyānisaṃsadassitāsomanassapaṭisandhikatādīnaṃ saṅgaho. <bold>Atthi dinnaṃ</bold>dānassa phalaṃ atthi. <bold>Ādi</bold>-saddena <pageBreak edition="M" number="0.0007" />atthihutādayo gahitā. <bold>Purakkhatvā</bold>ti purato katvā. <bold>Parehi anussāhito</bold>acodito dānādīni puññāni <pageBreak edition="V" number="1.0006" />karoti. <bold>Dānādīnī</bold>ti vacanena deyyadhammaṃ nissāya pavattadānacetanā gahetabbā. Tadā <bold>assa</bold>puggalassa. Saṅkharaṇaṃ saṅkhāro, natthi saṅkhāro etassāti asaṅkhāro, taṃ eva <bold>asaṅkhārikaṃ,</bold>appayoganti attho. <bold>Vuttanayenā</bold>ti vuttanayo nāma ‘‘deyyadhammapaṭiggāhakādisampatti’’nti vacanaṃ. Imasmiṃ panatthe saṅkharotīti <bold>saṅkhāro</bold>nāma attano vā pavattassa pubbappayogassa adhivacanaṃ, parassa vā pavattapubbappayogassa adhivacanaṃ. Ayamassa adhippāyo – yadā yo ‘‘dānādīni karissāmī’’ti cittaṃ samuppādetvā nākāsi, pacchā attano pubbacetanāya ussāhito karoti, tadā sasaṅkhārikaṃ hoti, attano pubbappayogena saha pavattatīti attho. <bold>Paṭipattidassanena</bold>paṭipajjitabbā sīlādīhi paṭipajjanti jānanti gacchanti vā nibbānaṃ etāyāti paṭipatti, tāya dassanaṃ paṭipattidassanaṃ, tena. Jāto paricayo etesanti <bold>jātaparicayā</bold>. <bold>Sahasā</bold>ti vegena. <bold>Catūsupi vikappesu</bold>dasseyya.</paragraph>
<paragraph line="26" number="26"><bold>Dasapuññakriyādīnaṃ vasena ca bahūnipi bhavanti</bold>etāni pana cittāni dasapuññakiriyādīnaṃ vasenapi bahūnipi bhavanti <bold>iti</bold>evaṃ <bold>pakāsaye</bold>bhagavā pakāseyya.</paragraph>
<hangnum line="27" number="27"></hangnum>
<gatha1 line="28">Sattarasa sahassāni, dve satāni asīti ca;</gatha1>
<gathalast line="29">Kāmāvacarapuññāni, bhavantīti viniddiseti. –</gathalast>
<unindented line="30">Kāmāvacarapuññāni sattarasa sahassāni ca dve satāni ca asīti ca bhavanti, <bold>iti</bold>vacanaṃ <bold>viniddise</bold>ācariyo katheyya.</unindented>
<gatha1 line="31">Dasapuññakriyāvatthu, chadvārādhipatīhi ca;</gatha1>
<gathalast line="32">Kāyādīhi ca tīheva, hīnādīhi ca tīhi tu.</gathalast>
<paragraph line="33"><bold>Dvīsu</bold><pageBreak edition="M" number="0.0008" /><bold>bhavesu</bold>kāmabhavarūpabhavesu. <bold>Paṭipadādibhedato</bold>dukkhāpaṭipadaṃ dandhābhiññaṃ, dukkhāpaṭipadaṃ khippābhiññaṃ, sukhāpaṭipadaṃ dandhābhiññaṃ, sukhāpaṭipadaṃ khippābhiññaṃ. <bold>Rūpāvacarabhāvanāpuññavasappavattaṃ</bold>rūpāvacare pavattassa bhāvanāpuññassa vasena pavattaṃ <bold>rūpāvacarūpapattinipphādakaṃ</bold>rūpāvacare upapattiyā paṭisandhiyā nipphādakaṃ hoti.</paragraph>
<paragraph line="34"><bold>Savatthukāvatthukabhedato</bold>ti <pageBreak edition="V" number="1.0007" />arūpāvacaraṃ yadā kāmarūpe jāyati, tadā hadayavatthuṃ nissāya jāyati, iti tasmā savatthukaṃ nāma jātaṃ. Yadā arūpe jāyati, tadā hadayavatthuṃ anissāya jāyati, iti tasmā avatthukaṃ nāma jātaṃ.</paragraph>
<paragraph line="35">Ākāsānañcāyatanassa <bold>kasiṇugghāṭimākāsaṃ</bold>ārammaṇaṃ. Viññāṇañcāyatanassa <bold>tattha pavattaviññāṇaṃ,</bold>tasmiṃ kasiṇugghāṭimākāse pavattaṃ viññāṇaṃ cittaṃ ārammaṇaṃ hoti. Ākiñcaññāyatanassa <bold>tassa apagamo</bold>tassa ākāsānañcāyatanassa apagamo abhāvo vohāro ārammaṇaṃ hoti. Nevasaññānāsaññāyatanassa <bold>ākiñcaññāyatanaṃ</bold>ārammaṇaṃ hoti.</paragraph>
<paragraph line="36">Rūpe saññā <bold>rūpasaññā</bold>. Saññāsīsena cittampi gahitaṃ. <bold>Samatikkamā</bold>kasiṇugghāṭimākāsasamatikkamanena. Paṭighe dvārārammaṇānaṃ saṅghaṭṭane pavattā saññā paṭighasaññā. Dvipañcaviññāṇānaṃ adhivacanaṃ. Tāsaṃ <bold>paṭighasaññānaṃ</bold>dvipañcaviññāṇānaṃ <bold>atthaṅgamā</bold>atthaṅgamena. Nānā attā sabhāvo etassāti nānattaṃ, ārammaṇaṃ, nānatte nānāsabhāve pavattā saññā <bold>nānattasaññā,</bold>nānā attā sabhāvo etissāti vā nānattā, sāyeva saññā <bold>nānattasaññā,</bold>kāmāvacarasaññāti attho. Tāsaṃ <bold>nānattasaññānaṃ amanasikārā</bold>amanasikārena.</paragraph>
<paragraph line="37"><bold>Niyatāniyatavatthukabhedato</bold>ti <pageBreak edition="M" number="0.0009" />sotāpattimaggo niyatavatthuko. Kasmā? Kāmarūpesuyeva hadayavatthuṃ nissāya uppajjanato. Itare pana tayo maggā aniyatavatthukā. Kasmā? Kāmarūpesu hadayavatthuṃ nissāya jāyanti, arūpe hadayavatthuṃ anissāya jāyanti, tasmā aniyatavatthukā. <bold>Tīhi vimokkhamukhehī</bold>ti suññataanimittaappaṇihitasaṅkhātehi tīhi vimokkhamukhehi.</paragraph>
<paragraph line="38">Yassa saṃvijjanti, taṃ puggalaṃ vaṭṭasmiṃ saṃyojenti bandhantīti saṃyojanā. Sakkāyadiṭṭhivicikicchāsīlabbataparāmāsāyeva saṃyojanā sakkāyadiṭṭhivicikicchāsīlabbataparāmāsasaṃyojanā, tesaṃ pahānaṃ sakkāyadiṭṭhivicikicchāsīlabbataparāmāsasaṃyojanappahānaṃ, taṃ karotīti <bold>sakkāyadiṭṭhivicikicchāsīlabbataparāmāsasaṃyojanappahānakaraṃ,</bold>sotāpattimaggacittaṃ. Mānopi ekadesato apāyagāmikoyeva pahiyyate. Sotāpattimaggena nissesato na pahiyyate. Sesakilesesupi <pageBreak edition="V" number="1.0008" />eseva nayo. Uddhaccaṃ pana ekadesatopi apāyagāmikampi na pahiyyati. Sakadāgāmimaggacittaṃ rāgadosamohānaṃ tanuttakaraṃ. Sotāpattimaggena nāsitasaṃyojanānaṃ pahānaṃ kasmā na vuttanti ce? Paṭhamamaggato dutiyamaggassa mahantattā paṭhamamaggena nāsitā saṃyojanā dutiyamaggena nāsitāti paññāyati, iti yasmā, tasmā na vuttaṃ. Tatiyacatutthamaggesupi eseva nayo. <bold>Ettha</bold>etasmiṃ lokuttaracitte. <bold>Ekeka</bold>nti vicchāvasena vuttaṃ. <bold>Maggānurūpa</bold>nti vacanaṃ paṭhamamaggassa paṭhamaphalañca anurūpanti viññāpanatthaṃ.</paragraph>
<paragraph line="39" number="28"><bold>Kāme aṭṭheva</bold>kāmāvacare aṭṭha eva cittāni, <bold>rūpe</bold>rūpabhave <bold>pañca</bold>cittāni, arūpisu <bold>cattāri</bold>cittāni, <bold>anuttarāni</bold>lokuttaracittāni cattāri, <bold>evaṃ</bold>iminā mayā vuttappakārena <bold>kusalāni</bold>cittāni ekavīsati honti.</paragraph>
<paragraph line="40" number="29"><bold>Kusalākusalāpagatena</bold><pageBreak edition="M" number="0.0010" /><bold>satā muninā</bold>kusalato, akusalato ca apagatena satā satisampannena kusale <bold>kusalena</bold>chekena <bold>vasinā</bold>pañcavasīhi samannāgatena <bold>yaṃ</bold>kusalacittaṃ <bold>catubhūmigataṃ</bold>catūsu bhūmīsu pavattaṃ <bold>sakalaṃ</bold>sabbaṃ <bold>lapitaṃ</bold>kathitaṃ, taṃ kusalacittaṃ <bold>mayāpi</bold>buddhadattācariyena <bold>lapitaṃ</bold>kathitaṃ.</paragraph>
<paragraph line="41"><bold>Niyatāniyatavatthuvasenā</bold>ti paṭighasampayuttadvayaṃ kāmeyeva hadayavatthuṃ nissāya jāyati, aññabhūmīsu na jāyati, tasmā niyatavatthukaṃ hoti. Itarāni pana akusalāni kāmarūpesu uppajjanakāle hadayavatthuṃ nissāya jāyanti, arūpe hadayavatthuṃ anissāya jāyanti, tasmā aniyatavatthukāni, tena. <bold>Paṭisandhijanakājanakavasena cā</bold>ti uddhaccasahagataṃ paṭisandhiṃ na janeti. Yadi paṭisandhiṃ janeyya, apāyesuyeva janeyya. Kasmā? Sotāpattimaggena ekadesato apāyagāmikampi na jahitaṃ, sabbaṃ na jahitanti attho. Sopi maggo apāyagāmī na hoti. Aññe pana kilesā ekadesavasena apāyagāmikā jahitā, tena paṭhamamaggenāti tasmā na janeti. Ekādasavidhaṃ pana paṭisandhiṃ janeti, tena.</paragraph>
<paragraph line="42"><bold>Diṭṭhamaṅgalādīnī</bold>ti <bold>ādi</bold>-saddena sutamaṅgalādīni gahitāni. <bold>Sārato</bold>uttamato <bold>pacceti</bold>saddahati. Sabhāvatikkhena sabhāvo tikkho etassāti sabhāvatikkhaṃ, tena <bold>sabhāvatikkhena</bold>.</paragraph>
<paragraph line="43"><bold>Assa</bold><pageBreak edition="V" number="1.0009" /><bold>pana</bold>paṭighasampayuttassa <bold>pāṇātipātādīsu</bold>akusalakammesu tikkhappavattikāle asaṅkhārikassa uppatti, mandappavattikāle sasaṅkhārikassa uppatti veditabbā.</paragraph>
<paragraph line="44"><bold>Tassa</bold>momūhassa.</paragraph>
<paragraph line="45"><bold>Dukkhavisesassa</bold>dukkhanānattassa.</paragraph>
<paragraph line="46" number="30">Lobhamūlavasena <pageBreak edition="M" number="0.0011" /><bold>aṭṭha</bold>cittāni, dosamūlavasā <bold>duve</bold>cittāni, mohamūlavasena <bold>dve</bold>cittāni. <bold>Evaṃ</bold>iminā mayā vuttappakārena akusalāni dvādasappakārāni <bold>siyuṃ</bold>bhaveyyuṃ.</paragraph>
<paragraph line="47" number="31"><bold>Yaṃ pāpamānasaṃ</bold>yaṃ akusalacittaṃ <bold>pāpāpāpesu</bold>pāpaapāpesu kusalākusalesu <bold>apāpena</bold>appavattena pāpāpāpappahīnena <bold>vuttaṃ</bold>īritaṃ kathitaṃ, <bold>taṃ pāpamānasaṃ</bold>taṃ akusalacittaṃ mayā <bold>samudāhaṭaṃ</bold>kathitaṃ.</paragraph>
<paragraph line="48"><bold>Yathā panassa</bold>yathā pana assa vipākassa kusalaṃ <bold>dānādivasena</bold>dānādīnaṃ dasapuññakiriyavatthūnaṃ vasena chasu ārammaṇesu pavattati, <bold>idaṃ</bold>vipākacittaṃ tathā <bold>na</bold>pavattati. <bold>Hi</bold>saccaṃ <bold>idaṃ</bold>vipākaṃ paṭisandhibhavaṅgacutitadārammaṇavasena <bold>parittadhammapariyāpannesu</bold>kāmāvacaradhammantogadhesu chasu ārammaṇesu pavattati. Sampayuttadhammānañca visese asatipi kusalasampayuttadhammato assa vipākassa, sampayuttadhammānañca nānatte asatipi idaṃ vipākaṃ <bold>ādāsatalādīsu</bold>dhammajātesu mukhanimittaṃ viya nirussāhaṃ. Ayamassādhippāyo – yathā ādāsatale mukhanimittaṃ mukhe calite calati, acalite na calati, mukhassa kāraṇaṃ vinā mukhanimittassa viya kāraṇaṃ natthi, evaṃ kusalakāraṇā vipākassa aññaṃ kāraṇaṃ natthi, nirussāhaṃ vipākaṃ.</paragraph>
<paragraph line="49" number="32"><bold>Kāmāvacaradevānaṃ manussānaṃ ime</bold>aṭṭha mahāvipākā <bold>duhetukatihetukānaṃ</bold>kāmāvacaradevānaṃ, manussānañca paṭisandhiyo bhavanti.</paragraph>
<paragraph line="50" number="33-4"><bold>Tato</bold>paraṃ pavattiyaṃ yāvatāyukaṃ bhavaṅgaṃ hutvā <bold>balavārammaṇe</bold>atimahantavibhūtārammaṇe <pageBreak edition="V" number="1.0010" />tadārammaṇañca hutvā tato paraṃ maraṇakālasmiṃ cuti hutvā pavattanti <pageBreak edition="M" number="0.0012" />, <bold>evaṃ</bold>iminā mayā vuttappakārena catūsu ṭhānesu <bold>vipaccanti</bold>vipākabhāvena jāyanti.</paragraph>
<paragraph line="51" number="35">Sabhūmikusaleheva <bold>mahāpākā</bold>samā vinā mahāpākā <bold>kammadvāraṃ</bold>kammakāraṇaṃ vinā, kammañca mahāpuññānaṃ kiriyavatthukaṃ <bold>vinā</bold>vajjetvā <bold>sabhūmikusaleheva</bold>attano bhūmiyaṃ pavattehi kusalehi eva <bold>samā</bold>sadisā. Kammadvāraṃ nāma kāyaviññattikammadvāraṃ, vacīviññattikammadvāraṃ, bhavaṅgasaṅkhātaṃ manodvāraṃ, iti tividhaṃ kammadvāraṃ kammakāraṇaṃ. Kammaṃ nāma aṭṭhakāmāvacarakusalacetanā idha adhippetā.</paragraph>
<paragraph line="52" number="36"><bold>Pākā</bold>kusalavipākā aviññattijanattā ca viññatti ca viññatti ca viññattiviññattiyoti vattabbe sarūpekasesaṃ katvā ‘‘viññattī’’ti vuttaṃ, tā janentīti viññattijanā, na viññattijanā aviññattijanā, tesaṃ bhāvo aviññattijanattaṃ. Tasmā <bold>aviññattijanattā</bold>kāyaviññattivacīviññattisaṅkhātānaṃ kammadvārānaṃ ajanakattā manodvārasaṅkhātassa kammadvārassa vasena ca appavattanato <bold>avipākasabhāvato</bold>ca akammabhāvato ca <bold>appavattanato ceva</bold>puññakiriyavatthuvasena appavattanato ceva puññehi <bold>no samā</bold>asadisā.</paragraph>
<paragraph line="53" number="37-9"><bold>Parittārammaṇattā hi tesamekantato</bold>tesaṃ vipākānaṃ ekantato parittārammaṇattā kāmāvacarārammaṇattā <bold>tesu</bold>vipākesu sattapaññattikārammaṇā <bold>karuṇāmuditā kadāci</bold>kismiñci kāle na jāyanti, <bold>tathā</bold>evaṃ tisso pana viratiyo <bold>etesu</bold>vipākesu na jāyanti, <bold>hi</bold>kasmā kāraṇā na jāyanti, pañca sikkhāpadā <bold>kusalāti</bold>kusalā nāmāti satthunā vuttā yasmā kāraṇā, tasmā na jāyanti. <bold>Tathādhipatinopettha tathā</bold>evameva cattāro <bold>adhipatinopi</bold>etesu vipākesu na santi. Kasmā <pageBreak edition="M" number="0.0013" />? <bold>Chandādīni</bold>dhammajātāni puretaraṃ katvā anuppajjanato na santi, <bold>iti</bold>vacanaṃ <bold>viniddise</bold>ācariyo katheyya.</paragraph>
<paragraph line="54" number="40"><bold>Asaṅkhārasasaṅkhāravidhānaṃ pana puññato</bold>vipākesu asaṅkhārasasaṅkhāravidhānaṃ puññato kusalato āgamanavasena ñeyyaṃ. Tattha ekaccānaṃ ācariyānaṃ matena mukhe calite ādāsatale mukhanimittacalanaṃ viya asaṅkhārassa kusalassa vipāko asaṅkhāro hoti, sasaṅkhārassa kusalassa vipāko sasaṅkhāro hoti, evaṃ āgamanavasena ñeyyaṃ. <bold>Paccayato ceva ñeyyaṃ</bold>tattha ekaccānaṃ <pageBreak edition="V" number="1.0011" />ācariyānaṃ matena balavantehi vibhūtehi paccayehi kammādīhi uppanno asaṅkhāro dubbalehi sasaṅkhāroti evaṃ paccayavasena viññeyyaṃ jānitabbaṃ.</paragraph>
<paragraph line="55" number="41-2">Hīnādīnaṃ puññānaṃ vipākattā hīnādayo vipākā <bold>puññavādinā</bold>jinena paridīpitā bhavanti, <bold>iti</bold>evaṃ iminā vuttappakārena pavattaṃ idaṃ aṭṭhavidhaṃ cittaṃ ekantena savatthukaṃ kāmalokasmiṃ jāyate, <bold>aññattha pana</bold>aññāsu bhūmīsu na jāyate.</paragraph>
<paragraph line="56"><bold>Viññāṇapañcakaṃ niyatārammaṇa</bold>nti cakkhuviññāṇassa rūpameva ārammaṇaṃ, na saddādayo. Sesattayaṃ yadā cakkhuviññāṇena gahitaṃ ārammaṇaṃ karoti, tadāssa rūpaṃ ārammaṇaṃ hoti. Yadā sotaviññāṇena gahitaṃ, tadāssa saddo ārammaṇo hoti. Yadā ghānajivhākāyaviññāṇehi gahitāni ārammaṇāni karonti, tadāssa gandharasaphoṭṭhabbārammaṇāni honti. Manoviññāṇadhātudvayaṃ yadā tadārammaṇaṃ hoti, tadā chaārammaṇaṃ hoti, evaṃ aniyatārammaṇaṃ hoti.</paragraph>
<paragraph line="57">Rūpārammaṇāya kiriyāmanodhātuyā apagamo padaṭṭhānaṃ āsannakāraṇaṃ etassāti <bold>apagamapadaṭṭhānaṃ,</bold>tāya āvajjanaṃ <pageBreak edition="M" number="0.0014" />katvā ṭhitāya cakkhuviññāṇena dassanakiccaṃ karīyatīti attho. <bold>Tathābhāvapaccupaṭṭhānaṃ</bold>sampaṭicchanabhāvena gayhākāraṃ. <bold>Santīraṇādirasā</bold>somanassayuttā manoviññāṇadhātusantīraṇatadārammaṇarasā, upekkhāyuttā pana santīraṇatadārammaṇapaṭisandhibhavaṅgacutirasā, <bold>tathābhāvapaccupaṭṭhānā</bold>santīraṇādibhāvena gayhākāraṃ.</paragraph>
<paragraph line="58" number="43"><bold>Kāmāvacarapuññassa</bold>kāmāvacarakusalassa soḷasa vipākā honti. Iti yaṃ vacanaṃ vuttaṃ, <bold>taṃ</bold>vacanaṃ <bold>tihetukapuññassa</bold>ukkaṭṭhassa vasena ācariyo <bold>paridīpaye</bold>. Ayamettha attho – chandādhipateyyādīnaṃ vasena ukkaṭṭhatihetukakusalaṃ kāmasugatiyaṃ tihetukapaṭisandhiṃ datvā pavatte aṭṭha ahetukakusalavipākāni, aṭṭha mahākusalavipākānīti soḷasa pākāni nipphādeti.</paragraph>
<paragraph line="59" number="44">Kusalānugataṃ katvā bhājitaṃ kiṃ mahaggataṃ vipākacittaṃ <bold>kusalānugataṃ</bold>kusalaṃ anugataṃ katvā mahaggatakusalacittena samānaṃ katvā bhagavatā <bold>bhājitaṃ</bold>desitaṃ. <bold>Kiṃ</bold>kena kāraṇena? <bold>Kāmāvacarapuññaṃva</bold>kāmāvacarakusalaṃ iva asamānaphalaṃ natthi <bold>yato</bold>yasmā kāraṇā, tasmā <pageBreak edition="V" number="1.0012" />vipākaṃ kusalānugataṃ katvā bhagavatā bhājitaṃ desitaṃ. <bold>Kāmāvacarapuññaṃvā</bold>ti yathā aṭṭhavidhesu kāmāvacarakusalesu ukkaṭṭhatihetukakusalaṃ kāmasugatiyaṃ tihetukapaṭisandhiṃ datvā pavatte soḷasa kusalavipākāni nipphādeti, tihetukaomakañca duhetukaukkaṭṭhañca kāmasugatiyaṃ duhetukapaṭisandhiṃ datvā pavatte tihetukavirahitāni ahetukaduhetukasaṅkhātāni vipākāni nipphādeti, duhetukaomakaṃ pana kāmasugatiyaṃ ahetukapaṭisandhiṃ datvā pavatte aṭṭha ahetukavipākāni nipphādeti, evaṃ kāmāvacarapuññaṃ asamānaphalaṃva hoti.</paragraph>
<paragraph line="60" number="45">Gajādīnaṃ <pageBreak edition="M" number="0.0015" />chāyā gajādisadisā hoti yathā, evaṃ mahaggatavipākaṃ <bold>sabbathā</bold>sabbapakārena attano kusaleheva samānaṃ hoti.</paragraph>
<paragraph line="61" number="46-7"><bold>Kāmāvacarapuññaṃva nāparāpariyavedanaṃ</bold>idaṃ mahaggatakusalaṃ kāmāvacarapuññaṃva aparāpariyavedanaṃ aparasmiṃ bhave phaladāyakaṃ <bold>na</bold>hoti, jhānā aparihīnassa <bold>bhavagāmino</bold>paṭisandhigāmino sattassa kusalānantaraṃyeva phalaṃ uppajjati, iti ca ñāpanatthaṃ <bold>etassa</bold>mahaggatavipākassa <bold>kusalānugataṃ</bold>kusalānugamanaṃ bhagavatā <bold>kataṃ</bold>.</paragraph>
<paragraph line="62" number="48"><bold>Ettha</bold>etasmiṃ mahaggatavipāke paṭipadākkamo tesañca hīnādīnaṃ bhedato <bold>jhānāgamanato</bold>mahaggatakusalajhānassa āgamanavasena <bold>vibhāvinā</bold>paṇḍitena veditabbo.</paragraph>
<paragraph line="63" number="49">Ettha vipāke chandādi<bold>adhipatīnaṃ</bold>abhāvo, ayameva visesato kusalato ayaṃ eva viseso, sesaṃ sabbapakāraṃ avisesena kusalena samaṃ <bold>mataṃ</bold>kathitaṃ bhagavatā.</paragraph>
<paragraph line="64" number="50"><bold>Suññataṃ animittanti, tathāpaṇihitantipi</bold>suññataṃ anattā, animittaṃ aniccaṃ, appaṇihitaṃ dukkhaṃ <bold>iti</bold>etāni tīṇi nāmāni <bold>maggassa anantare</bold>catubbidhassa maggassa anantare catubbidhe <bold>phale</bold>honti.</paragraph>
<paragraph line="65" number="51"><bold>Labbhanti parabhāgasmiṃ</bold>maggānantare pavattaphalato aññasmiṃ kāle <bold>vaḷañjanaphalesu</bold>phalasamāpattisamāpajjanakālesu etāni tīṇi nāmāni na labbhante, phalehi <bold>vipassanāvaseneva</bold>anattaaniccadukkhasaṅkhātānaṃ <pageBreak edition="V" number="1.0013" />tiṇṇaṃ vipassanānaṃ vasena eva tāni tīṇi nāmāni labbhare phalehi labbhante.</paragraph>
<paragraph line="66" number="52"><bold>Honti</bold><pageBreak edition="M" number="0.0016" /><bold>sādhipatīneva lokuttaraphalāni tu</bold>ekantato sādhipatīni eva honti, lokuttaraphalāni ṭhapetvā aññasmiṃ vipāke adhipatī natthi.</paragraph>
<paragraph line="67" number="53">Maggo attano maggabhāvena maggo nāma vuccate bhagavatā. Phalaṃ <bold>maggaṃ upādāya</bold>aṭṭhaṅgikamaggaṃ nissayaṃ katvā maggo nāma <bold>iti</bold>vacanaṃ vuccate bhagavatā.</paragraph>
<paragraph line="68" number="54"><bold>Ime</bold>satta akusalavipākā. Gāvo caranti etthāti gocaro, tassadisattā gocaro ārammaṇanti attho, aniṭṭho ca aniṭṭhamajjhatto ca aniṭṭhāniṭṭhamajjhattā, teyeva gocaro aniṭṭhāniṭṭhamajjhattagocaro, tasmiṃ <bold>aniṭṭhāniṭṭhamajjhattagocare vattare</bold>vattanti. <bold>Sukhādittayayuttā te</bold>te aṭṭha ahetukakusalavipākā sukhādittayayuttā sukhasomanassaupekkhāvedanāhi sahagatā. <bold>Dukkhupekkhāyutā ime</bold>ime satta ahetukaakusalavipākā dukkhupekkhāvedanāhi sahagatā.</paragraph>
<paragraph line="69" number="55">Evaṃ chattiṃsadhā pākaṃ pākasāsanapūjito sugato. Kiṃ visiṭṭho? Pākaṃ nāma asuraṃ, taṃ sāsati, pākena attano puññaphalena deve anusāsatīti vā pākasāsano, ko so? Sakko. Tena pākasāsanena pūjito <bold>savipākāvipākesu</bold>kusalavipākakiriyesu <bold>kusalo</bold>cheko <bold>evaṃ</bold>iminā mayā vuttappakārena <bold>pākaṃ</bold>cittaṃ chattiṃsappakāraṃ <bold>abrvi</bold>avoca.</paragraph>
<paragraph line="70"><bold>Anuḷāresū</bold>ti khuddakesu. <bold>Tathābhāvapaccupaṭṭhānā</bold>chaḷārammaṇavijānanagayhākārā. Sabbaññutaññāṇassa gati viya gati etissāti <bold>sabbaññutaññāṇagatikā</bold>.</paragraph>
<paragraph line="71" number="56"><bold>Somanassayuttānaṭṭha</bold><pageBreak edition="M" number="0.0017" />, <bold>kusalākusalāni ca</bold>somanassayuttāni aṭṭha kusalākusalāni ca, kriyato pana pañca <bold>evaṃ</bold>iminā mayā vuttappakārena hāsacittāni terasa.</paragraph>
<paragraph line="72" number="57"><bold>Puthujjanā hasantettha</bold>ettha etesu terasacittesu puthujjanā pana aṭṭhahi cittehi hasanti <pageBreak edition="V" number="1.0014" />. <bold>Sekhā</bold>satta ariyā chahi cittehi hasanti. <bold>Asekhā</bold>khīṇāsavā <bold>pañcahi</bold>cittehi hasanti.</paragraph>
<paragraph line="73"><bold>Kusalāni</bold>pana rūpārūpakusalāni sekhaputhujjanānaṃ uppajjanti. <bold>Imāni</bold>rūpārūpakiriyāni khīṇāsavānaṃ bhāvanāyeva kāro bhāvanākāro, tassa vaso bhāvanākāravaso, tena pavattāni. <bold>Tāni</bold>rūpārūpakusalāni bhāvanāpuññavasappavattāni bhāvanākusalavasena pavattāni. <bold>Imesaṃ</bold>rūpārūpakiriyānaṃ <bold>tesañca</bold>rūpārūpakusalānaṃ ayameva viseso.</paragraph>
<paragraph line="74" number="58-9"><bold>Yā puthujjanakālasmiṃ, abhinibbattitā pana</bold>puthujjanakālasmiṃ puthujjanabhāvaṭṭhitena yoginā abhinibbattitā <bold>yā</bold>rūpārūpasamāpatti, <bold>sā</bold>rūpārūpasamāpatti so yogī <bold>khīṇāsavo bhikkhu</bold>hutvā <bold>naṃ</bold>rūpārūpasamāpattiṃ <bold>yāva</bold>yattakaṃ kālaṃ na samāpajjate, <bold>tāva</bold>tattakena kālena tassa khīṇāsavabhikkhuno <bold>kusalā eva</bold>rūpārūpakusalā eva hoti. Khīṇāsavena <bold>sā</bold>rūpārūpasamāpatti <bold>sace</bold>yadi <bold>samāpannā</bold>samāpajjitā, <bold>kriyā</bold>rūpārūpakiriyā hoti.</paragraph>
<paragraph line="75" number="60"><bold>Ekādasavidhaṃ kāme</bold>kāmāvacare kiriyacittaṃ ekādasavidhaṃ, <bold>rūpe</bold>rūpāvacare pañca, arūpisu cattāri iti sabbāni kriyacittāni vīsati.</paragraph>
<paragraph line="76" number="61"><bold>Lokuttarakriyacittaṃ, pana kasmā na vijjati</bold>? Maggassa ekacittakkhaṇikattā na vijjati. Ayamettha adhippāyo – catumaggaṭṭho <pageBreak edition="M" number="0.0018" />khīṇāsavo nāma na hoti, maggānantarameva phalaṃ uppajjati, maggopi ekacittakkhaṇiko yadi cittaṃ bahucittakkhaṇikaṃ, phalasamaṅgino khīṇāsavassapi maggacittaṃ bhaveyya, evaṃ sati lokuttarakiriyacittaṃ bhaveyyāti adhippāyo.</paragraph>
<paragraph line="77" number="62"><bold>Kriyākriyāpattivibhāgadesako</bold>karaṇaṃ kriyaṃ, <bold>kriyaṃ</bold>nāma vinayapariyāyena akattabbassa karaṇaṃ, na karaṇaṃ akriyaṃ, <bold>akriyaṃ</bold>nāma vinayapariyāyena kattabbassa akaraṇaṃ, āpajjanaṃ āpatti, kriyāya karaṇena āpatti kriyāpatti, akriyāya akaraṇena āpatti akriyāpatti, kriyāpatti ca akriyāpatti ca kriyāpatyākriyāpattiyo, ekassa <bold>āpatti</bold>-saddassa lopaṃ katvā ‘‘kriyākriyāpattiyo’’ti vuttaṃ, tāsaṃ vibhāgo kriyākriyāpattivibhāgo, desetīti desako, tassa desako <bold>kriyākriyāpattivibhāgadesako</bold>. Ṇvu-tu-paccayesu paresu kammatthe chaṭṭhī hotīti <pageBreak edition="V" number="1.0015" />vadanti. Jino kiṃ visiṭṭho? Kriyākriyāpattivibhāgadesako <bold>hitāhitānaṃ sakriyākriyārato</bold>hitassa sakriyāya rato, ahitassa akriyāya rato, yaṃ kriyākriyaṃ, <bold>kriyaṃ</bold>nāma kriyacittaṃ, <bold>akriyaṃ</bold>nāma kusalākusalavipākacittaṃ icchanti eke. Taṃ na. Kasmā? Kusalādhikāre ‘‘kusalaṃ muninā lapitaṃ’’ akusalādhikāre ‘‘pāpamānasaṃ pāpāpāpesvapāpena vuttaṃ’’ vipākādhikāre ‘‘pākaṃ sugato abravī’’ti vatvā puna kriyādhikāre ‘‘kusalākusalavipākāni avocā’’ti vacanassa vattabbābhāvato. Tena vāssa kriyākriyaṃ etassāti <bold>kriyākriyaṃ,</bold>kriyākriyasabhāvanti attho. Ayameva sārato paccetabbo. Yaṃ kriyākriyaṃ cittaṃ kriyākriyāsabhāvaṃ <bold>avoca</bold>desesi, <bold>taṃ kriyākriyaṃ</bold>kriyākriyasabhāvaṃ mayā <bold>samīritaṃ,</bold>sammā pakārena īritaṃ kathitaṃ.</paragraph>
<paragraph line="78" number="64"><bold>Ekūnanavuti</bold><pageBreak edition="M" number="0.0019" /><bold>sabbe, cittuppādā mahesinā</bold>lokuttare aṭṭha katvā ekūnanavuti sabbe cittuppādā <bold>mahesinā</bold>tathāgatena <bold>samāsato</bold>saṅkhepato niddiṭṭhā.</paragraph>
<paragraph line="79" number="65"><bold>Piṭake abhidhammasmiṃ, ye bhikkhū pāṭavatthino</bold>abhidhammapiṭake paṭuno bhāvo pāṭavaṃ, tena attho pāṭavattho, so etesaṃ atthīti <bold>pāṭavatthino,</bold>chekabhāvatthikā ye bhikkhū, <bold>tehi</bold>bhikkhūhi <bold>ayaṃ</bold>abhidhammāvatāro <bold>uggahetabbo</bold>sikkhitabbo punappunaṃ cintitabbo.</paragraph>
<paragraph line="80" number="66"><bold>Ye</bold>janā tassaṅkāsena taṃsannibhena abhidhammāvatārena <bold>abhidhammamahodadhiṃ</bold>mahāsāgarasannibhaṃ abhidhammaṃ taranti, te imaṃ lokaṃ paralokañca taranti. <bold>Itī</bold>ti parisamāpane.</paragraph>
<centered line="81">Iti abhidhammāvatāraṭīkāya</centered>
<centered line="82">Cittaniddesavaṇṇanā niṭṭhitā.</centered>
<centered line="83">Paṭhamo paricchedo.</centered>
</body>
</document>