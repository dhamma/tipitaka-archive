<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh08t.nrf6.xml</normativeSource>
    <archivePath>roman/tika/abhidhammapitaka (tika)/abhidhammavatara-puranatika/7. sattamo paricchedo.xml</archivePath>
    <baseFileName>7. sattamo paricchedo</baseFileName>
    <titlePath>7. Sattamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Sattamo paricchedo</chapter>
    <subhead line="2">Vipākacittappavattiniddesavaṇṇanā</subhead>
    <hangnum line="3" number="376"></hangnum>
    <gatha1 line="4"><bold>Anantañāṇena</bold><pageBreak edition="V" number="1.0061" /><bold>niraṅgaṇena,</bold></gatha1>
    <gatha2 line="5"><bold>Guṇesinā kāruṇikena tena;</bold></gatha2>
    <gatha3 line="6"><bold>Vutte vipāke matipāṭavatthaṃ,</bold></gatha3>
    <gathalast line="7"><bold>Vipākacittappabhavaṃ suṇātha.</bold></gathalast>
    <paragraph line="8">Yena <pageBreak edition="M" number="0.0072" /> jinena anantañāṇena nikkilesena guṇesinā kāruṇikena <bold>tena</bold> jinena vutte vipākasmiṃ <bold>matipāṭavatthaṃ</bold> matichekabhāvatthāya <bold>vipākacittappabhavaṃ</bold> mayā bhaṇamānaṃ vipākacittappavattiṃ tumhe suṇātha.</paragraph>
    <paragraph line="9" number="377"><bold>Ekūnatiṃsa kammāni,</bold> pākā dvattiṃsa bhagavatā dassitā, kammāni tīsu dvāresu dissare, vipākā <bold>chasu</bold> dvāresu dissanti.</paragraph>
    <paragraph line="10" number="378-9"><bold>Kusalaṃ kāmalokasmiṃ</bold> kāmalokamhi kusalaṃ pavatte, paṭisandhiyañca <bold>taṃtaṃpaccayamāgamma</bold> taṃtaṃpaccayaṃ paṭicca. So so paccayo taṃtaṃpaccayo, ‘‘tatapaccayo’’ti vattabbe niggahītāgamavasena ‘‘taṃtaṃpaccayo’’ti vuttaṃ. Vicchākammadhārayasamāsoyaṃ. Vividhaṃ phalaṃ dadāti. Ekāya cetanāya ekā paṭisandhi bhagavatā pakāsitā. Nānākammehi nānā paṭisandhiyo ca bhavanti.</paragraph>
    <paragraph line="11" number="380-1"><bold>Tihetukaṃ tu yaṃ kammaṃ</bold> tihetukaṃ yaṃ kammaṃ pana kāmāvacarasaññitaṃ tihetukaṃ vipākaṃ duhetuñca vipākaṃ ahetuñca vipākaṃ deti. <bold>Duhetukaṃ tu yaṃ kammaṃ</bold> duhetukaṃ yaṃ kammaṃ pana, taṃ kammaṃ tihetukaṃ vipākaṃ na deti, attano vipākaṃ duhetuñca ahetuñca deti.</paragraph>
    <paragraph line="12" number="382-3"><bold>Tihetukena</bold><pageBreak edition="V" number="1.0062" /><bold>kammena, paṭisandhi tihetukā</bold> hoti, duhetukāpi paṭisandhi hoteva, ahetukā paṭisandhi neva hoti, ukkaṭṭhatihetukakammena tihetukā paṭisandhi, omakatihetukakammena duhetukā paṭisandhi hotīti adhippāyo. Duhetukena kammena duhetukā paṭisandhi, ahetukāpi paṭisandhi hoteva, tihetukā paṭisandhi neva hoti. Ukkaṭṭhaduhetukakammena duhetukā paṭisandhi, omakaduhetukakammena ahetukā paṭisandhi hotīti adhippāyo.</paragraph>
    <paragraph line="13" number="384"> Asaṅkhārakammaṃ <pageBreak edition="M" number="0.0073" /> asaṅkhāravipākaṃ deti, sasaṅkhāravipākampi deti, sasaṅkhārakammaṃ sasaṅkhāraphalaṃ, tathā asaṅkhāraphalaṃ deti.</paragraph>
    <paragraph line="14" number="385"><bold>Ekāya cetanāyettha ettha</bold> etāsu cetanāsu ekāya kusalāya <bold>cetanāya</bold> soḷasavidhā vipākacittāni bhavanti. <bold>Iti</bold> vacanaṃ jino pakāsaye.</paragraph>
    <paragraph line="15" number="386-92"> Vedanāparivattanaṃ ārammaṇena hoteva, tadārammaṇacittampi javanena niyāmitaṃ, somanassayutte kusale javane javite tadārammaṇampi somanassayuttameva hotīti attho. Upekkhāyuttakusalepi eseva nayo. Kāmāvacaracittena <bold>kusalenādinā</bold> paṭhamena kusalena tulyena vipākacittena. Tatiyāvisesanaṃ. Yena sattena <bold>gahitā paṭisandhi ce</bold> yadi, <bold>iṭṭhe balavārammaṇe</bold> manāpe atimahantārammaṇe tassa sattassa <bold>cakkhussa</bold> cakkhupasādassa <bold>āpāthaṃ</bold> pākaṭabhāvaṃ <bold>āgate</bold> sati manodhātuyā tāya bhavaṅgasmiṃ <bold>āvaṭṭite</bold> bhavaṅgasote chindite sati cakkhuviññāṇakādīsu vīthicittesu jātesu paṭhamaṃ kusalaṃ kāmamānasaṃ javanaṃ hutvā jāyate. Sattakkhattuvārāni javitvāna paṭhame mahākusale gate <bold>tadeva</bold> taṃ eva iṭṭhaṃ ārammaṇaṃ katvā teneva paṭhamamahākusalena sadisaṃ tadārammaṇavipākacittaṃ. <bold>Sandhiyā tulyato</bold> paṭisandhiyā tulyabhāvena <bold>mūlabhavaṅganti</bold> mūlabhavaṅgaṃ nāma bhagavatā pavuccate. <bold>Tañca</bold> tadārammaṇacittaṃ <bold>santīraṇaṃ</bold> somanassayuttaṃ santīraṇaṃ dassanaṃ sampaṭicchanaṃ <bold>ettha</bold> etasmiṃ vīthicitte <bold>gaṇanūpagacittāni</bold> gaṇanaṃ upagatāni cittāni cattāri eva bhavanti.</paragraph>
    <paragraph line="16" number="393-4"><bold>Yadā hi dutiyaṃ cittaṃ, kusalaṃ javanaṃ yadā</bold> yasmiṃ kāle tasseva somanassatihetuno puggalassa dutiyaṃ <pageBreak edition="M" number="0.0074" /> kusalaṃ cittaṃ javanaṃ hoti, <bold>tadā</bold> tasmiṃ kāle <bold>tena</bold> javanena tulyavipākaṃ tadārammaṇaṃ. Tassa <bold>sandhiyā asamānattā</bold> tassa tadārammaṇacittassa sandhiyā asamānattā <pageBreak edition="V" number="1.0063" /> dve nāmāni <bold>assa</bold> vipākacittassa anena vipākacittena <bold>labbhare</bold> labbhanti, ‘‘āgantukabhavaṅga’’nti nāmaṃ ‘‘tadārammaṇaka’’nti ca nāmaṃ iti dve nāmāni labbhanti.</paragraph>
    <paragraph line="17" number="395-6"> Yadā tasseva puggalassa tatiyaṃ puññaṃ javanaṃ hoti, tadā <bold>tena</bold> javanena sadisaṃ tatiyaṃ pākaṃ tadārammaṇikaṃ siyā. <bold>Idaṃ</bold> vipākacittaṃ <bold>āgantukabhavaṅganti</bold> āgantubhavaṅgaṃ nāma bhagavatā vuccate, purimāni ca <bold>pañca</bold> vipākacittāni <bold>iminā pana</bold> tatiyavipākena pana saddhiṃ <bold>cha</bold> cittāni honti.</paragraph>
    <paragraph line="18" number="397-8"><bold>Yadā catutthaṃ kusalaṃ</bold> javanaṃ hoti, tadā <bold>tena</bold> javanena tulyaṃ catutthavipākaṃ tadārammaṇabhāvaṃ <bold>vaje</bold> gaccheyya. Catutthavipākaṃ āgantukabhavaṅgaṃ tadārammaṇanāmakaṃ hoti, purimāni cha pākāni <bold>iminā</bold> saha catutthapākena <bold>satta</bold> cittāni honti.</paragraph>
    <paragraph line="19" number="399-403"><bold>Yadā</bold> yasmiṃ kāle tasmiṃ cakkhudvāre iṭṭhamajjhattārammaṇaṃ pana tathā āpāthaṃ āgacchati ca, tadā vuttanayena āvajjanadassanasampaṭicchanacittesu jātesu <bold>idha</bold> imasmiṃ majjhattārammaṇe ārammaṇavasena vedanā parivattati, tasmā upekkhāsahagataṃ santīraṇaṃ mano hoti. Upekkhāsahagatesu eva catūsupi javanesu javitesu <bold>tehi</bold> javanehi tulyāni cattāri vipākacittāni jāyare. <bold>Accantaṃ</bold> ekantena <bold>vedanāya</bold> upekkhāvedanāya <bold>purimehi</bold> somanassasahagatehi cittehi asamānattā cattāri cittāni nāmato piṭṭhibhavaṅgāni nāma honti, <bold>piṭṭhibhavaṅgāni</bold> somanassavipākānaṃ pacchābhāge bhavaṅgānīti attho. Imāni <pageBreak edition="M" number="0.0075" /> upekkhāsahagatāni pañca vipākāni purimehi <bold>sattahi</bold> vipākehi saddhiṃ dvādasa vipākāni bhavanti. <bold>Iti</bold> vacanaṃ dhīro viniddise.</paragraph>
    <paragraph line="20" number="404-6"> Yathā cakkhudvāre dvādasa vipākāni honti, tathā evaṃ sotādīsu dvāresupi dvādasa pākāni honti. <bold>Iti</bold> vacanaṃ dhīro niddise, ime mayā vuttā vipākā samasaṭṭhi bhavanti. <bold>Evaṃ</bold> iminā mayā vuttappakārena ekāya cetanāya kamme <bold>āyūhite</bold> pavattite samasaṭṭhi vipākāni uppajjanti, imasmiṃ vacane saṃsayo natthi. <bold>Gahitāggahaṇenettha ettha</bold> etesu vipākesu gahitānaṃ vipākānaṃ aggahaṇena cakkhudvāre dvādasa pākā, sotaviññāṇakādīni cattāri cāti soḷasa pākāni honti.</paragraph>
    <paragraph line="21" number="407-11"> Ekena <pageBreak edition="V" number="1.0064" /> tihetukakusalena asaṅkhārikena kammena āyūhite yathā, <bold>evameva</bold> sasaṅkhāratihetukakusalenāpi asaṅkhārasasaṅkhāraupekkhāsahagatehipi kusalehi kamme <bold>āyūhite</bold> pavattite <bold>tesaṃ</bold> tiṇṇaṃ kusalānaṃ vipākehi tīhipi dinnāya paṭisandhiyā eseva nayo paṇḍitena jānitabbo. <bold>Idha</bold> imasmiṃ upekkhāsahagatadvaye iṭṭhamajjhattagocarassa vasena vipākacittappavattiṃ paṭhamaṃ dassetvā <bold>dassetabbātha pacchā tu, iṭṭhasmiṃ gocare idha atha pacchā</bold> mayā vuttacittappavattito pacchākāle pana <bold>idha</bold> imasmiṃ iṭṭhagocare ekekasmiṃ pana dvādasa dvādasa pākā paṇḍitena dassetabbā. <bold>Gahitāggahaṇenettha ettha</bold> etesu vipākesu gahitānaṃ vipākānaṃ aggahaṇena soḷasa pākacittāni honti. <bold>Pubbe</bold> kāle mayā vuttanayeneva <bold>sabbaṃ</bold> vacanaṃ <bold>asesato</bold> asesabhāvena paṇḍitena ñeyyaṃ.</paragraph>
    <paragraph line="22" number="412-4"><bold>Tihetukena kammena, paṭisandhi tihetukā</bold> bhavati, iti ayaṃ vāro <bold>ettāvatā</bold> ettakena vacanena mayā <pageBreak edition="M" number="0.0076" /> vutto. Ekaṃ kammaṃ ekasmiṃ bhave ekaṃ paṭisandhiṃ janeti, <bold>tato</bold> paṭisandhito <bold>aparaṃ</bold> aññaṃ dutiyaṃ paṭisandhiṃ na janeti, pavattiyaṃ anekāni vipākāni sañjaneti. <bold>Hi</bold> saccaṃ ‘‘ekaṃ kamma’’ntiādikaṃ vacanaṃ. <bold>Ekasmā bījā</bold> ekato bījato ekaṃ aṅkuraṃ jāyati, <bold>assa</bold> bījassa bahūni phalāni <bold>hetuppavattito</bold> salilādihetuppattiyā honti.</paragraph>
    <paragraph line="23" number="415-21"><bold>Duhetukena kammena, paṭisandhi duhetukā</bold> hoti, <bold>iti</bold> vacanaṃ ayaṃ vāro <bold>anupubbena</bold> anupaṭipāṭiyā āgato. <bold>Idha</bold> imasmiṃ adhikāre duhetukena puññena somanassayuttena asaṅkhārikena cittena kamme āyūhite pana duhetukena somanassayuttakusalena tulyena pākena yena sattena gahitā paṭisandhi ce, iṭṭhe ārammaṇe tassa sattassa cakkhudvāre āpāthaṃ āgate somanassayutte ñāṇahīne kusalamānase tasmiṃ duhetuke sattakkhattuṃ javitvāna gate taṃ eva ārammaṇaṃ katvā <bold>tadanantaraṃ</bold> tassa javanassa anantaraṃ <bold>taṃsarikkhakaṃ</bold> tena javanena sadisaṃ ekantaṃ asaṅkhārikamānasaṃ jāyati. <bold>Ta</bold>nti taṃ cittaṃ <bold>mūlabhavaṅganti</bold> mūlabhavaṅgaṃ nāma <bold>tadārammaṇamiccapi</bold> tadārammaṇaṃ nāma ubhayampi nāmaṃ <bold>tasseva nāmaṃ</bold> tassa cittassa eva nāmaṃ. <bold>Iti</bold> evaṃ iminā pakārena bhagavatā paridīpitaṃ. Duhetuke sasaṅkhāre kusale javane javitepi ca <bold>taṃsamaṃ</bold> tena cittena sadisaṃ āgantukasaṅkhātaṃ tadārammaṇamānasaṃ hoti.</paragraph>
    <paragraph line="24" number="422-9"><bold>Tatheva ca</bold> tathā eva ca iṭṭhamajjhattagocare <bold>duhetūnaṃ</bold> dvinnaṃ upekkhāyuttānaṃ javanānaṃ <pageBreak edition="V" number="1.0065" /> anantaraṃ <bold>tādisāni</bold> tehi javanehi sadisāni dve tadārammaṇamānasāni jāyante, <bold>tesaṃ</bold> tadārammaṇamānasānaṃ ‘‘piṭṭhibhavaṅga’’nti nāmaṃ, ‘‘āgantukabhavaṅga’’nti ca nāmaṃ hoti. Santīraṇadvayañceva dassanaṃ <pageBreak edition="M" number="0.0077" /> sampaṭicchanaṃ imāni dve bhavaṅgāni cāti <bold>aṭṭha</bold> vipākā cakkhudvāre honti. <bold>Evaṃ</bold> iminā mayā vuttappakārena pañcasu dvāresupi ca <bold>aṭṭha aṭṭha</bold> vipāke katvā pavattiyaṃ cattālīsa vipākāni bhavanti. <bold>Gahitāggahaṇenettha, cakkhudvāre panaṭṭha ca ettha</bold> etesu vipākesu gahitānaṃ vipākānaṃ aggahaṇena cakkhudvāre aṭṭha ca vipākā <bold>sotaghānādinā</bold> vipākena saddhiṃ <bold>dvādasa eva</bold> vipākāni bhavanti. <bold>Ekāya cetanāyevaṃ evaṃ</bold> iminā mayā vuttappakārena ekāya cetanāya kamme <bold>āyūhite</bold> pavattite pana sati dvādaseva vipākāni bhavanti. <bold>Iti</bold> vacanaṃ vijitakusalayuddhasaṅgāmena <bold>pakāsitaṃ</bold> desitaṃ. <bold>Duhetukattayenāpi, sesena sadisena tu</bold> mayā vuttato duhetuto sesena duhetukattayenāpi sadisena pākena <bold>ādinnasandhino</bold> gahitapaṭisandhikassa sattassa evaṃ nayo <bold>mato</bold> kathito niraṅgaṇena. Duhetukena kammena duhetukā paṭisandhi hoti. Iti ayaṃ vāro ca <bold>ettāvatā</bold> ettakena vacanena mayā vutto.</paragraph>
    <paragraph line="25" number="430-8"><bold>Duhetukena kammena</bold> ahetukā paṭisandhi hoti, iti ayaṃ vāro <bold>anupubbena</bold> paṭipāṭiyā āgato. Tesu catūsupi duhetukesu kusalesu cittesu <bold>aññatareneva</bold> hetukena kamme <bold>āyūhite</bold> pavattite sati <bold>tasseva</bold> duhetukassa kusalajavanassa pākabhūtāya upekkhāsahagatāhetukāya manoviññāṇadhātuyā <bold>ādinnapaṭisandhino</bold> sattassa <bold>sā</bold> paṭisandhi kammasadisā nāma na vattabbā paṇḍitehi. <bold>Hi</bold> saccaṃ ‘‘paṭisandhi na vattabbā’’tiādikaṃ vacanaṃ. Kammaṃ duhetukaṃ hoti, paṭisandhi ahetukā hoti. <bold>Tassa</bold> dehino sattassa <bold>vuḍḍhimupetassa</bold> vuḍḍhiṃ upagatassa cakkhudvāre pana iṭṭhamajjhattagocare āpāthamāgate sati duhetukānaṃ catunnaṃ puññānaṃ yassa kassaci <pageBreak edition="M" number="0.0078" /> javanassa avasānamhi idaṃ ahetukaṃ mano tadārammaṇabhāvena jāyati. Ettha etasmiṃ vacane <bold>saṃsayo</bold> sandeho natthi, <bold>taṃ</bold> ahetukacittaṃ mūlabhavaṅgañca tadārammaṇameva ca hoti. Cakkhuviññāṇakādīsupi vīthicittesu jātesu upekkhāsahagataṃyeva santīraṇampi ca hoti. <bold>Tesu ekaṃ ṭhapetvāna, gahitāggahaṇenidha tesu</bold> dvīsu santīraṇatadārammaṇakiccesu vipākesu <bold>ekaṃ</bold> santīraṇakiccaṃ tadārammaṇakiccaṃ taṃ cittaṃ ṭhapetvā gahitānaṃ vipākānaṃ aggahaṇena idha iṭṭhamajjhattārammaṇe gaṇanūpagacittāni tīṇiyeva bhavanti.</paragraph>
    <paragraph line="26" number="439-41"><bold>Iṭṭhe ārammaṇe cakkhu-dvāre āpāthamāgate</bold> tadā santīraṇañceva somanassayuttaṃyeva <pageBreak edition="V" number="1.0066" /> hoti, tadārammaṇamānasañca somanassayuttaṃyeva hoti, <bold>tesu</bold> santīraṇatadārammaṇakiccesu vipākesu <bold>ekekaṃ</bold> santīraṇakiccaṃ, tadārammaṇakiccaṃ vā cittaṃ gahetvā purimāni ca tīṇi cattāri eva vipākāni bhavanti. <bold>Evaṃ</bold> iminā mayā vuttappakārena pañcasu dvāresupi cattāri cattāri vipākacittānīti pavattiyaṃ vipākāni vīsati cittāni honti.</paragraph>
    <paragraph line="27" number="442-8"><bold>Cakkhudvāre tu cattāri, gahitāggahaṇenidha</bold> gahitānaṃ vipākānaṃ aggahaṇena cakkhudvāre pana cattāri vipākāni <bold>idha</bold> imasmiṃ iṭṭhārammaṇe <bold>sotaghānādinā</bold> vipākena saddhiṃ ahetukaṃ aṭṭhakaṃ hoti eva. Ahetukapaṭisandhissa sattassa duhetukaṃ, tihetukaṃ vā tadārammaṇaṃ <bold>na bhave</bold> na bhaveyya, <bold>duhetupaṭisandhino</bold> sattassa tihetukaṃ tadārammaṇaṃ na bhave. <bold>Jātā sugatiyaṃ yena, pākena paṭisandhi tu</bold> sugatiyaṃ yena pākena paṭisandhi jātā, <bold>tena</bold> vipākena tulyampi, hīnaṃ vā tesaṃ tadārammaṇaṃ bhaveyya. <bold>Manussalokaṃ sandhāya, vuttañcāhetukaṭṭhakaṃ</bold> sugatiyaṃ ahetukaṭṭhakañca manussalokañca sandhāya paṭicca kāraṇaṃ <pageBreak edition="M" number="0.0079" /> katvā mayā vuttaṃ. Catūsupi <bold>apāyesu</bold> pana apeto ayo patiṭṭhā etehīti apāyo, tesu. Pavatte ahetukaṃ aṭṭhakaṃ āpāyikehi labbhati. <bold>Thero nerayikānaṃ tu, dhammaṃ deseti vassati</bold> thiro thirakāradhammo yasmiṃ atthīti thero, dutiyaaggasāvakabhūto iddhimā moggallānatthero <bold>nerayikānaṃ</bold> niraye jātānaṃ sattānaṃ dhammaṃ deseti vassati, ‘‘ucchaṅge maṃ nisīditvā’’tiādīsu viya devaṃ vassāpetīti attho. Gandhaṃ vāyuñca māpeti yadā, tadā pana tesaṃ nerayikānaṃ sattānaṃ tehi nerayikasattehi theraṃ disvā, dhammañca sutvā, gandhañca ghāyitvā <bold>jalaṃ</bold> udakañca <bold>pivataṃ</bold> pivantānaṃ muduṃ vāyuñca tehi <bold>phusataṃ</bold> phusantānaṃ tesaṃ nerayikasattānaṃ cakkhuviññāṇakādīni pañcapi <bold>puññajāni eva</bold> kusalavipākāni eva santīraṇadvayaṃ <bold>puññajaṃ eva</bold> kusalavipākaṃ eva puññajā eva ekā manodhātu iti aṭṭhakaṃ hoti.</paragraph>
    <paragraph line="28" number="449-50"><bold>Ayaṃ tāva kathā</bold> ‘‘cakkhuviññāṇakādīni puññajānevā’’tiādikā ayaṃ kathā iṭṭhaiṭṭhamajjhattagocare kāmāvacare puññānaṃ javanānaṃ vasena mayā vuttā. <bold>Tadārammaṇacetaso</bold> tadārammaṇacittassa yaṃ niyamattaṃ ‘‘tadārammaṇamānasaṃ javanena niyāmita’’ntiādivacanena mayā vuttaṃ, <bold>taṃ</bold> niyamattaṃ kusalaṃ sandhāya vuttaṃ. Somanassayutte kāmāvacarakusale javite tadārammaṇampi somanassayuttameva hoti, upekkhāyutte kāmāvacarakusale javite tadārammaṇampi upekkhāyuttameva <pageBreak edition="V" number="1.0067" /> hoti, netaṃ akusale upekkhāyutte vicikicchādike akusale javane pana javite somanassayuttampi tadārammaṇaṃ hotīti adhippāyo. <bold>Itipi</bold> vacanaṃ ācariyena dīpitaṃ.</paragraph>
    <paragraph line="29" number="451-7"><bold>Idha</bold> imasmiṃ adhippāye akusalacittesu somanassayuttesu catūsupi iṭṭhe ārammaṇe <bold>tesu</bold> cittesu <pageBreak edition="M" number="0.0080" /> javitesu somanassayuttā ahetumanoviññāṇadhātu <bold>tadanantaraṃ</bold> tesaṃ akusalajavanānaṃ anantaraṃ tadārammaṇabhāvena jāyati. Upekkhāyuttesu chasu akusalacittesu iṭṭhamajjhatte gocare javitesu puññajā upekkhāsahagatā ahetumanoviññāṇadhātu eva <bold>tadanantaraṃ</bold> vā tesaṃ upekkhāsahagatānaṃ channaṃ akusalajavanānaṃ anantaraṃ tadārammaṇabhāvena jāyati. <bold>Iṭṭhārammaṇayogasmiṃ</bold> buddharūpādiiṭṭhārammaṇayogasmiṃ <bold>kaṅkhato</bold> ‘‘buddho nu kho, no buddho’’ti kaṅkhantassa sattassa <bold>uddhatassa</bold> vā sattassa tadārammaṇamānasaṃ somanassayuttaṃ ahetukaṃ vipākaṃ hoti piṭṭhibhavaṅgaṃ. <bold>Somanassayute citte, javane javite pana</bold> somanassayuttā eva pañca tadārammaṇamānasā paṇḍitena gavesitabbā. Upekkhāsahagate citte javane pana javite sati upekkhāsahagatā cha ca tadārammaṇamānasā paṇḍitena gavesitabbā.</paragraph>
    <paragraph line="30" number="458-63"><bold>Tihetusomanassena, ādinnapaṭisandhino</bold> sattassa jhānato parihīnassa vippaṭisārino taṃ jhānaṃ <bold>paccavekkhato</bold> paccavekkhantassa domanassayuttaṃ cittaṃ hoti. <bold>Tassa</bold> domanassassa anantaraṃ kiṃ mānasaṃ jāyate, tvaṃ domanassayuttajavanassa anantaramānasaṃ <bold>brūhi</bold> kathehi. <bold>Paṭṭhāne paṭisiddhā hi</bold> domanassassānantaraṃ somanassassa uppatti <bold>paṭṭhāne paṭisiddhā</bold> paṭṭhānappakaraṇe bhagavatā nivāritā, <bold>assa</bold> somanassassa vā anantaraṃ domanassassa uppatti paṭṭhāne paṭṭhānappakaraṇe paṭisiddhā bhagavatā nivāritā. <bold>Mahaggataṃ panārabbha</bold> mahaggataṃ paṭicca javane javitepi ca tadārammaṇamānasaṃ <bold>tattheva</bold> tasmiṃ paṭṭhāne eva <bold>paṭisiddhaṃ</bold> bhagavatā nivāritaṃ. <bold>Tasmā</bold> kāraṇā bhavaṅgapāto vā tadārammaṇameva vā na hoti. <bold>Kiṃ nu kātabbaṃ</bold> tesaṃ bhavaṅgatadārammaṇānaṃ abhāve kāraṇaṃ yaṃ kātabbaṃ, amhehi taṃ <pageBreak edition="M" number="0.0081" /> kāraṇaṃ kiṃ nu pucchāma, taṃ tadatthaṃ ābhidhammikabhāvena ābhidhammika taṃ kāraṇaṃ <bold>vada</bold> vadāhi. Upekkhāsahagatāhetumanoviññāṇadhātu puññāpuññavipākā tadārammaṇikā <bold>siyā</bold> bhaveyya.</paragraph>
    <paragraph line="31" number="464-7"><bold>Imassa</bold> tadārammaṇassa āvajjanaṃ kiṃ natthi? <bold>Taṃ</bold> tadārammaṇamānasaṃ <bold>kathaṃ</bold> kena pakārena jāyate? <bold>Bhavaṅgaāvajjanānaṃ</bold> cittānaṃ kiṃ āvajjanamattaṃ? Maggassa anantarassa ca phalassāpi kiṃ āvajjanaṃ natthi? <bold>Nirodhā ca</bold> nirodhato vuṭṭhahantassa bhikkhuno phalacittassa vāti <pageBreak edition="V" number="1.0068" /> mayā sutaṃ, <bold>evaṃ</bold> iminā mayā vuttappakārena āvajjanaṃ natthi. <bold>Vinā āvajjanenāpi, hotu jāyatu mānasaṃ</bold> cittaṃ āvajjanena vinā āvajjanaṃ vajjetvā hotu jāyatu, <bold>kimassārammaṇaṃ</bold> assa tadārammaṇamānasassa kiṃ ārammaṇaṃ, paṇḍita, tvaṃ ārammaṇaṃ yadi jānāsi, taṃ ārammaṇaṃ <bold>brūhi</bold> mayhaṃ kathehi. <bold>Vinā ārammaṇenetaṃ etaṃ</bold> mānasaṃ <bold>ārammaṇena vinā</bold> ārammaṇaṃ vajjetvā na jāyati. <bold>Hi</bold> saccaṃ ‘‘vinā ārammaṇeneta’’ntiādikaṃ vacanaṃ, tadārammaṇamānasaṃ yadā domanassayuttaṃ javanaṃ mahaggatārammaṇaṃ javati, tadā tasmiṃyeva javanacittakkhaṇe <bold>parittesu</bold> kāmāvacarārammaṇesu <bold>yaṃ kiñci</bold> parittārammaṇaṃ <bold>ārabbha</bold> paṭicca jāyati.</paragraph>
    <paragraph line="32" number="468-73"><bold>Utubījaniyāmo ca</bold> utuniyāmo bījaniyāmo ca <bold>kammadhammaniyāmatā ca</bold> kammaniyāmatā ca sīlādipāramīdhammaniyāmatā ca cittassa niyāmo cāti pañca niyāmatā paṇḍitena ñeyyā. <bold>Tattha</bold> tesu pañcasu niyāmesu sabbesaṃ pana rukkhānaṃ ekappahārena phalapupphādidhāraṇaṃ utu, ayaṃ utuniyāmatā. <bold>Tesaṃ tesaṃ tu bījānaṃ, taṃtaṃtulyaphalubbhavo</bold> tesaṃ tesaṃ bījānaṃ pana tehi tehi bījehi tulyānampi sassānaṃ phalānaṃ uppatti, ayaṃ bījaniyāmatā <pageBreak edition="M" number="0.0082" />. <bold>Matthake nāḷikerassa</bold> nāḷikeraphalassa matthake <bold>chiddattaṃ</bold> chiddabhāvo, ayaṃ <bold>bījajo</bold> bījato jāto niyāmo. Tihetukakammaṃ tihetukañca vipākaṃ duhetukañca vipākaṃ ahetukañca vipākaṃ yato yaṃ kammaṃ deti, ayaṃ kammaniyāmatā. <bold>Bodhisattassa jātiyaṃ</bold> jinaṅkurassa jātikkhaṇe medanīkampanādikaṃ anekavisesattaṃ, ayaṃ sīlādipāramīdhammaniyāmatā. Tena gocarena pasādasmiṃ ghaṭṭite sati <bold>idha</bold> imasmiṃ cittavīthiyaṃ <bold>āvajjanādīnaṃ</bold> cittānaṃ uppatti, ayaṃ cittaniyāmatā.</paragraph>
    <paragraph line="33" number="474"> Yo puggalo <bold>dhīro</bold> dhīrasampanno guṇasampanno vikkhittapāpo <bold>mohandhakārāpagamaṃ</bold> andhakāramanissāya avijjānissaraṇaṃ <bold>yadicche</bold> sace iccheyya, so dhīro <bold>imaṃ</bold> abhidhammāvatārappakaraṇaṃ <bold>andhajjanānaṃ</bold> andhasadisabālajanānaṃ <bold>hadayandhakāraṃ viddhaṃsanaṃ</bold> andhakārasannissitassa yassa hadayassa viddhaṃsanakaraṃ <bold>jalantaṃ dīpaṃ</bold> jalamānaṃ dīpaṃ. <bold>Payatto</bold>ti pakārena yatati vīriyaṃ karotīti payatto, <bold>satataṃ</bold> sabbadā <bold>sikkhetha</bold> sajjhāyanadhāraṇacintanavasena sikkheyya.</paragraph>
    <centered line="34">Iti abhidhammāvatāraṭīkāya</centered>
    <centered line="35">Vipākacittappavattiniddesavaṇṇanā niṭṭhitā.</centered>
    <centered line="36">Sattamo paricchedo.</centered>
  </content>
</document>