<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh08t.nrf1.xml</normativeSource>
    <archivePath>roman/tika/abhidhammapitaka (tika)/abhidhammavatara-puranatika/2. dutiyo paricchedo.xml</archivePath>
    <baseFileName>2. dutiyo paricchedo</baseFileName>
    <titlePath>2. Dutiyo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">2. Dutiyo paricchedo</chapter>
    <subhead line="2">Cetasikaniddesavaṇṇanā</subhead>
    <paragraph line="3" number="67"><bold>Cittānantaramuddiṭṭhā</bold><pageBreak edition="V" number="1.0016" />, <bold>ye ca cetasikā mayā</bold> ye ca cetasikā cittānantaraṃ mayā uddiṭṭhā, ito paraṃ idāni <bold>tesaṃ</bold> cetasikānaṃ vibhājanaṃ karissāmi ahaṃ.</paragraph>
    <paragraph line="4"><bold>Imesu pana karuṇāmuditāvasena bhāvanākāle karuṇāpubbabhāgo vā,</bold> appanāpattāya karuṇāya pubbabhāgo, tasmiṃ pubbabhāge, karuṇāto pubbabhāge kāmāvacaracitteti attho. Ekā karuṇā uppajjati. Muditāpubbabhāge vā appanāpattāya muditāya pubbabhāge ekā muditā <pageBreak edition="M" number="0.0020" /> uppajjati. Iminā kāmāvacaracittena yogī micchākammantādīhi dhammehi viramati. <bold>Ramu</bold>-dhātu kīḷāyaṃ, <bold>vi</bold>-saddo viramaṇattho.</paragraph>
    <paragraph line="5" number="68"><bold>Ādinā puññacittena, tettiṃsa niyatā matā ādinā puññacittena</bold> paṭhamamahākusalacittena saha niyatā <bold>tettiṃsa</bold> cetasikā bhagavatā matāti, atha vā karuṇāmuditā aniyatā <bold>ekena</bold> dhammena saha <bold>catuttiṃsa</bold> dhammā bhavanti.</paragraph>
    <paragraph line="6" number="69"><bold>Kasmā panettha mettā ca, upekkhā ca na uddhaṭā ettha</bold> etesu yevāpanakadhammesu, niddhāraṇaṃ, mettā ca upekkhā ca <bold>dhammarājena</bold> satthunā <bold>na uddhaṭā</bold> na vuttā kasmā kāraṇā.</paragraph>
    <paragraph line="7" number="70"><bold>Abyāpādena mettāpi</bold> abyāpādena mettā gahitā, <bold>upekkhā</bold>ti tatramajjhattatāya ca gahitā <bold>yasmā</bold> kāraṇā, tasmā ubhopetā bhagavatā na gahitā.</paragraph>
    <paragraph line="8" number="71"><bold>Kasmā yevāpanā dhammā, buddhenādiccabandhunā</bold> sabbe te <bold>yevāpanā dhammā</bold> yevāpananāmakā pāḷiyaṃ sarūpena eva. Bandhati snehena etasminti bandhu, ādiccassa bandhu ādiccabandhu, tena <bold>ādiccabandhunā</bold> buddhena <bold>na ca uddhaṭā</bold> na desitā.</paragraph>
    <paragraph line="9" number="72"> Kasmā <pageBreak edition="V" number="1.0017" /> kāraṇā? <bold>Yasmā aniyatā keci</bold> yevāpanakā aniyatā, <bold>yasmā</bold> kāraṇā <bold>rāsiṃ</bold> dukavaggādirāsiṃ <bold>na bhajanti</bold> na sevanti, <bold>yasmā</bold> kāraṇā <bold>keci</bold> yevāpanakā dubbalā, tasmā pāḷiyaṃ bhagavatā na vuttā.</paragraph>
    <paragraph line="10" number="73"><bold>Chandādhimokkhamuditā manasi ca kāro,</bold></paragraph>
    <gatha2 line="11">Majjhattatā ca karuṇā viratittayañca;</gatha2>
    <gatha2 line="12">Puññesu tena niyatāniyatā ca sabbe,</gatha2>
    <gathalast line="13">Yevāpanā munivarena na ceva vuttā.</gathalast>
    <paragraph line="14">Chandādhimokkho <pageBreak edition="M" number="0.0021" /> muditā manasikāro majjhattatā karuṇā viratittayañca <bold>puññesu</bold>kusalesu niyatā cattāro aniyatā pañca sabbe yevāpanā na ca eva tena munivarena vuttā.</paragraph>
    <paragraph line="15" number="74-80"><bold>Kasmā panettha phassova, paṭhamaṃ samudīrito ettha</bold> etesu cetasikesu, jātiniddhāraṇaṃ, phassova paṭhamaṃ <bold>samudīrito</bold> kathito. Kasmā kāraṇā? <bold>Kira</bold> mayā sutaṃ, ārammaṇe cittassa paṭhamaṃ abhinipātattā phasso paṭhamaṃ samudīrito, <bold>phusitvā pana phassena</bold> phassena ārammaṇaṃ phusitvā yogino vedanāya ārammaṇaṃ <bold>vedaye,</bold> saññāya <bold>sañjānāti,</bold> cetanāya ārammaṇaṃ <bold>cetaye</bold>. <bold>Sahajātānaṃ</bold> cetasikānaṃ phassova <bold>idha</bold> imasmiṃ citte mahesinā paṭhamaṃ vutto. <bold>Hi</bold> kasmā kāraṇā? Yasmā <bold>balavapaccayattā,</bold> tasmā vutto. <bold>Akāraṇamidaṃ sabbaṃ, cittānaṃ tu saheva ca</bold> ‘‘paṭhamābhinipātattā’’ti ca ‘‘balavapaccayattā’’ti ca <bold>idaṃ sabbaṃ</bold> vacanaṃ <bold>akāraṇaṃ</bold> ahetukaṃ ayuttaṃ, kasmā kāraṇā? <bold>Cittajānaṃ</bold> cittehi sahappavattānaṃ cetasikānaṃ <bold>ekuppādādibhāvena</bold> samānuppādasamānanirodhasamānālambaṇasamānavatthukabhāvena pavattito akāraṇaṃ ayuttaṃ. <bold>Ayaṃ tu paṭhamuppanno, ayaṃ pacchāti natthidaṃ ayaṃ</bold> dhammo paṭhamuppanno, <bold>ayaṃ</bold> dhammo pacchākāle uppanno iti <bold>idaṃ</bold> vacanaṃ natthi. Balavapaccayattepi kāraṇaṃ na ca dissati. Desanākkamato ceva paṭhamaṃ samudīrito <bold>iccevaṃ</bold> iti evaṃ iti iminā mayā vuttappakārena phassassa paṭhamaṃ samudīritataṃ <bold>viññunā</bold> vibhāvinā viññeyyaṃ, <bold>visesato</bold> visesena aññathā na viññeyyaṃ. <bold>Na ca pariyesitabboyaṃ, tasmā pubbāparakkamo</bold> yasmā kāraṇā ayaṃ pubbāparakkamo viññunā <bold>na ca pariyesitabbo</bold> na gavesitabbo, dhammā eva vacanatthalakkhaṇādīhi <bold>vijānatā</bold> paṇḍitena pariyesitabbā.</paragraph>
    <paragraph line="16"><bold>Iṭṭhākārānubhavanarasā</bold><pageBreak edition="M" number="0.0022" /><pageBreak edition="V" number="1.0018" /> iṭṭhārammaṇānubhavanakiccā <bold>subhojanarasaṃ</bold> anubhavanto <bold>rājā viya</bold>. Cetasikaassādapaccupaṭṭhānā cetasikapassaddhipadaṭṭhānā.</paragraph>
    <paragraph line="17"><bold>Paccābhiññāṇakaraṇarasā</bold> paṭijānanakiccā <bold>vaḍḍhakissa abhiññāṇakaraṇamiva</bold> vaḍḍhakino sakiṃ sañjānitvāpi dāruharesu suttassa paṭipasāraṇaṃ viyāti adhippāyo. <bold>Yathāgahitanimittavasenā</bold>ti yathāpavattitanimittassa vasena. Manasi abhinivesakaraṇaṃ gayhākārā.</paragraph>
    <paragraph line="18"><bold>Āyūhanarasā</bold> pavattanakiccasādhakā. <bold>Mahāvaḍḍhakiādayo viya</bold> yathā mahāvaḍḍhakī sayampi dāruṃ tacchati, parepi dāruṃ tacchāpeti, evaṃ sayampi ārammaṇe sandahati, sampayuttadhammepi abhisandahāpeti.</paragraph>
    <paragraph line="19">Āhananaṃ bhuso hananaṃ, pariyāhananaṃ samantā hananaṃ, taṃ raso etassāti <bold>āhananapariyāhananaraso</bold>.</paragraph>
    <paragraph line="20"><bold>Ārammaṇānumajjanalakkhaṇo</bold> ārammaṇaparimaddanalakkhaṇo.</paragraph>
    <paragraph line="21"><bold>Pinayatīti pīti,</bold> sahajātadhamme ārammaṇe pinayatīti attho. Kāyacitta<bold>pharaṇarasā</bold>. Udaggassa cittassa bhāvo odagyaṃ, taṃ paccupaṭṭhānaṃ etassāti <bold>odagyapaccupaṭṭhānā</bold>.</paragraph>
    <paragraph line="22"><bold>Saddahanti</bold> vatthuttayaṃ saddahanti. <bold>Akālusiyapaccupaṭṭhānā</bold> anāvilabhāvapaccupaṭṭhānā. <bold>Saddheyyavatthupadaṭṭhānā</bold> saddahitabbavatthuttayāsannakāraṇā.</paragraph>
    <paragraph line="23"><bold>Araññagatasudesako viya</bold> araññe gato maggasudesako viya.</paragraph>
    <paragraph line="24"><bold>Attanā avinibbhuttānaṃ dhammāna</bold>nti avigatānaṃ cetasikānaṃ. <bold>Tesa</bold>nti tesaṃ cetasikānaṃ dhammānaṃ. Santepi ca <bold>tesaṃ</bold><pageBreak edition="M" number="0.0023" /> cetasikānaṃ anupālanalakkhaṇādimhi <pageBreak edition="V" number="1.0019" /> vidhāne atthikkhaṇeyeva <bold>taṃ</bold> tesaṃ pāletabbānaṃ cetasikānaṃ pavattakkhaṇeyeva taṃ jīvitaṃ <bold>te dhamme</bold> pāletabbe cetasike anupāleti. <bold>Udakaṃ viyā</bold>ti yathā udakaṃ attani uppalādīni anupāleti, tathā anupālanalakkhaṇādimhi vidhāne santepi tesaṃ atthikkhaṇeyeva anupāleti, vijjamānakkhaṇeva anupāletīti adhippāyo. Paccayuppannepi ca dhamme anupāleti, <bold>dhāti viya kumāraṃ</bold> aññāya janitaṃ kumāraṃ rakkhantī dhāti viya, parassa puttaṃ aṅkādinā dhāretīti <bold>dhāti</bold>. <bold>Sayaṃpavattitadhammasambandheneva pavattati</bold> attanā pavattitehi dhammehi sampavattati. <bold>Niyāmako viya</bold> yathā niyāmako ekanāvāya vutthehi janehi saha pavattati, bhaṅgato uddhaṃ taṃ jīvitaṃ na pavattayati, attano ca abhāvā ṭhapayitabbānaṃ cetasikānañca abhāvā, bhaṅgakkhaṇe cetasike na ṭhapeti sayaṃ bhijjamānattā, vaṭṭisneho khīyamāno padīpasikhaṃ na karoti yathā.</paragraph>
    <paragraph line="25"><bold>Sommabhāvapaccupaṭṭhāno</bold>ti mudubhāvapaccupaṭṭhāno, sītalabhāvapaccupaṭṭhāno vā.</paragraph>
    <paragraph line="26"><bold>Kāyoti cettha vedanādayo tayo khandhā</bold> vedanākkhandho saññākkhandho saṅkhārakkhandho ime khandhā gahitā.</paragraph>
    <paragraph line="27"><bold>Nimmaddanarasā</bold>ti nimmaddanakiccā. <bold>Kāyacittānaṃ avūpasamatāuddhaccādikilesapaṭipakkhabhūtā</bold>ti <bold>ādi</bold>ggahaṇena kukkuccaṃ gahetabbaṃ.</paragraph>
    <centered line="28">Iti abhidhammāvatāraṭīkāya</centered>
    <centered line="29">Cetasikaniddesavaṇṇanā niṭṭhitā.</centered>
    <centered line="30">Dutiyo paricchedo.</centered>
  </content>
</document>