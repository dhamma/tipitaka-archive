<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh08t.nrf2.xml</normativeSource>
    <archivePath>roman/tika/abhidhammapitaka (tika)/abhidhammavatara-puranatika/3. tatiyo paricchedo.xml</archivePath>
    <baseFileName>3. tatiyo paricchedo</baseFileName>
    <titlePath>3. Tatiyo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Tatiyo paricchedo</chapter>
    <subhead line="2">Cetasikavibhāganiddesavaṇṇanā</subhead>
    <paragraph line="3" number="89"><bold>Sabbe</bold><pageBreak edition="Myanmar" number="0.0024" /><bold>cetasikā vuttā, buddhenādiccabandhunā</bold> ye sabbe cetasikā <bold>ādiccabandhunā</bold> buddhena <pageBreak edition="Vipassana Research Institut" number="1.0020" /> vuttā, <bold>te</bold> sabbe cetasikā <bold>nāmasāmaññato</bold> nāmasamānabhāvena <bold>dvepaññāsabhavanti te,</bold> anottappapariyosānā dvipaññāsa bhavanti.</paragraph>
    <paragraph line="4" number="90-92"><bold>Catupaññāsadhā kāme, rūpe pañcadaseritā kāme</bold> kāmāvacare catupaññāsa cittāni īritā. <bold>Rūpe</bold> rūpāvacare pañcadasa cittāni īritā bhavanti. <bold>Dvādasārūpe</bold> arūpāvacare dvādasa cittāni bhavanti. <bold>Cattālīsa manāsavā</bold> lokuttaracittāni cattālīsa bhavanti, ekavīsasataṃ sabbe cittuppādā <bold>samāsato</bold> saṅkhepato ekavīsasataṃ hoti. <bold>Etesu tesamuppattiṃ</bold> ito paraṃ <bold>etesu</bold> mayā vuttesu cittesu <bold>tesaṃ</bold> phassādīnaṃ dhammānaṃ uppattiṃ ekaṃ ekaṃ uddharitvā cittacetasikesu bhikkhūnaṃ pāṭavatthāya ahaṃ <bold>pavakkhāmi</bold> desissāmi.</paragraph>
    <paragraph line="5" number="93"><bold>Ekaggatā</bold> cittekaggatā <bold>manakkāro</bold> manasikāro <bold>jīvitaṃ</bold> phassapañcakaṃ <bold>ete aṭṭha</bold> cetasikā <bold>avinibbhogā</bold> aññamaññato avigatā <bold>ekuppādā</bold> samānuppādā <bold>sahakkhayā</bold> sahavayā.</paragraph>
    <paragraph line="6" number="94"><bold>Phasso ca vedanā saññā, cetanā jīvitindriyaṃ</bold> ekaggatā manakkāro <bold>ime</bold> cetasikā <bold>sabbasādhāraṇā</bold> sabbacittehi sādhāraṇā, sabbacittānaṃ sādhāraṇā vā.</paragraph>
    <paragraph line="7" number="95"><bold>Vitakko pañcapaññāsa-cittesu samudīrito. Cāro chasaṭṭhicittesu</bold> vitakko tāva dvipañcaviññāṇavajjitakāmāvacaresu ceva ekādasasu paṭhamajjhānacittesu cāti <bold>pañcapaññāsacittesu</bold><pageBreak edition="Myanmar" number="0.0025" /> bhagavatā samudīrito. Vicāro dvipañcaviññāṇavajjitakāmāvacaracittesu ekādasasu paṭhamajjhānacittesu ca ekādasasu dutiyajjhānacittesu cāti <bold>chasaṭṭhicittesu</bold> jāyati. Ettha etasmiṃ vacane saṃsayo natthi.</paragraph>
    <paragraph line="8" number="96"><bold>Ekapaññāsacittesu, pīti tesaṭṭhiyā sukhaṃ</bold> pītidomanassupekkhāsahagatakāyaviññāṇacatutthajjhānavajjitesu <bold>ekapaññāsacittesu</bold> jāyati. Sukhaṃ domanassadukkhupekkhāsahagatavajjitesu <bold>tesaṭṭhi</bold>cittesu jāyati. <bold>Upekkhā</bold> somanassasukhadukkhasahagatavajjitesu <bold>pañcapaññāsacittesu</bold> jāyati. <bold>Dukkhaṃ</bold> akusalavipākakāyaviññāṇapaṭighasahagatesu <bold>tīsu</bold> cittesu jāyati.</paragraph>
    <paragraph line="9" number="97"><bold>Hoti dvāsaṭṭhicittesu, somanassindriyaṃ pana</bold> domanassadukkhasukhupekkhāsahagatavajjitesu <pageBreak edition="Vipassana Research Institut" number="1.0021" /><bold>dvāsaṭṭhicittesu</bold> jāyati. <bold>Dukkhindriyaṃ panekasmiṃ</bold> akusalavipāke kāyaviññāṇe jāyati. <bold>Tathekamhi sukhindriyaṃ</bold> tathā <bold>ekasmiṃ</bold> puññapāke kāyaviññāṇe hoti.</paragraph>
    <paragraph line="10" number="98"><bold>Pañcuttarasate citte, vīriyaṃ āha nāyako</bold> jino pañcadvārāvajjanadvipañcaviññāṇasampaṭicchanasantīraṇavajjite <bold>pañcuttarasate citte</bold> vīriyaṃ <bold>āha</bold> kathesi. <bold>Catuttarasate citte, samādhindriyamabrvi</bold> vicikicchāsahagatadvipañcaviññāṇasampaṭicchanasantīraṇapañcadvārāvajjanavajjite <bold>catuttarasate citte</bold> samādhindriyaṃ avoca.</paragraph>
    <paragraph line="11" number="99"><bold>Sabbāhetukacittāni, ṭhapetvā cekahetuke</bold> sabbāni aṭṭhārasa ahetukacittāni ekahetukacittadvayañca ṭhapetvā sesasmiṃ <bold>ekuttarasate citte</bold> chandassa uppattiṃ <bold>uddise</bold> paṇḍito katheyya.</paragraph>
    <paragraph line="12" number="100"><bold>Ṭhapetvā</bold><pageBreak edition="Myanmar" number="0.0026" /><bold>dasa viññāṇe</bold> cakkhuviññāṇādike dasa viññāṇe ca <bold>vicikicchāyutampi</bold> cittaṃ ṭhapetvā sesasmiṃ <bold>dasuttarasate citte</bold> adhimokkho bhagavatā udīrito.</paragraph>
    <paragraph line="13" number="101-2"> Saddhā sati hirī ottappaṃ alobho adoso tatramajjhattaṃ cha yugaḷā ca <bold>iti</bold> ime ekūnavīsati dhammā niyatā hutvā ekanavutiyā citte jāyanti. Ekūnavīsati dhammā <bold>ahetukesu</bold> aṭṭhārasasu <bold>apuññesu</bold> dvādasasu akusalesu <bold>na jāyare</bold> na jāyanti.</paragraph>
    <paragraph line="14" number="103"><bold>Ekūnāsītiyā citte, paññā jāyati sabbadā</bold> paññā dvādasaakusalaaṭṭhārasaahetukamahākusalañāṇavippayuttamahāvipākañāṇavippayuttamahākiriyāñāṇavippayuttavajjite <bold>ekūnāsītiyā</bold> citte jāyati. <bold>Aṭṭhavīsatiyā citte, karuṇāmuditā siyuṃ</bold> karuṇāmuditā aṭṭhasu mahākusalesu, aṭṭhasu mahākiriyāsu, rūpāvacarapañcamajjhānavajjitesu dvādasarūpāvacaresu cāti <bold>aṭṭhavīsatiyā cittesu</bold> siyuṃ bhaveyyuṃ.</paragraph>
    <paragraph line="15" number="104"><bold>Kāmāvacarapuññesu, sabbalokuttaresu ca</bold> kāmāvacaramahākusalesu cittesu sabbesu lokuttaresu cāti saha aṭṭhake <bold>cattālīsavidhe citte</bold> viratittayaṃ hoti.</paragraph>
    <paragraph line="16" number="105"> Saddhā <pageBreak edition="Vipassana Research Institut" number="1.0022" /> sati hirottappaṃ alobhādittayampi ca yugaḷāni cha ca majjhattaṃ karuṇāmuditāpi ca.</paragraph>
    <paragraph line="17" number="106"> Tathā tisso viratiyo sabbe te pañcavīsati dhammā mahākusalacittasampayuttaabyākatacittasampayuttāti <bold>kusalena</bold> sabbesuyeva dhammesu chekena vijitaṅgaṇena pakāsitā.</paragraph>
    <paragraph line="18" number="107"><bold>Ahirīkaṃ</bold><pageBreak edition="Myanmar" number="0.0027" /><bold>anottappaṃ, moho uddhaccameva cā</bold>ti ime cattāro dhammā niyatā hutvā <bold>dvādasāpuññacittesuyeva</bold> dvādasaakusalacittesuyeva <bold>jāyare</bold> jāyanti.</paragraph>
    <paragraph line="19" number="108-9"><bold>Lobho doso ca moho ca, māno diṭṭhi ca saṃsayo</bold> vicikicchā middhaṃ uddhaccaṃ kukkuccaṃ thinaṃ macchariyampi ca ahirikaṃ anottappaṃ issā ca domanassakaṃ <bold>ete</bold> dhammā <bold>akusalā</bold> akusalacittasampayuttā <bold>ekantena mahesinā</bold> vijitaṅgaṇavigatamalena vuttā.</paragraph>
    <paragraph line="20" number="110"> Lobho <bold>aṭṭhasu</bold> lobhamūlesu cittesu bhagavatā <bold>niddiṭṭho</bold> dassito. Diṭṭhi <bold>catūsu</bold> diṭṭhisampayuttesu cittesu vuttā. Māno diṭṭhivippayuttesu catūsu gāhūpavādappabhindanena vutto. Doso <bold>dvīsu eva</bold> paṭighasampayuttesu cittesu munindena vutto.</paragraph>
    <paragraph line="21" number="111"> Issāmaccherakukkuccā <bold>dvīsu</bold> dosamūlesu cittesu jāyanti, <bold>no saha</bold> saha no jāyanti, ekekova jāyantīti attho. <bold>Vicikicchā panekasmiṃ</bold> vicikicchā pana ekasmiṃ vicikicchāsahagatacitte jāyati. Thinamiddhaṃ <bold>pañcasu</bold> sasaṅkhārikaakusalacittesu jāyati.</paragraph>
    <paragraph line="22" number="112-3"><bold>Phasso ca vedanā saññā, cetanā jīvitaṃ mano</bold> vitakko ca vicāro ca pīti vīriyaṃ samādhi ca chando cevādhimokkho ca manasikāro ca <bold>cuddasa</bold> dhammā <bold>kusalā ca</bold> kusalacetasikā ca honti. <bold>Akusalā ceva</bold> akusalacetasikā ceva <bold>abyākatāpi ca</bold> abyākatacetasikā ca honti.</paragraph>
    <paragraph line="23" number="114"><bold>Ekūnatiṃsacittesu, jhānaṃ pañcaṅgikaṃ mataṃ</bold> catūsu somanassasahagatākusalesu, dvādasasu somanassasahagatamahākusalamahāvipākamahākiriyacittesu, sukhasantīraṇahasituppādacittesu <pageBreak edition="Myanmar" number="0.0028" /><pageBreak edition="Vipassana Research Institut" number="1.0023" />, tīsu rūpapaṭhamajjhānacittesu, aṭṭhasu lokuttarapaṭhamajjhānacittesu cāti <bold>ekūnatiṃsacittesu pañcaṅgikaṃ</bold> pañcāvayavajhānayuttaṃ jhānaṃ sugatena mataṃ. Upekkhāsahagatāni cattāri lobhamūlāni ca dve dosamūlāni ca dve mohamūlāni ca manodhātuttikañca upekkhāsahagatā tisso ahetukamanoviññāṇadhātuyo ca dvādasupekkhāsahagatāni mahākusalamahāvipākakiriyacittāni tīṇi rūpadutiyajjhānacittāni aṭṭha lokuttaradutiyajjhānacittāni cāti <bold>sattatiṃsa</bold> cittāni <bold>catujhānaṅgayuttāni</bold> catujhānāvayavayuttāni <bold>iti</bold> evaṃ niddise <bold>katheyya</bold>.</paragraph>
    <paragraph line="24" number="115"><bold>Ekādasavidhaṃ cittaṃ, tivaṅgikamudīritaṃ</bold> tīṇi rūpāvacaratatiyajjhānacittāni, aṭṭhalokuttaratatiyajjhānacittāni cāti <bold>ekādasavidhaṃ cittaṃ tivaṅgikaṃ</bold> tiavayavajhānayuttaṃ, cha rūpāvacaracatutthajjhānapañcamajjhānacittāni, dvādasārūpāvacaracittāni, soḷasa lokuttaracatutthajjhānapañcamajjhānacittāni cāti <bold>catutiṃsavidhaṃ cittaṃ duvaṅgikaṃ</bold> dviavayavajhānayuttaṃ <bold>udīritaṃ</bold> jinena īritaṃ.</paragraph>
    <paragraph line="25" number="116"><bold>Sabhāvenāvitakkesu, jhānaṅgāni na uddhare sabhāvena</bold> pakatiyā <bold>avitakkesu</bold> vitakkavirahitesu dvipañcaviññāṇesu <bold>jhānaṅgāni</bold> jhānāvayavāni jino na uddhare. Ayametthādhippāyo – aññattha vitakko jhānacittena vippahīno bhāsito, imesu pana neva jhānacittena pahīnā, pakatiyā vitakkavirahitāni dvipañcaviññāṇāni sabbāhetukacittesu <bold>maggaṅgāni</bold> maggāvayavāni jino <bold>na uddhare</bold> na deseyya.</paragraph>
    <paragraph line="26" number="117"><bold>Budho</bold> jino dvipañcaviññāṇesu manodhātuttike ca tīsu santīraṇesu cāti <bold>soḷasacittesu</bold> tīṇindriyāni <pageBreak edition="Myanmar" number="0.0029" /><bold>vade</bold> katheyya. <bold>Ekasmiṃ pana cattāri</bold> ekasmiṃ vicikicchāsahagatacitte cattāri indriyāni honti, ekādasasu akusalacittesu vicikicchāyuttacittavajjitesu hasituppāde ceva voṭṭhabbanacitte cāti <bold>terasasu</bold> cittesu <bold>pañca</bold> indriyāni <bold>budho</bold> bhagavā <bold>uddhare</bold> uddhareyya.</paragraph>
    <paragraph line="27" number="118"><bold>Satta dvādasacittesu, indriyāni jinobrvi jino</bold> buddho ñāṇavippayuttamahākusalamahāvipākamahākiriyāsaṅkhātesu <bold>dvādasacittesu</bold> satta indriyāni <bold>abrvi</bold> kathesi, <bold>ekenūnesu aṭṭheva, cattālīsamanesu ca</bold> jino ñāṇasampayuttamahākusalamahāvipākamahākiriyāsaṅkhātesu <pageBreak edition="Vipassana Research Institut" number="1.0024" /> dvādasasu cittesu, pañcadasasu rūpesu, dvādasasu arūpesu cāti <bold>ekenūnesu cattālīsamanesu</bold> aṭṭheva indriyāni abrvi.</paragraph>
    <paragraph line="28" number="119"><bold>Cattālīsāya</bold> lokuttara<bold>cittesu navakaṃ</bold> indriyanavakaṃ nāyako <bold>abrvi</bold> kathesi. <bold>Evaṃ indriyayogopi, veditabbo vibhāvinā evaṃ</bold> iminā mayā vuttappakārena cittesu indriyayogo vibhāvinā visesena paññaṃ bhāvetuṃ pakāsetuṃ sīlametassāti vibhāvī, tena veditabbo.</paragraph>
    <paragraph line="29" number="120"><bold>Amaggaṅgāni nāmettha, aṭṭhārasa ahetukā ettha</bold> etesu cittesu aṭṭhārasa ahetukā natthi maggo etesūti amaggaṅgāni nāma, <bold>jhānaṅgāni na vijjanti, viññāṇesu dvipañcasu</bold> dvipañcaviññāṇesu jhānaṅgānipi na saṃvijjanti.</paragraph>
    <paragraph line="30" number="121"><bold>Ekaṃ cittaṃ dumaggaṅgaṃ</bold> ekaṃ vicikicchāsahagatacittaṃ <bold>dumaggaṅgaṃ</bold> dumaggāvayavaṃ, catūsu diṭṭhivippayuttākusalacittesu ca dvīsu paṭighayuttesu ca uddhaccayuttesu cāti <bold>sattasu</bold> cittesu ca <bold>timaggaṅgāni</bold> timaggāvayavāni honti. <bold>Cattālīsāya</bold><bold>cittesu</bold><pageBreak edition="Myanmar" number="0.0030" />, <bold>maggo so caturaṅgiko</bold> catūsu diṭṭhisampayuttākusalesu ñāṇavippayuttamahākusalamahāvipākamahākiriyāsaṅkhātesu dvādasasu cittesu ca rūpāvacaradutiyatatiyacatutthapañcamajjhānasaṅkhātesu dvādasasu rūpāvacaresu, dvādasasu arūpāvacaresu cāti <bold>cattālīsāya cittesu caturaṅgiko maggo</bold> caturāvayavo maggo hoti.</paragraph>
    <paragraph line="31" number="122"><bold>Pañcaddasasu cittesu, maggo pañcaṅgiko mato</bold> ñāṇasampayuttamahākusalamahāvipākamahākiriyāsaṅkhātesu dvādasasu, tīsu rūpapaṭhamajjhānacittesu cāti <bold>pañcaddasasu cittesu pañcaṅgiko</bold> pañcāvayavo maggo bhagavatā mato. <bold>Dvattiṃsacittesu maggo sattaṅgikopi ca</bold> lokuttaradutiyatatiyacatutthapañcamajjhānasaṅkhātesu <bold>dvattiṃsacittesu</bold> maggo <bold>sattaṅgiko</bold> sattāvayavo hoti.</paragraph>
    <paragraph line="32" number="123"><bold>Maggo aṭṭhasu cittesu</bold> maggaphalavasena <bold>aṭṭhasu</bold> lokuttaracittesu maggo <bold>aṭṭhaṅgiko</bold> aṭṭhāvayavo hoti. <bold>Iti</bold> parisamāpane. <bold>Tu</bold> padapūraṇe. <bold>Evaṃ</bold> iminā mayā vuttappakārena sabbacittesu <bold>maggaṅgāni</bold> maggāvayavāni dhīro uddhareyya, deseyyāti attho.</paragraph>
    <paragraph line="33" number="124"><bold>Balāni dve dvicittesu</bold> hasituppādavoṭṭhabbanasaṅkhātesu dvīsu cittesu dve balāni honti <pageBreak edition="Vipassana Research Institut" number="1.0025" />. <bold>Ekasmiṃ tīṇi dīpaye</bold> ekasmiṃ vicikicchāyutte tīṇi balāni dhīro <bold>dīpaye</bold> pakāseyya. Vicikicchāyuttato sesesu <bold>ekādasasu</bold> akusalesu <bold>cattāri</bold> balāni honti. <bold>Cha dvādasasu</bold> ñāṇavippayuttamahākusalamahāvipākamahākiriyāsaṅkhātesu dvādasasu cittesu cha balāni hontīti dhīro <bold>niddise</bold> katheyya.</paragraph>
    <paragraph line="34" number="125"><bold>Ekūnāsītiyā</bold><pageBreak edition="Myanmar" number="0.0031" /><bold>satta</bold> ñāṇasampayuttamahākusalamahāvipākamahākiriyāsaṅkhātesu dvādasasu kāmāvacaracittesu, sattavīsatiyā mahaggatacittesu, cattālīsalokuttaracittesu cāti <bold>ekūnāsītiyā</bold> cittesu satta balāni honti. <bold>Soḷasevābalāni tu</bold> dvipañcaviññāṇāni ca tisso manodhātuyo ca tīṇi santīraṇāni cāti <bold>soḷasa</bold> eva cittāni <bold>abalāni</bold> balavirahitāni honti, <bold>evaṃ</bold> iminā mayā vuttappakārena cittaṃ <bold>sabalaṃ</bold> balena sahagataṃ <bold>abalampi ca</bold> balavirahitañcāpi cittaṃ <bold>viññeyyaṃ</bold> dhīrena vijānitabbaṃ.</paragraph>
    <paragraph line="35" number="126"><bold>Jhānaṅgamaggaṅgabalindriyāni, cittesu jāyanti hi yesu yāni yesu</bold> cittesu <bold>yāni</bold> jhānaṅgamaggaṅgabalaindriyāni jāyanti, <bold>mayā samāsena samuddharitvā</bold> asaṃsaṭṭhaṃ uddharitvā <bold>tesu</bold> cittesu <bold>sabbānipi tāni</bold> jhānaṅgamaggaṅgabalaindriyāni <bold>samāsena</bold> saṅkhepena <bold>mayā</bold> buddhadattācariyena <bold>vuttāni</bold> kathitāni.</paragraph>
    <centered line="36">Iti abhidhammāvatāraṭīkāya</centered>
    <centered line="37">Cetasikavibhāganiddesavaṇṇanā niṭṭhitā.</centered>
    <centered line="38">Tatiyo paricchedo.</centered>
  </content>
</document>