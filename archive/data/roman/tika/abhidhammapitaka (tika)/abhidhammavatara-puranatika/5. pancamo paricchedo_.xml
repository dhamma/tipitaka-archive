<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh08t.nrf29.xml</normativeSource>
    <source>roman/tika/abhidhammapitaka (tika)/abhidhammavatara-puranatika/5. pancamo paricchedo_.xml</source>
    <script>roman</script>
    <directory>/tika/abhidhammapitaka (tika)/abhidhammavatara-puranatika</directory>
    <basename>5. pancamo paricchedo_</basename>
    <titlePath>5. Pañcamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">5. Pañcamo paricchedo</chapter>
    <subhead line="2">Bhūmipuggalacittuppattiniddesavaṇṇanā</subhead>
    <paragraph line="3" number="182-8"> Buddhiyā <pageBreak edition="Vipassana Research Institut" number="1.0275" /> vuddhiṃ viruḷhiṃ karotīti <bold>buddhivuddhikaraṃ</bold>. Yassa yassa nayassa kathanaṃ paṭiññātaṃ, taṃ taṃ dassento āha <bold>‘‘cittānaṃ bhūmīsuppatti’’</bold>nti. Taṃ vatvā bhūmīnaṃ ādhāravasena pasaṅgāgataṃ gatibhedaṃ, bhavabhedañca dassetuṃ <bold>‘‘devā cevā’’</bold>tiādi vuttaṃ. ‘‘Catassopāyabhūmiyo’’ti vatvā asuragatiyā petagatiyaṃyeva saṅgahitattā <bold>‘‘gatiyo pañcā’’</bold>ti vuttanti vadanti. Mayaṃ pana ‘‘tissovāpāyabhūmiyo’’ti pāṭhena bhavitabbanti maññāma. Na hi esa anākulavacano ācariyo īdisaṃ pubbāparaviruddhaṃ viya sammohajanakaṃ vacanaṃ bhāsati. <bold>Pāḷiyampi</bold> hi –</paragraph>
    <indent line="4">‘‘Pañca kho imā, sāriputta, gatiyo. Katamā pañca? Nirayo tiracchānayoni pettivisayo manussā devā’’ti (a. ni. 9.68) –</indent>
    <unindented line="5">Evaṃ <pageBreak edition="Myanmar" number="1.0351" /> tiṇṇameva apāyānaṃ vasena vuttaṃ. Kāmarūpārūpavasena <bold>tayo bhavā. Tatthā</bold>ti tesu tīsu bhavesu. <bold>Tiṃsevā</bold>ti catasso apāyabhūmiyo, sattavidhā kāmasugatibhūmi, soḷasa rūpībrahmalokā, catasso arūpabhūmiyoti ekatiṃsabhūmīnamantare cittappavattiadhikārattā asaññabhūmiṃ apanetvā avasesā tiṃseva bhūmiyoti attho. <bold>Tāsu tiṃseva puggalā</bold>ti tāsu bhūmīsu uppannā puggalā bhūmigaṇanavasena tiṃseva honti. Bhūmivasena tiṃsavidhāpi pana paṭisandhicittagaṇanāya ekūnavīsati hontīti dassento āha <bold>‘‘bhūmīsvetāsū’’</bold>tiādi.</unindented>
    <paragraph line="6"><bold>Paṭisandhikacittāna</bold>nti dasa kāmāvacarapaṭisandhicittāni, pañca rūpāvacarapaṭisandhicittāni, cattāri arūpāvacarapaṭisandhicittānīti imesaṃ ekūnavīsatipaṭisandhicittānaṃ vasena. <bold>Asaññīnamacittakā</bold>ti asaññasattānaṃ acittakā paṭisandhi. Vuttañhetaṃ –</paragraph>
    <indent line="7">‘‘Asaññasattā <pageBreak edition="Vipassana Research Institut" number="1.0276" /> devā ahetukā anāhārakā aphassakā avedanakā asaññakā acetanakā acittakā pātubhavantī’’ti.</indent>
    <paragraph line="8">Yadi paṭisandhivasena vīsati puggalā, kathaṃ bhūmivasena tiṃsāti vuttā. Ekatiṃsāti hi vattabbanti āha <bold>‘‘idhā’’</bold>tiādi.</paragraph>
    <paragraph line="9">Na vijjati hetu imesanti <bold>ahetū,</bold> duve, tīṇi ca hetū imesanti <bold>dvitihetū,</bold> paṭisandhivasena ahetukā, duhetukā, tihetukā cāti attho. Tattha <bold>ahetukā</bold> āpāyikā ca, ekacce bhūmadevā, manussesu jaccandhajaccabadhirajaccummattakanapuṃsakaubhatobyañjanakādayo ca. Vuttāvasesā kāmasugativāsinova <bold>duhetukā. Tihetukā</bold> pana kāmasugativāsinova. <bold>Ariyā pana aṭṭhā</bold>ti catunnaṃ ariyamaggasamaṅgīnaṃ, catunnañca ariyaphalasamaṅgīnaṃ vasena aṭṭha ariyapuggalā <pageBreak edition="Myanmar" number="1.0352" />. Nanu ca ariyāpi tihetukāyevāti? Saccaṃ, cittuppādaṃ pana patvā tesaṃ visesasabbhāvato visuṃyeva uddhaṭāti daṭṭhabbaṃ.</paragraph>
    <paragraph line="10" number="189-92"><bold>‘‘Bhūmīsuppattiṃ bhaṇato me nibodhathā’’</bold>ti sutvā codako <bold>‘‘tiṃsabhūmīsū’’</bold>tiādinā sabbesaṃ bhūmīnaṃ sādhāraṇacittāni pucchati, itaro <bold>‘‘cuddasevā’’</bold>ti vissajjeti. Tattha aṭṭha parittakusalāni, cattāri diṭṭhivippayuttāni, uddhaccasahagataṃ, manodvārāvajjanañcāti cuddaseva, na ūnāni nādhikāni, sabbāsu tiṃsabhūmīsu honti, sabbabhūmīnaṃ sādhāraṇānīti attho.</paragraph>
    <paragraph line="11"><bold>Sadā…pe… siyu</bold>nti dve dosamūlāni, kusalavipākacakkhusotaviññāṇasampaṭicchanasantīraṇadvayavajjitāni aṭṭhārasa kāmāvacaravipākacittānīti vīsati cittāni sadā kāmeyeva bhave siyuṃ, na kadāci aññattha uppajjantīti attho. Nanu ca brahmūnampi akusalavipākāni uppajjantīti? Saccaṃ uppajjanti, tāni kāmabhave aniṭṭharūpādayo ārabbha uppajjanti brahmaloke tesaṃ abhāvatoti kāmabhaveyeva niyamitāni. Rūpāvacaravipākacittāni pañca rūpāvacarabhaveyeva siyuṃ, cattāro ca arūpāvacaravipākā arūpīsūti āha <bold>‘‘pañca rūpabhave’’</bold>tiādi.</paragraph>
    <paragraph line="12"><bold>Kāma</bold><pageBreak edition="Vipassana Research Institut" number="1.0277" /><bold>…pe… bhavantī</bold>ti rūpāvacarakusalakiriyacittāni ceva kusalavipākāni ca cakkhusotaviññāṇasampaṭicchanasantīraṇāni voṭṭhabbanavajjāni ca dve ahetukakiriyacittāni paṭhamamaggaviññāṇanti aṭṭhārasa cittāni kāmarūpabhaveyeva bhavanti, na arūpabhave. Tattha hi sabbaso rūpasaññānaṃ samatikkantattā rūpāvacarakusalakiriyā nuppajjanti. Cakkhuviññāṇādīni vatthudvāravirahato, hasituppādo ekantavatthunissayattā, sotāpattimaggo paratoghosapaccayāyeva nibbattanato <pageBreak edition="Myanmar" number="1.0353" /> na uppajjati. <bold>Dvecattālīsā</bold>ti aṭṭha parittakusalāni, cattāri arūpakusalāni, paṭhamamaggavajjāni satta lokuttaracittāni, paṭighadvayavajjitāni ca dasa akusalacittāni, pubbe vuttaahetukakiriyādvayavajjitāni nava kāmāvacarakiriyacittāni, cattāri arūpāvacarakiriyacittānīti evaṃ dvecattālīsa cittāni tīsu bhavesu honti.</paragraph>
    <paragraph line="13" number="193-204"> Evaṃ bhavavasena cittuppattiṃ dassetvā idāni kālavasena dassento āha <bold>‘‘ṭhapetvā panā’’</bold>tiādi. <bold>Sabbāsa</bold>nti niddhāraṇatthe sāmivacanaṃ. Aṭṭha mahākiriyā, arahattamaggaphalacittāni, anāgāmiphalaṃ, nevasaññānāsaññāyatanakusalakiriyāti <bold>teraseva cittāni</bold> apāyarahitāsu <bold>chabbīsabhūmīsu honti</bold> apāyesu vipākāvaraṇasabbhāve etesaṃ anuppajjanato. Aparāni cha cittānīti sambandho. Tāni pana rūpabhavasādhāraṇānaṃ pañcaparittavipākānaṃ, kiriyamanodhātuyā ca vasena veditabbāni.</paragraph>
    <paragraph line="14"><bold>Pañca cittānī</bold>ti diṭṭhisampayuttavicikicchāvasena pañca cittāni. Tāni hi pañcasu suddhāvāsabhūmīsu na labbhanti. Tattha anāgāmikhīṇāsavānameva adhivutthattā, tesañca paṭhamamaggeneva imesaṃ pañcannaṃ viññāṇānaṃ anuppādadhammataṃ āpāditattā.</paragraph>
    <paragraph line="15"><bold>Aparāni duve</bold>ti tatiyāruppakusalakiriyacittāni. Tāni hi nevasaññānāsaññāyatanesu atikkantārammaṇattā, apāyesu ca ahetukapaṭisandhikattā nuppajjanti. <bold>Catuvīsatībhūmisu dve cā</bold>ti viññāṇañcāyatanakusalakiriyāvasena dve cittāni. <bold>Tevīsabhūmisu dveyevā</bold>ti ākāsānañcāyatanakusalakiriyacittāni.</paragraph>
    <paragraph line="16"><bold>Ekādasavidha</bold>nti rūpāvacarakusalakiriyā hasituppādoti ekādasa. Sotāpattiphalaṃ yāva anāgāmimaggo cattāri ca cittāni suddhāvāsaapāyavajjāsu ekavīsatibhūmīsu bhavanti. Ekaṃ <pageBreak edition="Myanmar" number="1.0354" /><pageBreak edition="Vipassana Research Institut" number="1.0278" /> sotāpattimaggacittaṃ suddhāvāsaapāyaarūpabhūmivajjesu sattarasasu bhūmīsu jāyati. Dve dosamūlāni, kusalavipākaghānajivhākāyaviññāṇāni, satta akusalavipākāti dvādasa cittāni mahaggatabhūmivajjāsu ekādasasu kāmabhūmīsu jāyanti. Aṭṭha mahāvipākacittāni kāmāvacaradevamanussavasena sattabhūmīsu jāyanti. <bold>Chasu bhūmisū</bold>ti vehapphalasuddhāvāsasaṅkhātāsu chasu pañcamajjhānabhūmīsu.</paragraph>
    <paragraph line="17"><bold>Cattāri…pe… bhūmisū</bold>ti catutthajjhānavipāko parittasubhaappamāṇasubhasubhakiṇhavasena tīsu bhūmīsu jāyati, dutiyajjhānavipāko, tatiyajjhānavipāko ca parittābhāappamāṇābhāābhassaravasena tīsu bhūmīsu, paṭhamajjhānavipāko brahmapārisajjabrahmapurohitamahābrahmāvasena tīsu bhūmīsu hotīti evaṃ cattāri cittāni ekekavasena tīsu tīsu bhūmīsu jāyanti.</paragraph>
    <paragraph line="18" number="206-9"> Evaṃ ettakāneva cittāni ettakāsu bhūmīsu uppajjantīti cittaniyamavasena uppattiṃ dassetvā idāni ettakāsu eva bhūmīsu ettakāneva cittāni uppajjantīti bhūminiyamavasena dassetuṃ <bold>‘‘kusalākusalā kāme’’</bold>tiādi āraddhaṃ. Tattha kāme kusalākusalā vīsati, tesaṃ pannarasa ahetukā pākā, āvajjanadvayañcāti sattatiṃseva mānasā narakādīsu catūsupi apāyesu jāyare. Avasesāni pana sattarasa kāmāvacaravipākakiriyacittāni, pañcatiṃsa mahaggatalokuttarānīti dvepaññāsa mānasā kadācipi tesu nuppajjanti abhūmibhāvatoti attho.</paragraph>
    <paragraph line="19"><bold>Asīti hadayā</bold>ti vuttāvasesāni asīti cittāni. <bold>Ghānādiviññāṇattaya</bold>nti kusalavipākaghānādiviññāṇattayaṃ. <bold>‘‘Apuññajā pākā’’</bold>ti akusalavipākānaṃ sabbesameva gahitattā ghānādiviññāṇattayaṃ aggahitavisesampi pārisesañāyena kusalavipākameva viññāyati.</paragraph>
    <paragraph line="20" number="213"><bold>Domanassa</bold>nti <pageBreak edition="Myanmar" number="1.0355" /> domanassasahagataṃ. <bold>Kriyā ca dve</bold>ti voṭṭhabbanavajjitā dve ahetukakiriyā.</paragraph>
    <paragraph line="21" number="214"><bold>Bhūmivasenevā</bold>ti puggale anāmasitvā kevalaṃ bhūmivasena. Puggalānaṃ vasena ca bhūmivasena ca cittuppattiṃ vibhāvayeti sambandho.</paragraph>
    <paragraph line="22" number="216-8"><bold>Pañcabhūmisū</bold>ti <pageBreak edition="Vipassana Research Institut" number="1.0279" /> caturāpāyamanussavasena pañcabhūmīsu. Ahetukānaṃ paṭisandhisadisatadārammaṇavasena ‘‘sattatiṃsevā’’ti vuttaṃ, aññakammena pana dvihetukatadārammaṇassāpi sambhavato ekacattālīsa honti. <bold>Ācariyajotipālattherassa</bold> adhippāyena tihetukavipākehipi saddhiṃ pañcacattālīsevāti daṭṭhabbaṃ. <bold>Ahetukassa vuttehī</bold>ti ahetukasattassa vuttehi sattatiṃsamānasehi saha. <bold>Nava kriyā</bold>ti aṭṭha mahākiriyā, hasituppādo cāti imāni asādhāraṇakiriyacittāni nava.</paragraph>
    <paragraph line="23" number="220-1"> ‘‘Catupaññāsa mānasā’’ti vatvā tesaṃ sarūpato dassanatthaṃ āha <bold>‘‘dvihetukassā’’</bold>tiādi. Puna <bold>‘‘catupaññāsā’’</bold>tiādi pana nigamanaṃ.</paragraph>
    <paragraph line="24" number="223-4"><bold>Paññāsevassa cittānī</bold>ti tihetukassa puthujjanassa vuttacatupaññāsacittesu diṭṭhivicikicchāsahagatavajjāni ekūnapaññāsa, sotāpattiphalanti imāni paññāseva cittāni <bold>assa</bold> kāmāvacarassa sotāpannadehino jāyante. <bold>Navatiṃsevā</bold>ti ekūnacattālīsacittāni. <bold>Paṭhamaṃ phala</bold>nti sotāpattiphalaṃ.</paragraph>
    <paragraph line="25" number="225-8"><bold>Dutiyañca phalaṃ hitvā</bold>ti sakadāgāmiphalaṃ hitvā. <bold>Ca</bold>-saddena sotāpattiphalañca hitvāti attho. Attano phalena <pageBreak edition="Myanmar" number="1.0356" /> saha <bold>yāni</bold> aṭṭhacattālīsa <bold>cittāni,</bold> tāni anāgāmissa sattassa jāyanti. <bold>Cattālīsañca cattārī</bold>ti tevīsati kāmāvacaravipākacittāni, vīsati kiriyacittāni, arahattaphalañcāti catucattālīsa cittāni. <bold>Sakaṃ saka</bold>nti ‘‘sotāpannassa sotāpattimaggacittaṃ, sakadāgāmino sakadāgāmimaggacitta’’ntiādinā attano attano maggacittaṃ. Kasmā pana tesaṃ ekekameva cittaṃ hotīti āha <bold>‘‘ekacittakkhaṇāhi te’’</bold>ti. <bold>Pañcatiṃsevā</bold>ti sattarasa kāmarūpārūpakusalacittāni, paṭighadvayavajjāni dasa akusalāni, rūpabhave labbhamānakāni pañca ahetukavipākāni, āvajjanadvayaṃ, paṭhamajjhānavipāko cāti pañcatiṃsa cittāni tīsu paṭhamajjhānabhūmīsu puthujjanassa jāyanti.</paragraph>
    <paragraph line="26" number="232-5"><bold>Hitvā cā</bold>ti ettha <bold>ca</bold>-saddena paṭhamaphalassa gahaṇaṃ dasseti. Tena apuññapañcakaṃ hitvā paṭhamaṃ phalaṃ gahetvā cāti attho. <bold>Apuññapañcaka</bold>nti diṭṭhisampayuttavicikicchāsahagatavasena <pageBreak edition="Vipassana Research Institut" number="1.0280" /> pañca akusalacittāni. <bold>Tatthā</bold>ti tesu sotāpannassa vuttesu. <bold>Tatthevā</bold>ti sakadāgāmissa vuttesu. Puññajaṃ sampaṭicchanaṃ santīraṇadvayañcevāti sambandho.</paragraph>
    <paragraph line="27" number="237"> Evaṃ paṭhamajjhānabhūmiyaṃ puthujjanasotāpannādivasena cittasambhavaṃ dassetvā idāni tesameva vasena dutiyajjhānabhūmiyaṃ dassetuṃ <bold>‘‘puthujjanassā’’</bold>tiādi āraddhaṃ. Dutiyajjhānatatiyajjhānavipākānaṃ ekasattasseva asambhavepi dutiyajjhānatale nibbatte puthujjanādayo puthujjanādibhāvasāmaññena ekato gahetvā <bold>‘‘dutiyajjhānatatiyajjhānapākato’’</bold>ti vuttaṃ.</paragraph>
    <paragraph line="28" number="242"> Parittasubhādito paṭṭhāya yāva akaniṭṭhā tatiyacatutthajjhānabhūmīsu paṭhamajjhānabhūmiyaṃ vuttagaṇanāya cittappavatti veditabbā. Tenāha <bold>‘‘parittakasubhādīna’’</bold>ntiādi.</paragraph>
    <paragraph line="29" number="247"><bold>Catuvīsati</bold><pageBreak edition="Myanmar" number="1.0357" /><bold>cittānī</bold>ti aṭṭhaparittakusalāni, cattāri arūpakusalāni, paṭighadvayavajjitāni dasa akusalacittāni, paṭhamāruppavipāko, manodvārāvajjanañcāti catuvīsati cittāni paṭhamāruppabhūmiyaṃ puthujjanassa jāyanti.</paragraph>
    <paragraph line="30" number="250-3"><bold>Dasa pañcā</bold>ti aṭṭha mahākiriyā, catasso arūpakiriyā, manodvārāvajjanaṃ, paṭhamāruppavipāko, arahattaphalañcāti pannarasa cittāni paṭhamāruppabhūmiyaṃ arahato honti.</paragraph>
    <paragraph line="31"><bold>Tevīsā</bold>ti paṭhamāruppabhūmiyaṃ puthujjanassa vuttesu catuvīsaticittesu ākāsānañcāyatanakusalavipākavajjā bāvīsati ca dutiyāruppavipāko cāti tevīsati dutiyāruppabhūmiyaṃ puthujjanassa honti. Tattheva tiṇṇaṃ phalaṭṭhasekhānaṃ puthujjanassa vuttesu akusalapañcakavajjāni aṭṭhārasa, taṃtaṃphalañcāti ekūnavīsati cittāni honti.</paragraph>
    <paragraph line="32"><bold>Kriyā dvādasā</bold>ti aṭṭha mahākiriyā, ākāsānañcāyatanavajjitā tisso arūpakiriyā, manodvārāvajjananti dvādasa kiriyacittāni. <bold>Pākeko</bold>ti eko arūpavipāko.</paragraph>
    <paragraph line="33">Dutiyāruppabhūmiyaṃ puthujjanassa vuttesu viññāṇañcāyatanakusalavipākavajjāni ekavīsati <pageBreak edition="Vipassana Research Institut" number="1.0281" />, ākiñcaññāyatanavipāko cāti <bold>bāvīsati cittāni</bold> tatiyāruppabhūmiyaṃ puthujjanassa uppajjanti.</paragraph>
    <paragraph line="34" number="254-60"> Puthujjanassa vuttesu apuññapañcakavajjāni sattarasa, paṭhamaphalañcāti <bold>aṭṭhārasa</bold> tatiyāruppabhūmiyaṃ sotāpannassa uppajjanti. <bold>Tānī</bold>ti tāneva aṭṭhārasa cittāni. ‘‘Ṭhapetvā paṭhamaṃ phala’’nti hi vacanato dutiyaphalaṃ pakkhipitvāti ayamattho avuttasiddho. Na hi sakadāgāmino sakadāgāmiphalañca nuppajjati <pageBreak edition="Myanmar" number="1.0358" />. Evañca katvā vuttaṃ <bold>‘‘ṭhapetvā dutiyaṃ phala’’</bold>nti. Etthāpi anāgāmiphalaṃ pakaraṇasiddhamevāti daṭṭhabbaṃ. Aṭṭha mahākiriyā, dve tatiyacatutthāruppakiriyā, manodvārāvajjanaṃ, ākiñcaññāyatanavipāko, arahattaphalanti <bold>terasa cittāni</bold> tatiyāruppabhūmiyaṃ khīṇāsavassa jāyanti. Tatiyāruppabhūmiyaṃ puthujjanassa vuttesu dvāvīsaticittesu ākiñcaññāyatanakusalavipākavajjāti vīsati, nevasaññānāsaññāyatanavipākoti <bold>ekavīsati cittāni</bold> catutthāruppabhūmiyaṃ puthujjanassa jāyanti. Puthujjanassa vuttesu apuññapañcakavajjāni soḷasa, sotāpattiphalañcāti <bold>sattarasa</bold> tattheva sotāpannassa honti. Aṭṭha mahākiriyā, dve ca nevasaññānāsaññāyatanavipākakiriyā, manodvārāvajjanaṃ, arahattaphalañcāti <bold>dvādasa cittāni</bold> tattheva arahato uppajjanti.</paragraph>
    <paragraph line="35" number="261-3"> Arūpakusalā ceva kiriyāpi ca uppajjanti, na pana vipākāti adhippāyo. <bold>Uddhamuddhamarūpīna</bold>nti viññāṇañcāyatanādīsu arūpīnaṃ. <bold>Heṭṭhimā</bold>ti viññāṇañcāyatanikānaṃ ākāsānañcāyatanakusalavipākā nuppajjanti, ākiñcaññāyatanikānaṃ ākāsānañcāyatanaviññāṇañcāyatanakusalavipākāti evamādinā heṭṭhimā heṭṭhimā arūpā nuppajjanti. Kasmāti āha <bold>‘‘diṭṭhādīnavato kirā’’</bold>ti. <bold>Kirā</bold>ti anussutiyaṃ. <bold>Diṭṭhādīnavato</bold>ti ārammaṇe, jhāne ca diṭṭhadosattā. <bold>Kusalānuttarā</bold>ti lokuttarakusalā.</paragraph>
    <paragraph line="36" number="266"><bold>Sabbo rūpo mahaggato</bold>ti sabbo rūpāvacaramahaggatacittuppādo. <bold>Manodhātū</bold>ti kiriyāmanodhātuvipākamanodhātūnaṃ kāmavipāka-ggahaṇena gahitattā.</paragraph>
    <paragraph line="37" number="269-73"><bold>Evaṃ…pe… heṭṭhima</bold>nti dutiyāruppabhūmiyaṃ vuttesu dutiyāruppattayaṃ ṭhapetvā attano pākena saha tatiyāruppabhūmiyaṃ <pageBreak edition="Myanmar" number="1.0359" /> ekūnacattālīsa cittāni tatthavuttesu tatiyāruppattayaṃ ṭhapetvā <pageBreak edition="Vipassana Research Institut" number="1.0282" /> attano pākena saha sattatiṃsāti evaṃ sesadvayepi heṭṭhimaheṭṭhimaṃ hitvā cittagaṇanā ñeyyā. <bold>Attano attano</bold>ti paṭhamāruppabhūmiyaṃ paṭhamāruppavipāko, dutiyāruppabhūmiyaṃ dutiyāruppavipākoti evaṃ attano attano vipākā cattāro ca anāsavā lokuttaravipākāti evaṃ catūsu arūpabhūmīsu ekekāya bhūmiyā pañca pañca vipākā jāyanti. Yā kiriyā teraseva siyuṃ, tā sabbapaṭhamāruppabhūmiyaṃ khīṇāsavassa jāyanteti sambandho. Dutiyāruppabhūmiyaṃ khīṇāsavassa paṭhamāruppakiriyacittaṃ vajjetvā <bold>dvādaseva kriyā</bold> honti. Tatiyāruppabhūmiyaṃ dutiyāruppakiriyacittaṃ vajjetvā <bold>ekādasa</bold>. Catutthāruppabhūmiyaṃ tatiyāruppakiriyacittaṃ vajjetvā <bold>daseva</bold> viññeyyā.</paragraph>
    <paragraph line="38" number="274-5"> Idāni kevalaṃ puggalavasena tesameva puggalānaṃ āveṇikacittaṃ dassetuṃ <bold>‘‘arahato panā’’</bold>tiādinā arahatoyeva uppajjanakacittaṃ dassetvā anāgāmiādīnaṃ pāṭipuggalikaṃ sakasakaphalacittaṃ pākaṭamevāti saṃkhittaṃ. <bold>Arahato</bold>ti khīṇāsavassa. Arahato bhāvo arahattaṃ, arahattaphalanti attho. Tañhi ‘‘arīnaṃ hatattā arahā’’tiādinā arahanta-saddassa pavattinimittabhāvena ‘‘arahatta’’nti vuccati. Idāni tesaṃ tesaṃ puggalānaṃ sādhāraṇacittāni dassetuṃ <bold>‘‘catunnañca phalaṭṭhāna’’</bold>ntiādi vuttaṃ.</paragraph>
    <paragraph line="39" number="290"><bold>Susāra</bold>nti atthabyañjanavasena pariccajitabbassa pheggussa abhāvato suṭṭhu sāraṃ, sabbaso sāranti attho. <bold>Para</bold>nti susārattā eva paraṃ. Sattānaṃ idhalokaparalokahitapaṭicchādakassa avijjandhakārassa vidhamanato <bold>mohandhakārappadīpaṃ. Cintetī</bold>ti atthavasena cinteti. <bold>Vācetī</bold>ti byañjanavasena <pageBreak edition="Myanmar" number="1.0360" /> sajjhāyati. Rāgadosānaṃ mohena saha avinābhāvato tassa anupagamanaṃ atthasiddhamevāti ‘‘mohandhakārappadīpa’’nti vatvāpi <bold>‘‘naraṃ…pe… nopayantī’’</bold>ti rāgadosānupagamanameva vuttaṃ. ‘‘Mohandhakārappadīpa’’nti vā vacaneneva mohassa anupagamo vutto hotīti rāgadosānameva anupagamanaṃ vuttaṃ. Mūlabhūtānaṃ pana tiṇṇaṃ anupagamanavacanena sesakilesānampi anupagamanaṃ vuttamevāti daṭṭhabbaṃ.</paragraph>
    <centered line="40">Iti abhidhammatthavikāsiniyā nāma</centered>
    <centered line="41">Abhidhammāvatārasaṃvaṇṇanāya</centered>
    <centered line="42">Bhūmipuggalacittuppattiniddesavaṇṇanā niṭṭhitā.</centered>
    <centered line="43">Paṭhamo bhāgo niṭṭhito.</centered>
    <centered line="44"> Namo tassa bhagavato arahato sammāsambuddhassa</centered>
    <nikaya line="45">Abhidhammāvatāra-abhinavaṭīkā</nikaya>
    <subhead line="46">(Dutiyo bhāgo)</subhead>
  </content>
</document>