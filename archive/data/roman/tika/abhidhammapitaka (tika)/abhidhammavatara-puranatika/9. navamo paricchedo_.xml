<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh08t.nrf33.xml</normativeSource>
    <archivePath>roman/tika/abhidhammapitaka (tika)/abhidhammavatara-puranatika/9. navamo paricchedo_.xml</archivePath>
    <baseFileName>9. navamo paricchedo_</baseFileName>
    <titlePath>9. Navamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">9. Navamo paricchedo</chapter>
    <subhead line="2">Puññavipākapaccayaniddesavaṇṇanā</subhead>
    <paragraph line="3" number="560-1"> Vaṭṭakathāya <pageBreak edition="Vipassana Research Institut" number="2.0064" /> lokuttaravipākānaṃ alabbhanato <bold>‘‘lokiyānevā’’</bold>ti vuttaṃ. <bold>Puññāpuññādisaṅkhārā</bold>ti puññābhisaṅkhāro apuññābhisaṅkhāro āneñjābhisaṅkhāroti tayo saṅkhārā. Tattha punāti attano santānaṃ apuññaphalato, dukkhasaṃkilesato ca sodheti, pujjaṃ bhavaphalaṃ nibbattetīti vā puññaṃ, attano phalassa abhisaṅkharaṇaṭṭhena abhisaṅkhāro cāti <bold>puññābhisaṅkhāro,</bold> puññapaṭipakkhato apuññaṃ, vuttanayena abhisaṅkhāro cāti <bold>apuññābhisaṅkhāro</bold>. Samādhipaccanīkānaṃ atidūratāya na iñjati na kampatīti āneñjaṃ, taṃ abhisaṅkharotīti <bold>āneñjābhisaṅkhāro</bold>. Tattha dānasīlādivasena pavattā aṭṭha kāmāvacarakusalacetanā, bhāvanāvaseneva pavattā rūpāvacarakusalacetanā cāti terasa cetanā puññābhisaṅkhāro nāma. Pāṇātipātādivasena pavattā dvādasa akusalacetanā apuññābhisaṅkhāro nāma. Bhāvanāvaseneva pavattā catasso arūpāvacarakusalacetanā āneñjābhisaṅkhāro <pageBreak edition="Myanmar" number="2.0087" /> nāma. Bhavādīsu yathā paccayā, tathā yesañca vipākānaṃ paccayā, tepi viññātabbāti sambandho. Keci pana <bold>‘‘tepī</bold>ti saṅkhārānaṃ gahaṇa’’nti vadanti, taṃ na yuttaṃ, evaṃ sati ‘‘yesa’’nti aniyamaniddesassa niyamakavacanābhāvato.</paragraph>
    <paragraph line="4" number="562"> Katame pana te bhavādayoti āha <bold>‘‘tayo bhavā’’</bold>tiādi. Tattha kāmarūpārūpavasena <bold>tayo bhavā</bold>. Saññībhavaasaññībhavanevasaññīnāsaññībhavavasena, pana ekavokārabhavacatuvokārabhavapañcavokārabhavavasena ca tayo bhavā ettheva samodhānaṃ gacchanti. <bold>Catasso yoniyo</bold>ti aṇḍajajalābujasaṃsedajaopapātikavasena cattāro sattanikāyā. Tattha bījakapāle nibbatto sattanikāyo <bold>aṇḍajayoni</bold> nāma. Mātugabbhe jalābuje nibbattasattanikāyo <bold>jalābujayoni</bold> nāma. Padumagabbhamānusakagabbhamalādisaṃsedūpanissayena uppajjanakasattanikāyo <bold>saṃsedajayoni</bold> nāma. Kutoci anuppajjitvā kevalaṃ tattha tattha paripuṇṇaṅgapaccaṅgo hutvā uppajjanakasattanikāyo <bold>opapātikayoni</bold> nāma. <bold>Gatipañcakaṃ</bold> heṭṭhā vibhāvitameva <pageBreak edition="Vipassana Research Institut" number="2.0065" />. Paṭisandhiviññāṇassa vatthubhūtā ca viññāṇakkhandhā cha viññāṇaṭṭhitiyo nāma. Tā pana nānattakāyādivasena sattavidhāti āha <bold>‘‘viññāṇaṭṭhitiyo sattā’’</bold>ti. Vuttañhetaṃ –</paragraph>
    <indent line="5">‘‘Sattimā, bhikkhave, viññāṇaṭṭhitiyo. Katamā satta? Santi, bhikkhave, sattā nānattakāyā nānattasaññino. Seyyathāpi manussā ekacce ca devā ekacce ca vinipātikā, ayaṃ paṭhamā viññāṇaṭṭhiti. Santi, bhikkhave, sattā nānattakāyā ekattasaññino. Seyyathāpi devā brahmakāyikā paṭhamābhinibbattā, ayaṃ dutiyā viññāṇaṭṭhiti. Santi, bhikkhave, sattā <pageBreak edition="Myanmar" number="2.0088" /> ekattakāyā nānattasaññino. Seyyathāpi devā ābhassarā, ayaṃ tatiyā viññāṇaṭṭhiti. Santi, bhikkhave, sattā ekattakāyā ekattasaññino. Seyyathāpi devā subhakiṇhā, ayaṃ catutthī viññāṇaṭṭhiti. Santi, bhikkhave, sattā sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanūpagā, ayaṃ pañcamī viññāṇaṭṭhiti. Santi, bhikkhave, sattā sabbaso ākāsānañcāyatanaṃ samatikkamma ‘anantaṃ viññāṇa’nti viññāṇañcāyatanūpagā, ayaṃ chaṭṭhī viññāṇaṭṭhiti. Santi, bhikkhave, sattā sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanūpagā, ayaṃ sattamī viññāṇaṭṭhitī’’ti (dī. ni. 3.332; a. ni. 7.44).</indent>
    <paragraph line="6">Ettha hi aparimāṇacakkavāḷavāsino manussā kāmāvacaradevā punabbasumātupiyaṅkaramātādayo vinipātikāsurā ca kusalavipākapaṭisandhikā vemānikapetā ceti ime dīgharassakisathūlakāḷaodātādivaṇṇasaṇṭhānavasena rūpakāyassa, ahetuduhetutihetuvasena paṭisandhisaññāya ca nānābhāvato <bold>nānattakāyanānattasaññino</bold> nāma, ayaṃ paṭhamā viññāṇaṭṭhiti. Paṭhamajjhānatalavāsino pana tayo devā uparūparivāsīnaṃ vaṇṇādikamapekkhitvā attano vaṇṇādīnaṃ nihīnatāya rūpakāyassa nānābhāvato, paṭhamajjhānavipākaviññāṇavasena samānasaññitāya ca <bold>nānattakāyaekattasaññino</bold> nāma, ayaṃ dutiyā viññāṇaṭṭhiti, caturāpāyavāsinopi vaṇṇasaṇṭhānavasena rūpakāyassa nānāsabhāvattā, akusalavipākasaññāvasena saññāya ekasabhāvattā ca dutiyaviññāṇaṭṭhitiyaṃyeva samodhānaṃ <pageBreak edition="Myanmar" number="2.0089" /> gacchantīti veditabbaṃ. Dutiyajjhānatalavāsino tayo devā vaṇṇasaṇṭhānādivasena samānattā rūpakāyassa <pageBreak edition="Vipassana Research Institut" number="2.0066" /> visesābhāvato pañcakanaye dutiyatatiyajjhānasaññāvasena paṭisandhisaññāya nānābhāvato <bold>ekattakāyanānattasaññino</bold> nāma, ayaṃ tatiyā viññāṇaṭṭhiti. Tatiyajjhānatalavāsino pana tayo devā rūpakāyavasena samānattā, pañcakanaye catutthajjhānavipākasaññāvasena paṭisandhisaññāya ca ekattā <bold>ekattakāyaekattasaññino</bold> nāma, ayaṃ catutthī viññāṇaṭṭhiti. Vehapphalavāsino ceva pañca suddhāvāsavāsino ca vaṇṇasaṇṭhānavasena rūpakāyassa, pañcamajjhānavipākasaññāvasena paṭisandhisaññāya ca samānattā catutthaviññāṇaṭṭhitimeva bhajanti. Ākāsānañcāyatanādayo tisso viññāṇaṭṭhitiyo pāḷivaseneva pākaṭā. Asaññasattā pana viññāṇābhāvena nevasaññānāsaññāyatanavāsino ca saññāya viya viññāṇassa sukhumabhāveneva viññāṇaṭṭhitīsu na gahitā, sattānaṃ nivāsatāya pana <bold>‘‘sattāvāsā’’</bold>ti vuccanti. Evañca katvā tehi satta viññāṇaṭṭhitiyo samodhānetvā nava sattāvāsā vuttā.</paragraph>
    <paragraph line="7" number="563-4"> Idāni evaṃ vuttesu bhavādīsu dvattiṃsavipākānaṃ tiṇṇaṃ abhisaṅkhārānaṃ paccayabhāvaṃ dassetuṃ <bold>‘‘kāme puññābhisaṅkhārasaññitā’’</bold>tiādi āraddhaṃ. <bold>Navannaṃ pākacittāna</bold>nti sahetukāhetukavasena navannaṃ sugatipaṭisandhivipākacittānaṃ. <bold>Nānakkhaṇika…pe… paccayehi cā</bold>ti kusalākusalakammassa atītasseva attanā janetabbavipākānaṃ paccayabhāvato nānakkhaṇikakammapaccayena, tesameva balavakāraṇabhāvato upanissayapaccayena ca. Vuttañhi tassa upanissayattaṃ ‘‘kusalākusalaṃ kammaṃ vipākassa upanissayapaccayena paccayo’’ti (paṭṭhā. 1.1.423). Sabbattha upanissayabhāvo balavakammavasena <pageBreak edition="Myanmar" number="2.0090" /> yojetabbo. Dubbalañhi kammaṃ upanissayo na hotīti <bold>paṭṭhānavaṇṇanāyaṃ</bold> dassitametaṃ.</paragraph>
    <paragraph line="8" number="566-8"><bold>Pañcanna</bold>nti kusalavipākacakkhusotaviññāṇasampaṭicchanasantīraṇadvayavasena pañcannaṃ. Duggatiyaṃ kusalavipākapaṭisandhiyā abhāvato āha <bold>‘‘na honti paṭisandhiya’’</bold>nti. Evaṃ paṭisandhipavattīnaṃ asaṅkaravasena paccayavidhiṃ dassetvā idāni samodhānetvā dassetuṃ <bold>‘‘hontī’’</bold>tiādi vuttaṃ. Soḷasannaṃ pavatte, paṭisandhiyaṃ navannanti yathālābhavasena yojetabbaṃ.</paragraph>
    <paragraph line="9" number="569-74"><bold>Rūpe puññābhisaṅkhārā</bold>ti abhiññāvajjitā pañca rūpāvacarapuññābhisaṅkhārā. Kasmā pana abhiññāya parivajjananti? Vipākadānābhāvato, tañca kho panassā vipākassa asambhavato <pageBreak edition="Vipassana Research Institut" number="2.0067" />, na pana vipākuppādanasabhāvābhāvato. Yadi hi abhiññācetanā vipākaṃ uppādeyya, aññabhūmikakammassa aññabhūmikavipākuppādanāyogato sabhūmikameva uppādeyya. Taṃ pana kiṃ navattabbārammaṇaṃ vā uppādeyya parittādiārammaṇaṃ vā? Kiñcettha – yadi tāva navattabbārammaṇaṃ uppādeti, taṃ na yuttaṃ rūpāvacaravipākānaṃ ekantena kammasamānārammaṇatāya dassitattā, abhiññācetanāya ca sayaṃ parittādiārammaṇattā. Atha parittādiārammaṇaṃ uppādeti, tampi na yujjati rūpāvacaravipākānaṃ ekanteneva navattabbārammaṇabhāvato. Tathā hi vuttaṃ cittuppādakaṇḍe –</paragraph>
    <indent line="10">‘‘Rūpāvacaratikacatukkajjhānā kusalato ca vipākato ca kiriyato ca catutthassa jhānassa vipāko ākāsānañcāyatanaṃ ākiñcaññāyatanaṃ. Ime dhammā navattabbā ‘parittārammaṇā’tipi ‘mahaggatārammaṇā’tipi ‘appamāṇārammaṇā’tipī’’ti (dha. sa. 1422).</indent>
    <paragraph line="11">Apica <pageBreak edition="Myanmar" number="2.0091" /> samādhivijjāsambhārabhūtā abhiññā samādhissa ānisaṃsamattaṃ samādhiphalasadisā. Tassa tassa hi adhiṭṭhānavikubbanadibbasaddasavanādikassa yathicchitassa kiccassa nipphādanamattaphalā abhiññācetanā. Tenāha ‘‘so evaṃ samāhite citte’’tiādi (pārā. 12-13) tasmā samādhissa phalasadisā abhiññācetanā na ca phalaṃ deti, dānasīlānisaṃsabhūto tasmiṃ bhave paccayalābho viya natthi tassa vipākuppādananti. Keci pana ‘‘samānabhūmikato āsevanalābhena balavantāni jhānāni vipākaṃ uppādenti samāpattibhāvato, abhiññā pana satipi jhānabhāve tadabhāvato tasmiṃ tasmiṃ ārammaṇe āgantukāyevāti dubbalā, tasmā vipākaṃ na detī’’ti vadanti. Evañca katvā vuttaṃ anuruddhācariyena –</paragraph>
    <gatha1 line="12">‘‘Samānāsevane laddhe, vijjamāne mahabbale;</gatha1>
    <gathalast line="13">Aladdhā tādisaṃ hetuṃ, abhiññā na vipaccatī’’ti. (nāma. pari. 474);</gathalast>
    <unindented line="14">Tayidamakāraṇaṃ, parittajhānassa avisesena brahmapārisajjādīsu vipākadānavacanato. Na hi parittaṃ <pageBreak edition="Vipassana Research Institut" number="2.0068" /> laddhāsevanameva tattha vipākaṃ detīti aṭṭhakathāyaṃ vuttaṃ, tasmā samānāsevane laddheyeva jhānassa vipākadānaṃ na sakkā vattuṃ. Apica punappunaṃ parikammavasena abhiññāyapi vasibhāvasabbhāvā tassāpi ca balavabhāvo atthevāti vipākaṃ uppādeyya.</unindented>
    <paragraph line="15"><bold>Pañcannaṃ pākacittāna</bold>nti pañcannaṃ rūpāvacaravipākacittānaṃ. <bold>Māpuññasaṅkhārā</bold>ti apuññābhisaṅkhārā. ‘‘Ime apuññasaṅkhārā’’ti vā padacchedo. <bold>Ekassā</bold>ti ekassa akusalavipākasantīraṇassa. <bold>Channa</bold>nti santīraṇavajjānaṃ channaṃ akusalavipākānaṃ. <bold>Pavatte paccayā honti</bold> aniṭṭharūpādiāpāthāgateti adhippāyo. Sugatiyaṃ akusalavipākapaṭisandhiyā abhāvato āha <bold>‘‘na honti paṭisandhiya’’</bold>nti. <bold>Catunna</bold>nti <pageBreak edition="Myanmar" number="2.0092" /> akusalavipākacakkhusotaviññāṇasampaṭicchanasantīraṇavasena catunnaṃ. Tāni pana ekantato aniṭṭhārammaṇāni. Rūpabhave ca kathaṃ aniṭṭhārammaṇasamāyogoti āha <bold>‘‘so cā’’</bold>tiādi. <bold>So</bold>ti so paccayabhāvo. <bold>‘‘Kāmabhave’’</bold>ti idaṃ aniṭṭharūpādīnaṃ visesanaṃ, na pana ‘‘upaladdhiya’’nti imassa. Tenāha <bold>‘‘aniṭṭha…pe… na vijjare’’</bold>ti. Keci pana ‘‘upaladdhiyanti imasseva visesanabhāvena gahetvā brahmūnaṃ kāmabhavaṃ āgatakkhaṇe rūpādiupaladdhiya’’nti vadanti. <bold>Aniṭṭha…pe… na vijjare</bold> ekantasukhavatthubhūte tattha vokiṇṇasukhadukkhakāraṇassa abhāvato.</paragraph>
    <paragraph line="16" number="576"><bold>‘‘Evaṃ tāvā’’</bold>tiādi yathāvuttassevatthassa appanaṃ. <bold>Yathā cā</bold>ti <bold>ca</bold>-saddena ‘‘yesañcā’’ti saṅgaṇhāti. <bold>Tathā</bold>ti etthāpi ‘‘te’’ti saṅgaṇhitabbaṃ.</paragraph>
    <paragraph line="17" number="577-81"> Yattha vitthārappakāsanaṃ kataṃ, tato bhavato paṭṭhāya mukhamattappakāsanaṃ kātukāmo āha <bold>‘‘tatrida’’</bold>ntiādi. <bold>Tatrā</bold>ti tesu bhavādīsu. <bold>Ida</bold>nti nidassitabbabhāvena āsannapaccakkhamāha. <bold>Ādito pana paṭṭhāyā</bold>ti bhavato paṭṭhāya. <bold>Avisesenā</bold>ti kāmāvacararūpāvacaravasena visesābhāvena terasa puññābhisaṅkhārā. <bold>Dvibhavesū</bold>ti kāmarūpabhavesu. Kesañci manussānaṃ, bhummadevānañca aṇḍajajalābujānampi sambhavato tadapekkhāya <bold>‘‘catūsu…pe… yonisū’’</bold>ti vuttaṃ. <bold>Nānatta…pe… ṭhitīsupī</bold>ti aluttasamāsavasena vuttaṃ, nānattakāyanānattasaññādīsu catūsu viññāṇaṭṭhitīsūti attho. <bold>Vuttappakārasmi</bold>nti nānattakāyādike, puññābhisaṅkhārassa bhavādīsu ekavīsativipākānaṃ ekāvatthāya paccayo ahutvā duggatipariyāpannesu bhavayonigativiññāṇaṭṭhitisattāvāsesu paṭisandhiṃ adatvā pavatteyeva aṭṭhannaṃ <pageBreak edition="Vipassana Research Institut" number="2.0069" /> vipākānaṃ paccayabhāvato, kāmāvacarasugatipariyāpannesu paṭisandhiṃ datvā pavatte soḷasannaṃ vipākānaṃ <pageBreak edition="Myanmar" number="2.0093" /> paccayabhāvato, rūpāvacarabhūmipariyāpannesu paṭisandhiṃ datvā pavatte dasannaṃ vipākānaṃ paccayabhāvato vuttaṃ <bold>‘‘yathāraha’’</bold>nti.</paragraph>
    <paragraph line="18" number="582-3"> Kāme bhave, rūpe bhaveti sambandho. <bold>Tīsu gatīsū</bold>ti devamanussavajjesu tīsu gatīsu. <bold>Ekissā</bold>ti nānattakāyaekattasaññīsaṅkhātāya ekissā viññāṇaṭṭhitiyā. <bold>Ekasmi</bold>nti nānattakāyaekattasaññīsaṅkhāteyeva ekasmiṃ sattāvāse.</paragraph>
    <paragraph line="19" number="584-6"><bold>Ekārūpabhave</bold>ti ekasmiṃ arūpabhave. <bold>Ekissā yoniyā</bold>ti ekissāyeva opapātikayoniyā. <bold>Tīsu cittaṭṭhitīsū</bold>ti ākāsānañcāyatanādīsu tīsu viññāṇaṭṭhitīsu. <bold>Sattāvāse catubbidhe</bold>ti ākāsānañcāyatanādikeyeva catubbidhe sattāvāse. <bold>Vijānitabbā…pe… paccayā</bold>ti saṅkhārā yathā paccayā yesañca paccayā, tathā tepi viññātabbāti attho.</paragraph>
    <paragraph line="20" number="587-90"> Nanu ca saṅkhārānaṃ paṭisandhipavattīsupi vipākānaṃ paccayabhāvo vutto. Tattha paṭisandhiyeva tāva na sakkā viññātuṃ. Yadi hi purimabhavato paṭisandhiviññāṇaṃ idhāgacchatīti vucceyya, taṃ na yuttaṃ, rūpārūpadhammānaṃ kesaggamattampi desantarasaṅkamanābhāvato. Atha atītabhavanibbattasaṅkhārato na nibbattati, tampi na yujjati ahetukadosāpattitoti iminā adhippāyena codento āha <bold>‘‘na rūpārūpadhammāna’’</bold>ntiādi. Ācariyo tassādhippāyaṃ sampaṭicchitvā taṃ saññāpetukāmo āha <bold>‘‘natthi cittassā’’</bold>tiādi. <bold>Tato hetuṃ vinā</bold>ti tattha hetuṃ vinā, atītabhavanibbattakammasaṅkhāranikantiārammaṇaṃ vināti attho <pageBreak edition="Myanmar" number="2.0094" />. <bold>Suladdhapaccaya</bold>nti avijjādisahakārīkāraṇasahitassa saṅkhārassa vasena suṭṭhu avekallato paṭiladdhapaccayaṃ. <bold>Rūpārūpamatta</bold>nti bāhirakaparikappitassa adhitiṭṭhanakassa sattajīvādino abhāvato rūpārūpadhammamattaṃ. Tenāha <bold>‘‘na ca satto’’</bold>tiādi. <bold>Bhavantara…pe… pavuccatī</bold>ti vohāramattena bhavantaramupetīti pavuccati. Atthato pana paccayasāmaggiyā bhavantarabhāvena uppajjanamattanti adhippāyo.</paragraph>
    <paragraph line="21" number="591"> Idāni <pageBreak edition="Vipassana Research Institut" number="2.0070" /> taṃ paṭisandhikkamaṃ pākaṭāya manussapaṭisandhiyā vasena pakāsetuṃ samārabhanto āha <bold>‘‘tayida’’</bold>ntiādi. <bold>Sudubbudha</bold>nti atidubbijāniyaṃ. Tenāhu porāṇā –</paragraph>
    <gatha1 line="22">‘‘Saccaṃ satto paṭisandhi, paccayākārameva ca;</gatha1>
    <gathalast line="23">Duddasā caturo dhammā, desetuñca sudukkarā’’ti.</gathalast>
    <paragraph line="24" number="592-3"><bold>Āsannamaraṇassā</bold>ti parūpakkamena vā āyukkhayādivasena vā samāsannamaraṇassa. <bold>Sussamāne</bold>ti anukkamena upasussamāne. Gabbhaseyyakassa āyatanānaṃ anupubbuppatti viya nirodhopi anupubbato hotīti vuttaṃ <bold>‘‘naṭṭhe cakkhundriyādike’’</bold>ti. Keci pana ‘‘nānākammasamuṭṭhitesu cakkhundriyādīsu naṭṭhesū’’ti vadanti. <bold>‘‘Hadaya…pe… ke’’</bold>ti iminā sesakāye kāyindriyassa niruddhabhāvo vuttoti ekakammasamuṭṭhitampi nassatevāti apare. <bold>Ānandācariyo</bold> pana <bold>‘‘yamake’’</bold> yassa cakkhāyatanaṃ nirujjhati, tassa manāyatanaṃ nirujjhatīti. Āmantā. Yassa vā pana manāyatanaṃ nirujjhati, tassa cakkhāyatanaṃ nirujjhatīti. Sacittakānaṃ acakkhukānaṃ cavantānaṃ tesaṃ manāyatanaṃ nirujjhati, no ca tesaṃ cakkhāyatanaṃ nirujjhati. Sacakkhukānaṃ cavantānaṃ tesaṃ manāyatanañca nirujjhati, cakkhāyatanañca nirujjhatī’tiādinā (yama. 1.āyatanayamaka.120) cakkhāyatanādīnaṃ <pageBreak edition="Myanmar" number="2.0095" /> cuticittena saha nirodho vuttoti cakkhundriyādīni cutito pubbe na nassanti. Atimandabhāvūpagamanaṃ pana sandhāya aṭṭhakathāya ‘niruddhesu indriyesū’ti vuttaṃ, na anavasesanirodhaṃ sandhāya. Pañcadvārikajavanānantarampi cuti aṭṭhakathāyaṃ dassitā’’ti vadati. <bold>Hadayavatthumattasmi</bold>nti hadayavatthupadesamatte. Na hi hadayavatthuṃ nissāya kāyindriyaṃ pavattati.</paragraph>
    <paragraph line="25" number="594-7"><bold>Vatthusannissita</bold>nti sesindriyānaṃ niruddhattā viññāṇassa nissayabhāvūpagamanasāmatthiyāyogena mandabhāvato vā hadayavatthumattasannissitaṃ. <bold>Citta</bold>nti tadā kammakammanimittādīni ārabbha pavattajavanaviññāṇaṃ. Taṃ pana sugatiyaṃ nibbattamānassa kusalaṃ hoti, duggatiyaṃ nibbattamānassa akusalaṃ. Tenāha bhagavā –</paragraph>
    <indent line="26">‘‘Nimittassādagadhitaṃ vā, bhikkhave, viññāṇaṃ tiṭṭhamānaṃ tiṭṭhati anubyañjanassādagadhitaṃ vā, tasmiṃ ce samaye kālaṃ karoti, ṭhānametaṃ vijjati, yaṃ dvinnaṃ <pageBreak edition="Vipassana Research Institut" number="2.0071" /> gatīnaṃ aññataraṃ gatiṃ upapajjeyya nirayaṃ vā tiracchānayoniṃ vā’’tiādi (saṃ. ni. 4.235).</indent>
    <paragraph line="27">Yadi evaṃ –</paragraph>
    <indent line="28">‘‘Gatisampattiyā ñāṇasampayutte katamesaṃ aṭṭhannaṃ hetūnaṃ paccayā upapatti hoti, kusalassa kammassa javanakkhaṇe tayo hetū kusalā tasmiṃ khaṇe jātacetanāya sahajātapaccayā honti, tena vuccati kusalamūlapaccayāpi saṅkhārā. Nikantikkhaṇe dve hetū akusalā tasmiṃ khaṇe jātacetanāya sahajātapaccayā honti, tena vuccati akusalamūlapaccayāpi saṅkhārā. Paṭisandhikkhaṇe tayo hetū abyākatā <pageBreak edition="Myanmar" number="2.0096" /> tasmiṃ khaṇe jātacetanāya sahajātapaccayā honti, tena vuccati nāmarūpapaccayāpi viññāṇaṃ, viññāṇapaccayāpi nāmarūpa’’nti (paṭi. ma. 1.232) –</indent>
    <unindented line="29">Nikantikkhaṇe hetudvayapaccayāpi sugatipaṭisandhikassa kathaṃ dassitāti? Nayidaṃ maraṇāsannajavanasampayuttahetuyo sandhāya vuttaṃ, atha kho katakammassa taṃ kammaṃ ārabbha assādavasena pavattajavanasampayuttahetuyo sandhāya. Katūpacitampi hi kammaṃ taṇhāya assāditaṃ vipākābhinipphādane samatthanti. Keci pana ‘‘kammakaraṇakāle appahīnāvatthāya santāne anusayitahetuyo sandhāya nikantikkhaṇe dve hetuyoti vutta’’nti vadanti, taṃ na yujjati, tesaṃ sahajātapaccayattāyogato. Pubbānusevitaṃ puññaṃ vā apuññameva vā kammaṃ, kammanimittaṃ vā ālambitvā cittaṃ pavattatīti sambandho. <bold>Pubbānusevita</bold>nti pubbe āsevitaṃ. ‘‘Katattā upacitattā’’ti hi vuttaṃ. Taṇhāya anusevitabhāvaṃ sandhāya vā <bold>‘‘pubbānusevita’’</bold>nti vuttaṃ. ‘‘Anupubbasevita’’ntipi pāṭhaṃ vadanti, paṭisandhivasena pubbe āsevitaṃ, pubbe dinnapaṭisandhikanti attho. Dinnapaṭisandhikampi pana aparajātīsu pavattivipākaṃ na nibbattetīti natthi. Puññāpuññaggahaṇena yathākammaṃ sugatiduggatipaṭisandhīnaṃ ārammaṇaṃ dasseti. <bold>Kammaṃ kammanimittaṃ vā</bold>ti <bold>vā</bold>-saddena gatinimittaṃ saṅgaṇhāti. Tattha kammaṃ, gatinimittañca manodvāreyeva āpāthamāgacchati, kammanimittaṃ pana pañcadvārepi. Evañca katvā pañcadvāraggahitepi ārammaṇe paṭisandhi hoti. Apare pana gatinimittampi chadvāresu labbhatīti vaṇṇenti. Evañca katvā vuttaṃ <bold>saccasaṅkhepe</bold> –</unindented>
    <indent line="30">‘‘Pañcadvāre <pageBreak edition="Vipassana Research Institut" number="2.0072" /> siyā sandhi, vinā kammaṃ dvigocare’’ti. (Sa. sa. 173).</indent>
    <paragraph line="31"><bold>Aṭṭhakathāyaṃ</bold><pageBreak edition="Myanmar" number="2.0097" /> pana ‘‘gatinimittaṃ manodvāre āpāthamāgacchatī’’ti vuttattā, tadārammaṇāya ca pañcadvārikapaṭisandhiyā adassitattā, <bold>mūlaṭīkā</bold>dīsu ca ‘‘kammabalena upaṭṭhāpitaṃ vaṇṇāyatanaṃ supinaṃ passantassa viya, dibbacakkhukassa viya ca manodvāre eva gocarabhāvaṃ gacchatī’’ti niyametvā vuttattā tesaṃ vacanaṃ na sampaṭicchanti ācariyā. Kammanimittañca panettha paccuppannaṃ pañcadvāre āpāthamāgacchantaṃ cutikālāsanne katakammassa ārammaṇasantāne uppannaṃ taṃsadisanti daṭṭhabbaṃ, itarathā tadeva paṭisandhiyā ārammaṇupaṭṭhāpakaṃ tadeva paṭisandhijanakaṃ bhaveyya, na ca paṭisandhiyā upacārabhūtāni viya, ‘‘etasmiṃ tayā pavattitabba’’nti paṭisandhiyā ārammaṇaṃ anuppadentāni viya ca pavattāni cutiāsannajavanāni paṭisandhijanakāni bhaveyyuṃ. ‘‘Katattā upacitattā’’ti hi vuttaṃ. Tadā ca paṭisandhiyā ekavīthiyaṃ viya pavattamānāni kathaṃ katūpacitāni siyuṃ, assādanabhūtāya taṇhāya aparāmaṭṭhāni kathaṃ paṭisandhinibbattakāni, na ca lokiyāni lokuttarāni viya samānavīthiphalāni hontīti. <bold>Taṃ viññāṇa</bold>nti taṃ javanaviññāṇaṃ. Ekattanayena paṭisandhiviññāṇañca sandhāya vuttaṃ. Cutipaṭisandhitadāsannaviññāṇānañhi santativasena viññāṇanti upanītekattaṃ idha taṃ viññāṇanti adhippetaṃ.</paragraph>
    <paragraph line="32"><bold>Avijjāya paṭicchannādīnave</bold>ti anusayavasena pavattāya bhavataṇhāya, cittasampayuttāya vā avijjāya chāditadukkhādīnave. Tathābhūte pana kammādivisaye paṭisandhiviññāṇassa ārammaṇabhāvena uppattiṭṭhānabhūte. Taṇhāya appahīnattā eva purimuppannāya ca santatiyā tathāpariṇatattā paṭisandhiṭṭhānābhimukhaṃ viññāṇaṃ ninnapoṇapabbhāraṃ hutvā pavattatīti āha <bold>‘‘taṇhā nametī’’</bold>ti. <bold>Sahajā pana saṅkhārā</bold>ti cutiāsannajavanaviññāṇasahajātacetanā, sabbepi vā phassādayo. <bold>Khipantī</bold>ti khipantā viya tasmiṃ visaye paṭisandhivasena viññāṇapatiṭṭhānassa <pageBreak edition="Myanmar" number="2.0098" /> hetubhāvena pavattanti. <bold>Ta</bold>nti taṃ viññāṇaṃ. <bold>‘‘Santativasā’’</bold>ti vadanto tadeva viññāṇaṃ sandhāvati saṃsarati, na aññanti imañca micchāvādaṃ paṭikkhipati. Sati hi nānattanaye santativasena ekattanayo hotīti.</paragraph>
    <paragraph line="33" number="599"><bold>Ārammaṇādīhi…pe… pavattatī</bold>ti ārammaṇanissayapaccayādīhi pavattati. Kathaṃ <pageBreak edition="Vipassana Research Institut" number="2.0073" />? Āsannamaraṇassa hi kammabalena manodvāre upaṭṭhāpitaṃ avijjāya paṭicchannādīnavaṃ kammādivisayaṃ ārabbha manodvārāvajjanaṃ uppajjati, tato maraṇāsannavīthiyā vatthudubbalabhāvena mandappavattiyā cattāri, pañca vā javanāni pavattanti, tadanantaraṃ tadārammaṇe sati, asati vā bhavaṅgavisayamālambitvā cuticittaṃ uppajjati. Bhavaṅgānantarampi cuti hotīti vadanti. Cuticitte pana niruddhe tadeva āpāthagataṃ kammakammanimittādiṃ ārabbha anupacchinnakilesabalavanimittaṃ sahajātasaṅkhārehi kammādiārammaṇe khipiyamānaṃ orimatīrarukkhavinibandhaṃ rajjuṃ ālambitvā mātikātikkāmako viya purimañca nissayaṃ jahati, aparañca kammasamuṭṭhitaṃ nissayaṃ assādayamānaṃ vā anassādayamānaṃ vā ārammaṇādīhi paccayehi pavattati. Ettha ca orimatīraṃ viya purimabhavo daṭṭhabbo, tattha ṭhitarukkho viya purimabhave pavattamānakkhandhā, rajju viya kammādiārammaṇaṃ. Keci pana ‘‘rajju viya hadayavatthū’’ti vadanti, ‘‘rajju viya taṇhā’’tipi apare. Puriso viya viññāṇaṃ, tassa rajjuggahaṇaṃ viya taṇhāya ārammaṇābhimukhanamanaṃ, payogo viya khipanakasaṅkhārā, mātikā viya cuticittaṃ, paratīraṃ viya paraloko.</paragraph>
    <paragraph line="34" number="600"> Yathā puriso paratīre patiṭṭhahamāno paratīrarukkhavinibandhaṃ kiñci assādayamāno vā anassādayamāno vā kevalaṃ pathaviyaṃ sakabalappayogeheva patiṭṭhāti <pageBreak edition="Myanmar" number="2.0099" />, evamidampi bhavantarattabhāvavinibandhahadayavatthusaṅkhātaṃ nissayaṃ pañcavokārabhave assādayamānaṃ vā catuvokārabhave anassādayamānaṃ vā kevalaṃ ārammaṇanissayasampayuttadhammeheva pavattatīti <bold>taṃ</bold> viññāṇaṃ <bold>nāpi idhāgataṃ</bold> imasmiṃyeva bhave nibbattattā. <bold>Kammādi</bold>nti atītabhavanibbattakammādiṃ. <bold>Ādi</bold>-saddena khipanakasaṅkhārānaṃ, namanavasena pavattataṇhāya, kammādivisayāya ādīnavapaṭicchādikāya ca avijjāya, daḷhaggāhādikarānaṃ upādānādīnañca gahaṇaṃ daṭṭhabbaṃ. Tattha kammaṃ nāma upapajjavedanīyabhūtaṃ, aparāpariyavedanīyabhūtaṃ vā paṭisandhinibbattakakammaṃ. Khipanakasaṅkhārā nāma cutiāsannajavanasahajātasaṅkhārā, paṭisandhijanakakammasahagatasaṅkhārā vā, tato purimajavanasahagatasaṅkhārāti vā keci. Namanavasena pavattataṇhā nāma anusayāvatthāya pavattataṇhā. Esa nayo ādīnavapaṭicchādakaavijjāyapi. Kammādivisayā pubbe vuttāyeva. Daḷhaggāhakaraupādānā nāma maṇḍūkaṃ pannago viya upapattibhavassa daḷhaggahaṇavasena pavattā kāmupādānādayo.</paragraph>
    <paragraph line="35" number="601-5"> Saddapaṭighosādīnaṃ <pageBreak edition="Vipassana Research Institut" number="2.0074" /> satipi paccayapaccayuppannabhāve santānabandho na pākaṭoti tesaṃ ekattanānattabhāvaṃ anāmasitvā anāgatamatītahetusamuppādameva dassento <bold>‘‘ettha cā’’</bold>tiādimāha. <bold>Etthā</bold>ti imasmiṃ cutipaṭisandhādhikāre. <bold>Paṭighosadīpamuddādī</bold>ti <bold>ādi</bold>-saddena ādāsatalagatamukhanimittādīnaṃ gahaṇaṃ. <bold>Aññattha agantvā</bold>ti saddādipaccayadesaṃ anupagantvā. Idaṃ vuttaṃ hoti – yathā saddādīnaṃ uppattipadesaṃ anupagantvā paṭighoso saddahetuko, padīpo padīpantarādihetuko, muddā lañchanahetuko, mukhanimittādikaṃ ādāsādiabhimukhādihetukaṃ hoti tato pubbe abhāvā, evamidampi paṭisandhiviññāṇaṃ na <pageBreak edition="Myanmar" number="2.0100" /> hetudesaṃ gantvā taṃhetukaṃ hoti tato pubbe abhāvā, tasmā na idaṃ hetudesato purimabhavato idhāgataṃ paṭighosādayo viya saddādidesato, nāpi tato hetuṃ vinā uppannaṃ saddādīhi vinā paṭighosādayo viyāti. Atha vā <bold>aññatra agantvā</bold>ti pubbe paccayapadese sannihitā hutvā tato aññatra gantvā tappaccayā na honti uppattito pubbe abhāvā, nāpi saddādipaccayā na honti, evaṃ idampīti vuttanayena yojetabbaṃ. <bold>Santānabandhato natthī</bold>ti santānappabandhato natthi ekatā santānekattepi aññasseva viññāṇassa pātubhavanato, nāpi nānatā apubbānaṃ apubbānaṃ uppādepi paṭhamuppannaṃ dhammaṃ vinā pacchimassa anuppajjanato, padīpassa viya nānatā na siyā. Khaṇikāpi hi padīpajālā santānekattaṃ upādāya sā evāti vuccati, attakiccañca sādheti. <bold>‘‘Sati santānabandhe’’</bold>tiādinā santānabandhe ekantaṃ ekattāya ca nānattāya ca aggahetabbataṃ, gahaṇe ca dosaṃ dasseti. Idaṃ vuttaṃ hoti – santānabandhe sati yadi ekantena ekatā siyā, khīradadhīnampi anaññabhāvato, attatoyeva ca sayaṃ anuppajjanato khīrato dadhisambhūtaṃ na bhaveyya. Athāpi santānabandhe sati ekantaṃ nānatā bhaveyya, khīradadhīnampi nānattā, aññassa ca sāmibhāvamattena aparassa sāmibhāvāyogato khīrasāmi naro dadhisāmi na bhaveyya, na ca panevaṃ loke dissatīti.</paragraph>
    <paragraph line="36" number="606"><bold>Tasmā</bold>ti yasmā evaṃ lokavohāraparicchedo hoti, tasmā ekantaṃ ekatā, nānatāpi vā na ceva upagantabbā. Ekatte pana adhippete dhammato aggahetvā santānatova gahetabbaṃ, nānatte adhippete santānavasena aggahetvā dhammatova gahetabbanti adhippāyo. Tenāhu porāṇā –</paragraph>
    <gatha1 line="37">‘‘Diṭṭhasantānabandhasmiṃ <pageBreak edition="Myanmar" number="2.0101" />, ekaññattavicāraṇe;</gatha1>
    <gathalast line="38">Sabhāguppattiyekatta-maññattaṃ khaṇabhedato’’ti.</gathalast>
    <paragraph line="39">Ettha <pageBreak edition="Vipassana Research Institut" number="2.0075" /> ca ekantaṃ ekatāpaṭisedhena ‘‘sayaṃkataṃ sukhadukkha’’nti imaṃ diṭṭhiṃ nivāreti, ekantaṃ nānatāpaṭisedhena ‘‘paraṃkataṃ sukhadukkha’’nti.</paragraph>
    <paragraph line="40" number="607-9"> Nanu na sundaraṃ, nanu siyāti vā sambandho. <bold>Asaṅkantipātubhāve</bold>ti saṅkantipātubhāvarahite, asaṅkantivasena vā pātubhāve, asaṅkamitvāva pātubhāveti attho. <bold>Khandhābhisambhavā</bold>ti abhisambhūtakkhandhā, atha vā abhisambhavati kammaṃ etesūti <bold>abhisambhavā,</bold> khandhā, evaṃ abhisambhavā kammādhiṭṭhānabhūtā khandhāti attho. <bold>Idha niruddhattā</bold>ti phalādhiṭṭhānabhūtaṃ paralokaṃ agantvā idheva niruddhattā. <bold>Paratthāgamato</bold>ti paralokaṃ agamanato. <bold>Tassā</bold>ti kammassa. <bold>Aññassā</bold>ti yena taṃ kammaṃ kataṃ, tato aññassa. <bold>Aññato</bold>ti yaṃ taṃ kammaṃ nibbattaṃ, tato aññato. <bold>Etaṃ vidhāna</bold>nti idhalokato paralokaṃ gantvā natthi, tattha ‘‘aññeva khandhā nibbattantī’’ti idaṃ sabbaṃ yathāvuttavidhānaṃ.</paragraph>
    <paragraph line="41" number="611-4"> ‘‘Santāne…pe… sādhako’’ti saṅkhepato vuttamatthaṃ pakāsetuṃ <bold>‘‘ekasmiṃ panā’’</bold>tiādi vuttaṃ. <bold>Ekasmiṃ santāne</bold>ti yasmiṃ dhammapuñje kammaṃ nibbattaṃ, tasseva santāneti attho. Aññassātipi vā…pe… hoti. Tattha ekantaṃ ekattanānattānaṃ paṭisiddhattāti adhippāyo. <bold>Etassatthassā</bold>ti hetuphalānaṃ atthato aññattepi teneva hetuphalabhāvena sambandhattā taṃ phalaṃ aññassa, aññatoti vā na vattabbanti etassa atthassa. <bold>Bījāna</bold>nti ambamātuluṅgabījānaṃ. <bold>Abhisaṅkhāro</bold>ti madhuādiparibhāvanaṃ. <bold>Madhuādinā</bold>ti <pageBreak edition="Myanmar" number="2.0102" /> madhucatumadhuraalattakarasādinā. <bold>Tassā</bold>ti tassa paribhāvitabījassa. <bold>Paṭhamaṃ laddhapaccayo</bold>ti madhurabhāvūpagamanato paṭhamameva laddhapaccayo. <bold>Kālantare</bold>ti phalakāle. <bold>Evaṃ ñeyyamidampi cā</bold>ti yathā etaṃ, evaṃ idampi ñātabbaṃ. Idaṃ vuttaṃ hoti – yathā hi ambabījādīsu madhunā, catumadhurena vā yojetvā ropitesu phalaraso madhuro hoti, mātuluṅgabīje ca alattakarasena rajitvā ropite ambilabhaṇḍo ratto hoti, na ca taṃ bījaṃ abhisaṅkharaṇaṃ vā phalaṭṭhānaṃ pāpuṇāti, evaṃ santepi kālantare phalaviseso na aññabījasantāne hoti, na ca aññasmiṃ bīje abhisaṅkhārapaccayato hoti, evameva ye idha loke nibbattakkhandhā, tesu nipphannaṃ kammaṃ vā paralokaṃ na gacchanti. Evampi kālantare vipākakkhandhā aññasmiṃ santāne na nibbattanti, na ca aññakammapaccayato hontīti.</paragraph>
    <paragraph line="42">Ettha <pageBreak edition="Vipassana Research Institut" number="2.0076" /> hi abhisaṅkhataṃ bījaṃ viya kammaṃ vā satto, abhisaṅkhāro viya kammaṃ, bījassa aṅkurādippabandho viya sattassa paṭisandhiviññāṇādippabandho. Tatthuppannassa madhurarasassa ambilabhaṇḍe rattassa ca tasseva bījassa tato eva ca abhisaṅkhārato bhāvo viya kammakārakasseva sattassa tato eva ca abhisaṅkharaṇato bhāvo veditabbo.</paragraph>
    <paragraph line="43" number="615"><bold>Bālakāle…pe… phaladāyinā</bold>ti bālasarīre kataṃ vijjāpariyāpuṇanaṃ, sippasikkhanaṃ, osadhūpayogo ca na vuḍḍhasarīraṃ gacchati, atha ca tannimittaṃ vijjāpāṭavaṃ, sippajānanaṃ, anāmayatādi ca vuḍḍhasarīre honti, na ca tāni aññassa honti taṃsantatipariyāpanne eva sadise uppajjanato. Na ca yathā payuttena vijjāpariyāpuṇanādinā vinā tāni aññato honti tadabhāve abhāvato, evaṃ idhāpi santāne yaṃ phalaṃ, etaṃ nāññassa, na ca aññatoti <pageBreak edition="Myanmar" number="2.0103" /> yojetabbaṃ. Etena ca saṅkhārābhāve phalābhāvameva dasseti, na aññapaccayanivāraṇaṃ karoti.</paragraph>
    <paragraph line="44" number="616-8"><bold>Evaṃ santepī</bold>ti asaṅkantipātubhāve. Tattha ca yathāvuttadosapariharaṇe sati siddhepīti attho. <bold>Vijjamāna</bold>nti padīpassa vaṭṭikāsneho viya vijjamānaṃ aniruddhanti attho. <bold>Avijjamāna</bold>nti vaṭṭadukkhābhāvassa arahato cuticittaṃ viya avijjamānaṃ niruddhanti attho. <bold>Tappavattikkhaṇe</bold>ti kammassa pavattamānakkhaṇeyeva. Tenāha <bold>‘‘saddhimeva ca hetunā’’</bold>ti. <bold>Avijjamāna</bold>nti pavattikkhaṇato pubbe vijjamānataṃ asampattaṃ. <bold>Niruddha</bold>nti khaṇattayaṃ patvā niruddhaṃ. Tenāha –</paragraph>
    <indent line="45">‘‘Pavattikkhaṇato pubbe, pacchā niccaphalaṃ siyā’’ti.</indent>
    <paragraph line="46"><bold>Pubbe</bold>ti kammāyūhanato pubbe. Avijjamānatāsāmaññena hetaṃ vuttaṃ. <bold>Pacchā</bold>ti vipākappavattito pacchā ca.</paragraph>
    <paragraph line="47" number="619-20"><bold>Kaṭattāpaccayo</bold>ti kaṭattā eva paccayo, na vijjamānatāya avijjamānatāya vāti attho. Tenāha ‘‘kāmāvacarassa kusalassa kammassa katattā upacitattā vipākaṃ cakkhuviññāṇaṃ uppannaṃ hotī’’tiādi (dha. sa. 431). Yadi evaṃ arahatā <pageBreak edition="Vipassana Research Institut" number="2.0077" /> katakammampi kaṭattāpaccayo siyāti? Nayidamevaṃ. Yathā hi acchinnamūlasmiṃ rukkhe pupphitaṃ bījasamatthampi kusumaṃ mūle chinnamatte phaladāyakaṃ na hoti, evaṃ arahatopi kilesamūlassa abbocchinnakāle santāne pavattampi kammaṃ kilesamūlacchinnamatteyeva phaladāne asamatthabhāvaṃ āpannanti. Tenāhu porāṇā –</paragraph>
    <gatha1 line="48">‘‘Bālajanajjhāruḷho <pageBreak edition="Myanmar" number="2.0104" />,</gatha1>
    <gatha2 line="49">Jātiratho kammakilesacakkoyaṃ;</gatha2>
    <gatha3 line="50">Kilesacakkavidhamano,</gatha3>
    <gathalast line="51">Na yāti kammekacakkepī’’ti.</gathalast>
    <paragraph line="52">Kaṭattā ce paccayo, niccaphaladāyako vibandhoti āha <bold>‘‘pāṭibhogādika’’</bold>ntiādi. <bold>Pāṭibhogādika</bold>nti mūlabhāvūpagamanādikaṃ. <bold>Ādi</bold>-ggahaṇena ‘‘pacchā mūlaṃ dassāmī’’ti bhaṇḍaggahaṇaṃ, iṇaggahaṇañca saṅgaṇhāti. Ayaṃ panettha adhippāyo – pāṭibhogakiriyādīnaṃ vijjamānatā, avijjamānatā vā niyyātane, paṭibhaṇḍadāne, iṇadāne ca paccayo na hoti, atha kho karaṇamattaṃ, na ca taṃ niyyātanādīnaṃ niccameva paccayo hoti niyyātanādimhi kate paccayattābhāvato, evameva vipākuppādanepi kammassa vijjamānatā, avijjamānatā vā paccayo na hoti, atha kho karaṇamattameva, karaṇamatte ca sati vipakkavipākānaṃ paccayo na hotīti.</paragraph>
    <paragraph line="53" number="621"> Paramassa uttamassa atthassa pakāsanato <bold>paramatthappakāsano. Pītibuddhivivaḍḍhano</bold>ti pītiyā, ñāṇassa ca, pītisahagatassa vā ñāṇassa vivaḍḍhano.</paragraph>
    <centered line="54">Iti abhidhammatthavikāsiniyā nāma</centered>
    <centered line="55">Abhidhammāvatārasaṃvaṇṇanāya</centered>
    <centered line="56">Puññavipākapaccayaniddesavaṇṇanā niṭṭhitā.</centered>
  </content>
</document>