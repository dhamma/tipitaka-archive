<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh08t.nrf7.xml</normativeSource>
    <archivePath>roman/tika/abhidhammapitaka (tika)/abhidhammavatara-puranatika/8. atthamo paricchedo.xml</archivePath>
    <baseFileName>8. atthamo paricchedo</baseFileName>
    <titlePath>8. Aṭṭhamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">8. Aṭṭhamo paricchedo</chapter>
    <subhead line="2">Pakiṇṇakaniddesavaṇṇanā</subhead>
    <hangnum line="3" number="475"></hangnum>
    <gatha1 line="4"><bold>Idāni</bold><pageBreak edition="Vipassana Research Institut" number="1.0069" /><bold>pana sabbesaṃ, etesaṃ mānasaṃ mayā;</bold></gatha1>
    <gathalast line="5"><bold>Pāṭavatthāya bhikkhūnaṃ, kathīyati pakiṇṇakaṃ.</bold></gathalast>
    <paragraph line="6"><bold>Idāni</bold> pana kāle <bold>etesaṃ</bold> tihetukadvihetukaahetukānaṃ <bold>sabbesaṃ</bold> puggalānaṃ pakiṇṇakaṃ mānasaṃ <bold>bhikkhūnaṃ</bold><bold>pāṭavatthāya</bold><pageBreak edition="Myanmar" number="0.0083" /> bhikkhūnaṃ chekabhāvatthāya mayā kathīyate uccate.</paragraph>
    <paragraph line="7" number="476-85"><bold>Panthamakkaṭako</bold> uṇṇanābhi panthamakkaṭako nāma pañcasu disāsu tassa suttaṃ pasāretvā jālamajjhe nipajjati. <bold>Paṭhamāya disāyettha ettha</bold> etāsu disāsu paṭhamāya disāya pasārite sutte pāṇakena paṭaṅgena vā makkhikāya vā ghaṭṭite sati sā uṇṇanābhi kiñci <bold>calitvā</bold> phandanaṃ katvā nipannaṭṭhānato <bold>suttānusārena</bold> suttaṃ anusāretvā tassa pāṇakassa <bold>yūsaṃ</bold> yūsasaṅkhātaṃ soṇitaṃ pivati. Punāgantvā <bold>tattheva</bold> tasmiṃ jālamajjheyeva yathāsukhaṃ nipajjati, yathā paṭhamāya disāya calanādikaṃ kiriyaṃ karoti, evameva dutiyādīsu catūsu disāsu calanādikaṃ kiriyaṃ karoti, evaṃ pañcasu disāsu suttaṃ viya pañca pasādā paṇḍitena daṭṭhabbā, majjhe makkaṭako viya ca cittaṃ pana paṇḍitena daṭṭhabbaṃ. <bold>Pāṇakādīhi</bold> khuddakatiracchānehi tassa saṅghaṭṭanā viya ārammaṇe pana pasādānaṃ saṅghaṭṭanā paṇḍitena daṭṭhabbā. Jālamajjhe nipannāya uṇṇanābhiyā taṃ calanaṃ viya pasāde ghaṭṭetīti <bold>pasādaghaṭṭanaṃ,</bold> kiṃ taṃ? Ārammaṇaṃ. <bold>Tattha</bold> tissaṃ vīthiyaṃ pasādaghaṭṭanaṃ ārammaṇaṃ gahetvā manodhātukiriyācittaṃ bhavaṅgaṃ āvaṭṭetīti <bold>bhavaṅgāvaṭṭanaṃ</bold> mataṃ bhagavatā. <bold>Tassa</bold> panthamakkaṭakassa <bold>suttānusāraṃva</bold> suttaṃ anugamanaṃ viya vīthicittappavattanaṃ paṇḍitena daṭṭhabbaṃ. Sīse pana vijjhitvā <bold>assa</bold> makkaṭassa yūsapānaṃ viya javanassa cittassa ārammaṇesu pavattanaṃ paṇḍitena daṭṭhabbaṃ. Puna āgantvā suttajālamajjhe nipajjanaṃ yathā <bold>vatthuṃyeva</bold> hadayavatthuṃ eva nissāya cittassa parivattanaṃ paṇḍitena daṭṭhabbaṃ.</paragraph>
    <paragraph line="8" number="486-93"><bold>Idaṃ</bold><pageBreak edition="Vipassana Research Institut" number="1.0070" /><bold>tu pana opammaṃ, atthaṃ dīpeti kiṃ tu hi</bold> idaṃ opammaṃ kaṃ atthaṃ <bold>dīpeti</bold> pakāseti? Paṭhamaṃ pasāde ārammaṇena <pageBreak edition="Myanmar" number="0.0084" /> ghaṭṭite sati <bold>pasādavatthuto</bold> pasādo vatthu nissayo etassāti pasādavatthu, cittaṃ, tato pasādavatthuto, paṭhamaṃ eva vatthusannissitaṃ bhavaṅgasaṅkhātaṃ <bold>mano</bold> jāyati, itipi attho tena opammena dīpito. Ekekārammaṇaṃ dvīsu dvīsu dvāresu <bold>sabbaso</bold> sabbappakārena pana āpāthaṃ āgacchati, ayamatthopi <bold>tena</bold> opammena dīpito ‘‘dvīsu dvīsu dvāresū’’ti, ekaṃ rūpārammaṇaṃ ekasmiṃyeva khaṇe cakkhudvāre, manodvāre cāti dvīsu dvāresu āpāthaṃ āgacchatīti attho. Sotadvārādīsupi eseva nayo ñeyyo. Rūpaṃ cakkhupasādamhi ghaṭṭetvā <bold>taṅkhaṇe pana</bold> tassa khaṇe pana tathā manodvāre pana āpāthaṃ āgacchati, bhavaṅgacalanassa paccayo hotīti attho. <bold>Na saṃsayo</bold> etasmiṃ vacane saṃsayo natthi. <bold>Yathā khago</bold> yathā sakuṇo. <bold>Hi</bold> saccaṃ mayā vuttaṃ vacanaṃ. <bold>Rukkhagge</bold> rukkhakoṭiyaṃ nilīyantova sākhino sākhaṃ ghaṭṭeti, tassa chāyā <bold>bhūmiyaṃ</bold> pathaviyaṃ <bold>pharati</bold> paṭihaññati. <bold>Idhā</bold>ti nipāto. Sākhāya sakuṇena ghaṭṭanaṃ bhūmiyaṃ chāyāpharaṇāpi ca apubbaṃ acarimaṃ ekakkhaṇasmiṃyeva <bold>jāyare</bold> jāyanti. Evameva pana rūpassa, pasādassa ca ghaṭṭanaṃ, tatheva <bold>atthato</bold> atthavasena bhavaṅgacalanassāpi <bold>paccayattena</bold> paccayabhāvena manodvāre āpāthaṃ āgamanaṃ apubbaṃ acarimaṃ ekakkhaṇeyeva hoti.</paragraph>
    <paragraph line="9" number="494-7"> Tato paraṃ bhavaṅgasotaṃ chinditvā <bold>cakkhudvāre</bold> cakkhupasāde yathākkamaṃ āvajjane samuppanne, dassane samuppanne, sampaṭicchane samuppanne, santīraṇe samuppanne, tathā voṭṭhabbane ca samuppanne kusalaṃ javanacittaṃ javati, tathā akusalameva cittaṃ javati. Sotadvārādīsupi saddādīnaṃ ārammaṇānaṃ ghaṭṭane eseva nayo avisesena viññunā viññeyyo. Etassa atthassa dīpane <bold>dovārikopamādīni</bold> vacanāni <pageBreak edition="Myanmar" number="0.0085" /><bold>uddharitvā</bold> tato pakaraṇato nīharitvā <bold>ettha</bold> etasmiṃ vīthiyādhikāre viññunā dassetabbāni.</paragraph>
    <paragraph line="10" number="498-9"><bold>Asambhedena cakkhussā</bold>ti tassāpi cakkhu asambhinnaṃ hoti. Jīvitā niruddhampi pittena vā semhena vā ruhirena vā palibuddhaṃ cakkhuviññāṇassa paccayo bhavituṃ asakkontaṃ sambhinnaṃ nāma, sakkontaṃ asambhinnaṃ nāma hoti. Tena cakkhupasādassa asambhinnena rūpāpāthagamanena ālokasannissayenāpi. Tena tividhena paccayena <bold>samanakkārahetunā</bold> pañcadvārāvajjanapaccayena saha pavattanena. Etehi pana catūhi paccayehi saṃ ekato inti pavattantīti <pageBreak edition="Vipassana Research Institut" number="1.0071" /> sametā, <bold>sametehi</bold> sahagatehi samāgamaṃ ekībhāvaṃ āgatehi, taṃ <bold>cakkhuviññāṇaṃ</bold> cakkhupasādanissitaṃ viññāṇaṃ sampayuttehi cetasikehi saha jāyate.</paragraph>
    <paragraph line="11" number="500-1"><bold>Asambhedena sotassa</bold> sotapasādassa asambhinnena <bold>saddāpāthagamena ca</bold> saddassa āpāthagamanena ca. Ākāsanissayenāpi pihitakaṇṇacchiddassa sotaviññāṇaṃ nuppajjati. Tena tividhena paccayena. <bold>Samanakkārahetunā</bold> pañcadvārāvajjanapaccayena saha pavattena. Etehi pana catūhi paccayehi <bold>sametehi</bold> sahagatehi samāgamaṃ ekībhāvaṃ āgatehi taṃ sotaviññāṇaṃ sampayuttehi saha jāyati.</paragraph>
    <paragraph line="12" number="502-3"><bold>Asambhedena</bold> ghānassa ghānapasādassa asambhinnena <bold>gandhāpāthagamena ca</bold> gandhassa āpāthagamanena ca. <bold>Vāyosannissayenāpī</bold>ti ghānabilamhi pavisantena vāyunāti attho. Tena tividhena paccayena. <bold>Samanakkārahetunā</bold> pañcadvārāvajjanapaccayena saha pavattena. Etehi pana catūhi paccayehi <bold>sametehi</bold> sahagatehi samāgamaṃ ekībhāvaṃ <pageBreak edition="Myanmar" number="0.0086" /> āgatehi taṃ ghānaviññāṇaṃ sampayuttehi saha jāyati.</paragraph>
    <paragraph line="13" number="504-5"><bold>Asambhedena jivhāya</bold> jivhāya asambhinnena <bold>rasāpāthagamena ca</bold> rasassa āpāthagamanena ca. <bold>Āposannissayenāpī</bold>ti jivhātemanaṃ āpaṃ laddhā ca uppajjati, tena vinā sukkhakhādanīye jivhāya sāyitepi jivhāviññāṇaṃ nuppajjatīti attho. Tena tividhena paccayena. <bold>Samanakkārahetunā</bold> pañcadvārāvajjanapaccayena saha pavattena. Etehi pana catūhi paccayehi <bold>sametehi</bold> sahagatehi samāgamaṃ ekībhāvaṃ āgatehi taṃ jivhāviññāṇaṃ sampayuttehi saha jāyati.</paragraph>
    <paragraph line="14" number="506-7"> Kāyapasādassa asambhedena phoṭṭhabbassa āpāthagamanena ca. <bold>Pathavīnissayenāpī</bold>ti tena vinā kāyadvārampīti bahiddhā mahābhūtārammaṇaṃ ajjhattikaṃ kāyapasādaṃ ghaṭṭetvā pasādapaccayesu mahābhūtesu paṭihaññati. Tena tividhena paccayena. <bold>Samanakkārahetunā</bold> pañcadvārāvajjanapaccayena saha pavattena. Etehi pana catūhi paccayehi <bold>sametehi</bold> sahagatehi samāgamaṃ ekībhāvaṃ āgatehi taṃ kāyaviññāṇaṃ sampayuttehi saha jāyati.</paragraph>
    <paragraph line="15" number="508-9"><bold>Asambhedā</bold><pageBreak edition="Vipassana Research Institut" number="1.0072" /><bold>manassāpī</bold>ti <bold>mana</bold>nti bhavaṅgacittaṃ. Taṃ niruddhampi āvajjanacittassa paccayo bhavituṃ asamatthaṃ mandatamagatameva vattamānampi sambhinnaṃ nāma hoti. Āvajjanassa paccayo bhavituṃ samatthaṃ asambhinnaṃ nāma. Manassa asambhedena dhammassa āpāthagamanena ca <bold>vatthusannissayena</bold> hadayavatthusannissayena. Tena tividhena paccayena. <bold>Samanakkārahetunā</bold> manodvārāvajjanena saha pavattena. Etehi pana catūhi paccayehi <bold>sametehi</bold> sahagatehi samāgamaṃ <pageBreak edition="Myanmar" number="0.0087" /> ekībhāvaṃ āgatehi <bold>taṃ manoviññāṇaṃ</bold> taṃ manoviññāṇasaṅkhātaṃ javanacittaṃ sampayuttehi saha jāyate.</paragraph>
    <paragraph line="16" number="510-11"> Mano bhavaṅgacittaṃ nāma vibhāvinā veditabbaṃ. <bold>Āvajjanakriyācittaṃ</bold> āvajjanakiriyācittadvayaṃ samanakkāro nāma vibhāvinā saññitaṃ. Vatthusannissayena iti <bold>ayaṃ</bold> pāṭho <bold>sabbattha</bold> sabbesu bhavesu na gacchati. Pañcahi khandhehi vokāro vokiṇṇoti <bold>pañcavokāro,</bold> pañcavokārabhavaṃ <bold>sandhāya</bold> kāraṇaṃ katvā ‘‘vatthusannissayenā’’ti ayaṃ pāṭho pana kathito mayā, pañcavokārabhavo nāma kāmarūpabhavo, arūpabhavo catuvokārabhavo nāma, asaññībhavo ekavokārabhavo nāma. Ayaṃ pāṭho catuvokāraarūpabhavaṃ sandhāya na kathitoti attho. Vatthussa rūpattā arūpabhave kathaṃ vatthusannissayo bhaveyyāti attho.</paragraph>
    <paragraph line="17" number="512-4"><bold>Paṭisandhādicittāni, sabbānekūnavīsati</bold> honti, kāmāvacaresu dasa, rūpesu pañca, arūpīsu cattāri, sabbāni paṭisandhicittāni ekūnavīsati honti. <bold>Kammaṃ</bold> nāma kusalākusalacetanā. <bold>Kammanimittaṃ</bold> nāma rūpāni pañcārammaṇāni paññatti ca mahaggatacittañca. Tathā <bold>gatinimittakaṃ</bold> nāma kapparukkhādayo, akusalapakkhe rūpādiārammaṇabhūtā lohakumbhādayo ca. Iti evaṃ iminā mayā vuttappakārena <bold>tesaṃ</bold> paṭisandhādicittānaṃ ārammaṇaṃ tividhaṃ bhagavatā udīritaṃ. <bold>Kāmāvacarasandhīnaṃ parittārammaṇaṃ</bold> kāmāvacarārammaṇaṃ bhagavatā mataṃ. <bold>Paccuppannaṃ</bold> rūpādipañcārammaṇaṃ, gatinimittaṃ pañcārammaṇañca paccuppannañca hoti. <bold>Atītaṃ vā</bold> kammaṃ kusalākusalacetanā atītāyeva, na paccuppannā. <bold>Anāgataṃ</bold> ārammaṇaṃ natthi.</paragraph>
    <paragraph line="18" number="515-26"> Aṭṭheva ca mahāvipākā, tīṇi santīraṇāni cāti ekādasavidhaṃ cittaṃ tadārammaṇasaññitaṃ. Ekādasavidhe citte <pageBreak edition="Myanmar" number="0.0088" /> tadārammaṇasaññite <bold>puññavipākāni</bold> kusalavipākā dasa <pageBreak edition="Vipassana Research Institut" number="1.0073" /> honti, <bold>apuññajaṃ</bold> akusalavipākaṃ pana ekaṃ hoti. Mahāvipākā rūpārūpabhavadvaye na jāyanti, kāmarūpabhave santīraṇattayaṃ hoti. Yāni tadārammaṇacittāni <bold>satthunā</bold> jinena vuttāni, <bold>tesu</bold> tadārammaṇacittesu <bold>ekampi</bold> tadārammaṇacittaṃ rūpārūpabhavadvaye tadārammaṇaṃ hutvā kadācipi nappavattati. <bold>Kasmā</bold> kāraṇā? <bold>Tattha</bold> tasmiṃ rūpārūpabhavadvaye ‘‘tadārammaṇaṃ na hotī’’ti vacanaṃ codako bhaveyya, bījassābhāvato pana na hotīti parihāro. Akāmāvacarārammaṇe <bold>akāmāvacaradhamme</bold> idaṃ tadārammaṇamānasaṃ neva anubandhati. <bold>Hi</bold> kasmā kāraṇā? <bold>Parittārammaṇattā ca ekantena</bold> avassaṃ tadārammaṇamānasassa kāmāvacarārammaṇattā ca tathā aparicitattā ca sabbadā nānubandhati. Tañhi yathā pitaraṃ vā pitusadisaṃ vā ñātiṃ anubandhantopi taruṇadārako gharadvārantaravīthicatukkādimhi pariciteyeva dese anubandhati, na araññaṃ vā yuddhabhūmiṃ vā gacchati, evaṃ kāmāvacare dhamme anubandhantampi mahaggatalokuttaradhammamārabbha pavattamāne dhamme nānubandhati. Yasmā cassa sabbo kāmāvacarapāko ca kiriyāmanodhātu kiriyāahetukamanoviññāṇadhātu somanassasahagatā ime dhammā parittārammaṇāti evaṃ accantaṃ parittameva ārammaṇaṃ vuttaṃ, tasmā cetaṃ mahaggatalokuttarārammaṇe kāmāvacaradhammepi nānubandhatīti veditabbaṃ.</paragraph>
    <paragraph line="19" number="527-32"><bold>Kiṃ tena yuttivādena, vuttaṃ aṭṭhakathāsu hi</bold> ‘‘janakaṃ tena tulya’’ntiādikena tena, yuttiyā vādo yuttivādo, ‘‘janakaṃ tena tulya’’ntiādikāya yuttikathāya kiṃ payojanaṃ vuttaṃ? Aṭṭhakathāsu hi saccaṃ ‘‘kiṃ tena yuttivādenā’’ti vacanaṃ, ‘‘atthakathāsū’’ti vattabbe samāse hi ttha-ssa ṭṭha-kāraṃ katvā ‘‘aṭṭhakathāsū’’ti vuttaṃ <pageBreak edition="Myanmar" number="0.0089" />. Kāmāvacare dhamme paṭicca tadārammaṇabhāvadīpakaṃ vacanaṃ ācariyena vuttaṃ. <bold>Tadārammaṇacittāni, ekādasapi sabbaso</bold> sabbappakārenapi tadārammaṇacittāni <bold>nāmagottaṃ panārabbha</bold> tissādikaṃ nāmapaññattiṃ paṭicca kaccāyanagottakassapagottādikaṃ gottapaññattiṃ paṭicca javane javitepi ca tadārammaṇaṃ na gaṇhanti, rūpārūpabhavesu vā tadārammaṇaṃ na gaṇhanti. <bold>Yadā paññattimārabbha, javane javitepi vā</bold> yadā mayā vuttāya paññattiyā sesapaññattiṃ paṭicca javane javitepi vā tadārammaṇaṃ na labbhate ācariyena, tathā dukkhaaniccaanattalakkhaṇārammaṇikāya vipassanāya tadārammaṇaṃ na labbhate ācariyena. <bold>Tadārammaṇā na labbhanti, micchattaniyatesupi</bold> micchatte micchāsabhāve ‘‘natthi dinna’’ntyādivasena niyatāni cattāri diṭṭhiyuttajavanāni micchattaniyatāni, micchattaniyatesupi tadārammaṇaṃ na labbhate ācariyena, lokuttaradhamme ārabbha <pageBreak edition="Vipassana Research Institut" number="1.0074" /> javane gatepi tadārammaṇaṃ na labbhate ācariyena. Tathā mahaggate dhamme ārabbha javane javitepi tadārammaṇaṃ na labbhate ācariyena, paṭisambhidāñāṇaṃ ārabbha javane javitepi tadārammaṇaṃ na labbhate ācariyena. Manodvārepi sabbesaṃ javanānaṃ anantaraṃ anupubbato tadārammaṇacittāni bhavanti.</paragraph>
    <paragraph line="20" number="533-4"> Manodvāre ārammaṇaghaṭṭanā na vijjati. Bhavaṅgato <bold>cetaso</bold> vīthicittassa vuṭṭhānaṃ <bold>kathaṃ</bold> kena pakārena hoti? Manodvārepi <bold>ghaṭṭanāya vinā</bold> ghaṭṭanaṃ vajjetvā āpāthaṃ āgacchanteva yasmā kāraṇā, <bold>tasmā</bold> vīthicittānaṃ sambhavo hoti.</paragraph>
    <paragraph line="21" number="535-6"><bold>Dvādasāpuññacittānaṃ</bold> dvādasaakusalacittānaṃ vipākā sattasattati <bold>pāpapākā</bold> dvādasapāpacittānaṃ vipākā <pageBreak edition="Myanmar" number="0.0090" /> caturāsīti pavattiyaṃ honti. Ekassa somanassayuttadiṭṭhisampayuttākusalassa cakkhusotaghānajivhākāyaviññāṇāni, sampaṭicchanaṃ, upekkhāyuttasantīraṇāni cāti satta akusalapākā honti. Tathā sesānaṃ ekādasannaṃ akusalānampi satta vipākā honti. <bold>Ekādasavidhānaṃ tu, hitvā uddhaccamānasaṃ</bold> uddhaccamānasaṃ hitvā ekādasavidhānaṃ paṭisandhiyo ekādasavidhā ceva bhavanti.</paragraph>
    <paragraph line="22" number="537-8"><bold>Kriyacittesu sabbesu yaṃ</bold> āvajjanadvayaṃ javanaṃ na ca hoti, <bold>taṃ</bold> āvajjanadvayaṃ <bold>karaṇamattattā</bold> kiriyāmattattā <bold>vātapupphasamaṃ</bold> vātapupphena sadisaṃ mataṃ bhagavatā. Ayametthādhippāyo – khīṇāsave uppannakāle vā taṃ āvajjanadvayaṃ kiriyacittaṃ bhavituṃ yuttaṃ. Sabbesu puthujjanesu uppannakāle kathaṃ kiriyā hotīti ce? Karaṇamattattā aphaladāyakaṃ vātapupphaṃ viya aphaladāyakaṃ kiriyacittaṃ bhavituṃ yuttihāro kiriyā pana hoti. Yaṃ sabbaṃ kiriyacittaṃ <bold>kiccasādhanato</bold> javanakiccasādhanavasena <bold>javanattaṃ</bold> javanabhāvaṃ pattaṃ chinnamūlassa rukkhassa pupphaṃ aphalaṃ hoti yathā, evaṃ chinnāvijjātaṇhāmūlassa vītarāgassa taṃ sabbaṃ kiriyacittaṃ <bold>aphalaṃ</bold> vipākavirahitaṃ <bold>siyā</bold> bhaveyya.</paragraph>
    <paragraph line="23" number="539-40"><bold>Paṭicca pana etasmā, phalametīti paccayo</bold> ekaṃ dhammaṃ paṭicca <bold>etasmā</bold> dhammato phalaṃ <bold>eti</bold> pavattati tasmā paccayo, yo dhammo yassa dhammassa ṭhitiyā uppattiyāpi upakāro <pageBreak edition="Vipassana Research Institut" number="1.0075" /> nāma hoti, <bold>so</bold> dhammo <bold>tassa</bold> dhammassa <bold>paccayoti</bold> paccayo nāma paṇḍitena pavuccate. Sambhavo pabhavo hetu kāraṇaṃ paccayo mato bhagavatā. Idaṃ vacanaṃ aññattha dīpanavacanaṃ.</paragraph>
    <paragraph line="24" number="541"><bold>Lobhādi pana yo dhammo, mūlaṭṭhenupakārako</bold> yo lobhādi pana dhammo mūlabhāvena phaladhammassa <pageBreak edition="Myanmar" number="0.0091" /> upakārako, so lobhādidhammo phaladhammassa <bold>hetūti</bold> hetu nāma vibhāvinā viññātabbo.</paragraph>
    <paragraph line="25" number="542"><bold>Lobho doso ca moho ca</bold> tathā alobhādayo tayo hetū, te cha eva hetuyo honti, <bold>jātito</bold> jātivasena kusalajātiakusalajātiabyākatajātivasena <bold>navadhā</bold> navahi koṭṭhāsehi siyuṃ.</paragraph>
    <paragraph line="26" number="543-4"><bold>Dhammānaṃ kusalādīnaṃ, kusalādittasādhako</bold> yo dhammo kusalādīnaṃ dhammānaṃ kusalādittasādhako kusalādibhāvasādhako, so dhammo mūlaṭṭho nāma. <bold>Evaṃ</bold> vacanaṃ <bold>eke</bold> ekacce ācariyā vadanti. <bold>Evaṃ sante</bold> kusalākusalādīnaṃ dhammānaṃ kusalādittasādhakavasena mūlaṭṭhe sante <bold>taṃsamuṭṭhānarūpīsu</bold> tehi cittehi samuṭṭhānarūpesu tehi cittehi samuṭṭhitesu cittajarūpesu <bold>hetūnaṃ</bold> lobhādihetūnaṃ hetupaccayatā kadācipi neva sampajjati. Ayametthādhippāyo – yadi cittesu rūpāni samuṭṭhāpentesu te lobhādayopi cittānaṃ sampayuttacittānaṃ ekuppādattā ca rūpāni samuṭṭhāpentiyeva. Tadā tesaṃ mate tesaṃ cittajarūpānaṃ kusalādittaṃ siyā. Na ca kadāci rūpāni kusalādināmakāni dissanti yasmā, tasmā cittajarūpānaṃ kusalādibhāvañāpanatthaṃ tesaṃ cittajarūpānaṃ te lobhādayo hetupaccayā na honti, iti vacanaṃ vattabbaṃ siyā. Evañca sati cittajarūpāni nāma kadācipi viyuttāni caranti, tasmā kusalādittasādhako mūlaṭṭho na hoti.</paragraph>
    <paragraph line="27" number="545-6"><bold>Hi</bold> saccaṃ ‘‘evaṃ sante tu hetūna’’ntiādikaṃ vacanaṃ. <bold>Te</bold> lobhādayo hetū tesaṃ rūpānaṃ <bold>kusalāditaṃ</bold> kusalādibhāvaṃ <bold>na sādhenti</bold> na nipphādenti. <bold>Te</bold> hetū tesaṃ <pageBreak edition="Myanmar" number="0.0092" /> pana rūpānaṃ paccayā <bold>na ca</bold> na hontiyeva, <bold>tasmā</bold> kāraṇā kusalādīnaṃ dhammānaṃ kusalādittasādhako yo dhammo, so dhammo <bold>mūlaṭṭhoti</bold> mūlasabhāvo nāma <bold>samayaññunā</bold> samayavijānanasīlena viññunā <bold>gantabbo</bold> jānitabbo.</paragraph>
    <paragraph line="28" number="547"><bold>Suppatiṭṭhitabhāvassa</bold><pageBreak edition="Vipassana Research Institut" number="1.0076" />, <bold>sādhanenupakārako</bold> suppatiṭṭhitabhāvaṃ sādhanena upakārako yo attho, so attho <bold>hetūnaṃ</bold> lobhādīnaṃ <bold>mūlaṭṭho</bold> mūlasabhāvo <bold>iti ca</bold> gahaṇaṃ vibhāvinā viññātabbaṃ.</paragraph>
    <paragraph line="29" number="548-9"><bold>Kusalākusalā hetū</bold> kusalā hetū, akusalā hetū, <bold>kriyāhetū sabbaso</bold> sabbappakārena sabbe kiriyāhetuyo ca sampayuttānaṃ pañcavokārabhūmiyaṃ sampayuttānaṃ dhammānaṃ aññamaññapaccayabhāvena hetupaccayataṃ <bold>yātā</bold> gatā. Taṃsamuṭṭhānānaṃ cittajarūpānañca hetupaccayataṃ <bold>yātā</bold> gatā, ete hetū catuvokārabhūmiyaṃ sampayuttānaṃ eva dhammānaṃ hetupaccayataṃ <bold>yātā</bold> gatā.</paragraph>
    <paragraph line="30" number="550-1"> Kāme vipākahetūpi attanā sampayuttānaṃ hetupaccayataṃ yātā, paṭisandhikkhaṇepi <bold>kaṭattārūpajātānaṃ</bold> kammajarūpānaṃ hetupaccayataṃ yātā, tasmā paṭisandhicittuppādakkhaṇeyeva kammajarūpānaṃ uppādo hoti, yasmā kāraṇā pavattiyaṃ cittajānañca rūpānaṃ hetupaccayataṃ gatā.</paragraph>
    <paragraph line="31" number="552-5"> Rūpe vipākahetū kāmāvacarabhūmiyaṃ hetuyo viya hetupaccayā honti, pañcavokāre lokuttaravipākahetavo cittajānaṃ rūpānañca sampayuttānañca pañcavokārabhūmiyaṃ hetupaccayā honti. Catuvokāre lokuttaravipākajā hetavo sampayuttānaṃ eva catuvokārabhūmiyaṃ hetupaccayā bhavanti. <bold>Itare</bold> catuvokāre arūpabhave vipākajā hetavo sampayuttānaṃ eva <bold>sabhūmiyaṃ</bold> attano <pageBreak edition="Myanmar" number="0.0093" /> bhūmiyaṃ arūpabhūmiyaṃ hetupaccayā honti. <bold>Hetuttho</bold> hetūnaṃ attho <bold>hetuyo ceva</bold> hetupaccayo ceva <bold>hetupaccayasambhavo</bold> hetupaccayuppatti, <bold>evameva</bold> evaṃ iminā pakārena. Sañjāto sukhahetu yassāti <bold>sañjātasukhahetu,</bold> tena viññeyyo.</paragraph>
    <paragraph line="32" number="556-8"><bold>Chando cittañca vīriyaṃ</bold> vīmaṃsā cāti catudhādhipatī lokādhipatinā satthunā vuttā. Chandaṃ jeṭṭhakaṃ katvā cittassa uppattikālasmiṃ yo chando, <bold>so</bold> chandādhipati nāma, chandaṃ dhuraṃ katvā samādhikaraṇacittassa eseva nayo <bold>sesesupi ca tīsu</bold> mayā vuttato chandādhipatito sesesupi ca adhipatīsu. Yo dhammo jeṭṭhaṭṭhena upakārako, so dhammo <bold>adhipatīti</bold> adhipati nāma bhagavatā niddiṭṭho.</paragraph>
    <hangnum line="33" number="559"></hangnum>
    <gatha1 line="34"><bold>Sumatimativibodhanaṃ</bold><pageBreak edition="Vipassana Research Institut" number="1.0077" /><bold>vicittaṃ,</bold></gatha1>
    <gatha2 line="35"><bold>Kumatimatindhanapāvakaṃ padhānaṃ;</bold></gatha2>
    <gatha3 line="36"><bold>Imamatimadhuraṃ avedi yo yo,</bold></gatha3>
    <gathalast line="37"><bold>Jinavacanaṃ sakalaṃ avedi so so.</bold></gathalast>
    <paragraph line="38"><bold>Yo yo</bold> jano <bold>imaṃ</bold> abhidhammāvatāraṃ <bold>sumatimativibodhanaṃ</bold> sumatīnaṃ sundaramatīnaṃ paṇḍitānaṃ matiyā vibodhanakaraṃ vicittaṃ kumatīnaṃ kucchitamatīnaṃ bālānaṃ matiindhane padhānaṃ pāvakaṃ atimadhurakaraṃ <bold>avedi</bold> jāni, <bold>so so</bold> jano sakalaṃ jinavacanaṃ <bold>avedi</bold> jāni.</paragraph>
    <centered line="39">Iti abhidhammāvatāraṭīkāya</centered>
    <centered line="40">Pakiṇṇakaniddesavaṇṇanā niṭṭhitā.</centered>
    <centered line="41">Aṭṭhamo paricchedo.</centered>
  </content>
</document>