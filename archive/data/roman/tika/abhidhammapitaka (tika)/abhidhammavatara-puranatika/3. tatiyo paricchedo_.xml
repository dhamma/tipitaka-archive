<?xml version="1.0"?>
<document>
<metadata>
<normativeSource>http://tipitaka.org/romn/cscd/abh08t.nrf27.xml</normativeSource>
<archivePath>roman/tika/abhidhammapitaka (tika)/abhidhammavatara-puranatika/3. tatiyo paricchedo_.xml</archivePath>
<title>3. Tatiyo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</title>
</metadata>
<body>
<chapter line="1">3. Tatiyo paricchedo</chapter>
<subhead line="2">Cetasikavibhāganiddesavaṇṇanā</subhead>
<paragraph line="3" number="89"><bold>Nāmasāmaññatoyeva</bold><pageBreak edition="V" number="1.0259" /><bold>dvepaññāsā</bold>ti phassādināmasāmaññena dvīhi adhikā paṇṇāsa honti, sampayuttadhammabhedato pana ekūnanavuticittasampayutto phasso ekūnanavutividhoti evamādinā bahuvidhāpi hontīti attho.</paragraph>
<paragraph line="4">Nanu ca phassādayo heṭṭhā pāḷikkamena dassitā, idha pana kasmā na tathā vuttāti? Ekekasabhāvavantānaṃ taṃtaṃsāmaññāpekkhāya <pageBreak edition="M" number="1.0330" />ekasmiṃ ṭhāne niddisitukāmattā. Phassādayo hi manakkārāvasānā terasa kusalākusalābyākatasāmaññato ekato vuttā, majjhattādayo muditāvasānā pañcavīsati kusalābyākatasāmaññato, lobhādayo pana anottappāvasānā akusalabhāvasāmaññatoti evaṃ taṃtaṃsāmaññāpekkhāya samānasabhāvā dhammā ekato vuttāti.</paragraph>
<paragraph line="5" number="90">Evaṃ phassādayo dhamme uddisitvā idāni ‘‘ettakesu ayaṃ dhammo samupalabbhatī’’ti cittuppādesu tesaṃ payogaṃ dassetuṃ paṭhamaṃ tāva cittagaṇanaṃ dassento āha <bold>‘‘catupaññāsadhā’’</bold>tiādi. <bold>Kāme</bold>ti kāmāvacareti vuttaṃ hoti. Evaṃ <bold>‘‘rūpe arūpe’’</bold>ti etthāpi. Āsavavisayattābhāvato na vijjanti etesu āsavāti <bold>anāsavā</bold>.</paragraph>
<paragraph line="6" number="91-2"><bold>Samāsato</bold>ti vitthārāpekkhāya vuttaṃ, na itopi samāsassa abhāvato. Atisaṅkhepato pana ekūnanavuti cittuppādā honti. <bold>Etesū</bold>ti imesu cittuppādesu. Tesaṃ phassādīnaṃ dhammānaṃ uppattiṃ ekekaṃ uddharitvā cittacetasikesu bhikkhūnaṃ pāṭavatthāya pavakkhāmīti sambandho. <bold>Ekaka</bold>nti ekekaṃ, gāthābandhavasena <bold>e</bold>-kāralopo.</paragraph>
<paragraph line="7" number="93">Cetasikavibhāgaṃ vattukāmopi avinibbhogadhamme dassetuṃ cittena saha ekato katvā <pageBreak edition="V" number="1.0260" />āha <bold>‘‘phassapañcaka’’</bold>nti. Ekato uppādo etesanti <bold>ekuppādā,</bold>saha khīyantīti <bold>sahakkhayā,</bold>ekato uppajjitvā ekato nirujjhanakāti attho.</paragraph>
<paragraph line="8" number="94">Sabbesveva ekavīsasatesu cittesu samupalabbhanato <bold>sabbasādhāraṇā</bold>. Kiñcāpi anantaragāthāya cittena <pageBreak edition="M" number="1.0331" />saha ekuppādādibhāvakathaneneva imesaṃ sabbasādhāraṇatā vuttā, tattha pana ekuppādādimattakathanameva icchitaṃ, na sabbasādhāraṇatā. Vuttopi vāyamattho tattha apākaṭattā puna pākaṭaṃ katvā idha vuttoti.</paragraph>
<paragraph line="9" number="95-100">Dvipañcaviññāṇavajjitacatucattālīsakāmāvacaracittesu, lokiyalokuttaravasena ekādasasu paṭhamajjhānikacittesu cāti pañcapaññāsacittesu vitakkassa desitattā āha <bold>‘‘vitakko…pe… samudīrito’’</bold>ti. Vicāro pañcapaññāsasavitakkacittesu ceva ekādasasu dutiyajjhānikacittesu cāti chasaṭṭhicittesu uppajjatīti āha <bold>‘‘cāro…pe… jāyate’’</bold>ti.</paragraph>
<paragraph line="10"><bold>Ekapaññāsacittesu pītī</bold>ti kāyaviññāṇavajjitesu aṭṭhārasasu somanassasahagatakāmāvacaracittesu ceva catutthapañcamajjhānavajjitatettiṃsarūpajjhānikacittesu cāti ekapaññāsacittesu pīti jāyati. <bold>Tesaṭṭhiyā sukha</bold>nti ekapaṇṇāsasappītikacittesu ceva ekādasasu catutthajjhānikacittesu, kusalavipākakāyaviññāṇe cāti tesaṭṭhiyā cittesu sukhaṃ jāyati. Tesaṭṭhisukhasahagatacittāni ceva tīṇi ca dukkhasahagatānīti chasaṭṭhicitte vajjetvā avasesapañcapaṇṇāsacittesu upekkhā uppajjatīti āha <bold>‘‘upekkhā pañcapaññāsacittesū’’</bold>ti. <bold>Dukkhaṃ tīsū</bold>ti dvīsu paṭighacittesu ceva akusalavipākakāyaviññāṇe cāti tīsu cittesu dukkhaṃ jāyati. <bold>Hoti…pe… somanassindriya</bold>nti tesaṭṭhiyā sukhasahagatacittesu ekameva kāyaviññāṇaṃ apanetvā avasesesu somanassindriyaṃ hoti. Akusalavipākakāyaviññāṇavasena ekameva dukkhindriyasahagataṃ, tathā kusalavipākakāyaviññāṇameva sukhindriyasampayuttanti āha <bold>‘‘dukkhindriyaṃ…pe… sukhindriya’’</bold>nti.</paragraph>
<paragraph line="11">Ahetukavipākakiriyāmanodhātuvajjitesu <pageBreak edition="M" number="1.0332" />majjhimagaṇanāya pañcādhikasataparimitesu kusalākusalavipākakiriyācittesu vīriyaṃ desitanti āha <bold>‘‘pañcuttara…pe… āhā’’</bold>ti. Diṭṭhadhammikasamparāyikatthesu <pageBreak edition="V" number="1.0261" />satte vineti, vigato vā nāyako imassa, visiṭṭho vā sabbalokassa nāyako sāmi, visesena vā vineyyasatte nibbānapuraṃ netīti <bold>vināyako</bold>. Samādhindriyaṃ vicikicchāvajjitavīriyasahagatacittesu vuttanti āha <bold>‘‘catuttarasate’’</bold>tiādi.</paragraph>
<paragraph line="12">Aṭṭhārasa ahetukacittāni, dve ekahetukacittāni ca vajjetvā avasesaekuttarasate citte chando uppajjatīti dassetuṃ <bold>‘‘sabbāhetukacittānī’’</bold>tiādi vuttaṃ. <bold>Dasa viññāṇe</bold>ti kusalākusalavipākavasena dviguṇite cakkhādike pañcaviññāṇe.</paragraph>
<paragraph line="13" number="102-6"><bold>Niyatā</bold>na yevāpanakā viya kadācīti attho. Kathaṃ panete ekanavutiyā cittesveva jāyantīti āha <bold>‘‘ahetukesū’’</bold>tiādi. <bold>Ekūnāsītiyā</bold>ti dvādasa ñāṇasampayuttakāmāvacarāni, pañcadasa rūpāvacarāni, dvādasa arūpāvacarāni, samacattālīsa lokuttaracittānīti evaṃ ekūnāsītiyā tihetukacittesu. <bold>Aṭṭhavīsatiyā citte</bold>ti soḷasasu kāmāvacarakusalamahākiriyāsu, dvādasasu ca lokiyacatutthajjhānacittesu cāti aṭṭhavīsaticittesu. <bold>Sāṭṭhake cattālīsavidhe</bold>ti aṭṭhasahite cattālīsavidhe, aṭṭhacattālīsavidheti vuttaṃ hoti. <bold>Cha yugaḷānī</bold>ti kāyapassaddhicittapassaddhādīni cha yugaḷāni. <bold>Kusalābyākatā cā</bold>ti kusalacittasampayogato kusalā, abyākatacittasampayogato abyākatāti <bold>kusalena</bold>pakāsanavidhānesu chekena satthunā <bold>pakāsitā</bold>desitāti attho.</paragraph>
<paragraph line="14" number="108-111"><bold>Saṃsayo</bold>ti <pageBreak edition="M" number="1.0333" />vicikicchā. Sā hi saṃseti samantato seti, ‘‘evaṃ nu kho, no nu kho’’ti parisappatīti saṃsayo. Mahante sīlakkhandhādike esati gavesatīti mahesī. Tena <bold>mahesinā</bold>sammāsambuddhena. <bold>Aṭṭhasū</bold>ti aṭṭhalobhasahagatacittesu. <bold>Catūsū</bold>ti tesveva diṭṭhisahagatacittesu. Diṭṭhiviyuttesu catūsūti sambandho. <bold>Dvīsvevā</bold>ti dvīsu dosamūlakacittesu. <bold>Dvīsu jāyanti no sahā</bold>ti dosamūlesveva dvīsu jāyanti, saha pana na uppajjanti, usūyanakāle issā, maccharaṇakāle maccherantiādinā nānā hutvāva uppajjanti. <bold>Pañcasū</bold>ti pañcasu sasaṅkhārikacittesu.</paragraph>
<paragraph line="15" number="112">Cittassa cetasikattābhāvepi kusalākusalābyākatadhammānaṃ gaṇanaṭṭhānato <bold>‘‘mano’’</bold>ti cittampi vuttaṃ.</paragraph>
<paragraph line="16" number="114-5">Ettāvatā <pageBreak edition="V" number="1.0262" />cetasikavibhāgaṃ dassetvā idāni ekekasmiṃ cittuppāde labbhamānarāsīsu aṅgavibhāgadassanatthaṃ <bold>‘‘ekūnatiṃsacittesū’’</bold>tiādi vuttaṃ. Nanu ca phassapañcamakarāsi sabbapaṭhamaṃ āgatā, sā kasmā na vuttāti? Sabbasādhāraṇabhāvato. Na hi so cittuppādo atthi, yo phassapañcamakavinimuttoti. Ekādasa paṭhamajjhānikāni somanassasahagatāni, dvādasa sahetukakāmāvacarāni, tathā cattāri akusalāni, sukhasantīraṇahasituppādāni dveti ekūnatiṃsacittesu pañcaṅgikaṃ jhānaṃ pañcakarāsisaṅkhātaṃ mataṃ. <bold>Catu…pe… niddise</bold>ti ekādasa dutiyajjhānikāni, kusalavipākakiriyāvasena dvādasa upekkhāsahagatasahetukakāmāvacarāni, upekkhādomanassasahagatāni aṭṭha akusalāni, dvipañcaviññāṇavajjitaupekkhāsahagatāni cha ahetukacittāni cāti imāni sattatiṃsa cittāni yathāyogaṃ catūhi jhānaṅgehi yuttāni. Ettha <pageBreak edition="M" number="1.0334" />hi ekādasa dutiyajjhānikāni vicārapītisukhasamādhīhi sahagatāni, itarāni yathāyogaṃ upekkhādomanassesu ekekena vitakkavicārasamādhīhīti catūhi sampayuttāni.</paragraph>
<paragraph line="17"><bold>Ekādasavidha</bold>nti ekādasavidhaṃ tatiyajjhānikacittaṃ pītisukhacittekaggatāyogato <bold>tivaṅgikamudīritaṃ. Catuttiṃsa…pe… mudīrita</bold>nti dvādasa arūpāvacaracittāni, dvāvīsati catutthapañcamajjhānikāni sāsavānāsavānīti catuttiṃsa cittāni yathāyogaṃ upekkhekaggatāyogato, sukhekaggatāyogato ca duvaṅgikamudīritaṃ. Catutthajjhānikāni hi ekādasa sukhekaggatāsahitāni, sesāni tevīsati upekkhekaggatāsahitāni.</paragraph>
<paragraph line="18" number="116"><bold>Sabhāvenāvitakkesū</bold>ti dutiyajjhānādayo viya bhāvanābalena vinā sabhāveneva avitakkesu dvipañcaviññāṇesu. Tesu hi vijjamānānipi sesajhānaṅgāni vitakkavirahena upanijjhānakiccesu asamatthāni. Teneva hi <bold>aṭṭhakathāya</bold>mpi ‘‘vitakkapacchimakañhi jhānaṅgaṃ nāmā’’ti vuttaṃ. Bhāvanāya avitakkabhāvappattāni pana bhāvanābaleneva upanijjhānakiccesu paṭutarā, tasmā sabhāvenāvitakkesu jhānaṅgāni na uddhareyya. <bold>‘‘Na uddhaṭā’’</bold>ti vā pāṭho, na uddhaṭānīti attho.</paragraph>
<paragraph line="19">Yadi evaṃ kasmā dvipañcaviññāṇesu sarūpeneva cittekaggatā vuttā, nanu tassā vitakkavirahena jhānaṅgakicce asamatthatāya rāsibhajanābhāvato yevāpanakavasena vacanaṃ yuttanti <pageBreak edition="V" number="1.0263" />? Vuccate – kusalākusalesu avijjamānadhammassa vipākesupi anupalabbhanato jhānaṅgakiccassa akaraṇepi kusalākusalesu desitaniyāmeneva sarūpena idhāpi vuttā. Hotu tāva etaṃ, jhānarāsiyaṃ vedanā kasmā vuttā. Sā hi sabbacittasādhāraṇabhāvato <pageBreak edition="M" number="1.0335" />phassapañcakarāsimhi ceva, upekkhādiindriyabhāvato indriyarāsimhiyeva vattabbā, na itarattha tadabhāvatoti? Saccaṃ, vedanā pana sabbavedanānaṃ sāmaññasabhāvena phassapañcake āgatavedanā ca aparena visesavacanena tattha niddiṭṭhā, na tattha antokaraṇatthaṃ. Teneva hi <bold>dhammasaṅgaṇiyaṃ</bold>dvipañcaviññāṇesu saṅgahavāre jhānaṅgarāsi na uddhaṭāti rūpadhātuyaṃ tiṇṇaṃ mahābhūtānaṃ appaṭighabhāvepi kāmadhātuyaṃ sappaṭighamahābhūtehi samānabhāvato tatthāpi sappaṭighabhāvo viya dvipañcaviññāṇesu vedanācittekaggatānaṃ vitakkaviyogena jhānakiccākaraṇepi savitakkacittesu jhānacittasamaṅgīvedanādīhi samānattā jhānaṅgabhāvena vacanaṃ nāma yuttaṃ. Teneva ca <bold>nāmarūpasamāse</bold>‘‘phassapañcakarāsijhānadukarāsiindriyattikarāsī’’ti vuttanti. Atha vā kiṃ etāya yutticintāya, dhammasabhāvavedinā tathāgatena dhammasabhāvaṃ avirajjhitvā desitanti na ettha anuyogo kātabboti. Ahetukacittānaṃ ārammaṇe suppatiṭṭhitatābhāvena aniyyānikattā vuttaṃ <bold>‘‘sabbā…pe… na uddhare’’</bold>ti. Vuttañhetaṃ <bold>aṭṭhakathāya</bold>mpi ‘‘hetupacchimako maggo’’ti.</paragraph>
<paragraph line="20" number="117"><bold>Tīṇi soḷasacittesū</bold>ti pannarasasu ahetukavipākacittesu ceva kiriyāmanodhātumhi cāti soḷasasu cittesu. Manindriyaṃ jīvitindriyaṃ vedanindriyesu labbhamānamekanti <bold>tīṇindriyāni honti</bold>. Imesupi kusalavipākakāyaviññāṇadhātuyaṃ manindriyasukhindriyajīvitindriyavasena tīṇindriyāni, akusalavipākakāyaviññāṇadhātuyaṃ dukkhindriyena saha tīṇi, sukhasantīraṇe somanassindriyena saha tīṇi, avasesaterasacittesu upekkhindriyena saha tīṇīti. Ettha cittanti sasampayuttadhammassa cittuppādassa adhippetattā manindriyassāpi ādhārabhāvo yujjeyya. Itarathā hi manindriyanti <pageBreak edition="M" number="1.0336" />cittasseva gahaṇe tassa attano ca ādhārabhāvo na yujjatīti. <bold>Ekasmiṃ pana cattārī</bold>ti ekasmiṃ vicikicchāsahagate vīriyindriyamanindriyajīvitindriyaupekkhindriyavasena cattāri. <bold>Pañca terasasū</bold>ti ṭhapetvā vicikicchāsahagataṃ avasesāni ekādasa akusalacittāni, kiriyāhetukamanoviññāṇadhātudvayanti terasasu cittesu vīriyindriyādīni tīṇi, samādhindriyaṃ, vedanindriyesu labbhamānaṃ ekanti pañcindriyāni. Ettha hi dvīsu dosamūlesu vīriyindriyasamādhindriyamanindriyajīvitindriyadomanassindriyavasena <pageBreak edition="V" number="1.0264" />pañca, pañcasu somanassasahagatesu purimāni cattāri somanassindriyena saddhiṃ pañca, sesesu upekkhindriyena saddhiṃ pañca honti.</paragraph>
<paragraph line="21" number="118"><bold>Satta dvādasacittesū</bold>ti dvādasasu ñāṇavippayuttacittesu saddhāsatisamādhivīriyajīvitamanindriyāni ca vedanindriyesu labbhamānamekanti satta indriyāni. Tattha hi chasu somanassasahagatesu saddhindriyādīni cha somanassindriyena saddhiṃ satta, itaresu chasu upekkhindriyena saddhiṃ satta honti. <bold>Ekenūnesu…pe… manesu cā</bold>ti dvādasa ñāṇasampayuttāni kāmāvacarāni, sattavīsati lokiyajjhānacittāni cāti ekūnacattālīsavidhesu lokiyacittesu purimāni satta, paññindriyañcāti aṭṭheva indriyāni. Ettha hi somanassasahagatesu chasu kāmāvacaresu, dvādasasu rūpāvacaracatukkajjhānesu cāti aṭṭhārasacittesu somanassindriyena, sesesu ca upekkhindriyena saddhiṃ yojetvā aṭṭhindriyāni veditabbāni.</paragraph>
<paragraph line="22" number="119"><bold>Cattālīsāya cittesu navaka</bold>nti samacattālīsavidhesu lokuttaracittesu purimāni aṭṭhaindriyāni, anaññātaññassāmītindriyaṃ aññindriyaṃ aññātāvindriyanti imesu labbhamānamekanti indriyānaṃ navakā. Sotāpattimaggesu hi anaññātaññassāmītindriyaṃ <pageBreak edition="M" number="1.0337" />labbhati. Sotāpattiphalato paṭṭhāya arahattamaggapariyosānesu taṃ na labbhati. Tassa ṭhāne aññindriyaṃ. Arahattaphale tampi na labbhati. Tassa ṭhāne aññātāvindriyaṃ tiṭṭhatīti. <bold>Eva</bold>nti chahi indriyehi sampayuttassa abhāvato katthaci tīṇi, katthaci cattāri, katthaci pañca, katthaci satta, katthaci aṭṭha, katthaci navindriyānīti evaṃ chahi ākārehi <bold>indriyayogopi,</bold>na kevalaṃ jhānaṅgayogova, atha kho indriyehi saha cittuppādānaṃ sampayogopi veditabboti.</paragraph>
<paragraph line="23" number="120-3">Idāni maggaṅgasampayogaṃ dassento paṭhamaṃ tāva yesu cittesu maggaṅgāni na labbhanti, tāni dassetvā pacchā maggaṅgayogacittuppāde dassetuṃ <bold>‘‘amaggaṅgānī’’</bold>tiādimāha. <bold>Etthā</bold>ti etasmiṃ ekavīsasatappabhede cittasmiṃ, imasmiṃ maggaṅgādhikāre vā. <bold>Viññāṇesu dvipañcasū</bold>ti sabhāvāvitakkesu cakkhādīsu dvipañcaviññāṇesu. Kiñcāpi heṭṭhā dvipañcaviññāṇesu jhānaṅgābhāvo, ahetukesu ca maggaṅgābhāvo vuttova, ajhānaṅgāni pana tattha adhikāravasena vuttāni, idha pasaṅgāgatavasena. Amaggaṅgāni tattha pasaṅgāgatavasena, idha adhikāravasenāti na koci punaruttidoso.</paragraph>
<paragraph line="24"><bold>Eka</bold>nti <pageBreak edition="V" number="1.0265" />vicikicchāsampayuttaṃ cittaṃ. Tañhi micchāsaṅkappamicchāvāyāmayogato dve maggaṅgāni etthāti <bold>dumaggaṅgaṃ. Timaggaṅgāni sattasū</bold>ti cattāri diṭṭhivippayuttāni, dve dosamūlāni, uddhaccasahagatacittanti sattasu micchāsaṅkappamicchāvāyāmamicchāsamādhiyogato timaggaṅgāni. <bold>Cattālīsa…pe… caturaṅgiko</bold>ti dvādasa ñāṇavippayuttāni, cattāri diṭṭhisampayuttāni, paṭhamajjhānikavajjāni catuvīsati mahaggatacittānīti cattālīsacittesu yo maggo labbhati, so yathāyogaṃ sammāsaṅkappasammāvāyāmasammāsatisammāsamādhiyogato, micchādiṭṭhimicchāsaṅkappamicchāvāyāmamicchāsamādhiyogato, sammādiṭṭhisammāvāyāmasammāsatisammāsamādhiyogato <pageBreak edition="M" number="1.0338" />ca caturaṅgiko mato. Tattha ñāṇavippayuttesu dvādasasu paṭhamāni cattāri, diṭṭhisampayuttesu majjhimāni, sesesu pacchimāni labbhanti.</paragraph>
<paragraph line="25"><bold>Pañcaddasasu…pe… pañcaṅgiko</bold>ti dvādasasu ñāṇasampayuttakāmāvacaresu ceva tīsu lokiyapaṭhamajjhānikesu cāti pannarasasu cittesu sammādiṭṭhisammāsaṅkappasammāvāyāmasammāsatisammāsamādhivasena pañcaṅgiko maggo. Nanu ca sammāvācādayo kāmāvacaresu labbhantīti? Saccaṃ labbhanti, pāṭhe pana anāgatattā idha pariccattāti. <bold>Dvattiṃsacittesū</bold>ti paṭhamajjhānikavajjesu dvattiṃsalokuttaracittesu. <bold>Sattaṅgiko</bold>ti avitakkattā sammāsaṅkappo na labbhatīti taṃ pariccajitvā avasesasattamaggaṅgavasena sattaṅgiko vutto.</paragraph>
<paragraph line="26">Yattha pana sammāsaṅkappo labbhati, tattha tena saha aṭṭhaṅgikoti āha <bold>‘‘maggo aṭṭhasū’’</bold>tiādi. Tattha <bold>aṭṭhasu cittesū</bold>ti paṭhamajjhānikesu aṭṭhasu lokuttaracittesu. <bold>Eva</bold>nti chahi maggaṅgehi sampayuttassa abhāvato katthaci dve maggaṅgāni, katthaci tīṇi, katthaci cattāri, katthaci pañca, katthaci satta, katthaci aṭṭhāti evaṃ chahi pakārehi.</paragraph>
<paragraph line="27" number="124-6">Idāni balasampayogaṃ dassento āha <bold>‘‘balāni dve’’</bold>tiādi. Tattha vīriyabalasamādhibalavasena dve balāni kiriyāhetukamanoviññāṇadhātudvaye vibhaṅgavāre āgatāni vīriyabalasamādhibalāni paccekaṃ labbhantīti <bold>‘‘dve dvicittesū’’</bold>ti vuttaṃ. <bold>Ekasmiṃ tīṇī</bold>ti ekasmiṃ vicikicchāsahagate vīriyabalaahirikabalaanottappabalavasena tīṇi balāni. <bold>Ekādasasu cattārī</bold>ti vicikicchāsahagatavajjesu ekādasasu akusalacittesu samādhibalañceva pubbe <pageBreak edition="V" number="1.0266" />vuttāni tīṇīti cattāribalāni. <bold>Cha dvādasasū</bold>ti dvādasasu ñāṇavippayuttacittesu saddhāvīriyasatisamādhihiriottappavasena cha balāni.</paragraph>
<paragraph line="28"><bold>Ekūnāsītiyā</bold><pageBreak edition="M" number="1.0339" /><bold>sattā</bold>ti dvādasasu ñāṇasampayuttakāmāvacaracittesu ceva sattavīsatimahaggatacittesu ca cattālīsāya lokuttaracittesu cāti ekūnāsītividhesu cittesu saddhāvīriyasatisamādhipaññāhiriottappavasena satta balāni. <bold>Soḷasevābalānī</bold>ti pañcadasa ahetukavipākāni, kiriyāmanodhātuāvajjanañcāti soḷasa balavippayogato abalacittāni. <bold>Eva</bold>nti pañcahi balehi sampayuttassa abhāvato katthaci dve, katthaci tīṇi, katthaci cattāri, katthaci cha, katthaci sattāti pañcahi ākārehi <bold>sabalaṃ,</bold>imesu ekassāpi abhāvato abalampi ca <bold>viññeyyaṃ,</bold>vijānitabbanti attho. Heturāsiādayo vinicchayabhāvato na vuttāti veditabbaṃ. Yesu cittesu yāni jhānaṅgamaggaṅgabalindriyāni jāyantīti sambandho. Gāthābandhasukhatthaṃ indriyānaṃ osānakaraṇaṃ.</paragraph>
<centered line="29">Iti abhidhammatthavikāsiniyā nāma</centered>
<centered line="30">Abhidhammāvatārasaṃvaṇṇanāya</centered>
<centered line="31">Cetasikavibhāganiddesavaṇṇanā niṭṭhitā.</centered>
</body>
</document>