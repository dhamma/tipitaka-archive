<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh08t.nrf36.xml</normativeSource>
    <archivePath>roman/tika/abhidhammapitaka (tika)/abhidhammavatara-puranatika/12. dvadasamo paricchedo_.xml</archivePath>
    <baseFileName>12. dvadasamo paricchedo_</baseFileName>
    <titlePath>12. Dvādasamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">12. Dvādasamo paricchedo</chapter>
    <subhead line="2">Paññattiniddesavaṇṇanā</subhead>
    <paragraph line="3"><bold>Etthā</bold>ti <pageBreak edition="M" number="2.0200" /><pageBreak edition="V" number="2.0148" /> yathāuddiṭṭhadhammānaṃ niddesapariyosāne. <bold>Ettakamevā</bold>ti cittacetasikarūpanibbānamattameva. <bold>Paññāpetabbato</bold>ti paramatthadhammā viya sakasakasabhāvavasena apaññāyamānā hutvā lokasaṅketavasena paññāpiyamānattā. <bold>Paññāpanato</bold>ti paramatthavasena vijjamānāvijjamānadhammānaṃ pakāsanavasena paññāpanato. Tattha ‘‘paññāpetabbato’’ti iminā paññāpīyati pakārena ñāpīyatīti paññattīti evaṃ kammasādhanavasena atthapaññattibhūtā upādāpaññatti vuttā. ‘‘Paññāpanato’’ti iminā paññāpeti pakārena ñāpetīti paññattīti evaṃ kattusādhanavasena tassā abhidhāyakabhūtā nāmapaññattīti veditabbaṃ. Paṇṇattidukaniddese ‘‘saṅkhā…pe… vohāro’’ti (dha. sa. 1313-1314) catūhi padehi upādāpaññatti vuttā. ‘‘Nāmaṃ…pe… abhilāpo’’ti (dha. sa. 1313-1314) chahi padehi nāmapaññatti kathitāti ācariyānaṃ icchitattā vuttaṃ <bold>‘‘tenevāhā’’</bold>tiādi. <bold>Tesaṃ tesaṃ dhammāna</bold>nti heṭṭhā abhidhammamātikāya vuttānaṃ kusalākusalādidhammānaṃ. <bold>Saṅkhā</bold>ti ‘‘ahaṃ mamā’’tiādinā saṅkhāyamānatā. <bold>Samaññā</bold>ti saṅketavasena ñāyamānatā. <bold>Paññattī</bold>ti asaṅkaravasena anekadhā vibhajitvā paññāpiyamānatā. <bold>Vohāro</bold>ti pākaṭaṃ katvā vuccamānatā, kathanavasena upayujjamānatā vā. Atthābhimukhaṃ namatīti <bold>nāmaṃ</bold>. Taṃ pana anvattharuḷhīvasena duvidhaṃ, sāmaññaguṇakittimaopapātikanāmavasena catubbidhaṃ. <bold>Nāmakamma</bold>nti nāmakaraṇaṃ. <bold>Nāmadheyya</bold>nti nāmaṭhapanaṃ, <bold>nāmadheyya</bold>nti vā seṭṭhānaṃ nāmaṃ. Akkharadvārena atthaṃ nīharitvā utti kathanaṃ <bold>nirutti</bold>. <bold>Byañjana</bold>nti pākaṭakaraṇaṃ. <bold>Abhilāpo</bold>ti abhilāpanaṃ.</paragraph>
    <paragraph line="4"><bold>Aha</bold>nti <pageBreak edition="M" number="2.0201" /> rūpādivinimuttaṃ ahaṃkārabuddhivisayabhūtaṃ attano khandhasamūhasantānamupādāya paññattaṃ tadaññānaññabhāvena anibbacanīyaṃ upādāpaññattiṃ vadati. Tenāha <bold>‘‘ahanti hī’’</bold>tiādi. ‘‘Ahanti…pe… katvā’’ti upādāpaññattiyā uppattiṃ dassetvā <bold>yathā</bold>tiādinā taṃ pakāseti.</paragraph>
    <paragraph line="5">Yasmā <pageBreak edition="V" number="2.0149" /> ‘‘samaññā paññatti vohāro’’ti ‘‘evaṃ saṅkhā’’ti imasseva vevacanaṃ, tasmā vuttaṃ <bold>‘‘idāni paññāpanato paññatti’’</bold>ntiādi.</paragraph>
    <paragraph line="6">Tadanurūpā jātāti <bold>tajjā,</bold> avijjamānapaññatti viya kevalaṃ lokasaṅketavaseneva ahutvā dhammasabhāvassa anurūpavasena pavattā paññattīti attho. Nāmapaññattipi vacanatthasaṅkhātakāraṇaṃ upādāya paṭicca pavattanato upādāpaññattivohāraṃ labhatīti tassāpi upādāpaññattipariyāyo vutto. Gaṇṭhipadakārenāpi hi imināva adhippāyena <bold>upādāpaññattī</bold>ti upādānavatī paññatti kāraṇavatiṃ kāraṇabhūtamatthamupādāya gahetvā tannissayena paññāpīyati, sabbopi paññattibhedo anena lakkhaṇena upādāpaññattimeva bhajati. Anupādāya hi paññatti natthīti vuttaṃ. <bold>Upanidhāpaññattī</bold>ti paṭipakkhabhūtaṃ ekapaññattiṃ upanidhāya apekkhitvā pavattā paññatti. <bold>Cakkhusota</bold>-ggahaṇena ajjhattikāyatanāni dasseti, <bold>rūpasadda</bold>-ggahaṇena bāhirāyatanāni. <bold>Pathavītejovāyu</bold>-ggahaṇena phoṭṭhabbāyatanaṃ pabhedato dasseti. Eteneva dhammāyatanepi labbhamānabhedo dassitoti daṭṭhabbaṃ.</paragraph>
    <paragraph line="7">Yasmā pathavādikā paññatti sasambhārapathaviyaṃ ekassa nāmaṃ gahetvā samūhamevopādāya paññāpīyati, ghaṭādikā ca paññatti dhammasamūhesu sabbesameva nāmaṃ gahetvā samūhamevopādāya paññāpīyati, tasmā vuttaṃ ‘‘ekassa vā’’tiādi <pageBreak edition="M" number="2.0202" />. Tattha ekassa nāmaṃ gahetvā samūhamupādāya paññāpiyamānāya pathavādivasena pākaṭabhāvato taṃ ṭhapetvā itaraṃ dassetuṃ <bold>‘‘katha’’</bold>ntiādi vuttaṃ. <bold>Ayaṃ samūhapaññatti nāma</bold> samūhassa paññāpanato. <bold>Disākāsā</bold>dīsu <bold>disā</bold>-ggahaṇena candasūriyāvattanamupādāya paññāpiyamānaṃ puratthimādidisāpaññattiṃ dasseti. <bold>Ākāsa</bold>-ggahaṇena asamphuṭṭhadhamme upādāya paññāpiyamānaṃ kūpaguhādiākāsapaññattiṃ dasseti. <bold>Kāla</bold>-ggahaṇena candāvattanādikamupādāya paññāpiyamānaṃ pubbaṇhādikālapaññattiṃ dasseti. <bold>Nimitta</bold>-ggahaṇena bahiddhā pathavīmaṇḍalādikaṃ, ajjhattikañca bhāvanāvisesaṃ upādāya paññāpiyamānaṃ kasiṇanimittādikaṃ dasseti. <bold>Abhāva</bold>-ggahaṇena bhāvanābalena appavattanasabhāvaṃ ākāsānañcāyatanajhānaṃ upādāya pavattaṃ ākiñcaññāyatanajhānārammaṇaṃ abhāvapaññattiṃ dasseti. <bold>Nirodha</bold>-ggahaṇena bhāvanābalena niruddhaṃ nevasaññānāsaññāyatanaṃ nissāya paññattaṃ nirodhapaññattiṃ dasseti. <bold>Ādi</bold>-ggahaṇena khayādisabhāvaṃ taṃ taṃ dhammamupādāya paññāpiyamānaṃ aniccalakkhaṇādikaṃ <pageBreak edition="V" number="2.0150" /> saṅgaṇhāti. Sāpi hi disākāsādikā viya dhammasamūhamupādāya apaññattabhāvato <bold>asamūhapaññatti</bold>yevāti.</paragraph>
    <paragraph line="8"><bold>Sā</bold>ti ayaṃ dvidhā upādāpaññatti. Tajjāpaññatti vacanatthaṃ amuñcitvā pavattito upādāpaññattiyaṃyeva saṅgayhatīti vuttaṃ <bold>‘‘vijjamānaṃ paramatthaṃ jotayatī’’</bold>ti. Evañca katvā upari ‘‘cha paññattiyopi ettheva saṅgahaṃ gacchantī’’ti vuttaṃ. <bold>Vijjamāna</bold>nti sabhāvena upalabbhamānaṃ. <bold>Avijjamāna</bold>nti ṭhapetvā lokasaṅketaṃ sabhāvavasena anupalabbhamānaṃ. <bold>Nāmamatta</bold>nti nāmamattavantaṃ. <bold>Sotadvārajavanānantara</bold>nti paccuppannasaddārammaṇāya sotadvārajavanavīthiyā, tadanusārappavattāya atītasaddārammaṇāya manodvārajavanavīthiyā ca anantarappavattena <pageBreak edition="M" number="2.0203" />. Manodvārajavanavīthipi hi sotadvārajavanānantarappavattā taggahaṇeneva idha gahitā. <bold>Gahitapubbasaṅketenā</bold>ti ‘‘ayaṃ imassa attho, idamimassa vācaka’’nti evaṃ vacanavacanatthasambandhaggahaṇavasena gahitapubbabhāvasaṅketena. <bold>Yāyā</bold>ti yāya nāmapaññattiyā karaṇabhūtāya. <bold>Manodvārajavanaviññāṇena</bold> kattubhūtena. <bold>Manodvārajavanaviññāṇena</bold> vā karaṇabhūtena, yāya nāmapaññattiyā kattubhūtāyāti attho. <bold>Paññāpīyatī</bold>ti sammutiparamatthavasena pana duvidhaṃ atthajātaṃ paññāpīyati viññāpīyatīti vuttaṃ hoti. Tenāhu porāṇā –</paragraph>
    <gatha1 line="9">‘‘Atthā yassānusārena, viññāyanti tato paraṃ;</gatha1>
    <gathalast line="10">Sāyaṃ paññatti viññeyyā, lokasaṅketanimmitā’’ti.</gathalast>
    <paragraph line="11">Katarajavanavīthiyaṃ panāyaṃ viññāyatīti? ‘‘Ghaṭo’’tiādisaddaṃ suṇantassa ekamekaṃ saddaṃ ārabbha paccuppannātītārammaṇavasena dve dve javanavārā honti, tato saddasamudāyamārabbha eko, tato nāmapaññattimārabbha ekoti evaṃ saddasamudāyārammaṇāya javanavīthiyā anantaraṃ nāmapaññatti pākaṭā hoti, tato paraṃ atthāvabodhoti ācariyā.</paragraph>
    <paragraph line="12">Yaṃ sandhāya chakkanayo vuttoti sambandho. <bold>Tathā avijjamānāna</bold>nti paramatthato avijjamānānaṃ. <bold>Kenaci ākārenā</bold>ti paramatthato, lokasaṅketato vā kenaci pakārena. <bold>Anupalabbhamānānaṃ pañcamasaccādīna</bold>nti ākāsādipañcamasaccādīnaṃ. <bold>Ādi</bold>-ggahaṇena aṭṭhamabojjhaṅgādike saṅgaṇhāti. <bold>Pakatipurisādīna</bold>nti satvarajatamānaṃ samānāvatthā pakatiaṅguṭṭhādiparimāṇo <pageBreak edition="V" number="2.0151" /> kārako vedako attā purisotiādinā parikappitānaṃ pakatipurisādīnaṃ. <bold>Ādi</bold>-ggahaṇena ākāsakusumādiṃ saṅgaṇhāti. <bold>Vijjamānena avijjamānapaññatti</bold> paramatthato vijjamānāhi vijjādīhi <pageBreak edition="M" number="2.0204" /> avijjamānassa puggalassa paññattattā. Sesesupi imināva nayānusārena attho veditabbo. <bold>Etthevā</bold>ti upādāpaññattiyameva.</paragraph>
    <gatha1 line="13">‘‘Kusaggenudakamādāya, samudde udakaṃ mine;</gatha1>
    <gathalast line="14">Evaṃ mānusakā kāmā, dibbakāmāna santike’’ti. (jā. 2.21.389) –</gathalast>
    <unindented line="15">Vacanato manussaloke cakkavattisampattidibbasampattiṃ upanidhāya nihīnāyevāti vuttaṃ <bold>‘‘kapaṇaṃ…pe… nidhāyā’’</bold>ti. <bold>Mānusaka</bold>nti manussaloke bhavaṃ. Paramattho ca vijjatīti pāṭhaseso.</unindented>
    <paragraph line="16" number="778"><bold>Tatiyā koṭi na vijjati</bold> anupalabbhamānattā. Vuttañhetaṃ <bold>mahāaṭṭhakathāyaṃ</bold> –</paragraph>
    <gatha1 line="17">‘‘Duve saccāni akkhāsi, sambuddho vadataṃ varo;</gatha1>
    <gathalast line="18">Sammutiṃ paramatthañca, tatiyaṃ nopalabbhatī’’ti. (dī. ni. aṭṭha. 1.439-443);</gathalast>
    <paragraph line="19"><bold>Paravādesu na kampatī</bold>ti pakatipurisantarādivādīnaṃ paresaṃ titthiyānaṃ vādesu sampattesu, nimittabhūtesu vā na kampati na pavedhati na calatīti attho.</paragraph>
    <centered line="20">Iti abhidhammatthavikāsiniyā nāma</centered>
    <centered line="21">Abhidhammāvatārasaṃvaṇṇanāya</centered>
    <centered line="22">Paññattiniddesavaṇṇanā niṭṭhitā.</centered>
  </content>
</document>