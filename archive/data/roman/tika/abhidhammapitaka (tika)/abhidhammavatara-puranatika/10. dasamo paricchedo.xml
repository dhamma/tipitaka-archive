<?xml version="1.0"?>
<document>
<metadata>
<normativeSource>http://tipitaka.org/romn/cscd/abh08t.nrf9.xml</normativeSource>
<archivePath>roman/tika/abhidhammapitaka (tika)/abhidhammavatara-puranatika/10. dasamo paricchedo.xml</archivePath>
<titlePath>10. Dasamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">10. Dasamo paricchedo</chapter>
<subhead line="2">Rūpavibhāgavaṇṇanā</subhead>
<paragraph line="3" number="622"><bold>Vuttamādimhi yaṃ rūpaṃ, cittajānamanantaraṃ</bold> yaṃ rūpaṃ cittacetasikānaṃ anantaraṃ ādimhi pakaraṇādimhi ‘‘cittaṃ cetasikaṃ <pageBreak edition="M" number="0.0105" /> rūpa’’ntiādinā vacanena ācariyena vuttaṃ, ito paraṃ idāni tassa rūpassa vibhāvanaṃ <bold>samāsena</bold> saṅkhepena karissaṃ.</paragraph>
<paragraph line="4" number="623"><bold>Yaṃ ruppatīti rūpa</bold>nti yaṃ dhammajātaṃ ruppati sītādinā viruddhapaccayena vikāramāpajjati. <bold>Tathā rūpayatīti rūpaṃ</bold> yaṃ dhammajātaṃ vaṇṇavikāramāpajjamānaṃ hadayaṅgatabhāvaṃ ajjhāsayaṃ pakāseti, iti tasmā rūpaṃ, kiṃ taṃ? Vaṇṇāyatanaṃ. <bold>Rūpārūpabhavātīto, surūpo rūpamabrvi</bold> bhagavā rūpārūpabhavaatīto surūpo rūpaṃ <bold>abrvi</bold> kathesi.</paragraph>
<paragraph line="5" number="625-6"><bold>Mahābhūtenā</bold>ti mahanto bhūto uppatti etassāti mahābhūto, tena. Vañcakattā mahābhūtasamāti vā.</paragraph>
<paragraph line="6" number="630"><bold>Nirupādānamānaso</bold>ti upādānavirahitacitto.</paragraph>
<paragraph line="7" number="633"><bold>Tassa</bold><pageBreak edition="V" number="1.0086" /><bold>sampattī</bold>ti tassa kiccassa sampatti.</paragraph>
<paragraph line="8" number="634"><bold>Upabrūhanarasā</bold>ti vaḍḍhanakiccā.</paragraph>
<paragraph line="9" number="637"><bold>Āsayānusaye ñāṇa</bold>nti ettha <bold>āsayo</bold> nāma</paragraph>
<gatha1 line="10">Sassatucchedadiṭṭhī ca, khantī saccānulomikaṃ;</gatha1>
<gathalast line="11">Yathābhūtañca yaṃ ñāṇaṃ, etaṃ āsayasadditaṃ.</gathalast>
<paragraph line="12">Atthīti kho, kaccāna, ayameko anto, anto kho, kaccāna, atthi iti ayaṃ eko anto koṭṭhāso, ayaṃ <bold>sassatadiṭṭhi</bold>. Natthīti kho, kaccāna, ayaṃ dutiyo anto, ayaṃ <bold>ucchedadiṭṭhi. Khantī saccānulomika</bold>nti catunnaṃ saccānaṃ anulomikañāṇaṃ, saṅkhārupekkhāñāṇanti attho. <bold>Yathābhūtañca yaṃ ñāṇa</bold>nti sappaccayanāmarūpadassanaṃ ñāṇaṃ. <bold>Etaṃ</bold><bold>āsayasaddita</bold>nti <pageBreak edition="M" number="0.0106" /> etaṃ āsayaṃ iti kathitaṃ. Evaṃ vuttappakārena āsaye ñāṇaṃ nāma. <bold>Anusayo</bold> nāma diṭṭhānusayādayo anusayā satta. <bold>Indriyānaṃ paropare</bold>ti pare adhikabhāvena opare ca tikkhānubhāvena ayaṃ satto tikkhasaddhindriyo mudusaddhindriyo hīnasaddhindriyoti attho. Samādhindriyādīsupi eseva nayo. Iti sattānaṃ indriyānaṃ paraopare ñāṇaṃ.</paragraph>
<paragraph line="13" number="638"><bold>Sabbaññutā ñāṇa</bold>nti tihetukakāmāvacarakriyācatukkaṃ gahetabbaṃ.</paragraph>
<paragraph line="14" number="641"> Akkhikūṭehi matthaluṅgena paricchinno antato.</paragraph>
<paragraph line="15" number="645"><bold>Bhāvasambhavasaṇṭhānā</bold>ti itthipumasambhavabhūtavaṇṇāyatanaṃ.</paragraph>
<paragraph line="16" number="647"> Ete dasa catusamuṭṭhānā sambhārā catūhi paccayehi cattālīsa bhavanti.</paragraph>
<paragraph line="17" number="652"><bold>Niviṭṭhe</bold>ti patiṭṭhite.</paragraph>
<paragraph line="18" number="658"><bold>Ubbiadhikānaṃ</bold><pageBreak edition="V" number="1.0087" /> pathavīadhikānaṃ.</paragraph>
<paragraph line="19" number="660-2"><bold>Visese satī</bold>ti nissayabhūtānaṃ catunnaṃ visese sati, <bold>sabbaso</bold> sabbesaṃ visesaparikappanaṃ pahāya eva kammavisesena pasādānaṃ visesatā ñeyyā.</paragraph>
<paragraph line="20" number="663"><bold>Saddīyatī</bold>ti uccārīyate. <bold>Rasantī</bold>ti assādenti.</paragraph>
<paragraph line="21" number="668"><bold>Parato</bold>ti paṭhamakappato aparabhāge paṭisandhiyaṃ bhāvadvayaṃ samuṭṭhātīti viññeyyaṃ. <bold>‘‘Pavattepi samuṭṭhāyā’’</bold>tiādikaṃ soṇakumārādayo sandhāya vuttaṃ.</paragraph>
<paragraph line="22" number="672"><bold>Na taṃ byañjanakāraṇa</bold>nti taṃ indriyadvayaṃ byañjanassa kāraṇaṃ na siyā. <bold>Tassā</bold>ti byañjanassa.</paragraph>
<paragraph line="23" number="674"><bold>Ubbāhana</bold>nti <pageBreak edition="M" number="0.0107" /> nīharaṇaṃ.</paragraph>
<paragraph line="24" number="676-7"> Annapānādikaṃ vatthu yaṃ kammajaṃ aggiṃ harati, <bold>kevalaṃ</bold> ekaṃ hutvā taṃ annapānādikaṃ vatthu jīvitaṃ pana pāletuṃ na ca sakkoti. Ekato jīvitaṃ pāletuñca sakkonti.</paragraph>
<paragraph line="25"><bold>Kāyena</bold> rūpakāyena attano bhāvaṃ viññāpentānaṃ bhāvo <bold>kāyaggahaṇānusārena</bold> kāyaggahaṇassa anucintanena <bold>gahitāya</bold> vāyodhātuvikārasaṅkhātāya <bold>etāya</bold> dhammajātiyā paṇḍitehi viññāyate. <bold>Itipi</bold> tasmā kāyaviññatti.</paragraph>
<paragraph line="26" number="681"> Ekāvajjanavīthiyaṃ heṭṭhā chahi cittehi vāyodhātusamuṭṭhitaṃ upatthambhaṃ labhitvā.</paragraph>
<paragraph line="27" number="684"><bold>Saha saddena vā</bold>ti saddena saheva.</paragraph>
<paragraph line="28" number="690-1"><bold>Etāsaṃ</bold> pana lahutādīnaṃ tissannaṃ pavattiyaṃ nidassanaṃ kamato ārogyaṃ lahutā <pageBreak edition="V" number="1.0088" />, madditaṃ dhammaṃ mudutā, dhantahemaṃ kammaññatā hoti. Lahutādittayaṃ pana kammaṃ kātuṃ na sakkoti, āhārādittayaṃyeva lahutādittayaṃ karoti yasmā, tato taṃ tijaṃ nāma.</paragraph>
<paragraph line="29" number="693"><bold>Vuttamākāranānattā</bold>ti ettha ākāranānattā nāma ācayākāraanubandhatākāravasena vuttaṃ. <bold>Veneyyānaṃ vasena vā</bold>ti eke veneyyā ācayavasena jātirūpaṃ jānanti, eke anubandhatāvasena jānanti. Iti veneyyānaṃ jānanavasena jātirūpaṃ dvidhā vuttaṃ.</paragraph>
<paragraph line="30" number="694"><bold>Sabhāvānapagame</bold> attano sabhāvassa anapagame sati.</paragraph>
<paragraph line="31"><bold>Te</bold><pageBreak edition="M" number="0.0108" /> middharūpavādācariyā paṭikkhipitabbā. Kathaṃ? <bold>Addhā munisi sambuddho, natthi nīvaraṇā tavā</bold>ti yo tvaṃ <bold>addhā</bold> ekantena <bold>muni asi</bold> sambuddho asi nīvaraṇā dhammā <bold>tava</bold> tuyhaṃ natthi, <bold>iti</bold> vacane sace middhaṃ nīvaraṇaṃ rūpe paviṭṭhaṃ siyā. Bhagavatā rūpakāyassa vijjamānattā ‘‘natthi nīvaraṇā tavā’’ti vacanaṃ vattabbaṃ siyā. Thinamiddhanīvaraṇaṃ avijjānīvaraṇena saha nīvaraṇañceva hoti, nīvaraṇasampayuttañca hoti. Iti sampayuttavacanato sampayuttassa rūpassa abhāvato tampi na vattabbaṃ siyā. Na purejātapaccayāti aññamaññapaccayāti attho. Sace thinamiddhaṃ rūpaṃ siyā, kathaṃ arūpepi aññamaññaṃ siyā, na siyāti attho. Arūpepi kāmacchandanīvaraṇaṃ paṭicca thinamiddhanīvaraṇaṃ uppajjati. <bold>Iti</bold> vacanena ca na middharūpaṃ siyā, arūpe kathaṃ siyāti attho. Arūpameva middhaṃ iti paṭikkhipitabbā. Arūpepi etassa middhassa uppattiyā sādhakavacanato niṭṭhaṃ ettha ca avagantabbaṃ ‘‘arūpa’’nti viññunā.</paragraph>
<paragraph line="32" number="705-6"><bold>Kammena vīsati rūpā</bold>ti aṭṭhindriyavatthuaṭṭhāvinibbhogasantatūpacayākāsā kammajā. <bold>Cetasā</bold> viññattidvayasaddalahutādittayaavinibbhogasantatūpacayākāsā cittajā. <bold>Utunā</bold> saddalahutādittayaavinibbhogasantatūpacayākāsā utujā. <bold>Āhārato</bold> lahutādittayaavinibbhogasantatūpacayākāsā āhārajā.</paragraph>
<paragraph line="33" number="707-17"><bold>Jāyeyyuṃ yadi tānipī</bold>ti tāni jaratāaniccatārūpā yadi jāyeyyuṃ, evaṃ sante tu tesaṃ jaratāaniccatā bhedā siyuṃ. <bold>Hi</bold> saccaṃ vacanaṃ pāko na paccati, bhedo vā na <pageBreak edition="V" number="1.0089" /> ca bhijjati yasmā, tasmā tesaṃ pākabhedā siyunti, <bold>taṃ</bold> vacanaṃ natthi. <bold>Etaṃ</bold> jaratāaniccatādvayaṃ <bold>jātassa</bold> nipphannarūpassa pākabhedattā na jāyati. <bold>Siyā kassaci buddhetthā</bold>ti <bold>ettha</bold> jaratāaniccatāvinicchayādhikāre <bold>kassaci</bold> janassa <bold>buddhi</bold> ñāṇaṃ yadi siyā, ‘‘rūpassūpacayo’’ti vacanena ‘‘jāti <pageBreak edition="M" number="0.0109" /> jāyatī’’ti vacanaṃ dīpitaṃ yathā, <bold>evaṃ</bold> tathā pākopi paccatu, bhedopi paribhijjatu, evaṃ buddhi siyā. Jāti na ceva jāyate. <bold>Iti</bold> iminā pakārena vibhāvinā ñeyyā. Jāti jāyamānassa nipphannarūpassa nibbatti nāma pakāsitā. <bold>Tattha yassa siyā tattha</bold> vacane <bold>yassa</bold> janassa buddhi siyā. Yesaṃ nipphannarūpadhammānaṃ jāti atthi, <bold>sā</bold> jāti abhinibbattisammutiṃ <bold>tappaccayattavohāraṃ</bold> tesaṃ nipphannarūpadhammānaṃ paccayaṭṭhena laddhavohāraṃ kammajādikaṃ vohāraṃ labhateva yathā, tathā <bold>tesaṃ</bold> nipphannarūpadhammānaṃ te pākabhedā abhinibbattisammutiṃ nāma tappaccayattavohāraṃ labhanti, iti buddhi siyā. Tassa janassa evaṃ vattabbaṃ – idaṃ santatūpacayadvayaṃ kammādisambhavaṃ hoti yathā, evaṃ pākabhedā taṃ kammādisambhavavohāraṃ kadācipi na labhanti. <bold>Hi</bold> saccaṃ vacanaṃ <bold>kasmā</bold> kāraṇā janakānaṃ kammādipaccayānaṃ ānubhāvasaṅkhāte khaṇuppāde tesaṃ pākabhedānaṃ abhāvato na labhanti. Vuttappakārena khaṇuppāde jātiparamparābhāvato sā jāti labbhate, tasmā kāraṇā jāti eva abhinibbattisammutiṃ paccayattavohāraṃ labhati, itaraṃ jaratāaniccatādvayaṃ pana na labhati. Taṃ jaratāaniccatādvayaṃ jiyyati iti bhijjati iti vā na vattabbaṃ hoti. Kasmā? Kammādipaccayānaṃ ānubhāvakkhaṇe <bold>tassa</bold> jaratāaniccatādvayassa paccayānaṃ abhāvato.</paragraph>
<paragraph line="34" number="718-23"><bold>Aniccaṃ saṅkhatañcetaṃ jarāmaraṇaṃ</bold> aniccasaṅkhātaṃ <bold>itipi</bold> vacanassa bhagavatā vuttattā jaratāaniccatādvayaṃ jāyati, evaṃ iti tvaṃ ce maññasi, <bold>evaṃ</bold> ‘‘jāyati evā’’ti vacanaṃ bhagavatā na vattabbaṃ. <bold>Hi</bold> kasmā kāraṇā? ‘‘Aniccaṃ saṅkhatañcetaṃ, jarāmaraṇamiccapī’’tivuttabhāvādinā ākāradesanāpariyāyena lesena bhagavatā aniccānaṃ nipphannarūpadhammānaṃ jarāmaraṇasaṅkhātaṃ sabhāvato jarāmaraṇaṃ aniccaṃ saṅkhatañcāpi <pageBreak edition="M" number="0.0110" /> cittajānaṃ vikārattā viññattiyo ‘‘cittajā’’ti vuttā viya, <bold>tathā</bold> evaṃ bhagavatā vuttaṃ. <bold>Yadi evaṃ</bold> atthe sati <bold>etaṃ</bold> ruppanalakkhaṇattayaṃ ajātattā ca <bold>sabbathā</bold> sabbākārena khaṃpupphaṃva natthi, asaṅkhataṃ nibbānaṃ viya niccaṃvāti ca codako vadeyya, natthi niccanti idaṃ ubhayavacanaṃ no bhagavatā vattabbaṃ. Kasmā? Nissayadhammānaṃ āyattabhāvena pavattito pathaviyādīnaṃ nissayānaṃ <bold>bhāve</bold> sati tassa lakkhaṇattayassa bhāvato, tasmā khaṃpupphaṃva taṃ lakkhaṇattayaṃ na natthi, atthīti attho. Pathavīādīnaṃ <pageBreak edition="V" number="1.0090" /> abhāve taṃ lakkhaṇattayaṃ na ca labbhati yasmā, tasmā nibbānaṃ viya, tathā niccaṃ na.</paragraph>
<paragraph line="35" number="724-5"> Paricchedādayo <bold>anipphannā. Tesameva ca rūpānaṃ</bold> tesameva nipphannarūpadhammānaṃ vikārattā <bold>nipphannā ceva saṅkhatā</bold> sesavasena vuttānaṃ pabhedakatoti dassanato. Sesaṃ uttānatthameva.</paragraph>
<hangnum line="36" number="767"></hangnum>
<gatha1 line="37"><bold>Gantuṃ panicche piṭakebhidhamme,</bold></gatha1>
<gatha2 line="38"><bold>Yo dhammasenāpatinā samattaṃ;</bold></gatha2>
<gatha3 line="39"><bold>Hitatthinā tena ca bhikkhunāyaṃ,</bold></gatha3>
<gathalast line="40"><bold>Sakkacca sammā pana sikkhitabbo.</bold></gathalast>
<paragraph line="41">Yo bhikkhu abhidhamme piṭake dhammasenāpatinā samattaṃ sabhāvaṃ gantuṃ pāpuṇituṃ iccheyya, tena ca bhikkhunā hitatthinā sakkaccaṃ ādarena sammā tīraṇacintanasajjhāyanehi ayaṃ abhidhammāvatāro sikkhitabbo.</paragraph>
<centered line="42">Iti abhidhammāvatāraṭīkāya</centered>
<centered line="43">Rūpavibhāgavaṇṇanā niṭṭhitā.</centered>
<centered line="44">Dasamo paricchedo.</centered>
</body>
</document>