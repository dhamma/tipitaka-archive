<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh08t.nrf38.xml</normativeSource>
    <archivePath>roman/tika/abhidhammapitaka (tika)/abhidhammavatara-puranatika/14. cuddasamo paricchedo_.xml</archivePath>
    <baseFileName>14. cuddasamo paricchedo_</baseFileName>
    <titlePath>14. Cuddasamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">14. Cuddasamo paricchedo</chapter>
    <subhead line="2">Rūpāvacarasamādhibhāvanāniddesavaṇṇanā</subhead>
    <paragraph line="3" number="789"> Evaṃ <pageBreak edition="Vipassana Research Institut" number="2.0157" /> paramatthasammutivasena ubhayathāpi sabbadhamme saṅkhepato dassetvā idāni yasmā tesu uggahaṇaparicchedādivasena kataparicayena atthakāmena kulaputtena ekaṃsato bhāvanāya abhiyogo kātabbo, tasmā bhāvanānayaṃ saṅkhepato dassetumārabhanto āha <bold>‘‘bhāvanānaya’’</bold>ntiādi. Tattha <bold>bhāvanānaya</bold>nti <pageBreak edition="Myanmar" number="2.0211" /> lokiyalokuttarabhāvanānayaṃ, kusaladhammānaṃ vaḍḍhanakkamanti attho. Diṭṭhadhammikasamparāyikaṃ hitaṃ ānayati upanetīti hitānayo, taṃ <bold>hitānayaṃ. Mānaya</bold>nti mānento. Diṭṭhadhammikasamparāyikatthehi anusāsanato sattānaṃ sukhaṃ ānetīti sukhānayo, taṃ <bold>sukhānayaṃ</bold>. Paramaṃ byākaromi, paramaṃ bhāvanānayanti vā yojanā.</paragraph>
    <paragraph line="4" number="790"> Manussānaṃ dhammato uttaraṃ ñāṇadassananti sambandho. Tattha manussānaṃ dhammā nāma manussānaṃ pakatidhammabhūtā dasa kusalakammapathā, tato <bold>uttaraṃ ñāṇadassanaṃ</bold> nāma mahaggatalokuttaradhammā. Te hi jānanaṭṭhena ñāṇaṃ, paccakkhato viya dassanaṭṭhena ca dassananti adhippetā. ‘‘Uttarimanussāna’’nti vā yathāṭhitavaseneva sambandho. Bālamanussādito uttarimanussānaṃ jhāyīnañceva ariyānañcāti attho.</paragraph>
    <paragraph line="5" number="791"><bold>Saṅkassarasamācāre</bold>tiādīhi sīlavisuddhiyā payojanadassanaṃ. Tattha saṅkāya saritabbo samācāro assāti <bold>saṅkassarasamācāro</bold>. Yaṃ kiñci lāmakakammaṃ disvā ‘‘idaṃ asukena kataṃ bhavissatī’’ti evaṃ pavattetabbāya saṅkāya attano vā pare yaṃkiñci mantente disvā ‘‘mama idañcidañca asāruppaṃ jānitvā mantetī’’ti evaṃ pavattasaṅkāya upagantabbasamācāroti attho. <bold>Dussīle</bold>ti etadeva vibhāvetuṃ <bold>‘‘sīlavajjite’’</bold>ti vuttaṃ. <bold>Dussīle</bold>ti vā dūsitasīle khaṇḍādibhāvaṃ upagatasīle. <bold>Sīlavajjite</bold>ti sabbena sabbaṃ sīlavirahite. <bold>Natthi jhāna</bold>nti lokiyajjhānampi tāva natthi. <bold>Kuto maggo</bold>ti lokuttaramaggo kuto, kena kāraṇena lokuttaradhammānaṃ hetuyeva vijjatīti attho.</paragraph>
    <paragraph line="6" number="792"> Caranti <pageBreak edition="Myanmar" number="2.0212" /><pageBreak edition="Vipassana Research Institut" number="2.0158" /> tasmiṃ sīle paripūrakāritāya pavattantīti <bold>cārittaṃ</bold>. Vāritaṃ tāyanti rakkhanti tena, vāritato vā attānaṃ tāyatīti <bold>vārittaṃ</bold>. Yaṃ bhagavatā ‘‘idaṃ kātabba’’nti paññattisikkhāpadapūraṇaṃ, idaṃ cārittaṃ nāma. Yaṃ ‘‘na kātabba’’nti paṭikkhittaṃ, tassa akaraṇaṃ vārittaṃ nāma. <bold>Acchidda</bold>ntiādīsu yassa sattasu āpattikkhandhesu majjhe sikkhāpadaṃ bhinnaṃ, tassa sīlaṃ chiddasāṭako viya chiddaṃ nāma hoti, tabbiparītaṃ acchiddaṃ. Yassa ādimhi vā ante vā bhinnaṃ, tassa pariyante chinnasāṭako viya khaṇḍaṃ nāma hoti, tadaññaṃ <bold>akkhaṇḍaṃ</bold>. Kamassa ādarakaraṇavasena akkhaṇḍanti, kamavilaṅghanavasena ‘‘akkhaṇḍamacchidda’’nti vā pāṭho. <bold>Akammāsa</bold>-ggahaṇena asabalattampi vuttaṃ, sabalakammāsānaṃ bhedassa appamattakabhāvato. Ettako hi tesaṃ viseso. Yassa paṭipāṭiyā dve tīṇi sikkhāpadāni bhinnāni, tassa piṭṭhiyā, kucchiyā vā uṭṭhitena visabhāgavaṇṇena kāḷarattādīnaṃ aññatarena sabalavaṇṇā gāvī viya sabalaṃ nāma hoti. Yassa antarantarā bhinnāni, tassa antarantarā visabhāgavaṇṇabinducitragāvī viya kammāsaṃ nāma hoti. Yaṃ pana tathāvidhaṃ na hoti, taṃ <bold>‘‘asabalaṃ akammāsa’’</bold>nti vuccati. <bold>Anindita</bold>nti iminā bhujissaviññuppasatthaaparāmaṭṭhasamādhisaṃvattanikabhāve saṅgaṇhāti. Tattha ‘‘imināhaṃ sīlena vā vatena vā brahmacariyena vā devo vā bhavissāmi devaññataro vā’’ti evaṃ taṇhāya aparāmaṭṭhaṃ taṇhādāsabyato mocitattā <bold>bhujissaṃ</bold> nāma. Adāsañhi loke bhujissoti vadanti. Yathāvuttaguṇapāripūriyā buddhādīhi viññūhi pasaṃsitabbanti <bold>viññuppasatthaṃ</bold>. Taṇhādiṭṭhīhi aparāmaṭṭhaṃ ṭhitibhāgiyaṃ <bold>aparāmaṭṭhaṃ</bold> nāma. Jhānādīnaṃ paccayo bhavituṃ samatthaṃ visesabhāgiyaṃ <bold>samādhisaṃvattanikaṃ</bold> nāma.</paragraph>
    <paragraph line="7" number="793-7"><bold>Vivekasukha</bold>nti <pageBreak edition="Myanmar" number="2.0213" /> kāyacittūpadhivivekasukhaṃ. Kāyavivekasukhampi hi sampannasīlasseva dussīlassa suññāgārādīsu vasatopi bheravārammaṇādiāpāthagamanena dukkhasseva visesato sampajjanato. <bold>Alaṅkāro anuttaro</bold>ti devabrahmarājarājamahāmattādīnaṃ majjhe anaññasādhāraṇasobhāpaṭilābhahetutāya niruttaro alaṅkāraviseso. <bold>Ratana</bold>nti cakkavattīnaṃ cakkaratanāditopi savisesaṃ ratijananato anuttaraṃ ratanaṃ. Cakkaratanādikañhi vaṭṭanissitameva ratiṃ janeti, idaṃ pana vivaṭṭanissitampi janetīti visesato ratijanakaṃ hoti. Icchiticchitassa sampattivisesassa nipphādanato cintāmaṇisamanti <bold>cintāmaṇi. Yāna</bold>nti saṃsārakantārataraṇe yānaṃ. <bold>Sītala</bold>nti cittasītibhāvakaraṇena sītalaṃ. <bold>Kilesamaladhovana</bold>nti gaṅgāyamunādīhipi <pageBreak edition="Vipassana Research Institut" number="2.0159" /> dubbisodhanīyassa kilesakālusiyassa dhovanaṃ. <bold>Guṇānaṃ mūlabhūta</bold>nti sabbesampi lokiyalokuttaraguṇānaṃ mūlabhūtaṃ. ‘‘Sīle patiṭṭhāya (saṃ. ni. 1.23), ko cādi kusalānaṃ dhammānaṃ, sīlañca suvisuddha’’nti (saṃ. ni. 5.369) ca ādivacanañhettha nidassanaṃ. <bold>Dosānaṃ</bold> vītikkamavatthubhūtassa balassa vināsanato dosānaṃ <bold>balaghāti</bold>.</paragraph>
    <paragraph line="8"><bold>Tasmā</bold>ti yasmā evaṃvidhānisaṃsasampannaṃ sīlaṃ, tasmā. <bold>Duvidhalakkhaṇa</bold>nti okkhittacakkhuappasaddādivasena kāyakammādīnaṃ avippakiṇṇatāsādhanato samādhānalakkhaṇaṃ, kusaladhammānaṃ mūlabhāvato patiṭṭhānalakkhaṇanti evaṃ duvidhalakkhaṇaṃ, cārittavārittavasena vā duvidhasabhāvanti attho. Atthānaṃ kāmeti tassa hitāsīsanavasenāti <bold>atthakāmo</bold>. Piyaṃ sīlamassāti <bold>piyasīlo</bold>.</paragraph>
    <paragraph line="9" number="798-9"> Kātabbo palibodhassupacchedoti sambandho. Katividho panāyaṃ palibodho, kiṃ sarūpo cāti āha <bold>‘‘palibodhā</bold><pageBreak edition="Myanmar" number="2.0214" /><bold>dasā’’</bold>tiādi, ‘‘āha mahāaṭṭhakathāya’’nti adhippāyo. Tattha <bold>āvāso</bold>ti ekampi ovarakaṃ ādiṃ katvā yāva sakalopi saṅghārāmo, so tattha paṭibaddhacittassa <bold>palibodho,</bold> na itarassa. <bold>Kula</bold>nti ñātikulaṃ vā upaṭṭhākakulaṃ vā, taṃ tehi saṃsaṭṭhaviharatova palibodho. <bold>Lābho</bold>ti cattāro paccayā, tepi tattha sāpekkhasseva palibodhā. <bold>Gaṇo</bold>ti suttantikagaṇo vā ābhidhammikagaṇo vā. So uddesaparipucchādānena samaṇadhammassa okāsālābhino palibodho. <bold>Kamma</bold>nti navakammaṃ, taṃ karontena vaḍḍhakiādīhi laddhāladdhaṃ jānitabbaṃ, katākate ussukkaṃ āpajjitabbanti sabbathāpi palibodho. <bold>Addhāna</bold>nti maggagamanacittassa dubbinodanīyatāya taṃ samaṇadhammassa palibodho. <bold>Ñātī</bold>ti ettha kula-ggahaṇena ñātikulassapi gahitattā ekekā ñāti idha gahitāti daṭṭhabbā. Ye pana vihāre ācariyupajjhāyādayo, ghare mātādayo, te gilānā palibodhā. <bold>Ābādho</bold>ti yo koci rogo, so bādhayamāno palibodho. <bold>Gantho</bold>ti pariyattipariharaṇaṃ, taṃ sajjhāyādīhi niccabyāvaṭasseva palibodho. <bold>Iddhī</bold>ti pothujjanikaiddhi. Sā hi dupparihārā appamattakeneva bhijjati, ayaṃ pana vipassanāya palibodho, na samādhissa samādhiṃ patvā paṭilabhitabbattā. <bold>Te</bold>ti te palibodhā.</paragraph>
    <paragraph line="10" number="800-2"><bold>Palibodhassupacchedaṃ katvā</bold>ti ettha paṭhamo tattha nirapekkhacittatāya, dutiyo asaṃsaggena, tatiyo lābhasakkāruppattiṭṭhānaṃ pahāya aññattha gamanena, catuttho yathāraddhaganthasamāpanena <pageBreak edition="Vipassana Research Institut" number="2.0160" />, aññassa saṅgāhaṇena vā, pañcamo yathāraddhakammassa niṭṭhāpanena, saṅghādīnaṃ niyyātanena vā, chaṭṭho gantvā kiccatīraṇena, sattamo upaṭṭhahitvā <pageBreak edition="Myanmar" number="2.0215" /> ñātīnaṃ pākatikakaraṇena, aṭṭhamo bhesajjakaraṇena, vīriyādhiṭṭhānena vā, navamadasamā tattha abyāvaṭatāya upacchinditabbā. <bold>Upasaṅkamitabbo</bold>ti yattha so vasati, tattha upasaṅkamanavidhiñceva upasaṅkamantena paṭipajjitabbavidhānañca <bold>visuddhimagge</bold> vuttanayena veditabbaṃ. Ito parañhi ganthavitthārapariharaṇatthaṃ visuddhimagge āgatavitthāraṃ pahāya padatthavaṇṇanamattaṃ karissāma. <bold>Kammaṭṭhānassā</bold>ti ettha yogakammassa pavattiṭṭhānatāya, uparūparibhāvanākammassa kāraṇabhāvato ca kammaṭṭhānaṃ. Taṃ pana sabbatthakapārihāriyavasena duvidhaṃ. Tattha mettā, maraṇassati, asubhasaññā ca sabbattha atthayitabbato icchitabbato sabbatthakakammaṭṭhānaṃ nāma. Cariyānukūlaṃ pana yaṃ kiñci kammaṭṭhānaṃ niccaṃ pariharitabbattā pārihāriyakammaṭṭhānaṃ nāma. Imaṃ duvidhaṃ kammaṭṭhānaṃ yo deti, ayaṃ <bold>kammaṭṭhānassa dāyako,</bold> sopi īdiso pariyesitabboti dassetuṃ <bold>‘‘piyo garū’’</bold>tiādi vuttaṃ. <bold>Piyo</bold>ti sīlasampadādīhi sattānaṃ piyāyitabbo. <bold>Garū</bold>ti tatoyeva garukātabbo pāsāṇacchattaṃ viya garuṃ katvā daṭṭhabbo. <bold>Bhāvanīyo</bold>ti sambhāvanīyo. <bold>Vattā</bold>ti kiñci ālasiyampi disvā codetvā ovādavasena vadanasīlo. <bold>Vacanakkhamo</bold>ti paṭipucchakkhamo, paṭipucchito asaṃhīro hutvā sambhāsanakkhamoti vuttaṃ hoti. <bold>Gambhīrañca kathaṃ kattā</bold>ti tiracchānakathaṃ akathetvā dasakathāvatthupaṭisaṃyuttaṃ gambhīrameva kathaṃ kattā. <bold>No caṭṭhāne niyojako</bold>ti appavattitabbaṭṭhānabhūte ahite na niyojako. <bold>Evamādiguṇopeta</bold>nti <bold>ādi</bold>-saddena saddhāsampadādiguṇayogaṃ dasseti. <bold>Kālenā</bold>ti attano, ācariyassa ca sappāyakālena.</paragraph>
    <paragraph line="11" number="803"><bold>Vattaṃ katvā</bold>ti ācariyassa navakamahallakabhāvānurūpena <bold>khandhake</bold> āgataṃ ācariyavattaṃ katvā. Idāni ācariyena <pageBreak edition="Myanmar" number="2.0216" /> paṭipajjitabbavidhiṃ dassetuṃ <bold>‘‘tenāpī’’</bold>tiādi vuttaṃ. <bold>Tenāpī</bold>ti kammaṭṭhānadāyakenapi. <bold>Caritaṃ ñatvā dātabba</bold>nti cetopariyañāṇalābhinā tassa cittācāraṃ, hadayalohitaṃ vā passitvā itarena ‘‘tvaṃ kiṃcaritosi, ke vā pana te dhammā bahulaṃ samudācarantī’’tiādinā paṭipucchitvā tassa caritaṃ jānitvā tadanurūpena dātabbaṃ.</paragraph>
    <paragraph line="12" number="804"> Iriyāpathāditopi kesañci caritaṃ jānituṃ sakkā, taṃ pana na ekantikaṃ, ‘‘caritaṃ ñatvā’’ti vuttaṃ, katamaṃ pana taṃ, katividhā vāti āha <bold>‘‘caritaṃ panidaṃ rāgadosamohavasenā’’</bold>tiādi <pageBreak edition="Vipassana Research Institut" number="2.0161" />. Ussannabhāvena santāne caratīti <bold>caritaṃ,</bold> asati paṭipakkhabhāvanāyaṃ santāne pavattanārahā rāgādayo.</paragraph>
    <paragraph line="13" number="805"><bold>Vomissakanayā</bold>ti sampayogavasena, ekasantatipariyāpannatāvasena ca nesaṃ saṃsaggabhedā. <bold>Catusaṭṭhi bhavantī</bold>ti –</paragraph>
    <gatha1 line="14">‘‘Rāgādike tike satta, satta saddhādike tike;</gatha1>
    <gathalast line="15">Ekadvitikamūlamhi, missato sattasattaka’’nti –</gathalast>
    <unindented line="16">Evaṃ vuttehi navahi sattakehi yathārahaṃ vibhajiyamānā tesaṭṭhi diṭṭhiyā saddhiṃ catusaṭṭhi bhavanti. Tathā hi vuttaṃ <bold>upanandattherena</bold> –</unindented>
    <gatha1 line="17">‘‘Rāgo doso ca moho ca, rāgena paṭighopi ca;</gatha1>
    <gathalast line="18">Saddhiṃ rāgena moho ca, mohopi paṭighena ca.</gathalast>
    <gatha1 line="19">‘‘Rāgādittayamekanti, satta rāgādike tike;</gatha1>
    <gathalast line="20">Saddhā buddhi ca takko ca, saddhiṃ saddhāya buddhi ca.</gathalast>
    <gatha1 line="21">‘‘Saddhāya takkanañceva, buddhiyā takkanampi ca;</gatha1>
    <gathalast line="22">Saddhādittayamekanti, satta saddhādike tike.</gathalast>
    <gatha1 line="23">‘‘Rāgādikaṃ <pageBreak edition="Myanmar" number="2.0217" /> tikañceka-mekadvitikabhedato;</gatha1>
    <gathalast line="24">Saddhābuddhivitakkehi, yathāyogaṃ vimissiya.</gathalast>
    <gatha1 line="25">‘‘Ekamūle dvimūle ca, paccekaṃ sattakattayaṃ;</gatha1>
    <gathalast line="26">Timūle sattakañcekaṃ, ñeyyaṃ taṃ sattasattakaṃ.</gathalast>
    <gatha1 line="27">‘‘Saddhiṃ <pageBreak edition="Vipassana Research Institut" number="2.0162" /> rāgena saddhā ca, saddhiṃ teneva buddhi ca;</gatha1>
    <gathalast line="28">Teneva takkanaṃ tena, saddhābuddhi ca tena ca.</gathalast>
    <gatha1 line="29">‘‘Saddhāsaṅkappanaṃ tena, buddhisaṅkappanampi ca;</gatha1>
    <gathalast line="30">Vimissetvāna teneva, saddhābuddhivitakkanaṃ.</gathalast>
    <gatha1 line="31">‘‘Rāgamūlanaye ceva-mekaṃ sattakamuddise;</gatha1>
    <gathalast line="32">Saddhiṃ dosena saddhā ca, saddhiṃ teneva buddhi ca.</gathalast>
    <gatha1 line="33">‘‘Teneva takkanaṃ tena, saddhābuddhi ca tena ca;</gatha1>
    <gathalast line="34">Saddhāsaṅkappanaṃ tena, buddhisaṅkappanampi ca.</gathalast>
    <gatha1 line="35">‘‘Vimissetvāna teneva, saddhābuddhivitakkanaṃ;</gatha1>
    <gathalast line="36">Dosamūlanaye ceva-mekaṃ sattakamuddise.</gathalast>
    <gatha1 line="37">‘‘Saddhiṃ mohena saddhā ca, saddhiṃ teneva buddhi ca;</gatha1>
    <gathalast line="38">Teneva takkanaṃ tena, saddhābuddhi ca tena ca.</gathalast>
    <gatha1 line="39">‘‘Saddhāsaṅkappanaṃ tena, buddhisaṅkappanampi ca;</gatha1>
    <gathalast line="40">Vimissetvāna teneva, saddhābuddhivitakkanaṃ.</gathalast>
    <gatha1 line="41">‘‘Mohamūlanaye ceva-mekaṃ sattakamuddise;</gatha1>
    <gathalast line="42">Ekamūle naye cevaṃ, ñeyyaṃ taṃ sattakattayaṃ.</gathalast>
    <gatha1 line="43">‘‘Missetvā rāgadosehi, saddhā teheva buddhi ca;</gatha1>
    <gathalast line="44">Tehi saṅkappanaṃ tehi, saddhābuddhi ca tehi ca.</gathalast>
    <gatha1 line="45">‘‘Saddhāsaṅkappanaṃ <pageBreak edition="Vipassana Research Institut" number="2.0163" /> tehi, buddhisaṅkappanampi ca;</gatha1>
    <gathalast line="46">Tehi dvīheva missetvā, saddhābuddhivitakkanaṃ.</gathalast>
    <gatha1 line="47">‘‘Rāgadosanaye ceva-mekaṃ sattakamuddise;</gatha1>
    <gathalast line="48">Missetvā rāgamohehi, saddhā teheva buddhi ca.</gathalast>
    <gatha1 line="49">‘‘Tehi <pageBreak edition="Myanmar" number="2.0218" /> saṅkappanaṃ tehi, saddhābuddhi ca tehi ca;</gatha1>
    <gathalast line="50">Saddhāsaṅkappanaṃ tehi, buddhisaṅkappanampi ca.</gathalast>
    <gatha1 line="51">‘‘Tehi dvīheva missetvā, saddhābuddhivitakkanaṃ;</gatha1>
    <gathalast line="52">Rāgamohanaye ceva-mekaṃ sattakamuddise.</gathalast>
    <gatha1 line="53">‘‘Missetvā dosamohehi, saddhā teheva buddhi ca;</gatha1>
    <gathalast line="54">Tehi saṅkappanaṃ tehi, saddhābuddhi ca tehi ca.</gathalast>
    <gatha1 line="55">‘‘Saddhāsaṅkappanaṃ tehi, buddhisaṅkappanampi ca;</gatha1>
    <gathalast line="56">Tehi dvīheva missetvā, saddhābuddhivitakkanaṃ.</gathalast>
    <gatha1 line="57">‘‘Dosamohanaye ceva-mekaṃ sattakamuddise;</gatha1>
    <gathalast line="58">Dvimūlamhi naye cevaṃ, ñeyyaṃ taṃ sattakattayaṃ.</gathalast>
    <gatha1 line="59">‘‘Rāgappaṭighamohehi, saddhā teheva buddhi ca;</gatha1>
    <gathalast line="60">Tehi saṅkappanaṃ tehi, saddhābuddhi ca tehi ca.</gathalast>
    <gatha1 line="61">‘‘Saddhāsaṅkappanaṃ tehi, buddhisaṅkappanampi ca;</gatha1>
    <gathalast line="62">Tehi tīheva missetvā, saddhābuddhivitakkanaṃ.</gathalast>
    <gatha1 line="63">‘‘Timūlamhi naye ceva-mekaṃ sattakamuddise;</gatha1>
    <gatha1 line="64">Evaṃ tesaṭṭhi hotīti, viññeyyaṃ navasattakaṃ;</gatha1>
    <gathalast line="65">Diṭṭhiyāpi ca hoteva, catusaṭṭhīti kecanā’’ti.</gathalast>
    <paragraph line="66" number="806-7"> Nanu ca ‘‘caritaṃ ñatvā dātabba’’nti vuttaṃ, kiṃcaritassa pana kiṃ kammaṭṭhānaṃ anukūlanti <pageBreak edition="Vipassana Research Institut" number="2.0164" /> imaṃ anuyogaṃ sandhāya taṃtaṃcaritānukūlakammaṭṭhānaṃ dassetvā puna tassa gaṇanato appanāvahato jhānappabhedato samatikkamato vaḍḍhanāvaḍḍhanato ārammaṇato bhūmito gahaṇato paccayato bhedaṃ dassetuṃ <bold>‘‘asubhā cā’’</bold>tiādi āraddhaṃ. Tattha <bold>dasa asubhā</bold>ti uddhumātakaṃ vinīlakaṃ vipubbakaṃ vicchiddakaṃ vikkhāyitakaṃ vikkhittakaṃ hatavikkhittakaṃ lohitakaṃ puḷavakaṃ aṭṭhikanti ime dasa. <bold>Tathā kāyagatāsati cā</bold>ti ime <pageBreak edition="Myanmar" number="2.0219" /> ekādasa rāgavikkhambhanassa upāyabhāvato rāgacaritassa anukūlā. Asubha-ggahaṇena cettha tadārammaṇasamādhipubbaṅgamaṃ kammaṭṭhānaṃ gahitaṃ. Evaṃ sesesupi yathārahaṃ daṭṭhabbaṃ. Appamāṇasattārammaṇattā <bold>appamaññā,</bold> mettā karuṇā muditā upekkhāti catunnaṃ brahmavihārānametaṃ adhivacanaṃ. Te pana <bold>savaṇṇakasiṇā</bold> nīlakasiṇaṃ pītakasiṇaṃ lohitakasiṇaṃ odātakasiṇanti imehi catūhi vaṇṇakasiṇehi sahitā <bold>aṭṭha</bold> dosavikkhambhanupāyabhāvato, appaṭighātavisayattā ca <bold>dosacaritassa anukūlā</bold>.</paragraph>
    <paragraph line="67" number="808"><bold>Taṃ…pe… panekaka</bold>nti ettha <bold>ekaka</bold>nti idaṃ anussatiapekkhaṃ, anussatīsu ekanti attho, na mohacaritavitakkacaritāpekkhaṃ tesaṃ aññassāpi anukūlassa labbhanato. Taṃ pana mohacaritassa, vitakkacaritassa ca gaṇanabalena cittassa patiṭṭhānato <bold>anukūlaṃ</bold>.</paragraph>
    <paragraph line="68" number="809-11"><bold>Purimā…pe… dehino</bold>ti ‘‘buddhānussati dhammānussati saṅghānussati sīlānussati cāgānussati devatānussatī’’ti idaṃ pāḷikkamena <bold>purimaṃ anussatichakkaṃ</bold> saddhācaritassa atisappāyavasena <bold>anukūlaṃ. Maraṇūpasamāyuttā satī</bold>ti maraṇe, upasame ca yuttā sati, maraṇānussati, upasamānussati cāti vuttaṃ hoti. <bold>Āhāranissitā saññā</bold>ti āhāre paṭikkūlasaññā. <bold>Dhātuvavatthāna</bold>nti catudhātuvavatthānaṃ. <bold>Buddhippakatijantuno</bold>ti buddhicaritassa sattassa. <bold>Sesāni kasiṇānī</bold>ti dosacaritassa anukūlesu vuttehi catūhi vaṇṇakasiṇehi avasesāni pathavīāpotejovāyoālokākāsakasiṇāni, evaṃ purimāni cattāri, imāni chāti dasa imasseva ujuvipaccanīkā, imassa asappāyanti gahetabbavisesassa abhāvato rāgādi<bold>sabbacaritānaṃ</bold> anukūlāti vaṇṇitā.</paragraph>
    <paragraph line="69" number="812"><bold>Ekantavipaccanīkabhāvato</bold>ti <pageBreak edition="Myanmar" number="2.0220" /> rāgacaritādīnaṃ asubhādikammaṭṭhānassa ujuvipaccanīkatāya. <bold>Atisappāyato</bold>ti saddhācaritādīnaṃ buddhānussatiādikammaṭṭhānassa atisappāyato. Evaṃ ujuvipaccanīkavasena, atisappāyavasena ca idaṃ sabbaṃ visuṃ visuṃ tesaṃ anukūlanti <pageBreak edition="Vipassana Research Institut" number="2.0165" /> vuttaṃ, na pana itarassa ananukūlabhāvato. Na hi rāgādīnaṃ avikkhambhikā, saddhādīnaṃ vā anupakārikā kusalabhāvanā nāma atthi. Tathā hi <bold>meghiyasutte</bold> –</paragraph>
    <indent line="70">‘‘Cattāro dhammā uttari bhāvetabbā, asubhā bhāvetabbā rāgassa pahānāya, mettā bhāvetabbā byāpādassa pahānāya, ānāpānassati bhāvetabbā vitakkupacchedāya, aniccasaññā bhāvetabbā asmimānasamugghātāyā’’ti (a. ni. 9.3; udā. 31) –</indent>
    <unindented line="71">Ekasseva cattāro dhammā bhāvetabbāti vuttā. Tathā <bold>rāhulovādasuttepi</bold> ‘‘mettaṃ, rāhula, bhāvanaṃ bhāvehī’’tiādinā (ma. ni. 2.120) satta kammaṭṭhānāni vuttāni, na cāyasmato meghiyassa cattāripi caritāni santi, nāpi rāhulattherassa sabbacaritāni, tasmā vacanamatte abhinivesaṃ akatvā sabbattha adhippāyo pariyesitabboti vuttaṃ hoti.</unindented>
    <paragraph line="72" number="813-4"> Kiñcāpi vuttanayena kammaṭṭhānānaṃ gaṇanaparicchedopi sakkā ñātuṃ, saṅkarattā pana sukhena viññātuṃ na sakkāti tesaṃ sāmaññato, visuṃ visuṃ jātito ca gaṇanaparicchedaṃ dassetuṃ <bold>‘‘kammaṭṭhānāni sabbānī’’</bold>tiādi vuttaṃ. <bold>Cattālīsāti niddise</bold>ti pāḷito, aṭṭhakathāto ca samodhānetvā ‘‘samacattālīsā’’ti niddiseyya. Kathaṃ? Kasiṇāni dasa…pe… saññā cāhāratā iti. <bold>Asubhānussatī dasā</bold>ti <bold>dasa</bold>-saddo paccekaṃ yojetabbo ‘‘dasa asubhā <pageBreak edition="Myanmar" number="2.0221" />, dasa anussatī’’ti. Dasa asubhā heṭṭhā kathitāva. ‘‘Purimānussatichakka’’nti ettha vuttā cha, maraṇānussati kāyagatāsati ānāpānassati upasamānussatīti imā dasa anussatiyo. <bold>Catudhātuvavatthāna</bold>nti pathavādīnaṃ catunnaṃ dhātūnaṃ vavatthānaṃ. <bold>Saññā cāhāratā</bold>ti gāthābandhavasena ga-kārassa lopaṃ katvā āhāragatā saññā ‘‘āhāratā saññā’’ti vuttā. Āhāroyeva vā āhāratā, taggatā ca saññā upacārato ‘‘āhāratā’’ti vuttā, āhāre paṭikkūlasaññāti attho.</paragraph>
    <paragraph line="73" number="815-6"> Kiṃ imesu sabbesuyeva kammaṭṭhānesu jhānaṃ nibbattatīti? Āma, nibbattati sabbesveva upacārajjhānaṃ, appanājhānaṃ pana kesuci na nibbattati, tasmā kānici upacārameva nibbattenti, kānici appanampi. Kathaṃ panetaṃ daṭṭhabbanti āha <bold>‘‘etesū’’</bold>tiādi. Upacārameva <pageBreak edition="Vipassana Research Institut" number="2.0166" /> āvahantīti <bold>upacārāvahā</bold> ‘‘apekkho’’tiādīsu viya hettha avadhāraṇaṃ daṭṭhabbaṃ. Tattha ānāpānassatiṃ, kāyagatāsatiñca hitvā sesā buddhānussatiādayo aṭṭha <bold>anussatiyo,</bold> saññā, vavatthānañcāti ete dasa nānappakārakattā, gambhīrattā, sabhāvadhammattā ca asati bhāvanāvisese upacārāvahā vuttā.</paragraph>
    <paragraph line="74" number="817-8"> Evaṃ upacārappanāvahato dassetvā idāni jhānappabhedato dassetuṃ <bold>‘‘appanāyāvahesū’’</bold>tiādi vuttaṃ. <bold>Catukkajjhānikā</bold>ti catukkanayavasena catubbidharūpāvacarajjhānavanto, tesaṃ ekekasseva ārammaṇabhūtāti attho. Pañcakanayavasena pana ‘‘pañcakajjhānikā’’ti veditabbā. <bold>Paṭhamajjhānikā</bold>ti paṭhamajjhānasseva ārammaṇabhūtā, paṭikkūlabhāvato pana itaresaṃ ārammaṇāni na honti. Paṭikkūlepi hi visaye vitakkabalena paṭhamajjhānaṃ appeti caṇḍasotanadiyaṃ arittabalena nāvā viya. Sesāni pana tadabhāvato na tesu appenti.</paragraph>
    <paragraph line="75" number="819"><bold>Tikajjhānavahā</bold>ti <pageBreak edition="Myanmar" number="2.0222" /> catukkanayena tikajjhānavahā, pañcakanayena pana catukkajjhānavahā, mettākaruṇāmuditā hi mettādīnaṃ somanassasahagatānameva ārammaṇattā pañcamajjhānikā na honti. Appanappattā hi mettādayo somanassena vinā nappavattanti. Catutthopi brahmavihāroti sambandho. Brahmānaṃ uttamānaṃ vihāro, brahmabhūto vā vihāroti <bold>brahmavihāro,</bold> so upekkhābhāvanāvasena catutthajjhāniko. Tatthāpi mettādivasena paṭiladdhajjhānacatukkassevetaṃ appeti, netarassa. Kasmā? Mettādīnaṃ nissandattā. Yathā hi kasiṇānaṃ nissandā āruppā, yathā ca samathavipassanānissandā nirodhasamāpatti, evaṃ mettādinissandā upekkhā. <bold>Āruppā catutthajjhānikā</bold>ti aṅgasamatāvasena āruppāpi catutthajjhānasseva pabhedāti katvā vuttaṃ.</paragraph>
    <paragraph line="76" number="820"> Evaṃ jhānabhedato dassetvā puna samatikkamato dassetuṃ <bold>‘‘vasenārammaṇaṅgāna’’</bold>ntiādi vuttaṃ. Ārammaṇasamatikkamo aṅgasamatikkamoti atikkamitabbānaṃ ārammaṇānaṃ, aṅgānañca vasena samatikkamo duvidho. Kiṃ sabbesveva duvidho labbhati, noti āha <bold>‘‘gocarā…pe… tikkamo’’</bold>ti. Catūsu hi āruppesu ārammaṇasamatikkamova hoti ākāsakasiṇavajjitesu navasu ārammaṇesu aññataraṃ samatikkamitvā <pageBreak edition="Vipassana Research Institut" number="2.0167" /> ākāsānañcāyatanassa, ākāsānañcāyatanādīni ca samatikkamitvā viññāṇañcāyatanādīnaṃ pattabbattā, aṅgātikkamo pana arūpe natthi catunnañcāpi aṅgānaṃ vasena samānattā. <bold>Rūpe jhānaṅgatikkamo</bold>ti rūpāvacarikakammaṭṭhānesu vitakkādīnaṃ jhānaṅgānaṃ atikkamo, idañca labbhamānakavasena vuttaṃ. Paṭhamajjhānikesu duvidhopi samatikkamo natthi, nīvaraṇasamatikkamo idha aṭṭhannampi samāpattīnaṃ sādhāraṇattā na gahito.</paragraph>
    <paragraph line="77" number="821"> Evaṃ <pageBreak edition="Myanmar" number="2.0223" /> samatikkamavasena dassetvā puna vaḍḍhanāvaḍḍhanavasena dassetuṃ <bold>‘‘daseva kasiṇānī’’</bold>tiādimāha. Imesu cattālīsāya kammaṭṭhānesu dasa kasiṇāneva vaḍḍhetabbāni. <bold>Na ca…pe… asubhādayo</bold>ti sesā asubhādayo pana neva vaḍḍhetabbā. Kasmā? Paricchinnākāreneva upaṭṭhānato, ānisaṃsābhāvato ca. Tathā hi dasa asubhāni, kāyagatāsati ca attano ṭhitokāsena paricchinnattā paricchinnākāreneva upaṭṭhahanti. Vaḍḍhitesupi kuṇaparāsi eva upaṭṭhātīti na koci ānisaṃso atthi. Avaḍḍhitesupi hi tesu kāmarāgavikkhambhanā hotiyeva. Yadi evaṃ, asubhajjhānānaṃ appamāṇārammaṇatāvacanaṃ virujjhatīti? Na virujjhati. Ekacco hi uddhumātake vā aṭṭhike vā mahante nimittaṃ gaṇhāti, ekacco appaketi iminā pariyāyena ekaccassa parittārammaṇajjhānaṃ hoti, ekaccassa appamāṇārammaṇaṃ. Yo vā etaṃ ānisaṃsābhāvaṃ apassanto vaḍḍheyya, tassa vasena appamāṇārammaṇatā vuttā. Ānāpānanimittampi nāsikaggamukhanimittādiparicchinnaṃ upaṭṭhāti, vaḍḍhayatopi ca vātarāsiyeva vaḍḍhati. Picupiṇḍādivasena upaṭṭhahantampi hi nimittaṃ vātasaṅghāṭamattameva, tathā brahmavihāranimittampi vaḍḍhentassa sattarāsiyeva vaḍḍheyya, na ca tena koci attho hoti, tasmā tadubhayampi na vaḍḍhetabbaṃ. Yaṃ pana vuttaṃ ‘‘mettāsahagatena cetasā ekaṃ disaṃ pharitvā viharatī’’tiādi (vibha. 663), tampi pariggahavasena vuttaṃ, na nimittavaḍḍhanavasena. Kiñci brahmavihāre paṭibhāganimittameva natthi, kimayaṃ vaḍḍheyya, appamāṇārammaṇatā panettha pariggahitamattavasena veditabbā. Āruppārammaṇesu ākāsaṃ kasiṇugghāṭamattattā kasiṇāpagamavaseneva manasi kātabbaṃ, tato paraṃ vaḍḍhayato na kiñci hoti, viññāṇaṃ sabhāvadhammattā na sakkā <pageBreak edition="Myanmar" number="2.0224" /> vaḍḍhetuṃ, parikammameva hi vaḍḍhetuṃ sakkā, viññāṇāpagamo tassa abhāvamattattā, nevasaññānāsaññāyatanārammaṇampi sabhāvadhammattāyeva na sakkā vaḍḍhetuṃ, tasmā tānipi na vaḍḍhetabbāni. Appamāṇārammaṇatā āruppānaṃ vipulakasiṇugghāṭimākāse pavattiyā veditabbā. Buddhānussatiādayo ca animittattā na vaḍḍhetabbā <pageBreak edition="Vipassana Research Institut" number="2.0168" />. Paṭibhāganimittañhi ayaṃ vaḍḍheyya, tañca nesaṃ natthi, tasmā ime asubhādayo tiṃsa kammaṭṭhānāni paricchinnokāsattā, payojanābhāvato, avaḍḍhanato ca na vaḍḍhetabbāni.</paragraph>
    <paragraph line="78" number="822-3"> Evaṃ vaḍḍhanāvaḍḍhanato dassetvā puna ārammaṇato dassetuṃ <bold>‘‘daseva kasiṇānī’’</bold>tiādi āraddhaṃ. <bold>Paṭibhāganimittāni honti ārammaṇānī</bold>ti imāni dvāvīsa paṭibhāganimittabhūtāni ārammaṇāni honti. <bold>Sesā</bold>ti avasesā aṭṭhārasa <bold>neva</bold> paṭibhāganimittārammaṇā siyuṃ.</paragraph>
    <paragraph line="79" number="824-5"> Idāni bhūmito dassetuṃ <bold>‘‘asubhānī’’</bold>tiādi vuttaṃ. <bold>Devesu nappavattanti</bold> tattha asubhānaṃ, paṭikkūlassa ca āhārassa abhāvato. Tacapañcakampi hi tattha pavattamānaṃ dibbānubhāvena paṭikkūlākārena nopaṭṭhāti. Assāsapassāsānaṃ brahmaloke abhāvato <bold>‘‘ānāpānassati cā’’</bold>tiādi vuttaṃ. Jhānānubhāvanibbattānañhi atthassa abhāvato natthi brahmaloke assāsapassāsā.</paragraph>
    <paragraph line="80" number="827"> Idāni gahaṇato dassetuṃ <bold>‘‘catuttha’’</bold>ntiādi vuttaṃ. Tattha <bold>catutthaṃ…pe… diṭṭheneva gahetabbā</bold>ti vāyokasiṇaṃ vajjetvā sesā nava <bold>kasiṇā,</bold> dasa asubhānīti imāni <pageBreak edition="Myanmar" number="2.0225" /> ekūnavīsati <bold>diṭṭheneva</bold> vatthunā karaṇabhūtena gahetabbāni uggahetabbāni. Tathā ca vuttaṃ <bold>aṭṭhakathāyaṃ</bold> ‘‘diṭṭhena gahetabbāni, pubbabhāge cakkhunā oloketvā nimittaṃ nesaṃ gahetabbanti attho’’ti (visuddhi. 1.47).</paragraph>
    <paragraph line="81" number="828-31"><bold>Satiyampi ca kāyamhī</bold>ti kāyagatāsatiyampi. <bold>Diṭṭhena tacapañcaka</bold>nti tacapañcakamattameva diṭṭhena gahetabbaṃ. <bold>Sesamettha sutenevā</bold>ti ettha kāyagatāsatiyaṃ sesaṃ vakkapañcakādi suteneva gahetabbaṃ. Iti kāyagatāsati diṭṭhasutena gahetabbā. Uttaroṭṭhanāsikaggesu phuṭṭhassa assāsapassāsassa gahetabbato vuttaṃ <bold>‘‘ānāpānassati ettha, phuṭṭhena paridīpitā’’</bold>ti. Ucchusassādīnaṃ pattesu calamānavaṇṇaggahaṇamukhena, sarīrasamphassavasena ca vātassa gahetabbattā vuttaṃ <bold>‘‘vāyokasiṇamevettha, diṭṭhaphuṭṭhena gayhatī’’</bold>ti. <bold>Āditova gahetabbā na hontī</bold>tiādikammikena bhāvanārambhavasena na paṭṭhapetabbāni, heṭṭhime tayo brahmavihāre, kasiṇesu rūpāvacaracatutthajjhānañca anadhigantvā sampādetuṃ asakkuṇeyyattā.</paragraph>
    <paragraph line="82" number="832-5"> Evaṃ <pageBreak edition="Vipassana Research Institut" number="2.0169" /> gahaṇavasena dassetvā idāni paccayato dassetuṃ <bold>‘‘kammaṭṭhānesu hetesū’’</bold>tiādi vuttaṃ. Tattha <bold>etesu kammaṭṭhānesū</bold>ti ettha yathārahaṃ ārammaṇānaṃ, jhānānañca gahaṇaṃ veditabbaṃ. Ākāsakasiṇassa ugghāṭetuṃ asakkuṇeyyattā vuttaṃ <bold>‘‘ākāsakasiṇaṃ vinā’’</bold>ti. Mettādiekekasmiṃ brahmavihāre tīṇi tīṇi jhānāni paṭilabhitvā ṭhitasseva upekkhābrahmavihāravasena pañcamajjhānaṃ uppajjatīti vuttaṃ <bold>‘‘tayo brahmavihārā’’</bold>tiādi. Dvinnaṃ nevasaññānāsaññāyatanajavanānaṃ samanantarā nirodhaṃ phusatīti katvā vuttaṃ <bold>‘‘catutthamāruppa’’</bold>ntiādi. <bold>Vipassanābhavasampattisukhānaṃ</bold><pageBreak edition="Myanmar" number="2.0226" /><bold>paccayā</bold>ti vipassanāya, bhavasampattiyā, diṭṭhadhammasukhavihārassa ca paccayā hontīti attho.</paragraph>
    <paragraph line="83" number="836-9"> Evaṃ pasaṅgena āgataṃ kammaṭṭhānavibhāgaṃ dassetvā puna ācariyena paṭipajjitabbavidhiṃ dassetuṃ <bold>‘‘kammaṭṭhānaṃ gahetvā’’</bold>tiādi vuttaṃ. <bold>Santike vasantassā</bold>ti ācariyena saddhiṃ ekagehe, ekavihāre vā vasantassa. <bold>Kathetabba</bold>nti pavattiṃ sutvā sutvā kathetabbaṃ. <bold>Āgatassāgatakkhaṇe</bold>ti sa-kāro padasandhimattakaro, āgatāgatakkhaṇeti attho. Atha vā āgatassa āgatakkhaṇe kathetabbaṃ. Īdisesu hi ṭhānesu āmeḍitasāmatthiyatova labbhati. Na hi ekavārameva āgatassa tasmiṃ khaṇe kathetabbaṃ, tato paraṃ na kathetabbanti yujjati.</paragraph>
    <paragraph line="84"><bold>Nātisaṅkhepavitthāra</bold>nti atisaṃkhittaṃ, ativitthārañca akatvā tassa sukhena uggaṇhanappamāṇaṃ kathetabbaṃ. Sace pana so pakatiyāva uggahitakammaṭṭhāno hoti, sajjhāyavasena vā manasikāravasena vā kataparicayo, tassa ekaṃ, dve vā nisajjā attano sammukhāva sajjhāyaṃ kāretvā dātabbaṃ. Evaṃ ācariyena paṭipajjitabbavidhiṃ dassetvā puna gahitakammaṭṭhānena tena yoginā uttari kātabbavidhānaṃ dassento āha <bold>‘‘tenapī’’</bold>tiādi. <bold>Sammaṭṭhāna</bold>nti yattha pahaṭo samati, taṃ sammaṭṭhānaṃ, idaṃ sammaṭṭhānaṃ viyāti sammaṭṭhānaṃ. Yathā hi sammaṭṭhāne gahite puggalaṃ attano verī abhibhavituṃ na sakkoti, evaṃ kammaṭṭhāne gahite manobhusaṅkhāto kāmarāgo taṃsamaṅgipuggalaṃ abhibhavitvā attano vase kātuṃ na sakkoti <pageBreak edition="Myanmar" number="2.0227" />. Tena vuttaṃ ‘‘sammaṭṭhānaṃ viyāti sammaṭṭhāna’’nti. Mano abhibhavatīti manobhū, tassa <bold>manobhuno</bold>. <bold>Aṭṭhārasahi…pe… vivajjite</bold>ti –</paragraph>
    <gatha1 line="85">‘‘Mahāvāsaṃ <pageBreak edition="Vipassana Research Institut" number="2.0170" /> navāvāsaṃ, jarāvāsañca panthaniṃ;</gatha1>
    <gathalast line="86">Soṇḍiṃ paṇṇañca pupphañca, phalaṃ patthitameva ca.</gathalast>
    <gatha1 line="87">‘‘Nagaraṃ dārunā khettaṃ, visabhāgena paṭṭanaṃ;</gatha1>
    <gathalast line="88">Paccantasīmāsappāyaṃ, yattha mitto na labbhati.</gathalast>
    <gatha1 line="89">‘‘Aṭṭhārasetāni ṭhānāni, iti viññāya paṇḍito;</gatha1>
    <gathalast line="90">Ārakā parivajjeyya, maggaṃ sappaṭibhayaṃ yathā’’ti. (visuddhi. 1.52) –</gathalast>
    <unindented line="91">Evaṃ vuttehi aṭṭhārasahi vihāradosehi sabbakālaviyutte. <bold>Anurūpe</bold>ti imesu aṭṭhārasasu dosesu aññatarenapi samannāgato ananurūpo nāma, tadabhāvena attano yogakammassa anukūle. Mahāvihārādayo hi yogakammassa anukūlā na honti, tasmā mahāvihāre tāva vattakaraṇādinā palibodho hoti. Yattha pana sabbaṃ katameva, avasesāpi saṅghaṭṭanā natthi, evarūpo <bold>mahāvihāro</bold>pi anurūpova. <bold>Navavihāre</bold> bahuṃ navakammaṃ kātabbaṃ hoti, tasmā so asati aññasmiṃ anukūle kāraṇe ananurūpo hoti. Tathā <bold>jiṇṇavihāro</bold>pi bahupaṭijaggitabbatāya kammaṭṭhānantarāyiko. <bold>Panthanissitako</bold> āgantukehi rattindivaṃ samokiṇṇatāya. Yattha soṇḍī nāma pāsāṇapokkharaṇī hoti, so <bold>soṇḍivihāro</bold>. Tattha bahū pānīyatthāya samosaranti, tathā <bold>paṇṇapupphaphalavati</bold> vihāre taṃtadatthāya. <bold>Patthanīye</bold> lokasammate vihāre viharantaṃ ‘‘arahā’’ti sambhāventā bahū āgacchanti. <bold>Nagarasannissitepi</bold> vihāre visabhāgārammaṇāpāthagamanādīni honti. <bold>Dārusannissite</bold> kaṭṭhahārikādīhi <pageBreak edition="Myanmar" number="2.0228" /> aphāsu hoti. <bold>Khettasannissite</bold> vihāramajjheyeva khalamaṇḍalakaraṇādinā aphāsu hoti. <bold>Visabhāgapuggalādhivutthepi</bold> kalahanivāraṇādīsu te upavadanti. <bold>Paṭṭanasannissite</bold> abhiṇhaṃ nāvāsatthehi āgatamanussehi aphāsu hoti. <bold>Paccantanissite</bold> manussā buddhādīsu appasannā honti. <bold>Rajjasīmasannissite</bold> dvinnaṃ rājūnaṃ kalahe sati dvinnaṃ vijitesu piṇḍāya vicarantaṃ bhikkhuṃ ‘‘ayaṃ carapuriso’’ti gahetvā bandhanādikaṃ pāpeyyuṃ, <bold>asappāye</bold> amanussādiupaddavā honti. Kalyāṇamittānadhivutthe uppannakaṅkhāya vinodake asati mahādosoyevāti etepi vihārā ananurūpā, tasmā tādise vihāre parivajjetvā vuttadosavirahite anurūpe vihāre vihātabbaṃ.</unindented>
    <paragraph line="92">Tassa <pageBreak edition="Vipassana Research Institut" number="2.0171" /> pana vihārassa anurūpabhāvo evaṃ veditabboti dassetuṃ <bold>‘‘gāmato’’</bold>tiādi vuttaṃ. <bold>Gāmato</bold>ti gocaragāmato. <bold>Nātidūre</bold>ti gocaragāmassa aḍḍhagāvutato orabhāgatāya na atidūre. <bold>Naccāsanne</bold>ti pacchimena pamāṇena gocaragāmato pañcadhanusatikatāya na atisanne. Iminā gamanāgamanasampannataṃ dasseti. Gocaragāmassa pana uttaradisāya vā dakkhiṇadisāya vā nātidūraṃ naccāsannaṃ senāsanaṃ visesena gamanāgamanasampannaṃ hoti, nātidūranaccāsannatā cettha nidassanamattaṃ. <bold>Pañcaṅgasaṃyute</bold>ti pana vuttattā nātidūranaccāsannatāya saha divā appakiṇṇatādīni cattāri samodhānetvā pañcaṅgasaṃyuttatā veditabbā. Vuttañhetaṃ bhagavatā –</paragraph>
    <indent line="93">‘‘Kathañca, bhikkhave, senāsanaṃ pañcaṅgasamannāgataṃ hoti? Idha, bhikkhave, senāsanaṃ nātidūraṃ hoti naccāsannaṃ gamanāgamanasampannaṃ divā appakiṇṇaṃ rattiṃ <pageBreak edition="Myanmar" number="2.0229" /> appasaddaṃ appanigghosaṃ appaḍaṃsamakasavātātapasarīsapasamphassaṃ, tasmiṃ kho pana senāsane viharantassa appakasireneva uppajjanti cīvarapiṇḍapātasenāsanagilānapaccayabhesajjaparikkhārā, tasmiṃ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā, te kālena kālaṃ upasaṅkamitvā paripucchati pañhaṃ ‘idaṃ, bhante, kathaṃ; imassa ko atthoti. Tassa te āyasmanto avivaṭañceva vivaranti, anuttānīkatañca uttāniṃ karonti, anekavihitesu ca kaṅkhāṭṭhāniyesu dhammesu kaṅkhaṃ paṭivinodenti. Evaṃ kho, bhikkhave, senāsanaṃ pañcaṅgasamannāgataṃ hotī’’ti (a. ni. 10.11).</indent>
    <paragraph line="94">Ettha ca nātidūranaccāsannabhāvena gamanāgamanasampannatā paṭhamaṃ aṅgaṃ, divā mahājanasaṃkiṇṇatābhāvena, rattiyaṃ janālāpasaddābhāvena, sabbadāpi janasannipātanigghosābhāvena appakiṇṇaappasaddaappanigghosabhāvo dutiyaṃ, ḍaṃsamakasādiparissayābhāvo tatiyaṃ, appakasirena cīvarapiṇḍapātādipaccayalābho catutthaṃ, bahussutatādiguṇasamannāgatānaṃ therānaṃ vasanabhāvo pañcamanti imehi pañcahi aṅgehi saṃyutte samannāgate vihārasmiṃ vihātabbaṃ.</paragraph>
    <paragraph line="95" number="840-1"> Paṭhamaṃ vuttaāvāsādimahāpalibodhe upādāya khuddakapalibodho, idāni taṃ palibodhaṃ sarūpato dassetvā tassa upacchindanākāraṃ āvi kātuṃ <bold>‘‘dīghā kesā’’</bold>tiādi vuttaṃ. So patto suṭṭhu pacitabboti yojanā.</paragraph>
    <paragraph line="96" number="842-5"><bold>Pavivitte</bold>ti <pageBreak edition="Vipassana Research Institut" number="2.0172" /> janavivitte okāse. <bold>Vajjetvā…pe… lohita</bold>nti ime cattāro kasiṇadosā, tasmā <pageBreak edition="Myanmar" number="2.0230" /> evarūpā mattikā vajjetvā. <bold>Saṇhāyā</bold>ti apanītatiṇamūlasakkharavālukāya sumadditāya sukhumāya. <bold>Aruṇavaṇṇāyā</bold>ti aruṇanibhāya, aruṇavaṇṇappabhāyāti attho. <bold>Bahiddhā vāpi tādise</bold>ti bahiddhāpi vihārapaccante paṭicchannaṭṭhāne. <bold>Saṃhārima</bold>nti saṃharitabbaṃ gahetvā caraṇayogyaṃ. <bold>Tatraṭṭhaka</bold>nti yattha kataṃ, tattheva tiṭṭhanakaṃ.</paragraph>
    <paragraph line="97" number="847-50"><bold>Pamāṇato</bold>ti vakkhamānappamāṇato. <bold>Vaṭṭaṃ ākoṭetvā</bold>ti parimaṇḍalaṃ katvā ākoṭetvā. <bold>Ta</bold>nti taṃ cammaṃ vā kaṭasāraṃ vā dussapaṭṭaṃ vā. <bold>Kaṇṇika</bold>nti kaṇṇikāsadisaṃ, parimaṇḍalato padumakaṇṇikākāranti vuttaṃ hoti. Tenāha <bold>‘‘sama’’</bold>nti. ‘‘Kaṇṇikāsama’’nti vā pāṭho. <bold>Vidatthicaturaṅgula</bold>nti caturaṅgulādhikavidatthippamāṇaṃ. Etadeva hi pamāṇaṃ sandhāya <bold>aṭṭhakathāyaṃ</bold> ‘‘suppamatte vā sarāvamatte vā’’ti (visuddhi. 1.55) vuttaṃ. <bold>Vivaṭṭa</bold>nti nibbānaṃ. Kasiṇaparikammaṃ karontopi hi ettakeyeva aṭṭhatvā nibbānatthāyeva vāyamati. <bold>Bherītalasamaṃ katvā</bold>ti pāṇikāya ghaṃsetvā ninnatunnataṭṭhānābhāvena bherītalaṃ viya samaṃ katvā. <bold>Sammajjitvāna taṃ ṭhāna</bold>nti yasmiṃ ṭhāne nisīditvā taṃ kasiṇaṃ oloketi, taṃ ṭhānaṃ sace uklāpaṃ hoti, sammajjitvā. <bold>Nhatvā</bold>ti sarīradarathavinodanatthaṃ nhatvā.</paragraph>
    <paragraph line="98" number="851-2"><bold>Tamhā kasiṇamaṇḍalā hatthapāsappamāṇasmiṃ padese</bold>ti tamhā kasiṇamaṇḍalassa, ṭhapitaṭṭhānamhā aḍḍhateyyahatthantare padese, kasiṇamaṇḍalassa, pīṭhassa ca majjhaṃ hatthapāsappamāṇaṃ katvā paññatteti vuttaṃ hoti. <bold>Vidatthicaturaṅgule ucce</bold>ti vidatthicaturaṅgulaṃ hutvā ucce, vidatthicaturaṅgulapādaketi vuttaṃ hoti. Dūre nisinnassa hi kasiṇaṃ na <pageBreak edition="Myanmar" number="2.0231" /> upaṭṭhāti, āsannatare nisinnassa hatthapāṇikāpadādayo kasiṇadosā paññāyanti. Uccatare nisinnena ca gīvaṃ paṇāmetvā oloketabbaṃ hoti, nīcatare jaṇṇukāni rujjanti, tasmā hatthapāsappamāṇe padese vidatthicaturaṅgulapādake pīṭhe nisīditabbaṃ. Yasmā catūsu iriyāpathesu sayanaṃ kosajjapakkhiyaṃ, ṭhānacaṅkamanāni uddhaccapakkhiyāni, nisajjā pana alīnuddhaccapakkhiyā, santo iriyāpatho, tasmā vuttaṃ <bold>‘‘nisīditvā’’</bold>ti, samantato ūrubaddhāsanaṃ pallaṅkaṃ ābhujitvāti attho. Yenākārena nisīdantassa nisajjā sukhā hoti, taṃ dassetuṃ vuttaṃ <bold>‘‘ujuṃ kāyaṃ paṇidhāyā’’</bold>ti. Uparimaṃ sarīraṃ ujukaṃ ṭhapetvā aṭṭhārasapiṭṭhikaṇṭake koṭiyā koṭiṃ paṭipādetvāti attho. Evañhi nisinnassa cammamaṃsanahārūni na oṇamanti, athassa yā tesaṃ oṇamanapaccayā khaṇe khaṇe <pageBreak edition="Vipassana Research Institut" number="2.0173" /> vedanā uppajjeyyuṃ, tā na uppajjanti. Tāsu anuppannāsu cittaṃ ekaggaṃ hoti, kammaṭṭhānaṃ na paripatati. Tato ca pubbenāparaṃ visesappattiyā vuddhiṃ phātiṃ upagacchati. Idāni ārammaṇapariggahupāyaṃ dassento āha <bold>‘‘katvā parimukhaṃ sati’’</bold>nti, kammaṭṭhānābhimukhaṃ satiṃ ṭhapetvāti attho. Abhi-saddena hi samānattho idha <bold>pari</bold>-saddo, atha vā samīpatthena <bold>pari</bold>-saddena mukhassa samīpe satiṃ katvāti attho. Yathāha – ‘‘ayaṃ sati upaṭṭhitā hoti supaṭṭhitā nāsikagge vā mukhanimitte vā. Tena vuccati parimukhaṃ satiṃ upaṭṭhapetvā’’ti (vibha. 537). Atha vā <bold>‘‘parī</bold>ti pariggahaṭṭho, <bold>mukha</bold>nti niyyānaṭṭho, <bold>satī</bold>ti upaṭṭhānaṭṭho. Tena vuccati ‘parimukhaṃ sati’’nti (paṭi. ma. 1.164) vacanato ‘‘pariṇāyikā’’tiādīsu viya pari-saddo pariggahaṭṭho, ‘‘suññatavimokkhamukha’’ntiādīsu viya mukha-saddo niyyānaṭṭhoti katvā pariggahitaniyyānasatiṃ katvā sabbathā gahitāsammosaṃ <pageBreak edition="Myanmar" number="2.0232" /> pariccattasammosaṃ satinepakkaṃ upaṭṭhapetvāti vuttaṃ hoti.</paragraph>
    <paragraph line="99" number="853-5"><bold>Kāmesvādīnavaṃ disvā</bold>ti ‘‘kāmā nāmete aṭṭhikaṅkhalikūpamā nirassādaṭṭhenā’’tiādinā vatthukāmakilesakāmesu ādīnavaṃ paccavekkhitvā. <bold>Nekkhammaṃ daṭṭhu khemato</bold>ti nekkhammaṃ khemato disvā kāmanissaraṇaṃ sabbadukkhasamatikkamassa upāyabhūtaṃ nekkhammanti evaṃ nekkhammasaṅkhātaṃ saupacārajjhānaṃ, nibbānaṃ, vipassanaṃ, sabbepi vā kusaladhamme khemato nibbhayato disvā, tattha jātābhilāso hutvāti vuttaṃ hoti. <bold>Paramaṃ…pe… ratanattaye</bold>ti buddhādiratanattaye ratanattayaguṇānussaraṇena balavapītipāmojjaṃ janayitvā. <bold>Bhāgī…pe… muttama</bold>nti ‘‘ahaṃ imāya sabbabuddhapaccekabuddhaariyasāvakehi paṭipannāya nekkhammapaṭipattiyā cittavivekādippavivekajassa sukhassa addhā ekantena bhāgī assaṃ, lābhī bhaveyya’’nti evaṃ paṭipattiyaṃ ānisaṃsadassanena tabbisayaṃ uttamaṃ mahantaṃ ussāhaṃ katvā. <bold>Ākārena samenevā</bold>ti atiummīlitaatimandālocanāni vajjetvā nātiummīlitanātimandālocanasaṅkhātena samena ālocanākārena. Atiummīlayato hi atisukhumaṃ, avibhūtañca rūpagataṃ upanijjhāyato viya cakkhu kilamati, attano sabhāvavibhāvanato ca maṇḍalaṃ ativibhūtaṃ hoti, tathā vaṇṇato, lakkhaṇato vā upatiṭṭheyya, tenassa nimittaṃ nuppajjati. Atimandaṃ ummīlayato ca gajanimīlakena pekkhantassa viya rūpagataṃ maṇḍalaṃ avibhūtaṃ hoti. Dassane mandabyāpāratāya kosajjapātato cittañca līnaṃ hoti, evampi nimittaṃ nuppajjati, tasmā yathā nāma ādāsatale mukhanimittaṃ gaṇhanto na tattha <pageBreak edition="Vipassana Research Institut" number="2.0174" /> atigāḷhaṃ ummīlati, na atimandaṃ, atha kho samena ākārena gaṇhāti, evameva nātiummīlanādinā samena <pageBreak edition="Myanmar" number="2.0233" /> ākārena gaṇhantena bhāvetabbanti. <bold>Nimittaṃ gaṇhatā</bold>ti pathavīkasiṇe cakkhunā gahitaṃ nimittaṃ manasā gaṇhantena.</paragraph>
    <paragraph line="100" number="856-7"> Idāni nimittaggahaṇopāyaṃ dassetuṃ <bold>‘‘na vaṇṇo pekkhitabbo’’</bold>tiādi vuttaṃ. <bold>Na vaṇṇo pekkhitabbo so</bold>ti yo tattha pathavīkasiṇe aruṇavaṇṇo, so na cintetabbo vaṇṇavasena manasikaroto vaṇṇakasiṇabhāvūpagamanato. Cakkhuviññāṇena pana gahitaggahaṇaṃ na sakkā vāretuṃ, tenevettha ‘‘na oloketabbo’’ti avatvā ‘‘manasānupekkhitā hotī’’tiādīsu viya manasā cintanavasena pekkhanaggahaṇaṃ kataṃ. <bold>Daṭṭhabbaṃ na ca lakkhaṇa</bold>nti yaṃ tattha pathavīdhātuyā thaddhalakkhaṇaṃ na manasikātabbaṃ tassa manasikāre dhātukammaṭṭhānassa gahitattā. <bold>Vaṇṇaṃ pana amuñcitvā</bold>ti disvā gahetabbattā pana vaṇṇaṃ amuñcitvā. <bold>Ussadassa vasena hi cittaṃ paṇṇattidhammasmi</bold>nti pathavīdhātuyā sattito adhikabhāvena sasambhārapathaviyā ‘‘pathavī’’ti vohāro, tasmiṃ sasambhārapathaviṃ upādāya paññatte paṇṇattidhamme ādāsatalagatamukhanimitte viya cittaṃ ṭhapetvā. <bold>Ekaggamānaso</bold>ti puna nānārammaṇe cittaṃ avisāretvā ekaggamānaso hutvā. <bold>Pathavī pathaviccevaṃ vatvā</bold>ti ettha paṭhamasamannāhāre kassaci vacībhedopi siyāti vuttanti <bold>ācariyadhammapāla</bold>tthero āha.</paragraph>
    <paragraph line="101" number="858"> Yadi vohāramatte cittaṃ ṭhapetabbaṃ, nāmantaravasena pathavī manasikātabbā bhaveyyāti hotu, ko dosoti dassento āha <bold>‘‘pathavī medanī’’</bold>tiādi. Atha vā kiṃ pathavīnāmeyeva vutte bhāvanā hoti, udāhu aññasmimpīti āha <bold>‘‘pathavī medanī’’</bold>tiādi. <bold>Ekaṃ vattumpi vaṭṭatī</bold>ti etesu yaṃ icchati, taṃ attano paguṇatāya vā pacuratāya vā āgacchantaṃ ekaṃ vattuṃ vaṭṭati. Kiñcāpi <pageBreak edition="Myanmar" number="2.0234" /> evaṃ vaṭṭati, apica ‘‘pathavī’’ti etadeva nāmaṃ pākaṭaṃ, tasmā pākaṭavaseneva ‘‘pathavī pathavī’’ti bhāvetabbanti ācariyā.</paragraph>
    <paragraph line="102" number="859-60"><bold>Ummīlitvā…pe… tāva so</bold>ti yāva vakkhamānākārena uggahanimittaṃ nuppajjati, tāva kiñci kālaṃ cakkhuṃ ummīlitvā nimittaggahaṇavasena pathavīmaṇḍalaṃ oloketvā puna kiñci kālaṃ cakkhūni nimīlitvāti evaṃ vārasatampi vārasahassampi tato bhiyyopi <pageBreak edition="Vipassana Research Institut" number="2.0175" /> ummīlitvā so yogī āvajjeyya, yenākārena oloketvā gahitaṃ, tenākārena taṃ samannāhareyyāti attho.</paragraph>
    <paragraph line="103" number="861-3"><bold>Āpāthaṃ tu yāti ce</bold>ti yadi manodvārikajavanānaṃ gocarabhāvaṃ upagacchati, taṃ uggahanimittaṃ tadā uppannanti pavuccatīti yojanā. Yadi uggahanimittepi pathavīmaṇḍalaṃ oloketvā bhāveti, paṭibhāganimittuppatti na siyā. Samīpaṭṭhena ca na sakkā anoloketunti vuttaṃ <bold>‘‘nisīditabbaṃ no ceva’’</bold>ntiādi. <bold>Yathāsukhaṃ</bold> nisinnena, yathāsukhaṃ vā bhāvetabbanti sambandho.</paragraph>
    <paragraph line="104" number="864-5"><bold>Papañca…pe… dhovane</bold>ti passāvādinā kenaci karaṇīyena nisinnaṭṭhānato aññattha gantvā puna āgamma nisīdantena pādā dhovitabbā honti. Adhotapādena hi senāsanaṃ akkamato āpatti hoti, khaṇe khaṇe pādadhovane ca papañco hoti, tasmā tassa parihāratthaṃ dve upāhanāyeva icchitabbā. Tāva bahutalikā saddampi janeyyuṃ, saddo ca jhānakaṇṭako, tasmā vuttaṃ <bold>‘‘ekatalikā’’</bold>ti. Tathā ‘‘parissayavinodanatthaṃ kattaradaṇḍo ca icchitabbo’’ti (visuddhi. 1.57) <bold>aṭṭhakathāyaṃ</bold> vuttaṃ. <bold>Asappāyena kenacī</bold>ti vakkhamānena āvāsādiasappāyesu kenacideva asappāyena <pageBreak edition="Myanmar" number="2.0235" />. <bold>Taṃ ṭhāna</bold>nti kasiṇamaṇḍalassa ṭhitaṭṭhānaṃ. <bold>Ādāya taṃ punā</bold>ti yathājātaṃ uggahanimittaṃ puna gahetvā, puna uppādetvāti vuttaṃ hoti.</paragraph>
    <paragraph line="105" number="866-7"><bold>Pīṭhe sukhanisinnenā</bold>ti puna vasanaṭṭhānaṃ āgantvā vuttaniyāmena pīṭhe sukhanisinnena. <bold>Bhāvetabba</bold>nti taṃ nimittaṃ manasikāravasena vaḍḍhetabbaṃ. <bold>Samannāharitabba</bold>nti sammā āvajjitabbaṃ, sammā vā anu āharitabbaṃ. <bold>Takkāhata</bold>nti ‘‘takkanato takko’’ti evaṃ laddhanāmena bhāvanācittasampayuttena sammāsaṅkappena āhananapariyāhananakiccena aparāparaṃ pavattanena kammaṭṭhānaṃ āhataṃ, pariyāhatañca kātabbaṃ, balappattavitakko manasikāro bahulaṃ pavattetabboti attho.</paragraph>
    <paragraph line="106" number="868-70"><bold>Taṃ icchatī</bold>ti taṃ nimittaṃ manasikātuṃ icchati. <bold>Evaṃ karontassā</bold>ti evaṃ kammaṭṭhānaṃ takkāhataṃ karontassa. Yathā bhāvanā pubbenāparaṃ visesaṃ āvahati, evaṃ anuyuñjantassa, evaṃ karoto pana yadā saddhādīni indriyāni suvisadāni tikkhāni pavattanti <pageBreak edition="Vipassana Research Institut" number="2.0176" />, tadā assaddhiyādīnaṃ dūrībhāvena sātisayaṃ thāmappattehi sattahi balehi laddhupatthambhāni vitakkādīni kāmāvacarāneva jhānaṅgāni bahūni hutvā pātubhavanti. Tato ca tesaṃ ujuvipaccanīkabhūtā kāmacchandādayo saddhiṃ tadekaṭṭhehi pāpadhammehi dūrībhavanti. Tena vuttaṃ <bold>‘‘vikkhambhanti…pe… pañca nīvaraṇānipī’’</bold>ti. <bold>Samādhiyati…pe… yogino</bold>ti tassa yogino paṭibhāganimittaṃ ārabbha uppannaupacārasamādhinā upacārajjhānena cittampi samādhiyati, paṭibhāganimittampi uppajjati upacārajjhānassa tena vinā abhāvato.</paragraph>
    <paragraph line="107" number="871-4"><bold>Imassā</bold>ti paṭibhāganimittassa. <bold>Purimassā</bold>ti uggahanimittassa. <bold>Thavikā</bold>ti ādāsathavikato. <bold>Balākā</bold><bold>viya</bold><pageBreak edition="Myanmar" number="2.0236" /><bold>toyade</bold>ti meghasamīpe balākā viya. Sā hi meghassa nīlattā sayaṃ atiparisuddhā upaṭṭhāti, tadā taṃ upaṭṭhātīti sambandho. Evaṃ ādāsamaṇḍalūpamādīhi uggahanimittato paṭibhāganimittassa suvisuddhataṃ, saṇhasukhumatañca dasseti. Tenāha <bold>‘‘tatodhikatara’’</bold>nti. Uggahanimitte aṅgulipadapāṇikāpadādayo kasiṇadosā paññāyanti, idaṃ pana vuttanayena tatopi sataguṇaṃ sahassaguṇaṃ suvisuddhaṃ hutvā upaṭṭhātīti attho. <bold>Tanusaṇṭhānavanta</bold>ntiādi aparamatthasabhāvattā vuttaṃ. Yadi hi taṃ edisaṃ bhaveyya, cakkhuviññeyyaṃ siyā, oḷārikaṃ sammasanūpagaṃ tilakkhaṇāhaṭaṃ, na panetaṃ tādisanti. Yadi panetaṃ na saṇṭhānādivantaṃ, kathaṃ jhānassa ārammaṇabhāvoti āha <bold>‘‘upaṭṭhā…pe… maya’’</bold>nti. Tattha <bold>paññaja</bold>nti bhāvanāmayaṃ paññājanitaṃ, bhāvanāpaññāya sañjānanamattanti vuttaṃ hoti. Na hi asabhāvadhammassa kutocisamuṭṭhānaṃ atthi. Tenāha <bold>‘‘bhāvanāmayaṃ upaṭṭhānākāramatta’’</bold>nti, kevalaṃ samādhilābhino bhāvanāvisesajanitaṃ tammayaṃ upaṭṭhānākāramattameva bhāvanāvisesānubhāvena upaṭṭhātīti attho.</paragraph>
    <paragraph line="108" number="875-8"> Vikkhambhitāneva sannisinnāneva na puna tadatthaṃ ussāho kātabboti adhippāyo. Paṭibhāganimitte hi uppajjamāneyeva taṃvisayaṃ upacārajjhānaṃ nīvaraṇe vikkhambhentameva uppajjati. <bold>Kilesā sannisinnāvā</bold>ti avasesā tadekaṭṭhakilesā ca sammadeva nisinnā, upasantāti attho. ‘‘Upacārasamādhinā’’ti vutte itaropi samādhi atthīti atthato āpannanti tampi dassetuṃ <bold>‘‘ākārehi pana dvīhī’’</bold>tiādi vuttaṃ. <bold>Dvīhi ākārehī</bold>ti jhānadhammānaṃ paṭipakkhadūrībhāvo, thirabhāvappatti cāti imehi dvīhi kāraṇehi. Idāni tāni kāraṇāni samādhiavatthāmukhena dassetuṃ <bold>‘‘upacārakkhaṇe’’</bold>tiādi vuttaṃ. <bold>Upacārakkhaṇe</bold>ti upacārabhūmiyaṃ <pageBreak edition="Vipassana Research Institut" number="2.0177" /> upacārāvatthāyaṃ <pageBreak edition="Myanmar" number="2.0237" />. <bold>Tassa paṭilābhe</bold>ti yadatthāya ayaṃ paṭipanno, tassa appanāsamādhissa paṭilābhe adhigamāvatthāyaṃ. Kathaṃ upacārabhūmiyaṃ samādhiyati, kathañca appanābhūmiyanti āha <bold>‘‘nīvāraṇappahānenā’’</bold>tiādi. Upacārakkhaṇe yadipi jhānaṅgāni paṭutarāni mahaggatabhāvappattāni na honti, tesaṃ paṭipakkhadhammānaṃ vikkhambhanena cittaṃ samādhiyati, paṭilābhabhūmiyampi appanāpattānaṃ jhānaṅgānaṃ pātubhāvena samādhiyatīti attho.</paragraph>
    <paragraph line="109" number="879-80"><bold>Aṅgāni…pe… na cā</bold>ti upacārakkhaṇe aṅgāni na ca thāmajātāni neva bhāvanābalappattāni hontīti attho. <bold>Appanāyā</bold>ti appanakkhaṇe. <bold>Tasmā</bold>ti yasmā aṅgāni thāmajātāni jāyare, tasmā. <bold>Appanācittaṃ divasampi pavattatī</bold>ti yathā nāma balavā puriso āsanā vuṭṭhāya divasampi tiṭṭheyya, evamevaṃ appanāsamādhimhi uppanne jhānacittaṃ sakiṃ bhavaṅgavāraṃ chinditvā uppannaṃ kevalaṃ rattimpi divasampi kusalajavanapaṭipāṭivaseneva pavattatīti attho. ‘‘Appanāpattaṃ divasampi pavattatī’’ti vadatā upacārakkhaṇe na tathāti dassitaṃ hoti. Tattha hi aṅgānaṃ athāmajātattā yathā nāma daharo kumāro ukkhipitvā ṭhapiyamāno punappunaṃ bhūmiyaṃ patati, evamevaṃ cittaṃ kālena nimittaṃ ārammaṇaṃ karoti, kālena bhavaṅgaṃ otarati.</paragraph>
    <paragraph line="110" number="881-4"><bold>Teneva pallaṅkenā</bold>ti yasmiṃ nisinno paṭibhāganimittaṃ adhigacchi, teneva pallaṅkena karaṇabhūtena, hetubhūtena vā taṃ nimittaṃ vaḍḍhetvā. Upacārabhūmiyañhi nimittavaḍḍhanaṃ yuttaṃ. <bold>Cakkavattiyagabbhovā</bold>ti cakkavatti bhavituṃ puññavā gabbho viya. <bold>Parihāni na vijjatī</bold>ti laddhūpacārajjhānassa parihāni na vijjati. Nimitte hi aparihīne tadārammaṇaṃ jhānaṃ aparihīnameva hoti, nimitte pana ārakkhābhāvena vinaṭṭhe laddhajjhānampi vinassati tadāyattavuttittā. Tenāha <bold>‘‘ārakkhaṇe’’</bold>tiādi.</paragraph>
    <paragraph line="111" number="885"><bold>Āvāso</bold>ti <pageBreak edition="Myanmar" number="2.0238" /> yasmiṃ āvāse vasantassa anuppannaṃ nimittaṃ nuppajjati, uppannaṃ vā vinassati, anupaṭṭhitā ca sati na upaṭṭhāti, asamāhitañca cittaṃ na samādhiyati, ayaṃ asappāyo āvāso, tasmā yasmiṃ vihāre bahū āvāsā honti, tattha ekekasmiṃ tīṇi tīṇi divasāni vasitvā yattha cittaṃ ekaggaṃ na hoti, taṃ pahāya tabbiparīte vasitabbaṃ. <bold>Gocaro</bold>ti gocaragāmo, so senāsanato atidūre accāsanne pubbadisāya vā pacchimadisāya vā asulabhabhikkho asappāyo. <bold>Bhassa</bold>nti dvattiṃsatiracchānakathāpariyāpannā asappāyakathā. Sā hissa <pageBreak edition="Vipassana Research Institut" number="2.0178" /> nimittantaradhānāya saṃvattati. <bold>Puggalo</bold>ti tiracchānakathiko, sīlādiguṇavirahito puggalo, yaṃ nissāya asamāhitaṃ vā cittaṃ na samādhiyati, samāhitaṃ vā thiraṃ na hoti, evarūpo. So hi taṃ kaddamodakamiva acchaṃ udakaṃ malīnameva karoti. <bold>Bhojanaṃ</bold> pana kassaci ambilaṃ, kassaci madhuraṃ asappāyaṃ hoti. <bold>Utupi</bold> kassaci sīto, kassaci uṇho. Tasmā yaṃ bhojanaṃ vā utuṃ vā sevantassa phāsu na hoti, taṃ bhojanaṃ so ca utu asappāyo. <bold>Iriyāpatho</bold>ti ṭhānacaṅkamanādīsu yo imassa asamāhitacittassa samādhānāya, samāhitacittassa ca thirabhāvāya na hoti, ayaṃ asappāyo iriyāpatho, tasmā tampi āvāsaṃ viya tīṇi divasāni upaparikkhitvā vajjetabbaṃ.</paragraph>
    <paragraph line="112" number="886"><bold>Sappāye satta seveyyā</bold>ti vuttaviparītavasena sappāye āvāsādike satta seveyya. Tattha bhassasappāyaṃ nāma dasakathāvatthusannissitaṃ, tampi mattāya bhāsitabbaṃ. <bold>Evañhi paṭipajjato</bold>ti evaṃ vuttappakārena satta asappāye vajjetvā satta sappāye sevanavasena paṭipajjantassa nimittāsevanabahulassa.</paragraph>
    <paragraph line="113" number="888-9"> Yena <pageBreak edition="Myanmar" number="2.0239" /> vinā appanāya kusalo na hoti, so dasavidho vidhi, appanākosallaṃ, tannibbattaṃ vā ñāṇaṃ ganthavitthārabhayena idha na dassitaṃ, atthikena pana <bold>visuddhimaggato</bold> (visuddhi. 1.60) gahetabbanti adhippāyo. Paṭiladdhe nimittasmiṃ, evañhi sampādayato appanākosallaṃ appanā sampavattatīti sambandho.</paragraph>
    <paragraph line="114" number="890-2"><bold>Sā</bold>ti appanā. <bold>Evañhī</bold>ti <bold>hi</bold>-saddo hetuattho, yasmā ṭhānametaṃ na vijjati, <bold>tasmā cittappavattiākāraṃ</bold> bhāvanācittassa līnuddhatādivasena pavattiākāraṃ <bold>sallakkhayaṃ</bold> upadhārento <bold>samataṃ vīriyasseva</bold> vīriyassa samādhinā samataṃyeva <bold>yojayetha,</bold> kathaṃ pana yojayethāti āha <bold>‘‘īsakampī’’</bold>tiādi. Tattha <bold>laya</bold>nti līnabhāvaṃ, saṅkocanti attho. <bold>Yanta</bold>nti gacchantaṃ, <bold>paggaṇhetheva</bold> samabhāvāyāti adhippāyo. Tenāha <bold>‘‘accāraddhaṃ nisedhetvā samameva pavattaye’’</bold>ti. Taṃ mānasanti sambandho.</paragraph>
    <paragraph line="115" number="894-9"><bold>Eva</bold>nti vuttappakārena vīriyasamatāyojanavasena, paṭipannabhāvanāmānasaṃ paṭibhāganimitteyeva ṭhapanavasena nimittābhimukhaṃ paṭipādayato <bold>tassa</bold> yogino. <bold>Samijjhissatī</bold>ti uppajjissati <pageBreak edition="Vipassana Research Institut" number="2.0179" />. <bold>Pathavīkasiṇa</bold>nti pathavīti bhāvanāvasena upaṭṭhitaṃ tadeva paṭibhāganimittaṃ. <bold>Javanānī</bold>ti kāmarūpāvacarajavanāni. Tenāha <bold>‘‘ekaṃ tu rūpāvacarikaṃ bhave’’</bold>ti. <bold>Aññehī</bold>ti pākatikehi kāmāvacaracittehi. <bold>Balavatarā</bold>ti bhāvanābalena paṭutarabhāvappattiyā accantabalavanto. <bold>Parikammopacārato</bold>ti parikammattā, upacārattā ca. Tattha parikammattāti paṭisaṅkharaṇattā. Upacārattāti yathā gāmādīnaṃ āsannadeso ‘‘gāmūpacāro, nagarūpacāro’’ti vuccati, evaṃ appanāya āsannattā samīpacārittā. <bold>Upacārāni</bold><pageBreak edition="Myanmar" number="2.0240" /> appanaṃ upecca carantīti katvā. <bold>Appanāyānulomattā</bold>ti nānāvajjanavīthiyaṃ parikammatopi lahukaṃ appanānipphādakavasena, guṇavasena vā appanāya anukūlattā. <bold>Etthā</bold>ti etesu parikammopacārānulomasaññitesu. <bold>Sabbantimaṃ</bold> tatiyaṃ, catutthaṃ vā <bold>gotrabhū</bold>ti pavuccati parittagottassa abhibhavanato, mahaggatagottassa bhāvanato ca.</paragraph>
    <paragraph line="116" number="900-3"> Avisesena sabbesaṃ sabbā samaññāti paṭhame naye gahitāgahaṇaṃ hotīti āha <bold>‘‘gahitāgahaṇenā’’</bold>tiādi. Ekekassa gahitanāmaṃ itaresaṃ aggahaṇato, ekekanāmavasena gahitassa itaranāmavasena aggahaṇato vā nānāvajjanaparikammameva parikammanti adhippāyena <bold>‘‘paṭhamaṃ upacāraṃ vā’’</bold>tiādi vuttaṃ. <bold>Catutthaṃ pañcamaṃ vā</bold>ti <bold>vā</bold>-saddo aniyamo, so pana khippābhiññadandhābhiññavasena veditabbo. Khippābhiññassa hi catutthaṃ appeti, dandhābhiññassa pañcamaṃ. <bold>Tato para</bold>nti pañcamato paraṃ. Tenāha <bold>‘‘chaṭṭhe vā’’</bold>tiādi. Kasmā na jāyatīti āha <bold>‘‘āsannattā bhavaṅgassā’’</bold>ti. Cittaniyāmavasena hi uppajjitabbesu sattasu javanesu chaṭṭhasattamajavanavāragaḷanaṭṭhānabhūtattā bhavaṅgassa āsannaṃ javanaṃ patati. <bold>Tāvade</bold>ti tāvadeva. Chaṭṭhaṃ, sattamaṃ vā javanaṃ patantaṃ viya hoti parikkhīṇajavanattāti adhippāyo.</paragraph>
    <paragraph line="117" number="904-6"> Atha kimetaṃ vuccati ‘‘chaṭṭhe sattame vāpi appanā na jāyatī’’ti? <bold>Ābhidhammikagodattatthero</bold> hi ‘‘purimā purimā kusalā dhammā pacchimānaṃ pacchimānaṃ kusalānaṃ dhammānaṃ āsevanapaccayena paccayo’’ti (paṭṭhā. 1.1.12) imaṃ suttaṃ vatvā yathā aladdhāsevanaṃ paṭhamajavanaṃ gotrabhuṃ na uppādeti, laddhāsevanaṃ <pageBreak edition="Myanmar" number="2.0241" /> pana balavabhāvato dutiyaṃ, tatiyaṃ vā gotrabhuṃ uppādeti, evaṃ laddhāsevanatāya balavabhāvato chaṭṭhaṃ, sattamampi vā appetīti chaṭṭhaṃ, sattamampi vā appanā hotīti vadatī’’ti imaṃ codanaṃ manasi nidhāya therassa taṃ mataṃ paṭikkhipitvā yathāvuttamatameva patiṭṭhāpetuṃ <bold>‘‘purimehī’’</bold>tiādi vuttaṃ.</paragraph>
    <paragraph line="118"><bold>Pariyante</bold><pageBreak edition="Vipassana Research Institut" number="2.0180" /><bold>ṭhātuṃ neva sakkotī</bold>ti papāte eva patatīti adhippāyo. <bold>Appetuṃ na sakkotī</bold>ti patiṭṭhātuṃ appanāvasena uppajjituṃ na sakkoti. Na cettha ‘‘purimā purimā’’tiādisuttapadaṃ sādhakaṃ āsevanapaccayalābhassa balavabhāve anekantikattā. Tathā hi aladdhāsevanāpi paṭhamacetanā diṭṭhadhammavedanīyā hoti, laddhāsevanā dutiyacetanā yāva chaṭṭhacetanā aparāpariyavedanīyā, tasmā laddhāsevanepi chaṭṭhasattame appanā na hoti āsannabhavaṅgatāya dubbalattāti adhippāyo. Yadi evaṃ kathaṃ sattamajavanacetanā upapajjavedanīyā ānantariyā hoti? Nāyaṃ viseso, āsevanapaccayalābhena balavappattiyā, kiñcarahi kiriyāvatthāvisesato. <bold>Kiriyāvatthā</bold> hi ārambhamajjhapariyosānavasena tividhā. Tattha pariyosānāvatthāya sanniṭṭhāpakacetanābhāvena upapajjavedanīyāditā hoti, na balavabhāvenāti ācariyā.</paragraph>
    <paragraph line="119" number="907"><bold>Eka…pe… panā</bold>ti ayaṃ appanā ekacittakkhaṇāyeva ekavārameva uppajjitvā nirujjhati, na samāpattivīthiyaṃ viya yathicchakaṃ pavattati. Sattasu hi ṭhānesu kālaparicchedo nāma natthi, paṭhamappanāyaṃ, lokiyābhiññāsu, catūsu maggesu, maggānantare phale, rūpārūpabhavesu bhavaṅgaṭṭhāne nirodhassa paccaye nevasaññānāsaññāyatane nirodhā vuṭṭhahantassa phalasamāpattiyanti. Etesu hi katthaci atiittarā, katthaci appamāṇā cittakkhaṇā honti, katthaci sampuṇṇajavanavīthi <pageBreak edition="Myanmar" number="2.0242" /> addhā labbhati. Tathā hi maggānantaraṃ phalaṃ tiṇṇaṃ upari na hoti, nirodhassa paccayo nevasaññānāsaññāyatanaṃ dvinnaṃ upari na hoti, rūpārūpabhavesu bhavaṅgassa parimāṇaṃ natthi, sesesu pana catūsu ṭhānesu ekameva cittanti tasmā ekacittakkhaṇikāyeva appanā hotīti veditabbā.</paragraph>
    <paragraph line="120" number="908"><bold>Paccavekkhaṇahetuka</bold>nti paccavekkhaṇahetuṃ katvā. Nanu ca paccavekkhaṇaṃ āvajjanādīhi, na pana tena āvajjanādi, tasmā kathaṃ paccavekkhaṇahetukaṃ hotīti yujjati? Nāyaṃ doso bhavanakiriyāya paccavekkhaṇahetukattā. Na hi asati paccavekkhaṇe sā hoti nirodhassa paccayabhūtajhānantaramiva, sati pana paccavekkhaṇe sā hoti, tasmā anvayabyatirekavasena labbhati. Tassā paccavekkhaṇahetukatāti na na yujjati ‘‘paccavekkhaṇahetuka’’nti vacanaṃ. Paccavekkhaṇahetukaṃ āvajjananti vā sambandho. <bold>Āvajjana</bold>ñhi paccavekkhaṇañāṇānaṃ anantarapaccayabhāvena kāraṇaṃ hoti.</paragraph>
    <paragraph line="121" number="911-3"> Nānāvisayaluddhassa <pageBreak edition="Vipassana Research Institut" number="2.0181" />, ito cito ca bhamantassa cetasoti sambandho. <bold>Samādhānevā</bold>ti samādhānā eva, samādhānakaraṇatoti attho. <bold>Pāmojjabhāvato</bold>ti pāmojjena samānayogakkhamatāya tassā tabbhāvavuttittā. Atha vā byāpādena ghaṭṭiyamānassa cittassa pamuditabhāvakaraṇato pītiyeva ‘‘pāmojja’’nti vuccati, tassa bhāvo, tasmā pāmojjasabhāvattāti attho. <bold>Sītalattasabhāvato</bold>ti byāpādagginā santāpiyamānassa cittassa nibbāpanavasena sītalattasabhāvattā.</paragraph>
    <paragraph line="122" number="914-6"><bold>Savipphārikabhāvenā</bold>ti yoniso saṅkappavasena kāmavitakkādiṃ madditvā pavattanato savipphārikasabhāvena. <bold>Nekkhammādipavattito</bold>ti ettha nekkhamma-ggahaṇena brahmavihāravajjaṃ <pageBreak edition="Myanmar" number="2.0243" /> paṭhamajjhānaṃ gahitaṃ. <bold>Ādi</bold>-saddena tīsu brahmavihāresu paṭhamajjhānaṃ gahitanti vadanti. <bold>Avūpasantabhāvassā</bold>ti uddhaccassa sarūpakathanena taṃsahavattino anutāpasabhāvassa kukkuccassāpi sarūpaṃ kathitamevāti daṭṭhabbaṃ. Tathā <bold>sayañcevātisantato</bold>ti uddhaccapaṭipakkhasabhāvavacanena kukkuccapaṭipakkho pītibhāvopi. Tenāha <bold>‘‘sukhaṃ uddhaccakukkuccadvayassā’’</bold>ti. <bold>Matiyā anurūpattā</bold>ti paññāya anurūpattā. Tathā ca vuttaṃ <bold>ācariyadhammapāla</bold>ttherena ‘‘vicāro vicikicchāya paṭipakkho ārammaṇe anumajjanavasena paññāpatirūpakasabhāvattā’’ti. Potthakesu pana ‘‘pītiyā anurūpattā’’ti pāṭho dissati, tassa ca vicāro anumajjanasabhāvavantatāya pīti viya ārammaṇe anivattanto ogāhetvā pavattatīti pītiyā anurūpattā sandehasabhāvattā ārammaṇaṃ anajjhogāhetvā pavattamānāya vicikicchāya paṭipakkhoti atthaṃ vadanti.</paragraph>
    <paragraph line="123" number="917"><bold>Tividhakalyāṇa</bold>nti ādimajjhapariyosānakalyāṇatāsaṅkhātāhi paṭipadāvisuddhiādīhi tividhakalyāṇatāhi yuttaṃ. Yathāha ‘‘paṭhamassa jhānassa paṭipadāvisuddhi ādi, upekkhānubrūhanā majjhe, sampahaṃsanā pariyosāna’’nti (paṭi. ma. 1.158). Tattha pubbabhāgapaṭipadāvasena jhānassa paripanthato visujjhanaṃ paṭipadāvisuddhi nāma, sā pana yasmā jhānassa uppādakkhaṇe labbhati, tasmā vuttaṃ ‘‘paṭipadāvisuddhi ādī’’ti. Visodhetabbatādīnaṃ abhāvato jhānapariyāpannāya tatramajjhattupekkhāya kiccanipphattiyā anubrūhanā upekkhānubrūhanā nāma. Sā panāyaṃ visesato jhānassa ṭhitikkhaṇe labbhati. Tena vuttaṃ ‘‘upekkhānubrūhanā majjhe’’ti. Tattha <pageBreak edition="Myanmar" number="2.0244" /> dhammānaṃ anativattanādisādhakassa ñāṇassa kiccanipphattivasena pariyodapanā sampahaṃsanā <pageBreak edition="Vipassana Research Institut" number="2.0182" /> nāma. Sā jhānassa osānakkhaṇe pākaṭā hotīti vuttaṃ ‘‘sampahaṃsanā pariyosāna’’nti.</paragraph>
    <paragraph line="124"><bold>Abhayagirivāsino</bold> ‘‘paṭipadāvisuddhi nāma sasambhāriko upacāro, upekkhānubrūhanā nāma appanā, sampahaṃsanā nāma paccavekkhaṇā’’ti (visuddhi. 1.75) evaṃ paṭipadāvisuddhiādike vaṇṇenti, taṃ ayuttaṃ. Evañhi sati ajhānadhammehi jhānadhammassa guṇasaṃkittanaṃ nāma kataṃ hoti. Na hi bhūmantaraṃ bhūmantarapariyāpannaṃ hoti, antoappanāyameva āgamanavasena paṭipadāvisuddhi, tatramajjhattupekkhāya kiccanipphattiādīhi upekkhānubrūhanādayo ca veditabbā. Evañca katvā vuttaṃ bhagavatā ‘‘ekattagataṃ cittaṃ paṭipadāvisuddhipakkhantarañceva hoti upekkhānubrūhitañca ñāṇena sampahaṃsita’’nti (paṭi. ma. 1.158). Ettha hi <bold>ekattagataṃ citta</bold>nti indriyānaṃ ekarasabhāvena, ekaggatāya ca sikhappattiyā tadanuguṇaekattagataṃ sasampayuttamappanācittaṃ, tasseva paṭipadāvisuddhipakkhandanādi pakkhantaraṃ vuccati.</paragraph>
    <paragraph line="125"><bold>Dasalakkhaṇasaṃyuta</bold>nti ‘‘ādimhi tīṇi lakkhaṇāni, majjhe tīṇi, pariyosāne cattārī’’ti evaṃ dasaparimāṇehi appanāya lakkhitabbabhāvena lakkhaṇasaṅkhātehi paripanthato visuddhijhānādīhi saṃyuttaṃ. Vuttañhetaṃ –</paragraph>
    <indent line="126">‘‘Paṭhamassa jhānassa paṭipadāvisuddhi ādi. Ādissa kati lakkhaṇāni? Ādissa tīṇi lakkhaṇāni. Yo tassa paripantho, tato cittaṃ visujjhati, visuddhattā cittaṃ majjhimaṃ samathanimittaṃ paṭipajjati, paṭipannattā <pageBreak edition="Myanmar" number="2.0245" /> tattha cittaṃ pakkhandati, yañca paripanthato cittaṃ visujjhati, yañca visuddhattā cittaṃ majjhimaṃ samathanimittaṃ paṭipajjati, yañca paṭipannattā tattha cittaṃ pakkhandati, paṭhamassa jhānassa paṭipadāvisuddhi ādi, ādissa imāni tīṇi lakkhaṇāni. Tena vuccati paṭhamaṃ jhānaṃ ādikalyāṇañceva hoti lakkhaṇasampannañca.</indent>
    <indent line="127">‘‘Paṭhamassa jhānassa upekkhānubrūhanā majjhe, majjhassa kati lakkhaṇāni? Majjhassa tīṇi lakkhaṇāni. Visuddhaṃ cittaṃ ajjhupekkhati, samathapaṭipannaṃ ajjhupekkhati <pageBreak edition="Vipassana Research Institut" number="2.0183" />, ekattupaṭṭhānaṃ ajjhupekkhati, yañca visuddhaṃ cittaṃ ajjhupekkhati, yañca samathapaṭipannaṃ ajjhupekkhati, yañca ekattupaṭṭhānaṃ ajjhupekkhati, paṭhamassa jhānassa upekkhānubrūhanā majjhe, majjhassa imāni tīṇi lakkhaṇāni. Tena vuccati paṭhamaṃ jhānaṃ majjhekalyāṇañceva hoti lakkhaṇasampannañca.</indent>
    <indent line="128">‘‘Paṭhamassa jhānassa sampahaṃsanā pariyosānaṃ. Pariyosānassa kati lakkhaṇāni? Pariyosānassa cattāri lakkhaṇāni. Tattha jātānaṃ dhammānaṃ anativattanaṭṭhena sampahaṃsanā, indriyānaṃ ekarasaṭṭhena sampahaṃsanā, tadupagavīriyavāhanaṭṭhena sampahaṃsanā, āsevanaṭṭhena sampahaṃsanā, paṭhamassa jhānassa sampahaṃsanā pariyosānaṃ, pariyosānassa imāni cattāri lakkhaṇāni. Tena vuccati paṭhamaṃ jhānaṃ pariyosānakalyāṇañceva hoti lakkhaṇasampannañcā’’ti (paṭi. ma. 1.158).</indent>
    <paragraph line="129">Ettha ca gotrabhucittassa nānāvajjanavīthiyaṃ uppajjanārahaparipanthato visujjhanato tadāgamanavasena jhānacittassa visujjhanākāraṃ sandhāya ‘‘yo tassa paripantho, tato cittaṃ visujjhatī’’ti vuttaṃ. Gotrabhucittasseva tathā visuddhattā <pageBreak edition="Myanmar" number="2.0246" /> āvaraṇavirahitaṃ hutvā ekattanayena majjhimasamathanimittasaṅkhātaṃ samappavattaṃ appanāsamādhipaṭipajjanaṃ sandhāya ‘‘visuddhattā cittaṃ majjhimasamathanimittaṃ paṭipajjatī’’ti vuttaṃ. Tathā hi khīrasseva dadhibhāvābhāvepi tadeva khīraṃ dadhisampannantiādīsu viya gotrabhucittassa appanābhāvābhāvepi ekasantatipariṇāmūpagamanavasena taṃ majjhimaṃ samathanimittaṃ līnuddhaccasaṅkhātaantadvayānupagamanena majjhimaṃ paccanīkavūpasamanato yathā samathasaṅkhātaṃ yogino sukhavisesānaṃ kāraṇabhāvato nimittabhūtaṃ appanāsamādhiṃ paṭipajjati nāma, tathā paṭipannattā pana samāhitabhāvūpagamanena ekattanayavaseneva tattha pakkhandanaṃ sandhāya ‘‘paṭipannattā tattha cittaṃ pakkhandatī’’ti vuttaṃ. Ekattanayañhi vinā gotrabhussa appanāpakkhandanaṃ natthi. Evaṃ tāva purimacitte vijjamānākārassa idha nibbattiyā jhānaṃ uppādakkhaṇe tividhalakkhaṇasampannaṃ nāma. Yathā hi lokiyavipassanāya kiccanipphattiyā lokuttaramaggo ‘‘vipassanā’’ti vuccati, evaṃ visuddhassa pana tassa puna visodhane byāpārākaraṇato tatramajjhattupekkhākiccavasena puggalassa ajjhupekkhanato vuttaṃ ‘‘visuddhaṃ cittaṃ ajjhupekkhatī’’ti. Appanāsamādhibhāvūpagamanena samathavippaṭipannassa puna samādhāne byāpārākaraṇato vuttaṃ ‘‘samathapaṭipannaṃ cittaṃ ajjhupekkhatī’’ti.</paragraph>
    <paragraph line="130">Evaṃ <pageBreak edition="Vipassana Research Institut" number="2.0184" /> samathapaṭipannabhāvatoyeva pubbe ‘‘kathaṃ nu kho kilesasaṃsaggaṃ pajaheyya’’nti paṭipannassa idāni samathapaṭipattiyā tassa pahīnattā pāpamittasaṃsaggaṃ pahāya ekassa viharato sappurisassa viya ekattena upaṭṭhitassa jhānacittassa puna ekattupaṭṭhāne byāpārākaraṇaṃ sandhāya ‘‘ekattupaṭṭhānaṃ ajjhupekkhatī’’ti vuttaṃ. Evaṃ tatramajjhattupekkhāya kiccavasena jhānaṃ majjhe tividhalakkhaṇasampannaṃ nāma hoti. Pubbabhāgappavattapārihāriyañāṇena cittassa saṃkilesavodānakaradhammesu <pageBreak edition="Myanmar" number="2.0247" /> ādīnavānisaṃsaṃ disvā yathā tattha jātānaṃ dhammānaṃ aññamaññānativattanaṃ hoti, tathā bhāvanāya sampahaṃsitattā visodhitattā tatramajjhattupekkhāya vasena anubrūhite citte samādhipaññāsaṅkhātayuganaddhadhammānaṃ aññamaññānativattiyā pavattanaṃ sandhāya vuttaṃ ‘‘tattha jātānaṃ dhammānaṃ anativattanaṭṭhena sampahaṃsanā’’ti. Saddhāpañcamakānaṃ indriyānaṃ nānākilesehi vimuttattā vimuttivasena ekarasataṃ sandhāya vuttaṃ ‘‘indriyānaṃ ekarasaṭṭhena sampahaṃsanā’’ti. Tesaṃ anativattanasampahaṃsanānaṃ anurūpavasena alīnaṃ anuddhataṃ hutvā vīriyassa pavattiṃ sandhāya ‘‘tadupagavīriyavāhanaṭṭhena sampahaṃsanā’’ti vuttaṃ. Yā panassa tasmiṃ khaṇe pavattā āsevanā, uppādato paṭṭhāya ṭhitipariyosānānaṃ āsevanapaccayabhāvavasena pavattākāro, taṃ sandhāya ‘‘āsevanaṭṭhena sampahaṃsanā’’ti vuttaṃ. Evaṃ dhammānaṃ anativattanādibhāvasādhanena pariyodāpakassa ñāṇassa kiccavasena jhānapariyosāne catūhi lakkhaṇehi sampannaṃ nāmāti veditabbaṃ.</paragraph>
    <paragraph line="131" number="919-20"><bold>Visodhetvāna pāpake</bold>ti pāripanthike dhamme visesena sodhetvā sayaṃ pahānamatte aṭṭhatvā atisayappahānavasena puna sodhetvāti vuttaṃ hoti. <bold>Cittabhāvanavepulla</bold>nti samādhibhāvanāya vipulabhāvaṃ. Yathā hi bhāvanāvasena nimittassa uppatti, evamassa bhāvanāvasena vaḍḍhanampi, tasmā ekaṅgulādivasena nimittaṃ vaḍḍhayantassa punappunaṃ bahulīkārena jhānabhāvanāpi vuḍḍhiṃ viruḷhiṃ, abhiññāvasena ca vepullaṃ āpajjati. Tena vuttaṃ <bold>‘‘cittabhāvanavepullaṃ…pe… vaḍḍhetabba’’</bold>nti.</paragraph>
    <paragraph line="132" number="921-3"><bold>Vaḍḍhanābhūmiyo dvevā</bold>ti vaḍḍhanaṭṭhānāni dveyeva. Dvīsu ṭhānesu avassaṃ ekattaṃ vaḍḍhetabbanti ācariyā. <bold>Tatrā</bold>ti sāmiatthe bhummavacanaṃ, tassāti attho. <bold>Tatrā</bold>ti <pageBreak edition="Myanmar" number="2.0248" /> vā dvīsu bhūmīsu. <bold>Kasitabbaṃ…pe… yathicchaka</bold>nti yathā nāma kassako kasitabbaṭṭhānaṃ naṅgalena paricchinditvā paricchedabbhantaraṃ kasituṃ taṃ ṭhānaṃ paricchindati, evamevaṃ ekaṅguladvaṅgulativaṅgulacaturaṅgulamattaṃ <pageBreak edition="Vipassana Research Institut" number="2.0185" /> manasā paricchinditvā paricchinditvā yathāparicchedaṃ vaḍḍhetabbaṃ. Tato vidatthiratanappamukhapariveṇavihārasīmānaṃ, gāmanigamajanapadarajjasamuddasīmānañca paricchedavasena vaḍḍhayantena cakkavāḷaparicchedaṃ katvā vā tato vāpi uttari paricchinditvā vaḍḍhetabbaṃ. Tena vuttaṃ <bold>‘‘yathicchakaṃ vaḍḍhetabba’’</bold>nti. Aparicchinditvā pana na vaḍḍhetabbaṃ. Na hi aparicchede bhāvanā pavattati. Tathā ca vuttaṃ ‘‘santake no anantake’’ti. Evaṃ vaḍḍhitañca taṃ nimittaṃ vaḍḍhitavaḍḍhitaṭṭhāne pathaviyā ukkūlavikūlanadīviduggapabbatavisamesu saṅkusatasamabbhāhataṃ usabhacammaṃ viya hoti.</paragraph>
    <paragraph line="133" number="924-6"> Tasmiṃ pana nimitte pattapaṭhamajjhānena ādikammikena idāneva dutiyajjhānādiadhigamāya ussāhaṃ akatvā tasmiṃyeva paṭhamajjhāne pañcahākārehi suciṇṇavasinā bhavitabbanti dassetuṃ <bold>‘‘pattepī’’</bold>tiādi vuttaṃ. Suciṇṇo vaso vasibhāvo etenāti <bold>suciṇṇavasinā,</bold> suṭṭhu āsevitavasināti attho. Katamā tā vasiyo, yāsaṃ vasenāyaṃ pañcahākārehi suciṇṇavasīti āha <bold>‘‘āvajjana’’</bold>ntiādi. Tattha <bold>āvajjana</bold>nti na āvajjanamattameva adhippetaṃ āvajjanavasitāya adhippetattā. Āvajjanāya pana uppannāya javanehipi bhavitabbaṃ. Tāni ca kho āvajjanakapparatāya cittābhinīhārassa yathāvajjitavasena honti. Adhigamena samaṃ, sasampayuttassa jhānassa sammā āpajjanaṃ paṭipajjanaṃ <bold>samāpatti</bold>. Abhibhuyya ṭhapanaṃ, adhiṭṭhānaṃ viyāti vā <bold>adhiṭṭhānaṃ. Vasitā</bold>ti etesu āvajjanādīsu yathāruci pavattiyo <pageBreak edition="Myanmar" number="2.0249" />, yatthicchakaṃ, yadicchakaṃ, yāvaticchakaṃ pavattituṃ samatthabhāvo.</paragraph>
    <paragraph line="134">Tattha paṭhamajjhānato vuṭṭhāya paṭhamaṃ vitakkaṃ āvajjayato bhavaṅgaṃ upacchinditvā uppannāvajjanānantaraṃ vitakkārammaṇāneva cattāri, pañca vā javanāni javanti, tato dve bhavaṅgāni, tato puna vicārārammaṇaṃ āvajjanaṃ vuttanayeneva javanānīti evaṃ pañcasu jhānaṅgesu paṭipāṭiyā nirantaraṃ cittaṃ pesetuṃ samatthabhāvo, tattha adandhāyitattaṃ <bold>āvajjanavasitā</bold> nāma. Samāpajjitukāmatānantaraṃ dvīsu bhavaṅgesu uppannesu bhavaṅgaṃ upacchinditvā uppannāvajjanānantaraṃ samāpajjituṃ samatthatā <bold>samāpajjanavasitā</bold> nāma. Ayañca matthakappattā āvajjanasamāpajjanā satthu yamakapāṭihāriyakāladhammadesanādīsu labbhati. Dhammasenāpatissa yakkhena sīse pahāradānasamaye, mahāmoggallānattherassa nandopanandadamanasamaye vā labbhati, aññattha pana tato dandhāyeva, setu viya sīghasotāya nadiyā oghaṃ bhavaṅgavegaṃ upacchinditvā yathāparicchinnakālaṃ <pageBreak edition="Vipassana Research Institut" number="2.0186" /> jhānaṃ ṭhapetuṃ samatthatā, bhavaṅgapātato rakkhaṇayogyatā <bold>adhiṭṭhānavasitā</bold> nāma. Yathāparicchinnakālaṃ atikkamituṃ adatvā jhānato vuṭṭhānasamatthatā <bold>vuṭṭhānavasitā</bold> nāma.</paragraph>
    <paragraph line="135">Atha vā yathāparicchinnakālato upari gantuṃ adatvā ṭhapanasamatthatā adhiṭṭhānavasitā nāma. Paricchinnakālato anto avuṭṭhahitvā yathākālavaseneva vuṭṭhānasamatthatā vuṭṭhānavasitā nāma. Atha vā vuttanayeneva paricchinnakālato anūnaṃ katvā samāpattiṃ ṭhapetuṃ samatthatāva adhiṭṭhānavasitā nāma. Kālaparicchedaṃ atikkamitvā vuṭṭhitassapi niddālukassa paṭibujjhitvā punappunaṃ niddokkamanaṃ viya vuṭṭhitasamāpattimeva punappunaṃ asamāpajjitvā vuṭṭhānasamatthatā, tattha ālayākaraṇayogyatā ca vuṭṭhānavasitā nāma.</paragraph>
    <paragraph line="136"><bold>Paccavekkhaṇavasitā</bold><pageBreak edition="Myanmar" number="2.0250" /> pana āvajjanavasitāya eva saṅgahitā. Paccavekkhaṇajavanāneva hi tesaṃ tesaṃ jhānaṅgānaṃ āvajjanānantaraṃ pavattāni, tasmā yadaggena āvajjanavasiyā siddhi, tadaggena paccavekkhaṇavasitā siddhāti veditabbaṃ. Keci pana jhānaṅgānaṃ apākaṭabhāvepi tesu nirantaraṃ āvajjanāya pavattanasamatthatā āvajjanavasitā nāma, tesaṃ yathāsabhāvapaccavekkhaṇavasena javanappavattanasamatthatā paccavekkhaṇavasitā nāma. Atha vā satipi sattannaṃ javanānaṃ pavattiyaṃ nirantaraṃ āvajjanasamatthatā āvajjanavasitā nāma, vasitābalena sattamajavanaṃ appatvā catupañcajavaneheva paccavekkhaṇasamatthatā paccavekkhaṇavasitā nāma. Atha vā ñāṇavippayuttacittehi paccavekkhituṃ asamatthabhāvepi ‘‘paccavekkhissāmī’’ti uppannaāvajjanānantarameva bhavaṅgesu kālaṃ avītināmetvā sīghameva āvajjituṃ samatthatā āvajjanavasitā nāma, vasitābalena, paccavekkhaṇabalena ñāṇavippayuttacittehipi paccavekkhituṃ samatthatā paccavekkhaṇavasitā nāmāti vadanti. Yasmā panetā yathāvuttaniyāmena punappunaṃ āvajjanādinā sādhetabbā, tasmā vuttaṃ ‘‘āvajjitvā’’tiādi.</paragraph>
    <paragraph line="137" number="927"> Imesu pana ādikammikena samāpajjanabahuleneva bhavitabbaṃ, na paccavekkhaṇabahulena. Paccavekkhaṇabahulassa hi jhānaṅgāni thūlāni dubbalāni hutvā upaṭṭhahanti, athassa tāni eva upaṭṭhitattā upari ussukkanāya paccayataṃ nāpajjanti, so appaguṇe jhāne ussukkamāno paṭhamajjhānāva parihāyati, na ca sakkoti dutiyaṃ adhigantuṃ. Tena vuttaṃ <bold>‘‘paṭhame</bold><pageBreak edition="Vipassana Research Institut" number="2.0187" /><bold>avasippatte’’</bold>tiādi. <bold>Ubhato bhaṭṭho</bold>ti puna paṭhamajjhānaṃ samāpajjituṃ na sakkotīti adhippāyo. Vuttañhetaṃ bhagavatā –</paragraph>
    <indent line="138">‘‘Idhekacco <pageBreak edition="Myanmar" number="2.0251" /> bhikkhu bālo abyatto akhettaññū akusalo vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati, so taṃ nimittaṃ nāsevati, na bhāveti, na bahuliṃ karoti, na svādhiṭṭhitaṃ adhiṭṭhāti. Tassa evaṃ hoti ‘yaṃnūnāhaṃ vitakkavicārānaṃ vūpasamā…pe… dutiyaṃ jhānaṃ upasampajja vihareyya’nti, so na sakkoti vitakkavicārānaṃ vūpasamā…pe… dutiyaṃ jhānaṃ upasampajja viharituṃ. Tassa evaṃ hoti ‘yaṃnūnāhaṃ vivicceva kāmehi…pe… paṭhamaṃ jhānaṃ upasampajja vihareyya’nti, so na sakkoti vivicceva kāmehi…pe… paṭhamaṃ jhānaṃ upasampajja viharituṃ, ayaṃ vuccati, bhikkhave, bhikkhu ubhato bhaṭṭho ubhato parihīno’’ti (a. ni. 9.35).</indent>
    <paragraph line="139" number="928-31"><bold>Kāmassahagatā…pe… carantī</bold>ti ārammaṇavasena kāmasahagatā hutvā saññā ceva manasikārā ca samudācaranti. Saññāsīsena cettha taṃsahagato cittuppādo gahito, manakkāra-ggahaṇena āvajjananti daṭṭhabbaṃ. Kāmānupakkhandānaṃ saññāmanasikārānaṃ vasena hānaṃ parihāniṃ bhajatīti <bold>hānabhāgiyaṃ</bold>. Keci pana ‘‘saṃkilesanti hānabhāgiyo dhammo’ti (vibha. 828) vacanato hānabhāgiyā kāmasaññādikāti tehi parihāpiyamānaṃ jhānampi kāraṇūpacārena hānabhāgiyaṃ nāmā’’ti vadanti. <bold>Tadanudhammatā satī</bold>ti tasseva jhānassa anudhammatā ārammaṇavasena tadanugatā satipatirūpakā nikanti. <bold>Atakkasahitā</bold>ti avitakkaṃ dutiyajjhānaṃ pattukāmassa taṃ santato, manasi karoto ārammaṇavasena taṃsahagatā. <bold>Visesabhāgiya</bold>nti visesabhūtassa dutiyajjhānassa padaṭṭhānatāya taṃ bhajatīti <pageBreak edition="Myanmar" number="2.0252" /> visesabhāgiyaṃ. <bold>Nibbidāsaṃyutā</bold>ti vipassanārammaṇā.</paragraph>
    <paragraph line="140" number="932-5"><bold>Paguṇato</bold>ti vasitappattato. <bold>Āsannākusalārikā</bold>ti nīvaraṇappahānassa taṃpaṭhamatāya āsannanīvaraṇapaccatthikā. Thūlaṃ nāma vipulampi pheggu viya sukhabhañjanīyanti āha <bold>‘‘thūlattā…pe… dubbalā’’</bold>ti. <bold>Tato</bold>ti dutiyajjhānato. Dubbalāni aṅgāni imissāti <bold>aṅgadubbalā. Santato cintayitvā</bold>ti paṭhamajjhāne viya oḷārikaṅgānaṃ abhāvato, santadhammasamaṅgitāya <pageBreak edition="Vipassana Research Institut" number="2.0188" /> ca santanti evaṃ santavasena manasi katvā. Kiñcāpi hi ye dhammā dutiyajjhāne pītisukhādayo, te paṭhamajjhānepi santi, tehi pana te santatarā, paṇītatarā ca honti. <bold>Nikanti</bold>nti nikāmanaṃ apekkhanti attho. <bold>Pariyādāyā</bold>ti khepetvā, vikkhambhetvāti attho.</paragraph>
    <paragraph line="141" number="943-4"><bold>Sampasādana</bold>nti sampasādanasaṅkhātāya saddhāya yogato jhānampi sampasādanaṃ nīlavaṇṇayogato nīlavatthaṃ viya. Nanu cāyaṃ saddhā paṭhamajjhānepi atthi, kasmā idameva ‘‘sampasādana’’nti vuttanti? Vuccate – paṭhamajjhānaṃ vitakkavicārakkhobhena vīcitaraṅgasamākulamiva jalaṃ na suppasannaṃ hoti, tasmā satipi saddhāya taṃ sampasādananti na vuttaṃ. Imasmiṃ pana vitakkavicārakkhobhābhāvena laddhokāsā balavatī saddhā, tasmā balavasaddhāya samannāgatattā idameva ‘‘sampasādana’’nti vuttaṃ. <bold>Ajjhatta</bold>nti niyakajjhattaṃ, attani jātaṃ, attano santāne nibbattanti attho. Tīṇi aṅgāni imassāti <bold>tivaṅgikaṃ. Sesa</bold>nti pītiādīnaṃ aññehi balavabhāvo, tiṇṇaṃ catunnaṃ vā javanānaṃ parikammopacārānulomagotrabhubhāvo, chaṭṭhe sattame vā appanāyānuppatti ekacittakkhaṇatā, tato bhavaṅgapāto, puna bhavaṅgaṃ vicchinditvā paccavekkhaṇatthāya āvajjanaṃ, tato jhānapaccavekkhaṇanti idaṃ sabbaṃ <pageBreak edition="Myanmar" number="2.0253" /> vuttāvasesaṃ <bold>heṭṭhā</bold> paṭhamajjhāne vuttanayeneva samupalakkhitabbaṃ.</paragraph>
    <paragraph line="142" number="948-9"><bold>Piyato</bold>ti kāmayato. <bold>Uppilāpana</bold>nti kāmañcāyaṃ pariggahesu apariccattapemassa anādīnavadassino taṇhāsahagatāya pītiyā pavattiākāro, idha ca dutiyajjhānapīti adhippetā, tathāpi sabbaso pītiyaṃ avirattassāpi anubandheyyāti uppilāpanaṃ idha ādīnavavasena vuttaṃ. Atha vā dutiyajjhānasseva tatiyajjhānaṃ viya ahutvā uppilāpanākārena pavatti uppilāpanaṃ viyāti uppilāpananti vuttaṃ. Tatiyaṃ santato disvāti sambandho.</paragraph>
    <paragraph line="143" number="957-8"><bold>Satiyā sampajaññena sampanna</bold>nti saraṇalakkhaṇāya satiyā, asammohalakkhaṇena sampajaññena ca sampannaṃ. Kāmaṃ purimajjhānesupi satisampajaññaṃ atthi, na hi muṭṭhassatissa, asampajānato ca upacāramattampi sampajjati, pageva appanā, yebhuyyena pana avippayogībhāvena pavattamānesu pītisukhesu pītisaṅkhātassa oḷārikaṅgassa pahāne sukhumatāya idha sātisayo satisampajaññabyāpāroti idheva satisampajaññasampannatā vuttāti veditabbā. <bold>Ekaṅgahīna</bold>nti <pageBreak edition="Vipassana Research Institut" number="2.0189" /> pītiyā pahīnabhāvena ekaṅgavippahīnaṃ. Sā panesā dutiyajjhānassa vitakkavicārā viya appanākkhaṇeyeva pahīyati. Tenassa sā ‘‘pahānaṅga’’nti vuccati.</paragraph>
    <paragraph line="144" number="972"> Somanassassa pahīnattā āha <bold>‘‘ekaṅgavippahīna’’</bold>nti. Tañca pana somanassaṃ ekavīthiyaṃ purimajavanesuyeva pahīyati.</paragraph>
    <paragraph line="145" number="974"> Purimajjhānesu parikammādivasena pavattānaṃ kāmāvacarajavanānaṃ ekasadisattā idha labbhamānaṃ kañci visesaṃ dassetuṃ <bold>‘‘yasmā’’</bold>tiādi vuttaṃ. <bold>Āsevanaṃ na hotī</bold>ti āsevanapaccayena paccayo na hoti. Ayañhettha adhippāyo <pageBreak edition="Myanmar" number="2.0254" /> – yasmā padantarasaṅgahitassa attano sabhāvaggāhāpanasaṅkhātaāsevanapaccayattābhāvato sukhavedanā upekkhāvedanāya āsevanapaccayena paccayo na hoti, catutthajjhāneva upekkhāvedanāya bhavitabbaṃ sātisayaṃ sukhavirāgabhāvanattā, tasmā idha appanāvīthiyaṃ upekkhāsampayuttajavaneheva bhavitabbanti.</paragraph>
    <paragraph line="146" number="976"> Evaṃ catukkanayavasena jhānappabhedaṃ dassetvā idāni pañcakanayampi dassetuṃ <bold>‘‘yaṃ catukkanaye’’</bold>tiādi vuttaṃ. <bold>Dvidhā pana katvānā</bold>ti vitakkavicārānaṃ visuṃ visuṃ pahānaṅgavasena gaṇanato dvidhā katvā. <bold>Dutiyaṃ tatiyaṃ kata</bold>nti avitakkavicāramattaṃ avitakkaavicāranti evaṃ dutiyajjhānañceva tatiyajjhānañca kataṃ abhidhammeti adhippāyo. Suttantesu hi pañcakanayo sarūpato na gahito, kasmā pana abhidhamme gahitoti? Puggalajjhāsayato, sannisinnadevaparisāya hi yesaṃ paṭhamajjhāne vitakko eva oḷārikato upaṭṭhāti, itare santato, tesaṃ caturaṅgikaṃ avitakkavicāramattaṃ dutiyajjhānaṃ katvā pañcakanayena desesi. Yesaṃ vitakkavicārā oḷārikato upaṭṭhitā, tato tesaṃ avitakkaavicāraṃ tivaṅgikaṃ katvā catukkanayena desesi. Yesaṃ vitakkova oḷārikato upaṭṭhāti, tehi taṃ atikkamitvā caturaṅgikaṃ dutiyajjhānaṃ uppādetuṃ sakkā. Yesaṃ vitakkavicārā, tehi dvepi ekato atikkamitvā tivaṅgikaṃ dutiyajjhānaṃ uppādetuṃ sakkā.</paragraph>
    <paragraph line="147" number="979"> Atthabyañjanavasena suṭṭhu madhuraṃ, tatoyeva varataraṃ vacanaṃ yassa soyaṃ <bold>sumadhuravarataravacano. Kaṃ nu janaṃ neva rañjayati,</bold> na hi ekampi na rañjayati. <bold>Atinisita</bold><pageBreak edition="Vipassana Research Institut" number="2.0190" /><bold>…pe… nīyoya</bold>nti <pageBreak edition="Myanmar" number="2.0255" /> atitikhiṇabuddhippasādehi janehi vedanīyo ayaṃ gantho, paricchedoti vā adhippāyo.</paragraph>
    <centered line="148">Iti abhidhammatthavikāsiniyā nāma</centered>
    <centered line="149">Abhidhammāvatārasaṃvaṇṇanāya</centered>
    <centered line="150">Rūpāvacarasamādhibhāvanāniddesavaṇṇanā niṭṭhitā.</centered>
  </content>
</document>