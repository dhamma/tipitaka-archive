<?xml version="1.0"?>
<document>
<metadata>
<normativeSource>http://tipitaka.org/romn/cscd/abh08t.nrf10.xml</normativeSource>
<archivePath>roman/tika/abhidhammapitaka (tika)/abhidhammavatara-puranatika/11. ekadasamo paricchedo.xml</archivePath>
<titlePath>11. Ekādasamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">11. Ekādasamo paricchedo</chapter>
<subhead line="2">Nibbānaniddesavaṇṇanā</subhead>
<paragraph line="3" number="769"><bold>Bhavābhavaṃ</bold><pageBreak edition="M" number="0.0111" /><bold>vinanato</bold>ti khuddakaṃ, mahantaṃ bhavaṃ sibbanato. <bold>Sabbūpadhipaṭinissaggo</bold>ti sabbehi saṅkhārūpadhikilesūpadhikhandhūpadhīhi paṭinissajjanaṃ. <bold>Accutirasaṃ</bold> acutisampattikaṃ. <bold>Nibbānaṃ puṭṭhenā</bold>ti sugatena nibbānaṃ puṭṭhena sāriputtattherena. <bold>Ubhinnaṃ suttāna</bold>nti dhammasenāpativuttānaṃ <pageBreak edition="V" number="1.0091" /> dvinnaṃ suttānanti attho. <bold>Khayassa upanissayattā</bold>ti khayassa balavakāraṇattā. Puthūnaṃ dhammānaṃ appamattakkhaṇe rāgādikkhayamattaṃ nibbānaṃ bhaveyya. Sabbe bālaputhujjanā samadhigatanibbānā sacchikatanirodhā bhaveyyuṃ. <bold>Kiñca bhiyyo</bold> kiṃ uttari kāraṇañca atthīti attho. Rāgādīnaṃ saṅkhatattā tesaṃ saṅkhatānaṃ nibbānaṃ saṅkhatalakkhaṇaṃ bhaveyya. <bold>Kiṃ panetthā</bold>ti etesu khaṇesu kiṃ pana khaṇe tvaṃ vadesi. <bold>Khīṇesvevā</bold>ti bhavādīsu khīṇesu eva. <bold>Niruttaro</bold>ti nipphannahāro.</paragraph>
<paragraph line="4" number="771"><bold>Assaddho</bold>ti bāhirasaddhāya virahito. <bold>Vantāso</bold>ti vantā vamitā āsā taṇhā yenāti vantāso.</paragraph>
<paragraph line="5"><bold>Nissaraṇiyā</bold>ti nissaraṇe niyuttā. <bold>Yadidaṃ nekkhammaṃ</bold> yaṃ idaṃ kāmānaṃ etaṃ nissaraṇaṃ nirodho, <bold>tassa</bold> kiñcibhūtassa saṅkhatassa paṭiccasamuppannadhammajātassa nirodho nissaraṇanti, <bold>evaṃ</bold> iminā pakārena vuttassa <bold>tassa</bold> nissaraṇanāmakassa abhāvappattidosato nissaraṇanāmakānaṃ paṭhamajjhānaākāsānañcāyatanānampi abhāvo bhaveyya. <bold>Atthi nissaraṇa</bold>nti atthi nibbānaṃ. <bold>Uppādādīna</bold>nti uppādaṭṭhitibhaṅgānaṃ. <bold>Papañcābhāvato</bold>ti taṇhāmānadiṭṭhīnaṃ abhāvato.</paragraph>
<paragraph line="6" number="772"><bold>Apalokita</bold>nti adassanadhammaṃ.</paragraph>
<paragraph line="7" number="774"><bold>Abyāpajjha</bold>nti nidukkhaṃ. <bold>Akkhara</bold>nti akharaṃ.</paragraph>
<paragraph line="8" number="777"> Saddhābuddhikaraṃ <pageBreak edition="M" number="0.0112" /><bold>tathāgatamate</bold> jinavacane sammohaviddhaṃsanaṃ <bold>paññāsambhavaṃ</bold> paññākāraṇaṃ sampasādanakaraṃ. <bold>Atthabyañjanasālina</bold>nti atthabyañjanasāravantaṃ sumadhuraṃ <bold>sāraññu</bold> jinasāsanasāraññū <bold>vimhāpanaṃ</bold> accherakaraṃ <bold>imaṃ</bold> evaṃ vuttappakāraṃ abhidhammāvatāraṃ yo jānāti, so jano gambhīre <bold>nipuṇe</bold> nipuṇañāṇagocare abhidhammapiṭake padaṃ <bold>niṭṭhaṃ</bold> uttamasanniṭṭhānaṃ <bold>yāti</bold> pāpuṇāti.</paragraph>
<centered line="9">Iti abhidhammāvatāraṭīkāya</centered>
<centered line="10">Nibbānaniddesavaṇṇanā niṭṭhitā.</centered>
<centered line="11">Ekādasamo paricchedo.</centered>
</body>
</document>