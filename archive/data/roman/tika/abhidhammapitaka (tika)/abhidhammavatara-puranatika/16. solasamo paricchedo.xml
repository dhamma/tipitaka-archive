<?xml version="1.0"?>
<document>
<metadata>
<normativeSource>http://tipitaka.org/romn/cscd/abh08t.nrf15.xml</normativeSource>
<archivePath>roman/tika/abhidhammapitaka (tika)/abhidhammavatara-puranatika/16. solasamo paricchedo.xml</archivePath>
<titlePath>16. Soḷasamo paricchedo - Abhidhammāvatāra-purāṇaṭīkā - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">16. Soḷasamo paricchedo</chapter>
<subhead line="2">Abhiññāniddesavaṇṇanā</subhead>
<paragraph line="3" number="1045"><bold>Satā</bold>ti <pageBreak edition="M" number="0.0123" /> satisampannena. <bold>Anuyoga</bold>nti vīriyaṃ.</paragraph>
<paragraph line="4" number="1047"> Yogāvacarabhikkhunā nibbattitāsu abhiññāsu <bold>assa</bold> yogāvacarassa bhikkhuno samādhibhāvanā <bold>niṭṭhaṃ</bold> pariyosānaṃ gatā siyā.</paragraph>
<paragraph line="5" number="1050"><bold>Dante</bold>ti dante ṭhite. <bold>Acale</bold>ti acale ṭhite.</paragraph>
<paragraph line="6" number="1052-4"> Abhiññāya pādakaṃ kāraṇaṃ <bold>abhiññāpādakaṃ</bold> yogī sataṃ vāpi sahassaṃ vāpi <bold>yadi</bold> sace icchati, abhiññāpādakaṃ jhānaṃ samāpajjitvā <bold>tato</bold> abhiññāpādakajhānato <bold>vuṭṭhāya</bold> vuṭṭhahitvā ‘‘sataṃ homi, sataṃ homi’’ iti evaṃ kāmāvacaraparikammamānasaṃ katvā abhiññāya pādakaṃ kāraṇabhūtaṃ jhānaṃ <bold>punādhiṭṭhāti</bold> puna āpajjitvā tato jhānato vuṭṭhāya puna adhiṭṭhāti <pageBreak edition="V" number="1.0103" />, sahādhiṭṭhānena cetasā adhiṭṭhānasaṅkhātena catutthajjhānacittena saha so yogī sataṃ hoti. Iddhividhañāṇaṃ.</paragraph>
<paragraph line="7" number="1067-8"><bold>Eso adhigatābhiñño</bold> yogī <bold>pādakārammaṇena</bold> catutthajjhānassa paṭibhāganimittasaṅkhātena ārammaṇena phuṭṭhe okāse gate pavatte pana sadde suṇāti. Dibbasotañāṇaṃ.</paragraph>
<paragraph line="8" number="1069"> Parassa cittaṃ pariyati paricchijjatīti cetopariyaṃ, tameva mānasaṃ <bold>cetopariyamānasaṃ</bold>.</paragraph>
<paragraph line="9" number="1070"><bold>Hadayaṃ pana nissāyā</bold>ti hadayavatthuṃ nissāya pavattamānalohitaṃ, hadayakose pavattaṃ ruhiranti attho.</paragraph>
<paragraph line="10" number="1075"><bold>Kāmāvacaracittañcāti</bold><pageBreak edition="M" number="0.0124" /> kāmāvacarasattānaṃ kāmāvacaracittañca. <bold>Rūpārūpesu</bold> rūpabhavārūpabhavesu sattānaṃ mānasañca. Kiṃ bhūtaṃ? Sarāgādippabhedakaṃ mānasaṃ sabbaṃ cetopariyañāṇaṃ jānāti. Cetopariyañāṇaṃ.</paragraph>
<paragraph line="11" number="1077-82"><bold>Nisajjā sabbapacchimā</bold>ti sabbesaṃ iriyāpathānaṃ pacchā jātā nisajjā bhikkhunā āvajjitabbā. <bold>Tato pabhuti</bold> tato sabbapacchimato nisajjāto pabhuti taṃ sabbaṃ pacchimanisajjaṃ ādiṃ katvā <bold>paṭilomakkamā</bold> paṭilomakkamena <bold>sabbaṃ</bold> attanā kataṃ āvajjitabbaṃ. Asmiṃ bhave <bold>yāva</bold> yattakaṃ kālaṃ <bold>sandhi</bold> paṭisandhi hoti, <bold>tāva</bold> tattakaṃ kālaṃ <bold>kataṃ</bold> kiriyaṃ tena bhikkhunā āvajjitabbaṃ. Purimasmiṃ bhavepi cutikkhaṇepi nibbattaṃ nāmarūpañca sādhukaṃ āvajjitabbaṃ. Cutikkhaṇe nibbatte tasmiṃ nāmarūpe evaṃ bhikkhunā āvajjitabbe yadā <bold>tadeva</bold> tameva nāmarūpaṃ ārammaṇaṃ katvā cutikkhaṇe manodvāre <bold>manakkāro</bold> manodvārāvajjanacittaṃ uppajjati. Pubbenivāsānussatiñāṇaṃ.</paragraph>
<paragraph line="12" number="1086-96"> Abhiññāpādakaṃ kasiṇārammaṇaṃ jhānaṃ abhinīhārakkhamaṃ katvā imesu tīsu kasiṇesu katapuññehi. <bold>Tasmā tamitaraṃ vāpī</bold>ti ālokakasiṇaṃ vā itaraṃ vāpi kasiṇadvayaṃ yathākkamaṃ <pageBreak edition="V" number="1.0104" /> uppādetvā upacārabhūmiyaṃyeva ṭhatvā <bold>taṃ</bold> ālokakasiṇaṃ ṭhapetabbaṃ. Appanaṃ paṇḍito na uppādeyya, sace uppādeti, <bold>taṃ</bold> ālokakasiṇaṃ <bold>pādakajjhānanissitaṃ</bold> pādakajjhānassa ārammaṇaṃ hoti. Vaḍḍhitassa jhānassa antogadhaṃ rūpaṃ tena yoginā passitabbaṃ <bold>bhave</bold> bhaveyya. Taṃ rūpaṃ <bold>passato</bold> passantassa <bold>tassa</bold> yogino parikammassa vāro atikkamati, <bold>tāvade</bold> tasmiṃyeva khaṇe ālokopi <bold>tassa</bold> yogino ālokopi khippaṃ antaradhāyati. <bold>Tasmiṃ</bold> āloke antarahite <pageBreak edition="M" number="0.0125" /><bold>rūpagataṃ</bold> rūpaṃ na dissati. Divasampi nisīditvā passato rūpadassanaṃ hoti.</paragraph>
<paragraph line="13" number="1100-1"><bold>Taṃcittasaṃyuta</bold>nti tena catutthajjhānena yuttaṃ cittaṃ. Anāgataṃsañāṇassa parikammaṃ, yathākammūpagassa ñāṇassa ca parikammaṃ. Dibbacakkhuñāṇaṃ.</paragraph>
<paragraph line="14" number="1103"> Yo bhikkhu <bold>idha</bold> imasmiṃ sāsane imaṃ pana ganthaṃ suṇāti, citte karoti ca, so bhikkhu <bold>anena tarena</bold> iminā ganthena taritvā abhidhammamahaṇṇavapāraṃ <bold>yāti</bold> pāpuṇāti, jānātīti attho.</paragraph>
<centered line="15">Iti abhidhammāvatāraṭīkāya</centered>
<centered line="16">Abhiññāniddesavaṇṇanā niṭṭhitā.</centered>
<centered line="17">Soḷasamo paricchedo.</centered>
</body>
</document>