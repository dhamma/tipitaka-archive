<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh01t.tik5.xml</normativeSource>
    <source>roman/tika/abhidhammapitaka (tika)/dhammasangani-mulatika/kamavacarakusalam.xml</source>
    <script>roman</script>
    <directory>/tika/abhidhammapitaka (tika)/dhammasangani-mulatika</directory>
    <basename>kamavacarakusalam</basename>
    <titlePath>Kāmāvacarakusalaṃ - Dhammasaṅgaṇī-mūlaṭīkā - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">Kāmāvacarakusalaṃ</chapter>
    <subhead line="2">Niddesavārakathāvaṇṇanā</subhead>
    <paragraph line="3" number="2"><bold>Phusanakavasenā</bold>ti <pageBreak edition="Myanmar" number="0.0094" /> sante asantepi visaye āpāthagate cittassa sannipatanavasena ‘‘cittaṃ mano’’tiādīsu (dha. sa. 6, 17) viya kiccavisesaṃ, ‘‘mānasa’’ntiādīsu (dha. sa. 6, 17) viya samāne atthe saddavisesaṃ, ‘‘paṇḍara’’ntiādīsu (dha. sa. 6, 17) viya guṇavisesaṃ, ‘‘cetasikaṃ sāta’’ntiādīsu (dha. sa. 2, 18) viya nissayavisesaṃ, ‘‘cittassa ṭhitī’’tiādīsu (dha. sa. 15, 24) viya aññassa avatthābhāvavisesaṃ, ‘‘alubbhanā’’tiādīsu (dha. sa. 32) viya aññassa kiriyābhāvavisesaṃ, ‘‘alubbhitatta’’ntiādīsu (dha. sa. 32) viya aññassa kiriyābhāvabhūtatāvisesantiādikaṃ anapekkhitvā dhammamattadīpanaṃ sabhāvapadaṃ. Phusantassa hi cittassa <pageBreak edition="Vipassana Research Institut" number="0.0090" /> phusanakiriyā <bold>phusanākāro. Samphusanā</bold>ti ārammaṇasamāgamaphusanā, na paṭilābhasamphusanā. Samphusitassa ārammaṇena samāgatassa cittassa bhāvo <bold>samphusitattaṃ</bold>. Yasmiṃ sati cittaṃ samphusitanti vuccati, so tassa bhāvo. Evaṃ aññesupi bhāvaniddesesu daṭṭhabbaṃ.</paragraph>
    <paragraph line="4">Aparassa vevacanassa, aparena vā purimatthassa dīpanā <bold>aparadīpanā</bold>. ‘‘Paṇḍiccaṃ kosalla’’nti evamādayo paññāvisesā nānākāle labbhamānāpi ekasmiṃ citte labbhanti. Ekasmiñca visese itarepi anugatā hontīti dassetuṃ tathā vibhatti atthato vibhatti hoti atthanānattena katattā. Atha vā yathā ‘‘kodho kujjhanā kujjhitatta’’nti (dha. sa. 1066) sabhāvākārabhāvaniddesehi kodhoti evamākārova attho vutto, na evamidha, idha pana paṇḍitādibhāvākārabhinno attho vuttoti idaṃ vibhattigamanaṃ atthavasena hoti. <bold>Samphusitatta</bold>nti etthāpi na ‘‘phasso’’ti evamākārova attho vutto. <bold>Samphasso</bold>ti evamākāro pana vuttoti atthato vibhattigamananti vuttaṃ.</paragraph>
    <paragraph line="5">Doso byāpādoti uddesepi nāmanānattena nānābhūto uddiṭṭho. Niddesepi teneva nānattena niddiṭṭho. <bold>Ekova khandho hotī</bold>ti ekena khandhasaddena vattabbataṃ sandhāyāha. <bold>Cetanā</bold>ti saṅkhārakkhandhaṃ dasseti tappamukhattā. <bold>Asaddhammā</bold>ti asataṃ, asanto vā dhammā, na vā saddhammāti asaddhammāti asaddhammavacanīyabhāvena ekībhūtopi asaddhammo kodhagarutādivisiṭṭhena saddhammagarutāpaṭikkhepanānattena nānattaṃ gatoti <bold>‘‘cattāro’’</bold>ti <pageBreak edition="Myanmar" number="0.0095" /> vuttaṃ. <bold>Na saddhammagarutā</bold>ti vuccamānā vā asaddhammagarutā asaddhammagarutābhāvena ekībhūtāpi kodhādivisiṭṭhapaṭikkhepanānattena nānattaṃ gatā. Paṭipakkho vā paṭikkhipīyati tena, sayaṃ vā paṭikkhipatīti paṭikkhepoti vuccatīti saddhammagarutāpaṭikkhepanānattena asaddhammagarutā asaddhammā vā nānattaṃ gatā. <bold>Alobho</bold>tiādīnaṃ phassādīhi nānattaṃ lobhādivisiṭṭhena paṭikkhepena lobhādipaṭipakkhena vā veditabbaṃ. Alobhādosāmohānaṃ aññamaññanānattaṃ yathāvuttena paṭikkhepanānattena yojetabbaṃ. Padatthassa padantarena vibhāvanaṃ <bold>padatthuti</bold>. Tena hi taṃ padaṃ mahatthanti dīpitaṃ hoti alaṅkatañcāti. Atthavisesābhāvepi ābharaṇavasena ca ādaravasena ca puna vacanaṃ <bold>daḷhīkammaṃ</bold>.</paragraph>
    <paragraph line="6" number="3"><bold>Tajja</bold>nti tassa phalassa anucchavikaṃ. Na kevalaṃ niddisiyamānaṃ sātameva adhikataṃ <pageBreak edition="Vipassana Research Institut" number="0.0091" />, atha kho yathāniddiṭṭhāni ārammaṇānipīti <bold>‘‘tehi vā’’</bold>tiādi vuttaṃ. Tassa vā jātā kāraṇabhāvena phassatthaṃ pavattāti <bold>tajjā</bold>. Taṃsamaṅgīpuggalaṃ, sampayuttadhamme vā attani sādayatīti <bold>sātaṃ</bold> da-kārassa ta-kāraṃ katvā. Suṭṭhu khādati, khaṇati vā dukkhanti <bold>sukhaṃ</bold>.</paragraph>
    <paragraph line="7" number="5"><bold>Pāso</bold>ti rāgapāso. So hi nirāvaraṇattā <bold>antalikkhacaro</bold>. Akusalampi <bold>paṇḍara</bold>nti vuttaṃ, ko pana vādo kusalanti adhippāyo. Tañhi paṇḍarato nikkhantaṃ sayañca paṇḍaranti. Atha vā sabbampi cittaṃ sabhāvato paṇḍarameva, āgantukopakkilesavodānehi pana sāvajjānavajjānaṃ upakkiliṭṭhavisuddhataratā hontīti. Dāruppamāṇesu silādīsu khandhapaññattiyā abhāvā kiñci nimittaṃ anapekkhitvā dārumhi pavattā khandhapaññattīti <bold>‘‘paṇṇattimattaṭṭhenā’’</bold>ti vuttaṃ. Taṃ-saddena manoviññāṇadhātuyeva vucceyya niddisitabbattāti na tassā tajjatā. Tehi ārammaṇehi jātā <bold>tajjā</bold>ti ca vuccamāne samphassajatā na vattabbā. Na hi so ārammaṇaṃ, nāpi visesapaccayo. ‘‘Tiṇṇaṃ saṅgati phasso’’ti viññāṇameva phassassa visesapaccayoti vuttoti tasmā na viññāṇaṃ visesapaccayabhūtaṃ samphassajatāya tajjāmanoviññāṇadhātusamphassajāpaññattiṃ labhati, na ca tadeva tassa kāraṇabhāvena phalabhāvena ca vuccamānaṃ suviññeyyaṃ hotīti. Kiṃ vā etena, yathā bhagavatā vuttā taṃsabhāvāyeva te dhammāti na evaṃvidhesu kāraṇaṃ maggitabbaṃ.</paragraph>
    <paragraph line="8" number="7"><bold>Evaṃ</bold><pageBreak edition="Myanmar" number="0.0096" /><bold>takkanavasena</bold> lokasiddhenāti adhippāyo. Evañcevañca bhavitabbanti vividhaṃ takkanaṃ kūpe viya udakassa ārammaṇassa ākaḍḍhanaṃ vitakkanaṃ.</paragraph>
    <paragraph line="9" number="8"> Samantato caraṇaṃ <bold>vicaraṇaṃ</bold>.</paragraph>
    <paragraph line="10" number="9"><bold>Attamanatā</bold>ti ettha <bold>atta</bold>-saddena na cittaṃ vuttaṃ. Na hi cittassa mano atthīti. Attamanassa pana puggalassa bhāvo attamanatāti vatvā puna puggaladiṭṭhinisedhanatthaṃ <bold>‘‘cittassā’’</bold>ti vuttaṃ.</paragraph>
    <paragraph line="11" number="11"> Na balavatī, kasmā avaṭṭhiti vuttāti? Ekaggacittena pāṇavadhādikaraṇe tathā avaṭṭhānamattabhāvato <pageBreak edition="Vipassana Research Institut" number="0.0092" />. Virūpaṃ, vividhaṃ vā saṃharaṇaṃ vikiraṇaṃ <bold>visāhāro,</bold> saṃharaṇaṃ vā sampiṇḍanaṃ, tadabhāvo <bold>visāhāro</bold>.</paragraph>
    <paragraph line="12" number="12"><bold>Aññasmiṃ pariyāye</bold>ti aññasmiṃ kāraṇe. <bold>Samānādhikaraṇabhāvo</bold> dvinnaṃ bahūnaṃ vā padānaṃ ekasmiṃ atthe pavatti.</paragraph>
    <paragraph line="13" number="13"><bold>Ārambhati cā</bold>ti āpajjati ca. Uddhaṃ yamanaṃ <bold>uyyāmo. Dhura</bold>nti nipphādetuṃ āraddhaṃ kusalaṃ, paṭiññaṃ vā.</paragraph>
    <paragraph line="14" number="14"><bold>Tiṇṇa</bold>nti buddhādīnaṃ. Citte ārammaṇassa upaṭṭhānaṃ jotanañca satiyevāti tassā etaṃ lakkhaṇaṃ.</paragraph>
    <paragraph line="15" number="16"> Pāsāṇasakkharavālikādirahitā bhūmi saṇhāti <bold>‘‘saṇhaṭṭhenā’’</bold>ti vuttaṃ.</paragraph>
    <paragraph line="16" number="19"><bold>Ayantī</bold>ti ekakammanibbattamanussādisantatiavicchedavasena pavattanti. Kusalākusalesupi hi jīvitaṃ indriyapaccayabhāvena sampayutte pavattayamānameva tadavicchedassa paccayo hoti.</paragraph>
    <paragraph line="17" number="30"><bold>Yaṃ hirīyatī</bold>ti hirīyati-saddena vutto bhāvo yaṃ-saddena vuccatīti <bold>ya</bold>nti bhāvanapuṃsakaṃ vā etaṃ daṭṭhabbaṃ. <bold>Hiriyitabbenā</bold>ti ca hetuatthe karaṇavacanaṃ yujjati.</paragraph>
    <paragraph line="18" number="32"><bold>Alubbhanakavasenā</bold>ti <pageBreak edition="Myanmar" number="0.0097" /> ettha alubbhanameva alubbhanakanti bhāvaniddeso daṭṭhabbo.</paragraph>
    <paragraph line="19" number="33"><bold>Abyāpajjo</bold>ti byāpādena dukkhena domanassasaṅkhātena dosena viya na byāpādetabbotipi attho yujjati.</paragraph>
    <paragraph line="20" number="42-43"> Thinamiddhādipaṭipakkhabhāvena kusaladhamme aniccādimanasikāre ca sīghaṃ sīghaṃ parivattanasamatthatā <bold>lahupariṇāmatā,</bold> avijjānīvaraṇānañhi taṇhāsaṃyojanānaṃ sattānaṃ akusalappavatti <pageBreak edition="Vipassana Research Institut" number="0.0093" /> pakatibhūtāti na tattha lahupariṇāmatāya attho. Tesañca bhāvo garutāyevāti tabbidhurasabhāvānaṃ <bold>lahutā</bold> daṭṭhabbā. Sā hi pavattamānā sīghaṃ bhavaṅgavuṭṭhānassa paccayo hoti.</paragraph>
    <paragraph line="21" number="44-45"> Ye ca dhammā mohasampayuttā viya avipannalahutā, tesañca kusalakaraṇe appaṭighāto mudutā. Appaṭighātena mudutādirūpasadisatāya arūpadhammānampi mudutā maddavatātiādi vuttaṃ.</paragraph>
    <paragraph line="22" number="46-47"> Sinehavasena kilinnaṃ atimudukaṃ cittaṃ akammaññaṃ hoti vilīnaṃ viya suvaṇṇaṃ, mānādivasena atithaddhañca atāpitaṃ viya suvaṇṇaṃ, yaṃ panānurūpamudutāyuttaṃ, taṃ kammaññaṃ hoti yuttamaddavaṃ viya suvaṇṇaṃ. Tasseva mudukassa yo kammaññākāro, sā <bold>kammaññatā</bold>ti mudutāvisiṭṭhā kammaññatā veditabbā.</paragraph>
    <paragraph line="23" number="50-51"> Paccosakkanabhāvena pavattaṃ akusalameva <bold>paccosakkanaṃ. Ekavīsati anesanā</bold> nāma vejjakammaṃ karoti, dūtakammaṃ karoti, pahiṇakammaṃ karoti, gaṇḍaṃ phāleti, arumakkhanaṃ deti, uddhaṃvirecanaṃ deti, adhovirecanaṃ deti, natthutelaṃ pacati, cakkhutelaṃ pacati, veḷudānaṃ deti, paṇṇadānaṃ deti, pupphadānaṃ deti, phaladānaṃ deti, sinānadānaṃ deti, dantakaṭṭhadānaṃ deti, mukhodakadānaṃ deti, cuṇṇadānaṃ deti, mattikādānaṃ deti, cāṭukakammaṃ karoti, muggasūpiyaṃ, pāribhaṭyaṃ, jaṅghapesaniyaṃ dvāvīsatimaṃ dūtakammena sadisaṃ, tasmā ekavīsati. <bold>Cha agocarā</bold> vesiyāgocaro, vidhavā, thullakumārī, paṇḍaka, pānāgāra, bhikkhunīagocaroti. <bold>Saṅkhepato</bold>ti sarūpena anuddiṭṭhattā ‘‘tattha katamo chando’’tiādi na <pageBreak edition="Myanmar" number="0.0098" /> sakkā vattunti ‘‘yo chando chandikatā’’tiādiniddesaṃ saṅkhipitvā <bold>‘‘ye vā panā’’</bold>ti niddeso katoti attho.</paragraph>
    <centered line="24">Niddesavārakathāvaṇṇanā niṭṭhitā.</centered>
    <subhead line="25">Koṭṭhāsavāravaṇṇanā</subhead>
    <paragraph line="26" number="58-120"> Niddesavāre <pageBreak edition="Vipassana Research Institut" number="0.0094" /> pucchādīnaṃ paccekaṃ anekattepi pucchādibhāvena ekattaṃ upanetvā catuparicchedatā vuttā. Cattāro dveti evamādikaṃ saṅkhipitvā saha vā gahaṇaṃ <bold>saṅgaho. Ṭhapetvā yevāpanake</bold>ti saṅgahetabbe sandhāya vuttaṃ. Te hi visuṃ visuṃ uddiṭṭhattā niddiṭṭhattā ca vippakiṇṇāti saṅgahetabbā honti, na yevāpanakā saṅgahagamaneneva tathā avippakiṇṇattā. Yasmā pana saṅkhārakkhandhapariyāpannā honti, tasmā taṃniddese akhandhabhāvanivāraṇatthaṃ yevāpanātveva vuttāti na yevāpanakā ṭhapetabbāti. <bold>Paccayasaṅkhātenā</bold>ti āhārapaccayasaṅkhātenāti vuttaṃ hoti. Atha vā ‘‘hetu paccayo’’ti etesu dvīsu janako hetu upatthambhako paccayoti evaṃ visesavantesu <bold>paccayasaṅkhātena</bold>. Yathā hi kabaḷīkārāhāro ojaṭṭhamakarūpāharaṇena rūpakāyaṃ upatthambheti, evamimepi vedanādiāharaṇena nāmakāyanti. <bold>Tathā ca hontī</bold>ti sādhāraṇe sahajātādipaccaye sandhāyāha. <bold>Aññathā cā</bold>ti aññena ca ekenākārena paccayā hontiyevāti āhārāti vuccantīti attho. Tasmā āharaṇakiccarahitānaṃ hetuadhipatiādīnaṃ natthi āhārabhāvappasaṅgo. <bold>Tisso ca vedanā āharatī</bold>tiādi yathāsambhavavasena vuttaṃ, na imasmiṃyeva citte phassādivasena. <bold>Tayo ca bhave</bold>ti kāmādibhavabhūtaṃ viññāṇaṃ visesena, avisesena ca pañcupādānakkhandhe.</paragraph>
    <paragraph line="27">Ārammaṇaṃ upagantvā nijjhāyanaṃ cintanaṃ <bold>upanijjhāyanaṃ</bold>. <bold>Hetvaṭṭhenā</bold>ti upāyatthena, na mūlatthena. Pubbabhāge gato paṭipanno nānākkhaṇiko aṭṭhaṅgiko maggo lokuttarakkhaṇeva saha pavatto <bold>yathāgatamaggo</bold>ti vutto. Vipassanākkhaṇato pubbeva kāyakammādīnaṃ suparisuddhatāya aṭṭhaṅgikamaggupanissayassa ‘‘ariyo aṭṭhaṅgiko maggo bhāvanāpāripūriṃ gacchatī’’ti <pageBreak edition="Myanmar" number="0.0099" /> (ma. ni. 3.431) evaṃ vuttena pariyāyena pubbabhāgamaggassa aṭṭhaṅgikatā yathāgatavacanena dīpitā, na ekakkhaṇe aṭṭhannaṃ aṅgānaṃ sabbhāvāti evamassapi pariyāyadesanatā veditabbā. Vijānanameva cittavicittatāti <bold>‘‘cittavicittaṭṭhena ekova dhammo viññāṇakkhandho’’</bold>ti āha. Cattāro khandhā hontītiādīsu vedanākkhandhādīnaṃ saṅgahe katepi puna ‘‘eko vedanākkhandho hotī’’tiādivacanaṃ na aneke vedanākkhandhādayo jātiniddesena idha vuttāti dassanatthaṃ. Indriyesu ca ekassa jātiniddesabhāve paṭikkhitte aññesaṃ indriyānaṃ āhārādīnañca tappaṭikkhepo kato hotīti pubbaṅgamassa manindriyasseva katoti daṭṭhabbo.</paragraph>
    <centered line="28">Koṭṭhāsavāravaṇṇanā niṭṭhitā.</centered>
    <subhead line="29">Suññatavāravaṇṇanā</subhead>
    <paragraph line="30" number="121-145"><bold>Etthā</bold>ti <pageBreak edition="Vipassana Research Institut" number="0.0095" /> etasmiṃ yathāvutte samaye, etesu vā dhammesu. <bold>Bhāvo</bold>ti satto, yo koci vā attho.</paragraph>
    <subhead line="31">Dutiyacittādivaṇṇanā</subhead>
    <paragraph line="32" number="146"><bold>Sappayogenā</bold>ti līnassa cittassa ussāhanapayogasahitena. <bold>Saupāyenā</bold>ti kusalassa karaṇākaraṇesu ādīnavānisaṃsapaccavekkhaṇaṃ parehi ussāhananti evamādiupāyasahitena.</paragraph>
    <paragraph line="33" number="156-159"><bold>Mahāaṭṭhakathāyaṃ anuññātā</bold> nātisamāhitāya bhāvanāyāti yevāpanakehipi nibbisesataṃ dasseti.</paragraph>
    <subhead line="34">Puññakiriyavatthādikathāvaṇṇanā</subhead>
    <paragraph line="35">Apaciti eva <bold>apacitisahagataṃ</bold> puññakiriyāvatthu yathā ‘‘nandirāgasahagatā’’ti. Apaciti vā cetanāsampayuttakadhammā kāyavacīkiriyā vā, taṃsahitā cetanā <bold>apacitisahagataṃ. Hitapharaṇenā</bold>ti desake mettāpharaṇena, ‘‘evaṃ me hitaṃ bhavissatī’’ti pavattena hitacittena vā. Kammassakatāñāṇaṃ <pageBreak edition="Myanmar" number="0.0100" /><bold>diṭṭhijukammaṃ. Niyamalakkhaṇa</bold>nti mahapphalatāniyamassa lakkhaṇaṃ. <bold>Sīlamaye saṅgahaṃ gacchanti</bold> cārittavasena. Anavajjavatthuṃ pariccajanto viya abbhanumodamānopi parassa sampattiyā modatīti <bold>abbhanumodanā dānamaye saṅgahitā. Bhāventopī</bold>ti asamattabhāvanaṃ sandhāyāha. Samattā hi appanā hotīti. <bold>Aṭṭheva koṭṭhāse katvā</bold>ti ekassa sattassa ekasmiṃ khaṇe uppannamekaṃ paṭhamacittaṃ dassetvā aññāni tādisāni adassentena sabbāni tāni sarikkhaṭṭhena ekīkatāni honti, tathā sesānipīti evaṃ aṭṭha katvā.</paragraph>
    <centered line="36">Kāmāvacarakusalavaṇṇanā niṭṭhitā.</centered>
    <title line="37">Rūpāvacarakusalaṃ</title>
    <subhead line="38">Catukkanayo</subhead>
    <subhead line="39">Paṭhamajjhānakathāvaṇṇanā</subhead>
    <paragraph line="40" number="160"> Uttarapadalopaṃ <pageBreak edition="Vipassana Research Institut" number="0.0096" /> katvā <bold>rūpabhavo rūpa</bold>nti vutto. Jhānassa amaggabhāvepi sati maggavacanaṃ aññamaggabhāvanivāraṇatthanti imasmiṃ atthe maggaggahaṇassa payojanaṃ vuttaṃ, na sabbassa kusalajjhānassa maggabhāvoti. Tattha maggassa bhāvanāya samayavavatthānassa katattā amaggabhāvanāsamaye pavattānaṃ phassādīnaṃ kusalabhāvo na dassito siyā, tasmā sabbassa maggabhāvo dassetabboti. <bold>Ito añño maggo natthī</bold>ti evaṃ aññabhūmikavidhuro sati paccayantare rūpūpapattijanakasabhāvo vipākadhammasabhāvo viya vipākadhammavasena sabbasamāno maggasaddena vuttoti dassetīti veditabbaṃ. <bold>Kusalaṃ dāna</bold>nti alobho daṭṭhabbo. Atha vā cetanā dānaṃ, taṃ vajjetvā itare dve cetanāsampayuttakāti vuttā. <bold>Vaṭṭantī</bold>ti maggabhāvato jhānavacanena saṅgahetvā maggoti vattuṃ vaṭṭantīti attho. <bold>Okappanā</bold>ti saddahanā. Aññattha diṭṭhaṃ atthaṃ pariccajitvā ‘‘janeti vaḍḍhetī’’ti ayamattho kasmā vuttoti nirupasaggassa aññattha evamatthasseva diṭṭhattāti imamatthaṃ vibhāvetuṃ <bold>‘‘puna caparaṃ udāyī’’</bold>ti (ma. ni. 2.246 ādayo) suttamāhaṭaṃ. Kesañci ariyānaṃ ariyamaggena siddhāni aññāni ca jhānāni bhāvanāsabhāvānevāti tesupi bhāventena samayavavatthānaṃ ijjhatīti.</paragraph>
    <paragraph line="41">Nissaranti <pageBreak edition="Myanmar" number="0.0101" /> niggacchanti etena, ettha vāti <bold>nissaraṇaṃ</bold>. Ke niggacchanti? Kāmā. Tesaṃ kāmānaṃ nissaraṇaṃ pahānanti attho. Evañhi ‘‘kāmāna’’nti kattari sāmivacanaṃ yujjati. <bold>Vatthukāmehipī</bold>ti vatthukāmehi viviccevātipi attho yujjatīti evaṃ yujjamānatthantarasamuccayattho <bold>pi</bold>-saddo, na kilesakāmasamuccayattho. Kasmā? Imasmiṃ atthe kilesakāmānaṃ dutiyapadena vivekassa vuttattā. Akusalasaddena yadipi kilesakāmā, athāpi sabbākusalā gahitā, sabbathā pana kilesakāmehi viveko vuttoti āha <bold>‘‘dutiyena kilesakāmehi vivekavacanato’’</bold>ti. Kāmaguṇādhigamahetupi pāṇātipātādiasuddhappayogo hotīti tabbivekena payogasuddhi vibhāvitā. Taṇhāsaṃkilesasodhanena <bold>āsayaposanaṃ</bold>.</paragraph>
    <paragraph line="42"><bold>Aññesampi</bold><pageBreak edition="Vipassana Research Institut" number="0.0097" /><bold>cā</bold>ti diṭṭhimānādīnaṃ phassādīnañca. Upari vuccamānāni jhānaṅgāni <bold>uparijjhānaṅgāni,</bold> tesaṃ attano vipaccanīkānaṃ paṭipakkhabhāvadassanatthaṃ tappaccanīkanīvaraṇavacanaṃ. Byāpādavivekavacanena ‘‘anatthaṃ me acarī’’tiādiāghātavatthubhedavisayassa dosassa mohādhikānaṃ thinamiddhādīnaṃ vivekavacanena paṭicchādanavasena dukkhādipubbantādibhedavisayassa mohassa vikkhambhanaviveko vutto. Kāmarāgabyāpādatadekaṭṭhathinamiddhādivikkhambhanakañcedaṃ sabbākusalapaṭipakkhasabhāvattā sabbakusalānaṃ tena sabhāvena sabbākusalānaṃ pahānaṃ hontampi kāmarāgādivikkhambhanasabhāvamevāti taṃsabhāvattā avisesetvā nīvaraṇākusalamūlādīnaṃ vikkhambhanaviveko vutto hotīti āha.</paragraph>
    <paragraph line="43">Vitakkassa kiccavisesena thirabhāvappatte paṭhamajjhānasamādhimhi paccanīkadūrībhāvakatena thirabhāvena taṃsadisesu vitakkarahitesu dutiyajjhānādisamādhīsu ca appanāti aṭṭhakathāvohāroti vitakkassa appanāyogo vutto, aññathā vitakkova appanāti tassa taṃsampayogo na siyāti. <bold>Attho…pe… daṭṭhabbo</bold> jhānasamaṅgino vitakkavicārasamaṅgitādassanena jhānasseva savitakkasavicārabhāvassa vuttattā.</paragraph>
    <paragraph line="44"><bold>Vivekajaṃ pītisukha</bold>nti ettha purimasmiṃ atthe <bold>vivekaja</bold>nti jhānaṃ. Pītisukhasaddato ca atthiatthavisesavato assa, asmiṃ vāti ettha <bold>a</bold>-kāro vutto. Dutiye pītisukhameva vivekajaṃ. <bold>Vivekajaṃpītisukha</bold>nti ca aññapadatthe samāso paccattaniddesassa ca alopo kato, lope vā <pageBreak edition="Myanmar" number="0.0102" /> sati ‘‘vivekajapītisukha’’nti pāṭhoti ayaṃ viseso. <bold>Gaṇanānupubbatā</bold>ti gaṇanānupubbatāya, gaṇanānupubbatāmattaṃ vā paṭhamanti vacananti attho. Niccādivipallāsappahānena maggo asammohato aniccādilakkhaṇāni paṭivijjhatīti <bold>lakkhaṇūpanijjhānaṃ</bold>. Asammosadhammaṃ nibbānaṃ aviparītalakkhaṇattā anaññathābhāvato <bold>tathalakkhaṇaṃ</bold>.</paragraph>
    <subhead line="45">Dutiyajjhānakathāvaṇṇanā</subhead>
    <paragraph line="46" number="161-2"><bold>Vitakkavicārānaṃ vūpasamā</bold>ti etena yehi vitakkavicārehi paṭhamajjhānassa oḷārikatā, tesaṃ samatikkamā dutiyajjhānassa samadhigamo, na sabhāvato anoḷārikānaṃ phassādīnaṃ samatikkamāti ayamattho dīpito hoti. Evaṃ ‘‘pītiyā ca virāgā’’tiādīsu nayo <pageBreak edition="Vipassana Research Institut" number="0.0098" />. Tasmā vitakkavicārapītisukhasamatikkamavacanāni oḷārikoḷārikaṅgasamatikkamā dutiyādiadhigamaparidīpakānīti tesaṃ ekadesabhūtaṃ vitakkavicārasamatikkamavacanaṃ taṃdīpakanti vuttaṃ. Atha vā vitakkavicāravūpasamavacaneneva taṃsamatikkamā dutiyādhigamadīpakena pītivirāgādivacanānaṃ pītiyādisamatikkamā tatiyādiadhigamadīpakatā hotīti tassa taṃdīpakatā vuttā.</paragraph>
    <paragraph line="47"><bold>Nīlavaṇṇayogato nīlavatthaṃ viyā</bold>ti nīlayogato vatthaṃ nīlaṃ viyāti adhippāyo. Yena sampasādanena yogā jhānaṃ sampasādanaṃ, tasmiṃ dassite ‘‘sampasādanaṃ jhāna’’nti samānādhikaraṇaniddeseneva taṃyogā jhāne taṃsaddappavatti dassitāti avirodho yutto. Ekodibhāve kathanti ekodimhi dassite ‘‘ekodibhāvaṃ jhāna’’nti samānādhikaraṇaniddeseneva jhānassa ekodivaḍḍhanatā vuttā hotīti. <bold>Ekodibhāva</bold>nti panidaṃ uddharitvā ekodissa niddeso na kattabbo siyāti ekodibhāvasaddo eva samādhimhi pavatto sampasādanasaddo viya jhānamhi pavattatīti yuttaṃ.</paragraph>
    <paragraph line="48"><bold>Appitā</bold>ti gamitā vināsaṃ. Dutiyajjhānādiadhigamupāyadīpakena ajjhattasampasādanatāya cetaso ekodibhāvatāya ca hetudīpakena avitakkāvicārabhāvahetudīpakena ca vitakkavicāravūpasamavacaneneva vitakkavicārābhāvo dīpitoti kiṃ puna avitakkaavicāravacanena katenāti? Na, adīpitattā. Na hi vitakkavicāravūpasamavacanena vitakkavicārānaṃ appavatti vuttā hoti. Vitakkavicāresu hi taṇhāpahānañca etesaṃ <pageBreak edition="Myanmar" number="0.0103" /> vūpasamanaṃ. Ye ca saṅkhāresu taṇhāpahānaṃ karonti, tesu maggesu pahīnataṇhesu phalesu ca saṅkhārappavatti hoti, evamidhāpi vikkhambhitavitakkavicārataṇhassa dutiyajjhānassa vitakkavicārasampayogo purimena na nivārito siyāti taṃnivāraṇatthaṃ āvajjitukāmatādiatikkamova tesaṃ vūpasamoti dassanatthañca <bold>‘‘avitakkaṃ avicāra’’</bold>nti vuttaṃ.</paragraph>
    <subhead line="49">Tatiyajjhānakathāvaṇṇanā</subhead>
    <paragraph line="50" number="163"><bold>Parisuddhapakati</bold> khīṇāsavapakati nikkilesatā. <bold>Upekkhānimitta</bold>nti ettha līnuddhaccapakkhapātarahitaṃ majjhattaṃ vīriyaṃ ‘‘upekkhā’’ti vuttaṃ, tadeva taṃ ākāraṃ gahetvā pavattetabbassa <pageBreak edition="Vipassana Research Institut" number="0.0099" /> tādisassa vīriyassa nimittabhāvato upekkhānimittaṃ. Paṭhamajjhānappaṭilābhatthāya nīvaraṇe…pe… nevasaññānāsaññāyatanasamāpattipaṭilābhatthāya ākiñcaññāyatanasaññaṃ paṭisaṅkhāsantiṭṭhanāpaññāsaṅkhārupekkhāsu ñāṇanti imā aṭṭha samāpattivasena uppajjanti. Sotāpattimaggapaṭilābhatthāya uppādaṃ pavattaṃ nimittaṃ āyūhanaṃ paṭisandhiṃ gatiṃ nibbattiṃ upapattiṃ jātiṃ jarāmaraṇasokaparidevadukkhadomanassaupāyāse. Sotāpattiphalasamāpattatthāya uppādaṃ…pe… upāyāse…pe… arahattamaggapaṭilābhatthāya uppādaṃ…pe… upāyāse. Arahattaphalasamāpattatthāya…pe… suññatavihārasamāpattatthāya…pe… animittavihārasamāpattatthāya uppādaṃ pavattaṃ āyūhanaṃ paṭisandhiṃ…pe… paṭisaṅkhāsantiṭṭhanā paññā saṅkhārupekkhāsu ñāṇanti imā dasa vipassanāvasena uppajjanti.</paragraph>
    <paragraph line="51"><bold>Yadatthi yaṃ bhūta</bold>nti khandhapañcakaṃ, taṃ muñcitukamyatāñāṇena pajahati. Diṭṭhasovatthikattayassa sappalakkhaṇavicinane viya diṭṭhalakkhaṇattayassa bhūtassa saṅkhāralakkhaṇavicinane upekkhaṃ paṭilabhati. <bold>Anābhogarasā</bold>ti paṇītasukhepi tasmiṃ avanati paṭipakkhakiccāti attho. Nāmakāyena cetasikasukhaṃ kāyikasukhahetu rūpasamuṭṭhāpanena kāyikasukhañca jhānasamaṅgī paṭisaṃvedetīti vuccati. <bold>Phuṭattā</bold> byāpitattā. Yathā hi udakena phuṭasarīrassa tādise nātipaccanīke vātādike phoṭṭhabbe phuṭṭhe sukhaṃ uppajjati, evaṃ etehi phuṭasarīrassapi.</paragraph>
    <subhead line="52">Catutthajjhānakathāvaṇṇanā</subhead>
    <paragraph line="53" number="165"><bold>Avibhūtapaccupaṭṭhānā</bold>ti <pageBreak edition="Myanmar" number="0.0104" /> sukhadukkhāni viya avibhūtākārā piṭṭhipāsāṇagatamigamaggo viya tadanumātabbāvibhūtākāropaṭṭhānā.</paragraph>
    <centered line="54">Catukkanayavaṇṇanā niṭṭhitā.</centered>
    <subhead line="55">Pañcakanayavaṇṇanā</subhead>
    <paragraph line="56" number="167"><bold>Yassā pana dhammadhātuyā</bold>ti sabbaññutaññāṇassa. Tena hi dhammānaṃ ākārabhedaṃ ñatvā tadanurūpaṃ desanaṃ niyāmetīti. Ettha ca pañcakanaye dutiyajjhānaṃ catukkanaye dutiyajjhānapakkhikaṃ <pageBreak edition="Vipassana Research Institut" number="0.0100" /> katvā vibhattaṃ ‘‘yasmiṃ…pe… maggaṃ bhāveti avitakkaṃ vicāramattaṃ samādhijaṃ pītisukhaṃ dutiyajjhānaṃ upasampajja viharatī’’ti. Kasmā? Ekattakāyanānattasaññīsattāvāsaphalatāya dutiyajjhānena samānaphalattā paṭhamajjhānasamādhito jātattā ca. Paṭhamajjhānameva hi kāmehi akusalehi ca vivittanti tadabhāvā na idha ‘‘vivicceva kāmehi vivicca akusalehī’’ti sakkā vattuṃ, nāpi ‘‘vivekaja’’nti. Suttantadesanāsu ca pañcakanaye dutiyatatiyajjhānāni dutiyajjhānameva bhajanti vitakkavūpasamā vicāravūpasamā avitakkattā avicārattā cāti.</paragraph>
    <subhead line="57">Paṭipadācatukkavaṇṇanā</subhead>
    <paragraph line="58" number="176-180"><bold>Tassa tassa jhānassa upacāra</bold>nti nīvaraṇavitakkavicāranikantiyādīnaṃ vūpasamā thirabhūto kāmāvacarasamādhi. <bold>Tadanudhammatā</bold>ti tadanurūpatābhūtā, sā pana tadassādasaṅkhātā tadassādasampayuttakkhandhasaṅkhātā vā micchāsatīti vadanti. Avigatanikantikā taṃtaṃpariharaṇasatītipi vattuṃ vaṭṭatīti evañca katvā <bold>‘‘satiyā vā nikantiyā vā’’</bold>ti vikappo kato. <bold>Āgamanavasenāpi ca paṭipadā hontiyevā</bold>ti idaṃ kadāci dutiyādīnaṃ paṭhamādiāgamanakatapaṭipadataṃ sandhāya vuttaṃ. <bold>Api</bold>-saddo hi anekantikataṃ dīpeti, etassa anekantikattā eva ca pāḷiyaṃ ekekasmiṃ jhāne catasso paṭipadā cattāri ārammaṇāni soḷasakkhattukañca visuṃ visuṃ yojitaṃ. Aññathā ekekasmiṃ paṭipadādimhi nava nava jhānāni yojetabbāni siyunti.</paragraph>
    <subhead line="59">Ārammaṇacatukkavaṇṇanā</subhead>
    <paragraph line="60" number="181"><bold>Appaguṇa</bold>nti <pageBreak edition="Myanmar" number="0.0105" /> pañcahi vasitāhi avasīkataṃ.</paragraph>
    <subhead line="61">Ārammaṇapaṭipadāmissakavaṇṇanā</subhead>
    <paragraph line="62" number="186"><bold>Heṭṭhā</bold>ti soḷasakkhattukato pubbe. <bold>Ye keci jhānaṃ uppādenti nāmā</bold>ti vacanena ye katādhikārā sekkhā maggeneva uppāditajjhānā, tesaṃ jhānāni maggapaṭibaddhatāya suddhikanavakasaṅgahitānīti veditabbāni. Na hi te uppādenti nāmāti.</paragraph>
    <subhead line="63">Kasiṇakathāvaṇṇanā</subhead>
    <paragraph line="64" number="203"> Nirodhapādakatāvacanena <pageBreak edition="Vipassana Research Institut" number="0.0101" /> āruppapādakatā ca dassitā. Khippadassanaṃ khippābhiññatā <bold>khippanisantibhāvo</bold>.</paragraph>
    <subhead line="65">Abhibhāyatanakathāvaṇṇanā</subhead>
    <paragraph line="66" number="204"><bold>Aññampī</bold>ti kevalaṃ kasiṇāyatanasaṅkhātameva ahutvā abhibhāyatanasaṅkhātampi pavattatīti satipi abhibhāyatanānaṃ kasiṇāyatanatte kasiṇāyatanabhāvato añño abhibhāyatanabhāvo kasiṇanimittābhibhavanakabhāvanānimittanānattatoti dasseti. Tattha abhibhavatīti abhibhu, parikammaṃ, ñāṇaṃ vā. Abhibhu āyatanaṃ etassāti <bold>abhibhāyatanaṃ,</bold> jhānaṃ. Abhibhavitabbaṃ vā ārammaṇasaṅkhātaṃ āyatanaṃ etassāti <bold>abhibhāyatanaṃ,</bold> jhānaṃ. Ārammaṇābhibhavanato abhibhu ca taṃ āyatanañca yogino sukhavisesānaṃ adhiṭṭhānabhāvato manāyatanadhammāyatanabhāvato cātipi sasampayuttaṃ jhānaṃ <bold>abhibhāyatanaṃ</bold>. Maggappaṭibaddhatāya tadā samāpattito vuṭṭhitassa ābhogo pubbabhāgabhāvanāvasena jhānakkhaṇe pavattaṃ abhibhavanākāraṃ gahetvā pavatto vuttoti daṭṭhabbo. Āgamesu pana ‘‘ajjhattaṃ rūpasaññī eko bahiddhā rūpāni passati parittāni suvaṇṇadubbaṇṇāni. Appamāṇāni suvaṇṇadubbaṇṇāni. Ajjhattaṃ arūpasaññī eko…pe… parittāni suvaṇṇadubbaṇṇāni. Appamāṇāni suvaṇṇadubbaṇṇānī’’ti (dī. ni. 2.173; ma. ni. 2.249; a. ni. 8.65) imesaṃ catunnaṃ abhibhāyatanānaṃ āgatattā <bold>āgamaṭṭhakathāsu</bold><pageBreak edition="Myanmar" number="0.0106" /> (dī. ni. aṭṭha. 2.173; ma. ni. aṭṭha. 2. 249-250; a. ni. aṭṭha. 3.8.65) ‘‘vaṇṇavasena ābhoge vijjamānepi parittaappamāṇavaseneva imāni abhibhāyatanāni desitānī’’ti vuttaṃ. Parittaappamāṇatā hi abhibhavanassa kāraṇaṃ vaṇṇābhoge satipi asatipi. Tattha ca vaṇṇābhogarahitāni sahitāni ca sabbāni parittāni ‘‘suvaṇṇadubbaṇṇānī’’ti vuttāni, tathā appamāṇānīti daṭṭhabbāni. Atthi hi eso pariyāyo parittāni abhibhuyya tāni ce kadāci vaṇṇavasena ābhujitāni honti suvaṇṇadubbaṇṇāni abhibhuyyāti. Idha pana nippariyāyadesanattā vaṇṇābhogarahitāni visuṃ vuttāni sahitāni ca. Atthi hi ubhayattha abhibhavanavisesoti.</paragraph>
    <paragraph line="67">Tattha ca pariyāyadesanattā vimokkhānampi abhibhavanapariyāyo atthīti ‘‘ajjhattaṃ rūpasaññī’’ti <pageBreak edition="Vipassana Research Institut" number="0.0102" /> abhibhāyatanadvayaṃ vuttaṃ, tatiyacatutthaabhibhāyatanesu dutiyavimokkho vaṇṇābhibhāyatanesu tatiyavimokkho ca abhibhavanappavattito saṅgahito, idha pana nippariyāyadesanattā vimokkhābhibhāyatanāni asaṅkarato dassetuṃ vimokkhe vajjetvā abhibhāyatanāni kathitāni. Sabbāni ca vimokkhakiccāni vimokkhadesanāya vuttāni, tadetaṃ <bold>‘‘ajjhattaṃ rūpasaññī’’</bold>ti āgatassa abhibhāyatanadvayassa abhibhāyatanesu avacanato ‘‘rūpī rūpāni passatī’’tiādīnañca sabbavimokkhakiccasādhāraṇavacanabhāvato vavatthānaṃ katanti viññāyati.</paragraph>
    <paragraph line="68"><bold>Ajjhattarūpānaṃ anabhibhavanīyato</bold>ti idaṃ katthacipi ‘‘ajjhattaṃ rūpāni passatī’’ti avatvā sabbattha yaṃ vuttaṃ ‘‘bahiddhā rūpāni passatī’’ti, tassa kāraṇavacanaṃ. Tena yaṃ aññahetukaṃ, taṃ tena hetunā vuttaṃ. Yaṃ pana desanāvilāsahetukaṃ ajjhattaṃ arūpasaññitāya eva idha vacanaṃ, na tassa aññaṃ kāraṇaṃ maggitabbanti dasseti. Ajjhattarūpānaṃ anabhibhavanīyatā ca bahiddhārūpānaṃ viya avibhūtattā, desanāvilāso ca yathāvuttavavatthānavasena veditabbo. <bold>Suvaṇṇadubbaṇṇānī</bold>ti eteneva siddhattā nīlādiabhibhāyatanāni na vattabbānīti ce? Na, nīlādīsu katādhikārānaṃ nīlādibhāvasseva abhibhavanakāraṇattā. Na hi tesaṃ parisuddhāparisuddhavaṇṇaparittatā tadappamāṇatā vā abhibhavanakāraṇaṃ, atha kho nīlādibhāvo evāti.</paragraph>
    <centered line="69">Abhibhāyatanakathāvaṇṇanā niṭṭhitā.</centered>
    <subhead line="70">Vimokkhakathāvaṇṇanā</subhead>
    <paragraph line="71" number="248"><bold>Rūpī</bold>ti <pageBreak edition="Myanmar" number="0.0107" /> yenāyaṃ sasantatipariyāpannena rūpena samannāgato, taṃ yassa jhānassa hetubhāvena visiṭṭhaṃ rūpaṃ hoti. Yena visiṭṭhena rūpīti vucceyya, tadeva sasantatipariyāpannarūpanimittaṃ jhānamiva paramatthato rūpībhāvasādhakanti daṭṭhabbaṃ. Kasiṇadesanā jhānānameva kasiṇabhāvena pavattā abhidhamme, sutte pana ārammaṇānanti <bold>‘‘abhidhammavasenā’’</bold>ti vuttaṃ.</paragraph>
    <centered line="72">Vimokkhakathāvaṇṇanā niṭṭhitā.</centered>
    <subhead line="73">Brahmavihārakathāvaṇṇanā</subhead>
    <paragraph line="74" number="251"> Somanassadomanassarahitaṃ <pageBreak edition="Vipassana Research Institut" number="0.0103" /> aññāṇameva <bold>aññāṇupekkhā</bold>. Kilesodhīnaṃ maggodhīhi ajitattā <bold>anodhijinassa</bold>. Sattamabhavādito uddhaṃ pavattavipākassa ajitattā <bold>avipākajinassa. Niddosabhāvenā</bold>ti nippaṭighabhāvena. Ekassapi sattassa appaṭibhāganimittattā paricchedaggahaṇaṃ natthi, na ca sammutisaccavasena pavattaṃ sattaggahaṇaṃ paricchinnarūpādiggahaṇaṃ hotīti appanāppattiyāpi aparāmāsasattaggahaṇamuddhabhūtānaṃ mettādīnaṃ ekasattārammaṇānampi appamāṇagocaratā vuttāti veditabbā.</paragraph>
    <centered line="75">Brahmavihārakathāvaṇṇanā niṭṭhitā.</centered>
    <subhead line="76">Asubhakathāvaṇṇanā</subhead>
    <paragraph line="77" number="263"> Uddhaṃ dhumātattā <bold>uddhumātaṃ</bold>. Setarattehi paribhinnaṃ vimissitaṃ nīlaṃ <bold>vinīlaṃ,</bold> purimavaṇṇavipariṇāmabhūtaṃ vā nīlaṃ <bold>vinīlaṃ. Saṅghāṭo</bold> aṅgānaṃ susambaddhatā. <bold>Ārammaṇassa dubbalatā</bold> paṭipakkhabhāvena cittaṃ ṭhapetuṃ asamatthatā. Attani ānisaṃsadassananīvaraṇarogavūpasamānaṃ yathākkamaṃ pupphachaḍḍakavamanavirecanaupamā yojetabbā. Paṭikūlamanasikārasāmaññena asubhehi kesādīhi paṭikūlajjhānassa gahaṇaṃ sivathikāvaṇṇajjhānassa ca. Tampi hi paṭikūlamanasikāravaseneva uppajjatīti, sivathikappakārāni vā sivathikāvaṇṇāni.</paragraph>
    <centered line="78">Asubhakathāvaṇṇanā niṭṭhitā.</centered>
    <centered line="79">Rūpāvacarakusalakathāvaṇṇanā niṭṭhitā.</centered>
    <subhead line="80">Arūpāvacarakusalakathāvaṇṇanā</subhead>
    <paragraph line="81" number="265"><bold>Sabbākārenā</bold>ti <pageBreak edition="Myanmar" number="0.0108" /><pageBreak edition="Vipassana Research Institut" number="0.0104" /> evaṃ rūpanimittaṃ daṇḍādānasambhavadassanādinā sabbena rūparūpanimittesu tadārammaṇajjhānesu dosadassanākārena, rūpādīsu nikantippahānaanāvajjitukāmatādinā vā. <bold>Virāgā</bold>ti jigucchanā. Āneñjābhisaṅkhāravacanādīhi āneñjatā ‘‘santā ime cunda ariyassa vinaye vimokkhā’’tiādinā santavimokkhatā ca vuttā. Dosadassanapaṭipakkhabhāvanāvasena paṭighasaññānaṃ suppahīnattā mahatāpi saddena arūpasamāpattito na vuṭṭhāti. Tathā pana na suppahīnattā sabbarūpasamāpattito vuṭṭhānaṃ siyā, paṭhamajjhānaṃ pana appakampi saddaṃ na sahatīti taṃ samāpannassa saddo kaṇṭakoti vuttaṃ.</paragraph>
    <paragraph line="82">Āruppabhāvanāya abhāve cutito uddhaṃ uppattirahānaṃ rūpasaññāpaṭighasaññānaṃ yāva attano vipākappavatti, tāva anuppattidhammatāpādanena samatikkamo atthaṅgamo ca vutto. Nānattasaññāsu pana yā tasmiṃ bhave na uppajjanti, tā anokāsatāya na uppajjanti, na āruppabhāvanāya nivāritattā. Anivāritattā ca kāci uppajjanti. Tasmā tāsaṃ amanasikāro anāvajjanaṃ apaccavekkhaṇaṃ, javanapaṭipādakena vā bhavaṅgamanassa antare akaraṇaṃ appavesanaṃ vuttaṃ, tena ca nānattasaññāmanasikārahetūnaṃ rūpānaṃ samatikkamā samādhissa thirabhāvaṃ dasseti. Rūpasamatikkamābhāveneva hi rūpasamāpattīsu ‘‘nānattasaññānaṃ amanasikārā’’ti ekassa avacananti. Ko ānisaṃso, na hi sabbassādavatthurahite ākāse pavattitasaññāya ānisaṃso dissatīti vuttaṃ hoti. Rūpasaññāsamatikkamanādikaṃ vacanaṃ ānisaṃsassa pakāsanaṃ, na attho.</paragraph>
    <paragraph line="83"><bold>Aññatthā</bold>ti suttesu. Tattha hi parittakasiṇugghāṭanepi rūpavivekamattaggahaṇena paricchedassa aggahaṇato anantapharaṇatā ca vuttā, idha pana anantapharaṇatāsabbhāvepi ugghāṭitakasiṇavasena parittānantatā hotīti dassanatthaṃ ‘‘ananto ākāso’’ti na vuttanti adhippāyo. Samayavavatthāpanajhānavisesanenevettha attho, na paṭipattiyāti tadavacanaṃ.</paragraph>
    <paragraph line="84" number="266"> Paṭhamāruppaviññāṇaṃ <pageBreak edition="Myanmar" number="0.0109" /> attano pharaṇākāreneva anantanti manasikātabbattā <bold>‘‘ananta’’</bold>nti vuttaṃ. Ugghāṭabhāvo <bold>ugghāṭimaṃ</bold>.</paragraph>
    <paragraph line="85" number="267"><bold>Akiñcana</bold>nti <pageBreak edition="Vipassana Research Institut" number="0.0105" /> viññāṇassa kiñci pakāraṃ aggahetvā sabbena sabbaṃ vibhāvanaṃ āha.</paragraph>
    <paragraph line="86" number="268"><bold>Yāyā</bold>ti saṅkhārāvasesasaññāya. <bold>Taṃ</bold> tāva paṭipattiṃ. <bold>Āvajjissāmī</bold>tiādinā tanninnāvajjanādipavattiyā abhāvaṃ dasseti, na tadatikkamanatthāya āvajjanabhāvanāpavattiyā. <bold>Nāsaññā</bold>ti saññābhāvo ca etissā atthīti attho. Samūhagahaṇavasena pavattaṃ <bold>kalāpasammasanaṃ</bold>. Phassādiekekadhammagahaṇavasena pavattā <bold>anupadadhammavipassanā</bold>.</paragraph>
    <paragraph line="87"><bold>Ākāse pavattitaviññāṇātikkamato tatiyā</bold>. Tadatikkamato hi tasseva vibhāvanaṃ hoti. Dutiyāruppaviññāṇavibhāvane hi tadeva atikkantaṃ siyā, na tassa ārammaṇaṃ, na cārammaṇe dosaṃ disvā anārammaṇassa vibhāvanātikkamo yujjati. Pāḷiyañca ‘‘viññāṇañcāyatanasamāpattiṃ sato samāpajjitvā tato vuṭṭhahitvā taññeva viññāṇaṃ abhāvetī’’ti (cūḷani. upasīvamāṇavapucchāniddesa 39) ttaṃ, na vuttaṃ ‘‘taññeva viññāṇañcāyatanaṃ abhāvetī’’ti, ‘‘taññeva abhāvetī’’ti vā. ‘‘Anantaṃ viññāṇanti viññāṇañcāyatanaṃ upasampajjā’’ti (vibha. 508) ettha pana dvayaṃ vuttaṃ ārammaṇañca viññāṇaṃ viññāṇañcāyatanañca. Tasmiṃ dvaye yena kenaci yato vā vuṭṭhito, teneva paṭṭhānaniddiṭṭhena taṃsaddassa sambandhe āpanne viññāṇañcāyatanassa nivattanatthaṃ viññāṇavacanaṃ, tasmā paṭhamāruppaviññāṇasseva abhāvanātikkamo vutto. <bold>Tannissita</bold>nti tena nissitaṃ. Taṃ maṇḍapalaggaṃ anissāya tena vinābhūte vivitte bahi okāse ṭhānaṃ viya ākāsalaggaviññāṇassa viveke tadapagame tatiyāruppassa ṭhānaṃ.</paragraph>
    <centered line="88">Arūpāvacarakusalakathāvaṇṇanā niṭṭhitā.</centered>
    <subhead line="89">Tebhūmakakusalavaṇṇanā</subhead>
    <paragraph line="90" number="269"><bold>Ime</bold><pageBreak edition="Myanmar" number="0.0110" /><bold>tāva chandādhipateyye pañca nayā</bold>ti chandādhipateyyanaye ante purimanayānaṃ taṃnayābhimukhappavattiṃ <pageBreak edition="Vipassana Research Institut" number="0.0106" /> sandhāya vuttaṃ, ayaṃ pana pakāro na pāḷianugato. Na hi pāḷiyaṃ suddhikanayādayo vatvā vīriyādhipateyyādinayā vuttāti. Mahāpakaraṇe sattahi mahāvārehi anulomādinayavicittehi hīnattiko vibhatto. Tattha ca majjhimadhammekadesabhūtā ime vīsati lokiyamahānayāti katvā ‘‘tattha vibhattā’’ti vuttaṃ, na etena kamena imesaṃ nayānaṃ tattha āgatattā.</paragraph>
    <paragraph line="91">Evametesaṃ vibhattaṭṭhānaṃ dassetvā idāni etasmiṃ tebhūmakakusalakathāvasānaṭṭhāne aṭṭhārasakammadvāradassanatthaṃ <bold>‘‘imasmiṃ pana ṭhāne’’</bold>tiādimāha. Atha vā hīnapaṇītehi vinivattetvā majjhimarāsiantogadhabhāvaṃ dassentena etesaṃ tebhūmakakusalanayānaṃ hīnattike vibhāgo kato. ‘‘Imasmiṃ pana ṭhāne’’tiādikassa yathāvuttova sambandho. Hīnattike majjhimarāsimhi ye savipākā vaṭṭanissiteneva dānādivasena pavattitā, te hīnāti kātabbā. Ye vivaṭṭanissitena dānādivasena pavattitā, te paṇītāti kātabbā. Avipākā majjhimāti kātabbā. Avipākattā ca tesu majjhimarāsiṃ ṭhapetvā itare dve ekantavaṭṭanissitā nava, vivaṭṭupanissayabhūtā ca navāti aṭṭhārasa kammadvārāni, kammāni ca tāni tassa tassa phalassa kāraṇabhāvena dvārāni cāti <bold>kammadvārāni</bold>. Tattha tattha vā cittāni kammadvārānīti āha. Taṃtaṃdvārāni vā kāyādīni. Aṭṭhārasa khattiyā ca abhabbā hīnahīnattayādayo nava, bhabbā ca paṇītapaṇītattayādayo navāti kammānurūpeneva veditabbā. Evaṃ brāhmaṇādayo devā ca yojetabbā. Aṭṭhacattālīsa gottacaraṇāni tesaññeva khattiyādīnaṃ bhedā. ‘‘Kāmāvacaraṃ kusalaṃ cittaṃ uppannaṃ hoti…pe… cittādhipateyya’’nti (dha. sa. 269-270) evaṃ vutto cittassa cittādhipateyyabhāvo, cittacetasikasamudāye samayavavatthāpako cittasaddo pavattoti <bold>‘‘sampayuttadhammānaṃ vasena vutto’’</bold>ti āha.</paragraph>
    <centered line="92">Tebhūmakakusalavaṇṇanā niṭṭhitā.</centered>
    <subhead line="93">Lokuttarakusalavaṇṇanā</subhead>
    <paragraph line="94" number="277"><bold>Lokaṃ</bold><pageBreak edition="Myanmar" number="0.0111" /><pageBreak edition="Vipassana Research Institut" number="0.0107" /><bold>taratī</bold>ti etena lokasamatikkamapaṭipattimāha. <bold>Uttaratī</bold>ti etena lokassantagamanaṃ phale patiṭṭhānaṃ phalaṃ. <bold>Samatikkammā</bold>tiādinā nibbānaṃ. <bold>Samatikkammā</bold>ti hi nissaritvā. <bold>Abhibhuyyā</bold>ti visaṃyuttaṃ hutvāti attho. Tividhopi cattho maggādīsu ekekasmiṃ yojetabbo, maggeyeva vā idha tassa adhippetattā. <bold>Ekacittakkhaṇika</bold>nti ekamaggassa dve vāre anuppattiṃ sandhāyāha. Aññamaññaṃ dhammānaṃ anativattanādisādhikāya paññāya vaḍḍheti. ‘‘Niyyātīti niyyānīya’’nti vattabbe ī-kārassa rassattaṃ ya-kārassa ca ka-kāraṃ katvā <bold>‘‘niyyānika’’</bold>nti vuttaṃ. Niyyāti etenāti niyyānaṃ, niyyānameva <bold>niyyānikaṃ</bold> venayiko viya. Ettha ‘‘neyyānika’’nti vattabbe i-kārassa e-kārattaṃ akatvā vuttaṃ.</paragraph>
    <paragraph line="95"><bold>Phala</bold>nti cittacetasikarāsi vuccati, taṃ aññamaññaṃ sampayuttānaṃ dhammānaṃ attano avayavabhūtānaṃ nissayo hoti. Phalañāṇaṃ vā <bold>phalaṃ,</bold> sammādiṭṭhiādayo aṅgāni vā. <bold>Lokuttarabhāve</bold>ti lokaṃ uttiṇṇabhāve. Tena phalanibbānāni saṅgaṇhāti. Tesu yaṃ bhavati phalaṃ, taṃ <bold>‘‘bhūmī’’</bold>ti vuccati. Yathā vā kammanibbattā kāmabhavādayo taṃsamaṅgino nissayabhāvena ‘‘bhūmī’’ti vuccanti, evaṃ maggena nibbattaṃ phalaṃ ariyasāvakassa kālena kālaṃ samāpajjitabbatāya nissayabhāvato ‘‘bhūmī’’ti vuccati, tatoyeva ariyā cirataraṃ tiṭṭhanti. <bold>Samucchedavivekavasenā</bold>ti ettha apāyagamanīyānaṃ accantasamucchedo itaresañca vijjutobhāsena viya tamassa samucchedo daṭṭhabbo. Lokiyajjhānampi puthujjanassa ariyassa ca akatādhikārassa na vinā paṭipadāya ijjhati, katādhikārassa pana ariyassa maggeneva samijjhanato vipākānaṃ viya kusalena tathā samiddhassa ariyamaggena sadisatāya abhāvato atabbipākattā ca na maggapaṭipadā tassa jhānassa paṭipadāti sakkā vattunti tattha tathā garuṃ katvā paṭipadāhi eva desanā na katā, yathāvuttajjhānasaṅgahatthaṃ suddhikadesanāpi katā.</paragraph>
    <paragraph line="96">Idha pana kassaci vinā paṭipadāya asiddhito garuṃ katvā dassetuṃ <bold>‘‘dukkhapaṭipada’’</bold>ntiādi vuttaṃ. <bold>Yo koci vāro</bold>ti sakiṃ dvikkhattuṃ tikkhattuṃ catukkhattuṃ anekakkhattunti evamādīsu vikkhambhanavāresu yo koci. Sakiṃ dvikkhattuñca vikkhambhanavārā sukhā paṭipadā eva, na ca tato uddhaṃ sukhā paṭipadā <pageBreak edition="Myanmar" number="0.0112" /> hotīti tikkhattuṃ vikkhambhanavāraṃ dukkhā <pageBreak edition="Vipassana Research Institut" number="0.0108" /> paṭipadāti rocesuṃ aṭṭhakathācariyā. Tasmiṃ tathārocite tato paresu catukkhattuṃ vikkhambhanavārādīsu vattabbameva natthīti. Rūpārūpānaṃ lakkhaṇādīhi paricchinditvā gahaṇaṃ rūpārūpapariggaho, nāmarūpamattametaṃ, na añño koci sattādikoti vavatthāpanaṃ nāmarūpavavatthāpanaṃ. Pariggahitarūpārūpassa maggapātubhāvadandhatā ca nāmarūpavavatthāpanādīnaṃ kicchasiddhito siyāti na rūpārūpapariggahakicchatāya eva dukkhapaṭipadatā vattabbāti ce? Taṃ na, nāmarūpavavatthāpanādīnaṃ paccanīkakilesamandatāya sukhasiddhiyampi tathāsiddhavipassanāsahagatānaṃ indriyānaṃ mandatāya maggapātubhāvadandhabhāvato.</paragraph>
    <paragraph line="97"><bold>Rūpārūpaṃ pariggahetvā</bold>ti akicchenapi pariggahetvā. Kicchena pariggahite vattabbameva natthi. Evaṃ sesesupi. <bold>Imaṃ vāraṃ rocesu</bold>nti kalāpasammasanāvasāne udayabbayānupassanāya vattamānāya uppannassa vipassanupakkilesassa tikkhattuṃ vikkhambhanena kicchatāvāraṃ dukkhā paṭipadāti rocesuṃ etadantattā paṭipadāya. Etassa akicchattepi purimānaṃ kicchatte dukkhapaṭipadatā vuttanayāvāti na paṭisiddhāti daṭṭhabbaṃ. Yathāvuttaṃ vā sabbaṃ rūpārūpapariggahādikicchataṃ tikkhattuṃ vikkhambhanavāratāvasena <bold>‘‘imaṃ vāra’’</bold>nti āha. Yassa pana sabbattha akicchatā, tassa sukhā paṭipadā veditabbā.</paragraph>
    <paragraph line="98">Musāvādādīnaṃ visaṃvādanādikiccatāya lūkhānaṃ apariggāhakānaṃ paṭipakkhabhāvato pariggāhakasabhāvā sammāvācā. Sā siniddhabhāvato sampayuttadhamme pariggaṇhāti sammāvācāpaccayasubhāsitasotārañca janaṃ. Kāyikakiriyākiccaṃ kattabbaṃ samuṭṭhāpeti, sayañca samuṭṭhahanaṃ ghaṭanaṃ hotīti sammākammantasaṅkhātā viratipi samuṭṭhānasabhāvāti vuttā. Sampayuttadhammānaṃ vā ukkhipanaṃ samuṭṭhahanaṃ kāyikakiriyāya bhārukkhipanaṃ viya, jīvamānassa sattassa, sampayuttadhammānaṃ vā suddhi vodānaṃ ājīvasseva vā jīvitindriyavuttiyā.</paragraph>
    <paragraph line="99" number="283"><bold>Maggasannissita</bold>nti paramatthamaggasabhāvattā maggāvayavabhāvena samudāyasannissitanti attho.</paragraph>
    <paragraph line="100" number="285"><bold>Patiṭṭhānaṃ</bold> kilesavasena, <bold>āyūhanaṃ</bold> abhisaṅkhāravasena. Taṇhāvasena vā <bold>patiṭṭhānaṃ,</bold> diṭṭhivasena <bold>āyūhanaṃ. Bodhī</bold>ti yā ayaṃ dhammasāmaggī vuccatīti yojetabbā. <bold>Senaṅgarathaṅgādayo viyā</bold>ti <pageBreak edition="Vipassana Research Institut" number="0.0109" /> etena <pageBreak edition="Myanmar" number="0.0113" /> puggalapaññattiyā avijjamānapaññattibhāvaṃ dasseti. Aṅga-saddo kāraṇatthopi hotīti catusacca<bold>bodhāya saṃvattantīti bojjhaṅgā</bold>. Bujjhantīti bodhiyo, bodhiyo eva aṅgāti <bold>‘‘anubujjhantīti bojjhaṅgā’’</bold>ti vuttaṃ. Vipassanādīnaṃ kāraṇānaṃ bujjhitabbānañca saccānaṃ anurūpaṃ paccakkhabhāvena paṭimukhaṃ aviparītatāya sammā ca bujjhantīti evamatthavisesadīpakehi upasaggehi <bold>‘‘anubujjhantī’’</bold>tiādi vuttaṃ. Bodhi-saddo hi sabbavisesayuttaṃ bujjhanaṃ sāmaññena saṅgaṇhātīti.</paragraph>
    <paragraph line="101" number="299"><bold>Tiṇṇa</bold>nti rāgādīnaṃ. <bold>Karoti nāma</bold> kiṃ duccaritāni anuvattamānāni.</paragraph>
    <paragraph line="102" number="301"> Pāṇātipātādinipphāditapaccayānaṃ niccasevanaṃ <bold>dhuvapaṭisevanaṃ. Sakiccako</bold>ti visuṃ attano kiccavā. <bold>Na hotī</bold>ti atthantarabhāvaṃ paṭikkhipati. Paccayapaṭisevanasāmantajappanairiyāpathappavattanāni pāpicchatānibbattāni <bold>tīṇi kuhanavatthūnī</bold>ti.</paragraph>
    <paragraph line="103" number="343"> Vuṭṭhānagāminīvipassanā saṅkhārupekkhā sānulomā, sā suññato passantī ‘‘suññatā’’ti vuccati, dukkhato passantī taṇhāpaṇidhisosanato ‘‘appaṇihita’’nti. Sā āgamanīyaṭṭhāne maggādhigamatthaṃ āgamanapaṭipadāṭhāne ṭhatvā suññatāppaṇihitanti nāmaṃ deti. Āgamanato nāme laddhe saguṇato ārammaṇato ca nāmaṃ siddhameva hoti, na pana saguṇārammaṇehi nāmalābhe sabbattha āgamanato nāmaṃ siddhaṃ hotīti paripuṇṇanāmasiddhihetuttā saguṇārammaṇehi sabbesampi nāmattayayogo, na āgamanatoti vavatthānakarattā ca nippariyāyadesanāya āgamanatova idha nāmaṃ labhati, na itarehīti vuttaṃ.</paragraph>
    <paragraph line="104" number="350"><bold>Animittavipassana</bold>nti aniccānupassanaṃ. <bold>Nimittadhammesū</bold>ti samūhādighanavasena ca sakiccaparicchedatāya ca sapariggahesu khandhesu. <bold>Animittavimokkho</bold>ti aniccānupassanamāha. <bold>Evaṃsampadamida</bold>nti kathamidha upamāsaṃsandanaṃ hoti. Na hi chandacittānaṃ maggasaṅkhātaadhipatibhāvābhāvo viya saddhindriyādhikassa animittavimokkhassa animittabhāvābhāvo atthi, na ca amaggādhipatīnaṃ maggādhipatināmadānābhāvo viya animittassa animittanāmadānābhāvoti sakkā vattuṃ animittavimokkhassa ananimittatāya abhāvato <pageBreak edition="Myanmar" number="0.0114" />. Maggo adhipati etesanti ca maggādhipatinoti yutto tattha chandacittehi taṃsampayuttānaṃ maggādhipatibhāvābhāvo. Idha <pageBreak edition="Vipassana Research Institut" number="0.0110" /> pana maggo animittaṃ etassāti maggānimittoti ayamattho na sambhavatīti na tena amaggena maggassa animittabhāvo na yujjati, kiṃ vā ettha sāmaññaṃ adhippetanti. Amaggaṅgamagganāmābhāvo. Yathā satipi adhipatibhāve chandacittānaṃ na maggādhipatīti magganāmaṃ, na ca tehi maggassa tesaṃ amaggaṅgattā, tathā satipi saddhāya āgamanabhāvena tassā animittanti magganāmaṃ, na ca tāya maggassa tassā amaggaṅgattā. Evaṃ animittavipassanāyapi animittabhāvo nippariyāyena natthīti dīpito hoti.</paragraph>
    <paragraph line="105">Nanu ca idha jhānaṃ suññatādināmena vuttaṃ, na maggoti ce? Na, maggasampayogato jhānassa suññatādināmakattā. Suttantapariyāyena saguṇārammaṇehi idha abhidhammepi nāmaṃ labhatīti āhaṃsu. Tasmā paṭikkhittā <bold>‘‘na pana labhantī’’</bold>ti. <bold>Kiṃ kāraṇā</bold>? Abhidhamme sarasaṃ anāmasitvā paccanīkatova nāmalābhāti adhippāyo. Yo hi saguṇārammaṇehi nāmalābho, so sarasappadhāno hoti. Saraseneva ca nāmalābhe sabbamaggānaṃ suññatādibhāvoti vavatthānaṃ na siyā. Tasmā abhidhamme satipi dvīhi nāmalābhe paccanīkato nāmavavatthānakaraṃ gahitanti saguṇārammaṇehi suññatāppaṇihitamaggā nāmaṃ na labhantīti āha. Atha vā <bold>na pana labhantī</bold>ti aññanirapekkhehi saguṇārammaṇehi na labhanti. <bold>Kiṃ kāraṇā</bold>? Abhidhamme sarasapaccanīkehi sahitehi nāmalābhāti attho. Paccanīkañhi vavatthānakaraṃ anapekkhitvā kevalassa sarasassa nāmahetubhāvo abhidhamme natthi avavatthānāpattito. Tasmā attābhinivesapaṇidhipaṭipakkhavipassanānulomā maggā satipi sarasantare paccanīkasahitena sarasena nāmaṃ labhanti. Animittamaggassa pana vipassanā nimittapaṭipakkhā na hoti sayaṃ nimittaggahaṇato nimittaggahaṇānivāraṇāti tadanulomamaggopi na nimittassa paṭipakkho. Yadi siyā, nimittagatavipassanāyapi paṭipakkho siyāti. Tasmā vijjamānopi saraso vavatthānakarapaccanīkābhāvā abhidhamme animittanti nāmadāyako na gahito. Aniccānupassanānulomo pana maggo suddhikapaṭipadānayeyeva saṅgahitoti daṭṭhabbo. Tasmā eva ca so nayo vuttoti. <bold>Eva</bold>nti yaṃ <pageBreak edition="Myanmar" number="0.0115" /> vakkhati ‘‘aniccato vuṭṭhahantassa maggo animitto hotī’’ti (dha. sa. aṭṭha. 350), evaṃ āharitvā aṭṭhakathācariyehi so animittamaggo dīpitoti attho.</paragraph>
    <paragraph line="106"><bold>Vuṭṭhāna…pe… kimārammaṇā</bold>ti aniccādito vuṭṭhahantassa vuṭṭhānagāminiyā lakkhaṇārammaṇatte sati saṅkhārehi vuṭṭhānaṃ na siyā, saṅkhārārammaṇatte ca lakkhaṇapaṭivedhoti maññamāno <pageBreak edition="Vipassana Research Institut" number="0.0111" /> pucchati. ‘‘Anicca’’ntiādinā saṅkhāresu pavattamānena ñāṇena lakkhaṇānipi paṭividdhāni honti tadākārasaṅkhāragahaṇatoti āha <bold>‘‘lakkhaṇārammaṇā’’</bold>ti. Saṅkhārārammaṇā eva yathāvuttādhippāyena ‘‘lakkhaṇārammaṇā’’ti vuttāti dassento <bold>‘‘lakkhaṇaṃ nāmā’’</bold>tiādimāha. Aniccatā dukkhatā anattatāti hi visuṃ gayhamānaṃ lakkhaṇaṃ <bold>paññattigatikaṃ</bold> paramatthato avijjamānaṃ, avijjamānattā eva parittādivasena <bold>navattabbadhammabhūtaṃ</bold>. Tasmā visuṃ gahetabbassa lakkhaṇassa paramatthato abhāvā ‘‘aniccaṃ dukkhamanattā’’ti saṅkhāre sabhāvato sallakkhentova lakkhaṇāni sallakkheti nāmāti āha <bold>‘‘yo pana aniccaṃ dukkhamanattāti tīṇi lakkhaṇāni sallakkhetī’’</bold>ti. Yasmā ca <bold>anicca</bold>ntiādinā saṅkhārāva dissamānā, tasmā te kaṇṭhe baddhakuṇapaṃ viya paṭinissajjanīyā honti.</paragraph>
    <title line="107">Lokuttarakusalaṃ</title>
    <subhead line="108">Pakiṇṇakakathāvaṇṇanā</subhead>
    <paragraph line="109"><bold>Tatrā</bold>ti lokuttarajjhāne. <bold>Ajjhattañcā</bold>ti upaḍḍhagāthāya abhinivisitabbaṃ vuṭṭhātabbaṃ vipassanābhūmiṃ pañcadhā uddisati. Sattaaṭṭhādīni aṅgāni <bold>sattaṭṭhaṅgānī</bold>ti ādisaddassa lopo daṭṭhabbo. <bold>Nimitta</bold>nti yato vuṭṭhānaṃ, tāni nimittapavattāni nimittavacaneneva uddisati. <bold>Saṅkhārupekkhāñāṇameva ariyamaggassa bojjhaṅgādivisesaṃ niyameti</bold>. Kasmā? Tato tato dutiyādipādakajjhānato uppannassa sasaṅkhārupekkhāñāṇassa pādakajjhānātikkantānaṃ aṅgānaṃ asamāpajjitukāmatāvirāgabhāvanābhāvato itarassa ca atabbhāvato. <bold>Tesampi vādesu…pe… vipassanāva niyametīti veditabbā</bold>. Kasmā? Vipassanāniyameneva hi paṭhamattheravādepi apādakapaṭhamajjhānapādakamaggā paṭhamajjhānikāva honti, itare ca pādakajjhānavipassanāniyamehi taṃtaṃjhānikā. Evaṃ sesavādesupi vipassanāniyamo yathāsambhavaṃ yojetabbo.</paragraph>
    <paragraph line="110"><bold>Pakiṇṇakasaṅkhāre</bold>ti <pageBreak edition="Myanmar" number="0.0116" /> pādakajjhānato aññasaṅkhāre. Tena pādakajjhānasaṅkhāresu sammasitesu vattabbameva natthīti dasseti. <bold>Tatrāpī</bold>ti dutiyattheravādepi. Taṃtaṃjhānikatā taṃtaṃsammasitasaṅkhāravipassanāniyamehi hoti. Tatrāpi hi vipassanā taṃtaṃvirāgāvirāgabhāvanābhāvena somanassasahagatā <pageBreak edition="Vipassana Research Institut" number="0.0112" /> upekkhāsahagatā ca hutvā jhānaṅgādiniyamaṃ maggassa karotīti evaṃ <bold>vipassanāniyamo vuttanayeneva veditabbo</bold>.</paragraph>
    <paragraph line="111"><bold>Ta</bold>nti taṃtaṃjhānasadisabhavanaṃ. <bold>Svāyamattho</bold> pādakajjhānasammasitajjhānupanissayehi vinā ajjhāsayamattena asijjhanā upanissayena vinā saṅkappamattena sakadāgāmiphalādīnaṃ asijjhanadīpakena <bold>nandakovādena</bold> (ma. ni. 3.398 ādayo) dīpetabbo. Tattha hi sotāpannāyapi paripuṇṇasaṅkappabhāvaṃ vadantena bhagavatā yassa yassa upanissayo atthi, tassa tasseva ajjhāsayo niyāmako, nāññassāti tena tena paripuṇṇasaṅkappatā hoti, na tato paraṃ saṅkappasabbhāvepi asijjhanatoti ayamattho dīpito hoti. Evamidhāpi yassa yassa dutiyādijhānikassa maggassa yathāvutto upanissayo atthi, tassa tasseva ajjhāsayo niyāmako, nāññassa satipi tasmiṃ asijjhanato. Imasmiṃ pana vāde pādakasammasitajjhānupanissayasabbhāve ajjhāsayo ekantena hoti, taṃtaṃphalūpanissayasabbhāve taṃtaṃsaṅkappo viyāti tadabhāvābhāvato ajjhāsayo niyametīti vuttaṃ.</paragraph>
    <paragraph line="112"><bold>Yasmiṃ pana pādakajjhānaṃ natthī</bold>ti catutthajjhānikavajjānaṃ pādakāni lokiyajjhānāni sandhāya vuttaṃ. Appanāppatti ca oḷārikaṅgātikkamanupanissayābhāve pañcahi aṅgehi vinā na hotīti <bold>‘‘somanassasahagatamaggo hotī’’</bold>ti āha. <bold>Upekkhāsahagatamaggo</bold>ti etena catutthajjhānikatāpi samānā anusayasamugghāṭanasamatthassa na saṅkhārāvasesatāti dasseti. <bold>Te ca vādā na virujjhanti</bold> ajjhāsayavasena pañcamajjhānikatāya paṭhamādijjhānikatāya ca sambhavatoti adhippāyo. Ajjhāsayo ca sātthako hoti, aññathā pādakasammasitajjhāneheva niyamassa siddhattā ajjhāsayo niyāmako vuccamāno niratthako siyāti. <bold>Idha pana</bold> aṭṭhasāliniyā niyāmane ekantikaṃ vipassanāsaṅkhātaṃ <bold>atthameva</bold> uddharitvā ‘‘tesampi vādesu ayaṃ…pe… vipassanāva niyametī’’ti vadantena <pageBreak edition="Myanmar" number="0.0117" /> tayopete vāde vipassanāva niyametīti dassitaṃ. Taṃtaṃvādānañhi vipassanāsahitānameva siddhi, nāññathāti dassitanti.</paragraph>
    <paragraph line="113"><bold>Pavedhatī</bold>ti gotrabhussa paccayo bhavituṃ na sakkotīti attho. Yadi pañcamacittakkhaṇe javanaṃ patitaṃ nāma hoti, kathaṃ tadā gotrabhu tadanantarañca maggo javanassa patitakkhaṇe uppajjatīti? Apubbassa javanantarassa patitatābhāvato. Tadeva hi javanaṃ anekakkhattuṃ pavattamānaṃ <pageBreak edition="Vipassana Research Institut" number="0.0113" /> patitaṃ siyāti, gotrabhu pana ārammaṇantare uppannaṃ apubbaṃ javanaṃ, tathā maggo bhūmantarato cāti. Nanu ca sattamajavanacetanāya balavatāya upapajjavedanīyabhāvo hoti ānantariyatāpīti, tatthāyaṃ adhippāyo siyā ‘‘paṭisandhiyā anantarapaccayabhāvino vipākasantānassa anantarapaccayabhāvena antimajavanacetanāya susaṅkhatattā sā sattamajavanacetanā upapajjavedanīyā ānantarikā ca hoti, na apatitajavanacetanā viya balavatāyā’’ti.</paragraph>
    <paragraph line="114"><bold>Puna anulomaṃ taṃ anubandheyyā</bold>ti gotrabhussa hi saṅkhārārammaṇatte sati tadapi anulomamevāti purimaanulomaṃ viya taṃ tadapi aññaṃ anulomaṃ anubandheyya, na maggoti maggavuṭṭhānameva ca na bhaveyya attano sadisālambanassa āvajjanaṭṭhāniyassa paccayassa alābhā. Appahīnabhāvena pañcasu upādānakkhandhesu anusayitā kilesā sā bhūmi etehi laddhāti katvā <bold>bhūmiladdhā</bold>. Vaṭṭaṃ sinonti bandhantīti katvā <bold>vaṭṭasetū</bold> ca, tesaṃ <bold>samugghātakaraṇa</bold>ntipi etadevassa lobhakkhandhādipadālanaṃ vuccati. <bold>Ta</bold>nti pavattaṃ. <bold>Ekaṃ bhava</bold>nti anāgāmino anekakkhattuñca tattheva upapajjantassa heṭṭhā anāgamanavasena eko bhavoti gahetvā vuttaṃ.</paragraph>
    <paragraph line="115"><bold>Imassa panatthassā</bold>ti yathāvuttassa upādinnakapavattato vuṭṭhānassa. Apāyesu sattamabhavato uddhaṃ sugatiyañca vipākadāyakassa abhisaṅkhāraviññāṇassa paccayaghāto sotāpattimaggañāṇena abhisaṅkhāraviññāṇassa nirodho daṭṭhabbo. <bold>Dvīsu bhavesū</bold>ti anāgāmimagge abhāvite sakadāgāmissa kāmadhātuyaṃ ye dve bhavā uppajjeyyuṃ, tesūti attho. <bold>Calatī</bold>ti etena calanasabhāvameva dasseti, na acalanābhāvaṃ, tasmā acalanaṃ dassetvā puna calanaṃ dassetuṃ <bold>‘‘tathāgatassa hī’’</bold>tiādimāha. Yepi vā katthaci cattāropi magge samānapaṭipade disvā sabhāvato acalanameva <pageBreak edition="Myanmar" number="0.0118" /> gaṇheyyuṃ, tesaṃ taṃgahaṇanivāraṇatthaṃ ‘‘calatī’’ti vuttaṃ, na calanāvadhāraṇatthanti yuttaṃ ubhayadassanaṃ. Atha vā yadipi kesañci cattāropi maggā samānapaṭipadā, tathāpi kilesindriyehi sijjhamānā paṭipadā tesaṃ vasena calanapakatikā evāti ‘‘calati’’cceva vuttaṃ, na ‘‘na calatī’’ti.</paragraph>
    <centered line="116">Lokuttarakusalapakiṇṇakakathāvaṇṇanā niṭṭhitā.</centered>
    <subhead line="117">Paṭhamamaggavīsatimahānayavaṇṇanā</subhead>
    <paragraph line="118" number="357"> Yassa <pageBreak edition="Vipassana Research Institut" number="0.0114" /> pubbabhāge ‘‘maggaṃ bhāvemī’’ti ajjhāsayo pavatto, so maggaṃ bhāveti. Evaṃ sabbattha ajjhāsayavisesena taṃtaṃbhāvanāviseso daṭṭhabbo.</paragraph>
    <paragraph line="119" number="358"><bold>Chandādhipateyya</bold>ntiādīsu ekacittakkhaṇe vattamānesu dhammesu kathaṃ chandassa taṃsahajātassa adhipatibhāvo vīriyādīnañcāti? Upanissayavasena. Yassa hi sace chandavato kusalaṃ nipphajjati, ‘‘ahaṃ nipphādessāmī’’ti pavattamānassa kusalaṃ nipphannaṃ, tassa taṃsahajāto chando tena purimupanissayena visiṭṭho sahajātadhamme attano vase vatteti. Tasmiñca pavattamāne te pavattanti, nivattamāne nivattanti, tadanurūpabalā ca honti rājapurisā viyāti. Evaṃ vīriyādīsu. Sesadhammānaṃ pana katthaci vuttappakārappavattisabbhāvepi ataṃsabhāvattā adhipatibhāvo natthīti daṭṭhabbo.</paragraph>
    <subhead line="120">Dutiyamaggavaṇṇanā</subhead>
    <paragraph line="121" number="361"> Ā-kārassa rassattaṃ katvā aññindriyaṃ vuttaṃ, ā-kāro ca dhammamariyādattho.</paragraph>
    <subhead line="122">Tatiyacatutthamaggavaṇṇanā</subhead>
    <paragraph line="123" number="362"><bold>Maggaṅgāni na pūrenti</bold> akiccakattā sammādiṭṭhiyāti adhippāyo. Mārento gacchatīti hi maggo, na cetāya māretabbaṃ atthīti. Mānassa diṭṭhisadisā <pageBreak edition="Myanmar" number="0.0119" /> pavatti ahamasmīti pavattamānassa diṭṭhiṭṭhāne ṭhānaṃ. <bold>Ālokasseva pavattikālo viyā</bold>ti cirappavattiṃ sandhāyāha. Ekadesasāmaññena hi yathādhippetena upamā hotīti. <bold>Khāre vā</bold>ti kaṭṭhādīnaṃ khāracchārikāyaṃ. <bold>Sammadditvā</bold>ti kiledetvā. <bold>Chando</bold>ti taṇhā. <bold>Anusayo</bold>ti taṇhā mānānusayo ca. Etasmiñca sutte asamūhatassa gandhassa samugghāṭanaṃ viya asamūhatamānādisamugghātaṃ dassentena aññamaññe kilese pajahatīti dassitanti ānītaṃ, na yathāvuttanayena upamāya vuttattāti daṭṭhabbaṃ. Nirantaraṃ pavattamāne citte tassa saṃkilesavodānakarā sāvajjānavajjā cetasikā uppajjamānā tassaṅgabhūtā avayavā viya hontīti <bold>‘‘cittaṅgavasenā’’</bold>ti vuttaṃ.</paragraph>
    <centered line="124">Lokuttarakusalavaṇṇanā niṭṭhitā.</centered>
    <centered line="125">Kusalakathāvaṇṇanā niṭṭhitā.</centered>
    <title line="126">Akusalapadaṃ</title>
    <subhead line="127">Dhammuddesavāro</subhead>
    <subhead line="128">Paṭhamacittakathāvaṇṇanā</subhead>
    <paragraph line="129" number="365"> Kusale <pageBreak edition="Vipassana Research Institut" number="0.0115" /> vuttanayaṃ anugantvā yathānurūpaṃ veditabbatāya <bold>‘‘vuttanayenā’’</bold>ti āha. <bold>Gantabbābhāvato</bold>ti bujjhitabbābhāvato. <bold>Diṭṭhiyā gatamatta</bold>nti diṭṭhiyā gatimattaṃ gahaṇamattaṃ. Āsannakāraṇattā ayonisomanasikārassa visuṃ gahaṇaṃ ekantakāraṇattā ca. <bold>Satisaṃvaro</bold>ti idha sītādīhi phuṭṭhassa appamajjanaṃ khamanaṃ daṭṭhabbaṃ. <bold>Pahānasaṃvaro</bold>ti vīriyasaṃvaro.</paragraph>
    <paragraph line="130"><bold>Assādadassana</bold>nti assādadiṭṭhi. Phalaṭṭhena paccupaṭṭhānena <bold>asammāpaṭipattipaccupaṭṭhānomoho,</bold> sammāpaṭipattipaṭipakkhabhāvaggahaṇākāro vā. Sabbassa lobhassa abhijjhābhāve satipi visesayuttāya abhijjhāya kammapathappattāya idhuppajjamānāya lakkhaṇādiṃ dassetuṃ <bold>‘‘sā parasampattīna’’</bold>ntiādimāha. Attano pariṇāmanassa purecārikā taṇhābhirati <bold>abhirati</bold>.</paragraph>
    <paragraph line="131"><bold>Anupaparikkhā</bold><pageBreak edition="Myanmar" number="0.0120" /> moho. Mohavasena hi diṭṭhivasena vā avatthusmiṃ sānunayo adhimokkho uppajjatīti. <bold>Asatiyacitte</bold>ti ahirikādīhi ārakkharahitacitte. <bold>Satirahitattā satipaṭipakkhattā cā</bold>ti etena satirahitā satipaṭipakkhā ca akusalā khandhā eva micchāsatīti dasseti. Te pana upanāhādippavattiyaṃ cirakatādisallakkhaṇe paṭusaññāsampayuttā daṭṭhabbā. <bold>Sadarathādibhāvo</bold> avisesena kilesasampayogato vutto lahutādiekantapaṭipakkhānaṃ thinamiddhādīnaṃ kesañci idha abhāvā. <bold>Avūpasamo</bold>ti asannisinnasabbhāvamāha. <bold>Anavaṭṭhānarasa</bold>nti calanakiccaṃ. <bold>Cetaso avūpasame</bold>ti nipphādetabbe payojane bhummaṃ, avūpasamapaccayabhūtaṃ ārammaṇaṃ vā ‘‘avūpasamo’’ti vuttaṃ.</paragraph>
    <centered line="132">Dhammuddesavārakathāvaṇṇanā niṭṭhitā.</centered>
    <subhead line="133">Niddesavārakathāvaṇṇanā</subhead>
    <paragraph line="134" number="377"><bold>Sahajātadhammesu</bold><pageBreak edition="Vipassana Research Institut" number="0.0116" /><bold>akampanaṃ</bold> na kosajjesu akampanaṃ viya tappaṭipakkhabhāvato daṭṭhabbaṃ, taṃtaṃpāpakiriyāya ussahanavasena pana thiratā tattha akampanaṃ.</paragraph>
    <paragraph line="135" number="381"><bold>Diṭṭhiyā virūpaṃ phandita</bold>nti tathā tathā sassatādivasena pavattā diṭṭhi eva vuccati. <bold>Tarantī</bold>ti titthe viya pilavanti. <bold>Vipariyesato</bold>ti vatthussa viparītato.</paragraph>
    <paragraph line="136" number="390"> Sabhāvapaṭicchādanavasena pakatiattādiasantagahaṇassa aniccādīnaṃ niccādivisamagahaṇassa ca saññādivipariyesassa nissayattā <bold>‘‘asantaṃ asamañca bujjhatī’’</bold>ti vuttaṃ.</paragraph>
    <subhead line="137">Dutiyacittavaṇṇanā</subhead>
    <paragraph line="138" number="399"><bold>Kiñcāpi…pe… parāmasantassa uppajjatī</bold>ti purimacittena avisesaṃ dasseti. Anussāhanāvasīdanabhāvena saṃhatabhāvo <bold>thinaṃ</bold>.</paragraph>
    <subhead line="139">Tatiyacittavaṇṇanā</subhead>
    <paragraph line="140" number="400"><bold>Idha mānena saddhiṃ pañca apaṇṇakaṅgānī</bold>ti avirajjhanakaṅgāni uppattiarahaṅgāni hontīti attho daṭṭhabbo. Mānassa aniyatattā na niyatayevāpanakāti <pageBreak edition="Myanmar" number="0.0121" />. Paṭṭhāne hi ‘‘saṃyojanaṃ dhammaṃ paṭicca saṃyojano dhammo uppajjati hetupaccayā’’ti (paṭṭhā. 3.4.1) ettha ‘‘catukkhattuṃ kāmarāgena tikkhattuṃ paṭighena ca māno vicikicchā bhavarāgo tayopete sakadāgāmino saṃyojanānaṃ saṃyojanehi dasavidhā yojanā’’ti dassitāya dasavidhāya yojanāya ‘‘kāmarāgasaṃyojanaṃ paṭicca mānasaṃyojanaṃ avijjāsaṃyojana’’nti vatvā ‘‘kāmarāgasaṃyojanaṃ paṭicca avijjāsaṃyojana’’nti ‘‘mānasaṃyojanaṃ paṭicca bhavarāgasaṃyojanaṃ avijjāsaṃyojana’’nti ca vatvā ‘‘bhavarāgasaṃyojanaṃ paṭicca avijjāsaṃyojana’’nti vuttāhi yojanāhi mānassa aniyatabhāvo pakāsito, tathā kilesadukepi. Idha ca vakkhati ‘‘dasavidhā saṃyojanānaṃ yojanā, tathā dasavidhā kilesāna’’nti ca. Unnamanavaseneva <bold>sampaggaharaso</bold><pageBreak edition="Vipassana Research Institut" number="0.0117" />, na vīriyaṃ viya taṃtaṃkiccasādhane abbhussāhanavasena. Omānassapi attānaṃ avaṃkatvā gahaṇaṃ sampaggahoti daṭṭhabbo.</paragraph>
    <subhead line="141">Catutthacittavaṇṇanā</subhead>
    <paragraph line="142" number="402"> Pariharaṇatthaṃ vikkhittā hutvā ussāhaṃ janentā <bold>‘‘pariharaṇatthaṃ saussāhā’’</bold>ti vuttā, tesaṃ.</paragraph>
    <subhead line="143">Navamacittavaṇṇanā</subhead>
    <paragraph line="144" number="413"> Visappanaaniṭṭharūpasamuṭṭhānavasena attano pavattiākāravasena ca <bold>visappanaraso</bold>. Doso upayogaphalesu aniṭṭhattā visasaṃsaṭṭhapūtimuttaṃ viya daṭṭhabbo. <bold>Anabhiratirasā</bold>ti evaṃpakāresu paṭikkhepena rasavacanesu taṃtaṃpaṭipakkhakiccagahaṇaṃ daṭṭhabbaṃ. Kaṭukākāragati <bold>kaṭukañcukatā, attasampatti</bold> āvāsādi, parāyattatāya <bold>dāsabyaṃ viya daṭṭhabbaṃ</bold>. Yathā hi dāsabye sati dāso parāyatto hoti, evaṃ kukkucce sati taṃsamaṅgī. Na hi so attano dhammatāya pavattituṃ sakkoti kusaleti. Atha vā katākatākusalakusalānusocane āyattatāya tadubhayavasena kukkuccena taṃsamaṅgī hotīti dāsabyaṃ viya taṃ hoti.</paragraph>
    <paragraph line="145" number="418"><bold>Viruddhākāro</bold>ti <pageBreak edition="Myanmar" number="0.0122" /> viruddhassa puggalassa, cittassa vā ākāro viruddhabhāvo. Tena virujjhanaṃ virodhoti dasseti. <bold>Vacana</bold>nti etaṃ nidassanamattaṃ daṭṭhabbaṃ. Sabbameva hi kiccaṃ etena kariyamānaṃ suropitaṃ sujanitaṃ na hotīti. Ropasaddavacanatthameva keci vaṇṇenti. <bold>Taṃ appamāṇa</bold>nti kodhassa tathāpavattanasabhāvābhāvā aññena kenaci kāraṇena paripuṇṇatā siyāti sandhāya vuttaṃ.</paragraph>
    <subhead line="146">Ekādasamacittavaṇṇanā</subhead>
    <paragraph line="147" number="422"><bold>Vigatā cikicchā</bold>ti cikicchituṃ dukkaratāya vuttaṃ, na sabbathā cikicchābhāvā vicikicchāyāti tadatthaṃ dasseti.</paragraph>
    <paragraph line="148" number="424"> Nicchayābhāvā <pageBreak edition="Vipassana Research Institut" number="0.0118" /> asaṇṭhahanato cetaso pavattipaccayamattatāya <bold>‘‘pavattiṭṭhitimatta’’</bold>nti vuttaṃ.</paragraph>
    <paragraph line="149" number="425"> Ekaṃ ākāraṃ gantuṃ asamatthatāya attano āmukhaṃ sappanato <bold>osakkati</bold>.</paragraph>
    <subhead line="150">Dvādasamacittavaṇṇanā</subhead>
    <paragraph line="151" number="429"> Uddhaccaṃ attano gahitākāre eva ṭhatvā bhamatīti <bold>ekārammaṇasmiṃyeva vipphandanaṃ</bold> hoti. Vicikicchā pana yadipi rūpādīsu ekasmiññevārammaṇe uppajjati, tathāpi ‘‘evaṃ nu kho, idaṃ nu kho’’ti uppajjamānā ‘‘nanu kho, aññaṃ nu kho’’ti aññaṃ gahetabbākāraṃ apekkhatīti <bold>nānārammaṇe</bold> calanaṃ hoti.</paragraph>
    <paragraph line="152"><bold>‘‘Evaṃsampadamidaṃ veditabba’’</bold>nti ettāvatā imasmiṃ cittadvaye vuttapakiṇṇakaṃ dassetvā dvādasasu dassetuṃ <bold>‘‘sabbesupī’’</bold>tiādimāha. Kusalesupi ārammaṇādhipatiṃ anuddharitvā sahajātādhipatino eva uddhaṭattā idhāpi so eva uddharitabbo siyāti <bold>‘‘sahajātādhipati labbhamānopi na uddhaṭo’’</bold>ti vuttaṃ nārammaṇādhipatino alabbhamānattā. Sopi hi aṭṭhasu lobhasahagatesu labbhatīti. <bold>Sesopī</bold>ti vīmaṃsato aññopi sahajātādhipati natthi, yo uddharitabbo siyā. Ārammaṇādhipatimhi vattabbameva natthi. <bold>Kañci dhamma</bold>nti chandādīsu ekampi sahajātaṃ. Kusalattike tāva paṭiccavārādīsu ‘‘na hetupaccayā adhipatipaccayā’’ti ekassapi pañhassa <pageBreak edition="Myanmar" number="0.0123" /> anuddhaṭattā paṭṭhāne paṭisiddhatā veditabbā. Aññathā hi ‘‘akusalaṃ dhammaṃ paṭicca akusalo dhammo uppajjati na hetupaccayā adhipatipaccayā’’ti (paṭṭhā. 1.1.86) etassa vasena ‘‘eka’’nti vattabbaṃ siyā.</paragraph>
    <paragraph line="153"><bold>Dassanena pahātabbābhāvato</bold>ti dassanena pahātabbassa abhāvato, dassanena pahātabbesu vā abhāvato. Etena paṭisandhianākaḍḍhanato dassanena pahātabbesu anāgamananti tattha anāgamanena paṭisandhianākaḍḍhanaṃ sādheti. Anākaḍḍhanato anāgamanaṃ pana sādhetuṃ <bold>‘‘tesu hī’’</bold>tiādimāha. Ettheva paṭisandhidānaṃ bhaveyya. Tathā ca sati dassanena pahātabbaṃ siyā apāyagamanīyassa dassanena <pageBreak edition="Vipassana Research Institut" number="0.0119" /> pahātabbabhāvato. Na cetaṃ dassanena pahātabbaṃ siyā, tasmā dassanena pahātabbavibhaṅge nāgatanti adhippāyo.</paragraph>
    <paragraph line="154">Kathaṃ panetaṃ ñāyati ‘‘paṭisandhianākaḍḍhanato dassanena pahātabbesu anāgamana’’nti? Dassanena pahātabbānaññeva nānākkhaṇikakammapaccayabhāvassa vuttattā. Duvidhā hi akusalā dassanena pahātabbā bhāvanāya pahātabbāti. Tattha bhāvanāya pahātabbacetanānaṃ nānākkhaṇikakammapaccayabhāvo na vutto, itarāsaññeva vutto. ‘‘Bhāvanāya pahātabbo dhammo neva dassanena na bhāvanāya pahātabbassa dhammassa kammapaccayena paccayo’’ti ettha hi sahajātameva vibhattaṃ, na nānākkhaṇikanti. Tathā paccanīyepi ‘‘bhāvanāya pahātabbo dhammo neva dassanena na bhāvanāya pahātabbassa dhammassa ārammaṇapaccayena paccayo…pe… sahajātapaccayena…pe… upanissayapaccayena…pe…. Pacchājātapaccayena paccayo’’ti ettakameva vuttaṃ, na vuttaṃ ‘‘kammapaccayena paccayo’’ti. Itarattha ca vuttaṃ. Uddhaccasahagatā ca cetanā bhāvanāya pahātabbesu eva āgatāti nānākkhaṇikakammapaccayo na siyāti. Yadi siyā, bhāvanāya pahātabbacetanāya ca nānākkhaṇikakammapaccayabhāvo vucceyya, na tu vutto. Tasmā uddhaccasahagatā nānākkhaṇikakammapaccayabhāve sati dassanena pahātabbesu vattabbā siyā, tadabhāvā na vuttāti. Paṭisandhianākaḍḍhanato tattha anāgatāti ayametthādhippāyo. Nānākkhaṇikakammapaccayāvacanena pana bhāvanāya pahātabbānaṃ pavattivipākatā paṭikkhittā. Pavattivipākassapi hi nānākkhaṇikakammapaccayatā na sakkā nivāretuṃ. Vuttañca <pageBreak edition="Myanmar" number="0.0124" /> ‘‘sukhāya vedanāya sampayutto dhammo dukkhāya vedanāya sampayuttassa dhammassa kammapaccayena paccayo, nānākkhaṇikā’’tiādi (paṭṭhā. 1.3.56-57). Yadi bhāvanāya pahātabbānaṃ vipākadānaṃ natthi, kathaṃ te vipākadhammadhammā hontīti? Abhiññācittādīnaṃ viya vipākārahasabhāvattā. Yaṃ pana vuttaṃ ‘‘yasmiṃ samaye akusalaṃ cittaṃ uppannaṃ hoti upekkhāsahagataṃ uddhaccasampayuttaṃ…pe… avikkhepo hoti, imesu dhammesu ñāṇaṃ dhammapaṭisambhidā, tesaṃ vipāke ñāṇaṃ atthapaṭisambhidā’’ti (vibha. 730-731) idampi tesaṃ vipākārahataññeva sandhāya vuttaṃ siyā. Idaṃ pana ṭhānaṃ suṭṭhu vicāretabbaṃ. Atthi hi ettha vacanokāso. Na hi vipāketi vacanaṃ vipākadhammavacanaṃ viya vipākārahataṃ vadatīti.</paragraph>
    <centered line="155">Akusalapadavaṇṇanā niṭṭhitā.</centered>
    <subhead line="156">Abyākatapadaṃ</subhead>
    <subhead line="157">Ahetukakusalavipākavaṇṇanā</subhead>
    <paragraph line="158" number="431"><bold>Tesu</bold><pageBreak edition="Vipassana Research Institut" number="0.0120" /><bold>vipākābyākata</bold>ntiādīnaṃ ‘‘bhājetvā dassetuṃ katame dhammā abyākatātiādi āraddha’’nti etena sambandho. <bold>Tassāpī</bold>ti etassa ‘‘uppattiṃ dīpetuṃ kāmā…pe… ādi vutta’’nti etena sambandho. <bold>Upacitattā</bold>ti yathā aññassa vipākaṃ paṭibāhitvā attano vipākābhimukhaṃ hoti tathā vaḍḍhitattā. Rūpādīnaṃ paccayānaṃ aññaviññāṇasādhāraṇattā asādhāraṇena vatthunā cakkhuviññāṇaṃ sotaviññāṇanti nāmaṃ uddhaṭaṃ. Cakkhādīnaṃ tikkhamandabhāve viññāṇānaṃ tikkhamandabhāvā visesapaccayattā ca.</paragraph>
    <paragraph line="159">Cakkhusannissitañca taṃ rūpavijānanañcāti <bold>cakkhusannissitarūpavijānanaṃ</bold>. Evaṃlakkhaṇaṃ cakkhuviññāṇaṃ. Tattha cakkhusannissitavacanena rūpārammaṇaṃ aññaviññāṇaṃ paṭikkhipati. Rūpavijānanavacanena cakkhunissaye phassādayo nivatteti. Cakkhurūpavacanehi ca nissayato ārammaṇato ca vijānanaṃ vibhāveti. Rūpamattassa ārammaṇassa gahaṇaṃ kiccametassāti <bold>rūpamattārammaṇarasaṃ. Jhānaṅgavasenā</bold>ti idaṃ dvipañcaviññāṇavajjesu vijjamānānaṃ upekkhāsukhadukkhekaggatānaṃ jhānaṅgikattā idhāpi taṃsadisānaṃ tadupacāraṃ <pageBreak edition="Myanmar" number="0.0125" /> katvā vuttaṃ. Na hi jhānapaccayattābhāve jhānaṅgatā atthi. Vuttañhi ‘‘jhānaṅgāni jhānasampayutta…pe… rūpānaṃ jhānapaccayena paccayo’’ti (paṭṭhā. 1.3.112). Etesañca jhānapaccayabhāvo paṭikkhitto. Yathāha ‘‘abyākataṃ dhammaṃ paṭicca abyākato dhammo uppajjati na jhānapaccayā. Pañcaviññāṇasahagataṃ ekaṃ khandhaṃ paṭicca tayo khandhā’’tiādi (paṭṭhā. 1.1.98). Jhānapaccayattābhāvepi vedanācittaṭṭhitīnaṃ upekkhādibhāvato tathābhūtānaṃ vacane aññaṭṭhānābhāvato ca dutiyarāsiniddeso.</paragraph>
    <paragraph line="160" number="436"><bold>Vatthupaṇḍarattā</bold>ti sayaṃ kaṇhadhammānaṃ appaṭipakkhattā sabhāvaparisuddhānaṃ pasādahadayavatthunissayānaṃ vasena paṇḍarasabhāvaṃ jātanti adhippāyo. Ayaṃ pana nayo catuvokāre na labbhatīti tattha bhavaṅgassa tato nikkhantākusalassa ca paṇḍaratā na siyā, tasmā tattha paṇḍaratāya kāraṇaṃ vattabbaṃ. Sabhāvo vāyaṃ cittassa paṇḍaratāti.</paragraph>
    <paragraph line="161" number="439"><bold>Idampī</bold>ti <pageBreak edition="Vipassana Research Institut" number="0.0121" /><bold>pi</bold>-saddo ṭhitimattasahitaṃ pubbe vuttaṃ vicikicchāsahagataṃ apekkhitvā vutto. <bold>Pakatiyā</bold>ti anatikkamanena. <bold>So</bold>pi viseso. <bold>Kāyappasādaṃ ghaṭṭetvā pasādapaccayesu mahābhūtesu paṭihaññatī</bold>ti āpāthaṃ gantvā paṭihaññatīti attho. Yathā ca ‘‘rūpaṃ ārabbha uppanna’’nti vutte na ārammaṇuppādānaṃ pubbāparakālatā hoti, evamidhāpi ghaṭṭanapaṭihananesu daṭṭhabbaṃ. Upamāpi ubhayaghaṭṭanadassanatthaṃ vuttā, na nissitanissayaghaṭṭanānaṃ pubbāparatādassanatthaṃ. Ettha ca <bold>bahiddhā</bold>ti etaṃ nidassanamattaṃ. Ajjhattampi hi ārammaṇaṃ hotīti. Viññāṇadhātunissayabhūtehi vā aññaṃ ‘‘bahiddhā’’ti vuttaṃ. Paṭighaṭṭanānighaṃso balavā hoti, tato eva iṭṭhāniṭṭhaphoṭṭhabbasamāyoge sukhadukkhapaccayā dhātuanuggahadhātukkhobhā ciraṃ anuvattanti.</paragraph>
    <paragraph line="162" number="455"> Aññesaṃ cittānaṃ sabhāvasuññatasabbhāvā manodhātubhāvo āpajjatīti ce? Na, visesasabbhāvā. Cakkhuviññāṇādīnañhi cakkhādinissitatā cakkhādīnaṃ savisayesu dassanādippavattibhāvatā ca viseso. Manoviññāṇassa pana anaññanissayamanopubbaṅgamatāya aññanissayaviññāṇassa anantarapaccayattābhāvena manodvāraniggamanamukhabhāvābhāvato ca sātisayavijānanakiccatā viseso. Tabbisesavirahā manomattā dhātu <pageBreak edition="Myanmar" number="0.0126" /> manodhātūti tividhā manodhātu eva vuccati, na visesamano. Tasmā ettha <bold>mano eva dhātu manodhātū</bold>ti <bold>eva</bold>-saddo mattasaddattho daṭṭhabbo. Visesanivattanattho hi so viññāṇassāti. Manodvāraniggamanapavesamukhabhāvato pana manodhātuyā vijānanavisesaviraho daṭṭhabbo, tato eva manoviññāṇantipi na vuccati. Na hi taṃ viññāṇaṃ manato pavattaṃ manaso paccayo, nāpi manaso paccayabhūtaṃ manato pavattaṃ, dassanādīnaṃ pana paccayo, tehi ca pavattaṃ tesaṃ purecaraṃ anucarañcāti. Sammāsaṅkappoti avacanaṃ mahāvipākānaṃ viya janakasadisattābhāvato. Tattha hi tihetukato duhetukampi uppajjamānaṃ sammāsaṅkappatādīhi sadisaṃ sahetukatāyāti. <bold>Pañcaviññāṇasote</bold>ti ettha yathā paguṇaṃ ganthaṃ sajjhāyanto sajjhāyasote patitaṃ kañci kañci vācanāmaggaṃ na sallakkheti, evaṃ tathāgatassa asallakkhaṇā nāma natthi, na ca pañcaviññāṇasote jhānaṅgābhāvo idha avacanassa kāraṇaṃ. Yadi tadanantaraṃ niddeso taṃsotapatitatā, ito paresaṃ dvinnaṃ manoviññāṇadhātūnaṃ taṃsotapatitatā na siyā. Tasmā pañcaviññāṇānaṃ viya ahetukatāya maggapaccayavirahā ca vijjamānesupi vitakkavicāresu jhānaṅgadhammānaṃ dubbalattā pañcaviññāṇesu viya agaṇanupagabhāvā ca pañcaviññāṇasotapatitatā. Tato eva hi ahetukakiriyattayepi jhānaṅgāni balāni ca saṅgahavāre <pageBreak edition="Vipassana Research Institut" number="0.0122" /> na uddhaṭāni, jhānapaccayakiccamattato pana paṭṭhāne dubbalānaṃ ettha vitakkādīnaṃ jhānapaccayatā vuttā.</paragraph>
    <paragraph line="163" number="469"> Samānavatthukaṃ anantarapaccayaṃ labhitvā uppajjamānaṃ santīraṇaṃ manodhātuto balavataraṃ hotīti taṃ yathārammaṇaṃ ārammaṇarasaṃ anubhavantaṃ iṭṭhe somanassasahagataṃ hoti, iṭṭhamajjhatte upekkhāsahagataṃ sātisayānubhavattā, tasmā <bold>‘‘ayañhi iṭṭhārammaṇasmiṃ yevā’’</bold>tiādi vuttaṃ. Voṭṭhabbanaṃ pana satipi balavabhāve vipākappavattiṃ nivattetvā visadisaṃ manaṃ karontaṃ manasikārakiccantarayogato vipāko viya anubhavanameva na hotīti sabbattha upekkhāsahagatameva hoti, tathā pañcadvārāvajjanaṃ manodvārāvajjanañca kiccavasena apubbattā.</paragraph>
    <centered line="164">Ahetukakusalavipākavaṇṇanā niṭṭhitā.</centered>
    <subhead line="165">Aṭṭhamahāvipākacittavaṇṇanā</subhead>
    <paragraph line="166" number="498"><bold>Alobho</bold><pageBreak edition="Myanmar" number="0.0127" /><bold>abyākatamūla</bold>ntiādīsu kusalapakkhe tāva alobhādosānaṃ niddesesu ‘‘yo tasmiṃ samaye alobho alubbhanā…pe… alobho kusalamūla’’nti (dha. sa. 32), ‘‘yo tasmiṃ samaye adoso adussanā…pe… adoso kusalamūla’’nti (dha. sa. 33) ca vuttattā idhāpi taṃniddesesu ‘‘alobho abyākatamūla’’nti ‘‘adoso abyākatamūla’’nti vacanaṃ yujjeyya. Paññindriyādiniddesesu pana ‘‘paññāratanaṃ amoho dhammavicayo sammādiṭṭhī’’ti (dha. sa. 34, 37) evaṃ tatthapi vuttaṃ, na vuttaṃ ‘‘amoho kusalamūla’’nti. Tasmā idhāpi ‘‘amoho abyākatamūla’’nti pāṭhena na bhavitabbaṃ siyā. Alobhādosānaṃ viya amohassapi abyākatamūladassanatthaṃ panetaṃ vuttanti veditabbaṃ. <bold>Aviññattijanakato</bold>ti kāyavacīkammadvāranivāraṇaṃ karoti. <bold>Avipākadhammato</bold>ti manokammadvāranivāraṇañca. Vipākadhammānañhi kammadvāraṃ vuttanti. <bold>Tathā appavattito</bold>ti dānādipuññakiriyabhāvena appavattito. Etena puññakiriyavatthubhedameva nivāreti.</paragraph>
    <paragraph line="167"><bold>Balavapaccayehī</bold>ti <pageBreak edition="Vipassana Research Institut" number="0.0123" /> payogena vinā nipphannehi ārammaṇādipaccayehi. Asaṅkhārikādīsu hi yena kenaci cittena kamme āyūhite asaṅkhārena appayogena kammakammanimittagatinimittapaccupaṭṭhāne paṭisandhi uppajjamānā asaṅkhārikā hoti, sasaṅkhārena sappayogena kammādipaccupaṭṭhāne sasaṅkhārikā. Bhavaṅgacutiyo pana paṭisandhisadisāva. Tadārammaṇañca kusalākusalāni viya asaṅkhārikaṃ sasaṅkhārikañca daṭṭhabbanti. Etesu balavaṃ dubbalañca vicāretuṃ <bold>‘‘tattha sabbepi sabbaññubodhisattā’’</bold>tiādimāha. <bold>Kālavasena pana pariṇamatī</bold>ti appāyukasaṃvattanikakammabahule kāle taṃkammasahitasantānajanitasukkasoṇitapaccayānaṃ taṃmūlakānaṃ candasūriyavisamaparivattādijanitautāhārādivisamapaccayānañca vasena pariṇamati.</paragraph>
    <subhead line="168">Vipākuddhārakathāvaṇṇanā</subhead>
    <paragraph line="169">Yato yattako ca vipāko hoti, yasmiñca ṭhāne vipaccati, taṃ dassetuṃ vipākuddhārakathā āraddhā. <bold>Etthevā</bold>ti ekāya cetanāya kamme āyūhiteyeva. Duhetukapaṭisandhivasena dvādasakamaggopi hoti <pageBreak edition="Myanmar" number="0.0128" />, dvādasakappakāropīti attho. Ahetukapaṭisandhivasena ahetukaṭṭhakampi. Asaṅkhārikasasaṅkhārikānaṃ sasaṅkhārikaasaṅkhārikavipākasaṅkaraṃ anicchanto dutiyatthero <bold>‘‘dvādasā’’</bold>tiādimāha. Purimassa hi paccayatosasaṅkhārikaasaṅkhārikabhāvo, itaresaṃ kammato. Tatiyo tihetukato duhetukampi anicchanto <bold>‘‘dasā’’</bold>tiādimāha.</paragraph>
    <paragraph line="170">Imasmiṃ vipākuddhāraṭṭhāne kammapaṭisandhivavatthānatthaṃ <bold>sāketapañhaṃ gaṇhiṃsu</bold>. Kammavasena vipākassa taṃtaṃguṇadosussadanimittataṃ dassetuṃ <bold>ussadakittanaṃ gaṇhiṃsu. Hetukittanaṃ</bold> idha paṭhamattherassa adhippāyena vuttaṃ. Dutiyattheravādādīsu visesaṃ tattha tattheva vakkhāmi. Ñāṇassa jaccandhādivipattinimittapaṭipakkhabhāvato tihetukaṃ atidubbalampi samānaṃ paṭisandhiṃ ākaḍḍhantaṃ duhetukaṃ ākaḍḍheyyāti <bold>‘‘ahetukā na hotī’’</bold>ti āha. Yaṃ pana <bold>paṭisambhidāmagge</bold> sugatiyaṃ jaccandhabadhirādivipattiyā ahetukaupapattiṃ vajjetvā gatisampattiyā sahetukopapattiṃ dassentena ‘‘gatisampattiyā ñāṇasampayutte katamesaṃ aṭṭhannaṃ hetūnaṃ paccayā upapatti hoti’’cceva (paṭi. ma. 1.232) vuttaṃ. Tena ñāṇavippayuttena kammunā ñāṇasampayuttapaṭisandhi na hotīti dīpitaṃ hoti. Aññathā ‘‘sattannaṃ hetūnaṃ paccayā upapatti hotī’’ti idampi vucceyya. Tathā hi ‘‘gatisampattiyā ñāṇasampayutte katamesaṃ aṭṭhannaṃ hetūnaṃ paccayā upapatti hoti? Kusalassa <pageBreak edition="Vipassana Research Institut" number="0.0124" /> kammassa javanakkhaṇe tayo hetū kusalā tasmiṃ khaṇe jātacetanāya sahajātapaccayā honti. Tena vuccati kusalamūlapaccayāpi saṅkhārā. Nikantikkhaṇe dve hetū akusalā tasmiṃ khaṇe jātacetanāya sahajātapaccayā honti. Tena vuccati akusalamūlapaccayāpi saṅkhārā. Paṭisandhikkhaṇe tayo hetū abyākatā tasmiṃ khaṇe jātacetanāya sahajātapaccayā honti. Tena vuccati nāmarūpapaccayāpi viññāṇaṃ, viññāṇapaccayāpi nāmarūpa’’nti vissajjitaṃ ñāṇasampayuttopapattiyaṃ.</paragraph>
    <paragraph line="171">Evaṃ ñāṇavippayuttato ñāṇasampayuttupapattiyā ca vijjamānāya ‘‘gatisampattiyā ñāṇasampayutte katamesaṃ sattannaṃ hetūnaṃ paccayā upapatti hoti? Kusalassa kammassa javanakkhaṇe dve hetū kusalā’’ti vatvā aññattha ca pubbe vuttanayeneva sakkā vissajjanaṃ kātunti. Yathā <pageBreak edition="Myanmar" number="0.0129" /> pana ‘‘ñāṇasampayutte sattannaṃ hetūnaṃ paccayā’’ti avacanato ñāṇavippayuttato ñāṇasampayuttā paṭisandhi na hoti, evaṃ ‘‘gatisampattiyā ñāṇavippayutte channaṃ hetūnaṃ paccayā upapatti hoti’’cceva (paṭi. ma. 1.233) vatvā ‘‘sattannaṃ hetūnaṃ paccayā’’ti avacanato ñāṇasampayuttato ñāṇavippayuttāpi paṭisandhi na hotīti āpannaṃ. Etthāpi hi na na sakkā kammanikantikkhaṇesu tayo ca dve ca hetū yojetvā paṭisandhikkhaṇe dve yojetunti. Imassa pana therassa ayamadhippāyo siyā ‘‘kammasarikkhakavipākadassanavasena idha pāṭho sāvaseso kathito’’ti. ‘‘Ñāṇasampayutte aṭṭhannaṃ hetūnaṃ paccayā’’ti etthāpi pāṭhassa sāvasesatāpattīti ce? Na, dubbalassa duhetukakammassa ñāṇasampayuttavipākadāne asamatthattā. Tihetukassa pana ahetukavipaccane viya duhetukavipaccanepi natthi samatthatāvighātoti. <bold>Ārammaṇena vedanā parivattetabbā</bold>ti santīraṇatadārammaṇe sandhāya vuttaṃ. Vibhāgaggahaṇasamatthatābhāvato hi cakkhuviññāṇādīni iṭṭhaiṭṭhamajjhattesu upekkhāsahagatāneva honti, kāyaviññāṇañca sukhasahagatameva paṭighaṭṭanāvisesenāti.</paragraph>
    <paragraph line="172">Visesavatā kālena tadārammaṇapaccayasabbajavanavatā vipākappavattiṃ dassetuṃ <bold>‘‘saṃvarāsaṃvare…pe… upagatassā’’</bold>ti vuttaṃ aññakāle pañcaviññāṇādiparipuṇṇavipākappavattiabhāvā. <bold>Kakkaṭaka…pe… bhavaṅgotaraṇa</bold>nti etena idaṃ dasseti – kedāre pūretvā nadīpavesanamaggabhūtaṃ mātikaṃ appavisitvā kakkaṭakamaggādinā amaggena nadīotaraṇaṃ viya cittassa javitvā bhavaṅgappavesanamaggabhūte tadārammaṇe anuppanne maggena vinā bhavaṅgotaraṇanti.</paragraph>
    <paragraph line="173">Etesu <pageBreak edition="Vipassana Research Institut" number="0.0125" /> tīsu moghavāresu dutiyo upaparikkhitvā gahetabbo. Yadi hi anulome vedanāttike paṭiccavārādīsu ‘‘āsevanapaccayā na magge dve’’ti ‘‘na maggapaccayā āsevane dve’’ti ca vuttaṃ siyā, sopi moghavāro labbheyya. Yadi pana voṭṭhabbanampi āsevanapaccayo siyā, kusalākusalānampi siyā. Na hi āsevanapaccayaṃ laddhuṃ yuttassa āsevanapaccayabhāvī dhammo āsevanapaccayoti avutto atthi. Voṭṭhabbanassa pana kusalākusalānaṃ āsevanapaccayabhāvo avutto. ‘‘Kusalaṃ <pageBreak edition="Myanmar" number="0.0130" /> dhammaṃ paṭicca kusalo dhammo uppajjati nāsevanapaccayā. Akusalaṃ dhammaṃ…pe… nāsevanapaccayā’’ti (paṭṭhā. 1.1.93) vacanato paṭikkhittova. Athāpi siyā ‘‘asamānavedanānaṃ vasena evaṃ vutta’’nti, evamapi yathā ‘‘āvajjanā kusalānaṃ khandhānaṃ akusalānaṃ khandhānaṃ anantarapaccayena paccayo’’ti (paṭṭhā. 1.1.417) vuttaṃ, evaṃ ‘‘āsevanapaccayena paccayoti’’pi vattabbaṃ siyā, jātibhedā na vuttanti ce? Bhūmibhinnassa kāmāvacarassa rūpāvacarādīnaṃ āsevanapaccayabhāvo viya jātibhinnassapi bhaveyyāti vattabbo eva siyā. Abhinnajātikassa ca vasena yathā ‘‘āvajjanā sahetukānaṃ khandhānaṃ anantarapaccayena paccayo’’ti vuttaṃ, evaṃ ‘‘āsevanapaccayena paccayo’’tipi vattabbaṃ siyā, na tu vuttaṃ. Tasmā vedanāttikepi saṅkhittāya gaṇanāya ‘‘āsevanapaccayā na magge ekaṃ, na maggapaccayā āsevane eka’’nti evaṃ gaṇanāya niddhāriyamānāya voṭṭhabbanassa āsevanapaccayattassa abhāvā yathāvuttappakāro dutiyo moghavāro vīmaṃsitabbo.</paragraph>
    <paragraph line="174">Voṭṭhabbanaṃ pana vīthivipākasantatiyā āvaṭṭanato āvajjanā, tato visadisassa javanassa karaṇato manasikāro ca. Evañca katvā paṭṭhāne ‘‘voṭṭhabbanaṃ kusalānaṃ khandhānaṃ anantarapaccayena paccayo’’tiādi na vuttaṃ, ‘‘āvajjanā’’icceva vuttaṃ. Tasmā voṭṭhabbanato catunnaṃ vā pañcannaṃ vā javanānaṃ ārammaṇapurejātaṃ bhavituṃ asakkontaṃ rūpādiāvajjanādīnaṃ paccayo bhavituṃ na sakkoti, ayametassa sabhāvoti javanāpāripūriyā dutiyo moghavāro dassetuṃ yutto siyā, ayampi aṭṭhakathāyaṃ anāgatattā suṭṭhu vicāretabbo. Bhavaṅgassa javanānubandhanabhūtattā <bold>‘‘tadārammaṇaṃ bhavaṅga’’</bold>nti vuttaṃ. Paṭṭhāne (paṭṭhā. 3.1.102) ca vuttaṃ ‘‘sahetukaṃ bhavaṅgaṃ ahetukassa bhavaṅgassa anantarapaccayena paccayo’’ti, ‘‘ahetukaṃ bhavaṅgaṃ sahetukassa bhavaṅgassa anantarapaccayena paccayo’’ti ca. Kusalākusalānaṃ sukhadukkhavipākamatto vipāko na iṭṭhāniṭṭhānaṃ vibhāgaṃ karoti, javanaṃ pana rajjanavirajjanādivasena iṭṭhāniṭṭhavibhāgaṃ karotīti <bold>‘‘ārammaṇarasaṃ javanameva anubhavatī’’</bold>ti vuttaṃ.</paragraph>
    <paragraph line="175">Avijjamāne <pageBreak edition="Vipassana Research Institut" number="0.0126" /> kārake kathaṃ āvajjanādibhāvena pavatti hotīti taṃ dassetuṃ <bold>pañcavidhaṃ niyāmaṃ nāma gaṇhiṃsu</bold>. Niyāmo ca dhammānaṃ sabhāvakiccapaccayabhāvavisesova. <bold>Taṃtaṃsadisaphaladāna</bold>nti tassa tassa attano anurūpaphalassa <pageBreak edition="Myanmar" number="0.0131" /> dānaṃ. <bold>Sadisavipākadāna</bold>nti ca anurūpavipākadānanti attho. <bold>Idaṃ vatthu</bold>nti ekavacananiddeso ekagāthāvatthubhāvena kato. <bold>Jagatippadeso</bold>ti yathāvuttato aññopi lokappadeso. Kālagatiupadhipayogapaṭibāḷhañhi pāpaṃ na vipacceyya, na padesapaṭibāḷhanti. Sabbaññutaññāṇapadaṭṭhānapaṭisandhiyādidhammānaṃ niyāmo dasasahassikampanapaccayabhāvo <bold>dhammaniyāmo</bold>. <bold>Ayaṃ idha adhippeto</bold>ti etena niyāmavasena āvajjanādibhāvo, na kārakavasenāti etamatthaṃ dasseti.</paragraph>
    <paragraph line="176"><bold>Imasmiṃ ṭhāne</bold>ti soḷasavipākakathāṭhāne. Dvādasahi vāhetabbā nāḷiyantopamā na dvādasannaṃ cittānaṃ ekasmiṃ dvāre ekārammaṇe saha kiccakaraṇavasena vuttā, atha kho dvādasannaṃ ekasmiṃ dvāre sakiccakaraṇamattavasena. Ahetukapaṭisandhijanakasadisajavanānantaraṃ ahetukatadārammaṇaṃ dassento <bold>‘‘catunnaṃ pana duhetukakusalacittānaṃ aññatarajavanassa…pe… patiṭṭhātī’’</bold>ti āha. Ahetukapaṭisandhikassa pana tihetukajavane javite paṭisandhidāyakena kammena ahetukassa tadārammaṇassa nibbatti na paṭisedhitā. Evaṃ duhetukapaṭisandhikassapi tihetukānantaraṃ duhetukatadārammaṇaṃ appaṭisiddhaṃ daṭṭhabbaṃ. Paripuṇṇavipākassa ca paṭisandhijanakakammassa vasenāyaṃ vipākavibhāvanā tassā mukhanidassanamattamevāti pavattivipākassa ca ekassa tihetukādikammassa soḷasavipākacittādīni vuttanayena yojetabbāni. Tasmā yena kenaci kammunā ekena anekaṃ tadārammaṇaṃ pavattamānaṃ kammavisesābhāvā yesaṃ taṃ anubandhabhūtaṃ, tesaṃ javanasaṅkhātānaṃ paccayānaṃ visesena visiṭṭhaṃ hotīti javanenāyaṃ tadārammaṇaniyāmo vutto, na nānākammunā nibbattamānassa vasena. Evañca katvā paṭṭhāne (paṭṭhā. 3.1.98) ‘‘sahetuke khandhe aniccato dukkhato anattato vipassati. Kusalākusale niruddhe ahetuko vipāko tadārammaṇatā uppajjatī’’ti ñāṇānantaraṃ ahetukatadārammaṇaṃ, ‘‘kusalākusale niruddhe sahetuko vipāko tadārammaṇatā uppajjatī’’ti akusalānantarañca sahetukatadārammaṇaṃ vuttaṃ, na ca ‘‘taṃ etena therena adassita’’nti katvā tassa paṭisedho kato hotīti.</paragraph>
    <paragraph line="177"><bold>Yaṃ</bold><pageBreak edition="Myanmar" number="0.0132" /><bold>pana javanena…pe… taṃ kusalaṃ sandhāya vutta</bold>nti idaṃ kusalassa viya akusalassa sadiso <pageBreak edition="Vipassana Research Institut" number="0.0127" /> vipāko natthīti katvā vuttaṃ. Sasaṅkhārikāsaṅkhārikaniyamanaṃ pana sandhāya tasmiṃ vutte akusalepi na taṃ na yujjatīti. <bold>Aṭṭhānameta</bold>nti idaṃ niyamitādivasena yoniso ayoniso vā āvaṭṭite ayoniso yoniso vā vavatthāpanassa abhāvaṃ sandhāya vuttaṃ.</paragraph>
    <paragraph line="178"><bold>Paṭisiddha</bold>nti avacanameva paṭisedhoti katvā vuttaṃ. Kāmataṇhānibbattena kammunā mahaggatalokuttarānubhavanavipāko na hotīti tattha tadārammaṇābhāvo veditabbo. Āpāthagate visaye tanninnaṃ bhavaṅgaṃ āvajjanaṃ uppādetīti āvajjanaṃ visaye <bold>ninnattā</bold> uppajjati. Bhavaṅgaṃ pana sabbadā savisaye ninnamevāti visayantaraviññāṇassa paccayo hutvāpi tadabhāvā vinā āvajjanena savisaye ninnattāva uppajjati. <bold>Ciṇṇattā</bold>ti āvajjanena vinā bahulaṃ uppannapubbattā. <bold>Samudācārattā</bold>ti āpāthagate visaye paṭisandhivisaye ca bahulaṃ uppāditapubbattā. <bold>Ciṇṇattā</bold>ti vā puggalena āsevitabhāvo vutto. <bold>Samudācārattā</bold>ti sayaṃ bahulaṃ pavattabhāvo. <bold>Nirodhassa anantarapaccayaṃ nevasaññānāsaññāyatana</bold>nti idaṃ tadanantarameva nirodhaphusanaṃ sandhāya vuttaṃ, na arūpakkhandhānaṃ viya nirodhassa anantarapaccayabhāvaṃ. Nevasaññānāsaññāyatanaṃ pana kiñci parikammena vinā uppajjamānaṃ natthi. Parikammāvajjanameva tassa āvajjananti aññassa viya etassapi sāvajjanatāya bhavitabbaṃ.</paragraph>
    <paragraph line="179">Ayaṃ panetthādhippāyo daṭṭhabbo – nevasaññānāsaññāyatanassa na nirodhassa anantarapaccayabhāve ninnāditā aññattha diṭṭhā atadatthaparikammabhāve ca uppattiyā, atha ca taṃ tassa anantarapaccayo hoti, tathā ca uppajjati. Evaṃ yathāvuttā manoviññāṇadhātu asatipi nirāvajjanuppattiyaṃ ninnādibhāve nirāvajjanā uppajjatīti. Evañca katvā <bold>‘‘ariyamaggacittaṃ maggānantarāni phalacittānī’’</bold>ti idaṃ vuttaṃ. Yadi hi nibbānārammaṇāvajjanābhāvaṃ sandhāyetaṃ vuttaṃ siyā, gotrabhuvodānāni nidassanāni siyuṃ teheva etesaṃ nirāvajjanatāsiddhito. Phalasamāpattikāle ca ‘‘parittārammaṇaṃ mahaggatārammaṇaṃ anulomaṃ phalasamāpattiyā <pageBreak edition="Myanmar" number="0.0133" /> anantarapaccayena paccayo’’ti vacanato samānārammaṇāvajjanarahitattā ‘‘maggānantarāni phalacittānī’’ti evaṃ phalasamāpatticittāni na vajjetabbāni siyuṃ, gotrabhuvodānāni pana yadipi nibbāne ciṇṇāni samudācārāni ca na honti, ārammaṇantare ciṇṇasamudācārāneva. Phalasamāpatticittāni ca maggavīthito uddhaṃ tadatthaparikammasabbhāvāti tesaṃ gahaṇaṃ na kataṃ, anulomānantarañca phalasamāpatticittaṃ ciṇṇaṃ samudācāraṃ, na nevasaññānāsaññāyatanānantaraṃ <pageBreak edition="Vipassana Research Institut" number="0.0128" /> maggānantarassa viya tadatthaparikammābhāvāti ‘‘nirodhā vuṭṭhahantassā’’ti tañca nidassanaṃ. <bold>Ārammaṇena pana vinā nuppajjatī</bold>ti idaṃ etassa mahaggatārammaṇattābhāvā pucchaṃ kāretvā ārammaṇaniddhāraṇatthaṃ vuttaṃ.</paragraph>
    <paragraph line="180"><bold>Tatthā</bold>ti vipākakathāyaṃ. Jaccandhapīṭhasappiupamānidassanaṃ vipākassa nissayena vinā appavattidassanatthaṃ. <bold>Visayaggāho</bold>ti idaṃ cakkhādīnaṃ savisayaggahaṇena cakkhuviññāṇādivipākassa dassanatthaṃ vuttaṃ. Upanissayato cakkhādīnaṃ dassanādiatthato ca tasseva vipākassa dassanatthaṃ <bold>‘‘upanissayamatthaso’’</bold>ti vuttaṃ. <bold>Hadayavatthumevā</bold>ti yathā purimacittāni hadayavatthunissitāni ca pasādavatthuanugatāni ca aññārammaṇāni honti, na evaṃ bhavaṅgaṃ, taṃ panetaṃ vatthārammaṇantararahitaṃ kevalaṃ hadayavatthumeva nissāya pavattatīti vuttaṃ hoti. <bold>Hadayarūpavatthuka</bold>nti idhāpi aññavatthānugatanti adhippāyo veditabbo. Makkaṭakassa hi suttārohaṇaṃ viya pasādavatthukaṃ cittaṃ, suttena gamanādīni viya tadanugatāni sesacittānīti. Suttaghaṭṭanamakkaṭakacalanāni viya pasādaghaṭṭanabhavaṅgacalanāni saha hontīti dīpanato <bold>‘‘ekekaṃ…pe… āgacchatī’’</bold>tipi dīpeti.</paragraph>
    <paragraph line="181"><bold>Bhavaṅgassa āvaṭṭitakālo</bold>ti idaṃ dovārikasadisānaṃ cakkhuviññāṇādīnaṃ pādaparimajjakasadisassa āvajjanassa saññādānasadiso anantarapaccayabhāvo eva bhavaṅgāvaṭṭananti katvā vuttaṃ. Vipākamanodhātuādīnaṃ adisvāva sampaṭicchanādikaraṇaṃ gāḷhaggahaṇamattaputhulacaturassabhāvavijānanamattakahāpaṇabhāvavijānanamattakammopanayanamattasāmaññavasena vuttaṃ, na gāḷhaggāhakādīnaṃ kahāpaṇadassanassa abhāvo taṃsamānabhāvo ca sampaṭicchanādīnaṃ adhippetoti veditabbo.</paragraph>
    <paragraph line="182"><bold>Paṇḍaraṃ</bold><pageBreak edition="Myanmar" number="0.0134" /><bold>eta</bold>nti paṇḍararūpadassanasāmaññato cakkhuviññāṇameva dassanakiccaṃ sādhetīti dīpanaṃ veditabbaṃ. Evaṃ sotadvārādīsupi yojetabbaṃ savanādivasena. Santāpanavasena guḷasīlo guḷappayojano vā <bold>goḷiyako. Upanissayato</bold>ti na upanissayapaccayaṃ sandhāya vuttaṃ. Yasmiṃ pana asati yo na hoti, so idha ‘‘upanissayo’’ti adhippeto. <bold>Ālokasannissita</bold>nti idampi āloke sati sabbhāvaṃ sandhāya vuttaṃ, na upanissayapaccayataṃ. <bold>Mandathāmagataṃ</bold> nāma kiriyacittassa paccayabhāvaṃ anupagantvā sayameva pavattamānaṃ.</paragraph>
    <paragraph line="183"><bold>Asaṅkhārikasasaṅkhārikesu</bold><pageBreak edition="Vipassana Research Institut" number="0.0129" /><bold>dosaṃ disvā</bold>ti na kammassa viruddhasabhāvena vipākena bhavitabbanti asaṅkhārikakammassa sasaṅkhārikavipākesu, sasaṅkhārikakammassa ca asaṅkhārikavipākesu dosaṃ disvā. Ahetukānaṃ pana rūpādīsu abhinipātamattādikiccānaṃ na sasaṅkhārikaviruddho sabhāvoti asaṅkhārikatā natthi, asaṅkhārikaviruddhasabhāvābhāvā nāpi sasaṅkhārikatāti ubhayāvirodhā ubhayenapi tesaṃ nibbattiṃ anujānāti. <bold>Cittaniyāma</bold>nti tadārammaṇaniyāmaṃ. <bold>Kiriyato pañcāti imesaṃ…pe… patiṭṭhātī</bold>ti kiriyajavanānantarañca tadārammaṇaṃ vuttaṃ. Paṭṭhāne (paṭṭhā. 1.3.94) pana ‘‘kusalākusale niruddhe vipāko tadārammaṇatā uppajjatī’’ti vipākadhammadhammānameva anantarā tadārammaṇaṃ vuttaṃ. Kusalattike ca ‘‘sekkhā vā puthujjanā vā kusalaṃ aniccato’’tiādinā (paṭṭhā. 1.1.406) kusalākusalajavanameva vatvā tadanantaraṃ tadārammaṇaṃ vuttaṃ, na abyākatānantaraṃ, na ca katthaci kiriyānantaraṃ tadārammaṇassa vuttaṭṭhānaṃ dissati. Vijjamāne ca tasmiṃ avacane kāraṇaṃ natthi, tasmā upaparikkhitabbo eso theravādo. Vipphārikañhi javanaṃ nāvaṃ viya nadīsoto bhavaṅgaṃ anubandhatīti yuttaṃ, na pana chaḷaṅgupekkhavato santavuttiṃ kiriyajavanaṃ paṇṇapuṭaṃ viya nadīsototi.</paragraph>
    <paragraph line="184"><bold>Piṇḍajavanaṃ javatī</bold>ti kusalākusalakiriyajavanāni piṇḍetvā kathitānīti tathā kathitāni javanāni piṇḍitāni viya vuttāni, ekasmiṃ vā tadārammaṇe piṇḍetvā dassitāni hutvā javitāneva vuttāni. Imañca pana piṇḍajavanaṃ vadantena akusalato cattāriyeva upekkhāsahagatāni gahetvā dvādasupekkhāsahagatajavanāni piṇḍitāni viya vuttāni. Paṭṭhāne pana ‘‘kusalaṃ assādeti abhinandati, taṃ ārabbha rāgo uppajjati. Diṭṭhi, vicikicchā <pageBreak edition="Myanmar" number="0.0135" />, uddhaccaṃ, domanassaṃ uppajjati. Akusale niruddhe vipāko tadārammaṇatā uppajjatī’’ti vuttattā itarāni dve iṭṭhārammaṇe pavattavicikicchuddhaccasahagatānipi kusalavipāke tadārammaṇe piṇḍetabbāni siyuṃ. Tesaṃ pana anantaraṃ ahetukavipākeneva tadārammaṇena bhavitabbaṃ, so ca santīraṇabhāveneva gahitoti apubbaṃ gahetabbaṃ natthi. Ahetuke ca piṇḍetabbaṃ nārahantīti adhippāyena na piṇḍetīti.</paragraph>
    <paragraph line="185"><bold>Tihetukajavanāvasāne panetthā</bold>ti etasmiṃ dutiyavāde tihetukajavanāvasāne tihetukatadārammaṇaṃ yuttanti dassetuṃ yuttaṃ vadati javanasamānattā, nālabbhamānattā aññassa. Paṭhamattherena akusalānantaraṃ vuttassa ahetukatadārammaṇassa, kusalānantaraṃ vuttassa ca sahetukatadārammaṇassa <pageBreak edition="Vipassana Research Institut" number="0.0130" /> akusalānantaraṃ uppattiṃ vadantassa hi paṭisandhijanakaṃ tihetukakammaṃ duhetukāhetukaṃ vipākaṃ janayantampi tihetukajavanānantaraṃ na janetīti na ettha kāraṇaṃ dissatīti evaṃ yuttaṃ gahetabbaṃ avuttampīti adhippāyo. Atha vā tasmiṃ tasmiṃ theravāde yena adhippāyena sasaṅkhārāsaṅkhāravidhānādi vuttaṃ, taṃ teneva adhippāyena yuttaṃ gahetabbaṃ, na adhippāyantaraṃ adhippāyantarena āloḷetabbanti attho. <bold>Hetusadisamevā</bold>ti janakakammahetusadisameva. <bold>Mahāpakaraṇe āvi bhavissatī</bold>ti mahāpakaraṇe āgatapāḷiyā pākaṭaṃ uppattividhānaṃ āvi bhavissatīti adhippāyena vadati.</paragraph>
    <centered line="186">Kāmāvacarakusalavipākakathāvaṇṇanā niṭṭhitā.</centered>
    <subhead line="187">Rūpāvacarārūpāvacaravipākakathāvaṇṇanā</subhead>
    <paragraph line="188" number="499"><bold>Anantarāyenā</bold>ti parihānipaccayavirahena. <bold>Paṭipadādibhedo</bold>ti paṭipadārammaṇabhedo. Tathā hi dukkhapaṭipadaṃ dandhābhiññaṃ jhānaṃ uppādetvā punappunaṃ samāpajjantassa taṃ jhānaṃ taṃpaṭipadameva hoti. Etasmiṃ aparihīne tassa vipāko nibbattamāno tappaṭipadova bhavituṃ arahatīti. Chandādhipateyyādibhāvo pana tasmiṃ khaṇe vijjamānānaṃ chandādīnaṃ adhipatipaccayabhāvena hoti, na āgamanavasena. Tathā hi ekameva <pageBreak edition="Myanmar" number="0.0136" /> jhānaṃ nānākkhaṇesu nānādhipateyyaṃ hoti. Catutthajjhānasseva hi caturiddhipādabhāvena bhāvanā hoti, tasmā vipākassa āgamanavasena chandādhipateyyāditā na vuttā.</paragraph>
    <centered line="189">Rūpāvacarārūpāvacaravipākakathāvaṇṇanā niṭṭhitā.</centered>
    <subhead line="190">Lokuttaravipākakathāvaṇṇanā</subhead>
    <paragraph line="191" number="505"> Yathā vaṭṭaṃ ācinati, tathā taṇhādīhi abhisaṅkhataṃ lokiyakammaṃ <bold>upacita</bold>nti vuccati <pageBreak edition="Vipassana Research Institut" number="0.0131" />. Lokuttaraṃ pana evaṃ na hotīti tathā na vuttaṃ. <bold>Suddhāgamanavasenā</bold>ti animittāppaṇihitanāmadāyakehi saguṇārammaṇehi vijjamānehipi phalassa suññatanāmadānadīpane aggahitabhāveneva avomissenāti attho. Āgamanato suññatāppaṇihitanāmavato maggassa āgamanīyaṭṭhāne ṭhatvā attano phalassa nāmattayadānaṃ yojitaṃ, itarassapi pana tatheva yojetabbaṃ. Nayamattadassanañhetaṃ. Saguṇārammaṇehi pana nāmattayavato aniccānupassanānantarassapi maggassa āgamanīyaṭṭhāne ṭhatvā attano phalassa nāmattayadānaṃ na nivāritanti. Vaḷañjanakaphalasamāpattiyā ca vipassanāgamanavasena nāmalābhe maggassa viya animittanāmalābho na siyā. Yathā pana maggānantarassa viya vaḷañjanakaphalasamāpattiyāpi jhānapaṭipadābhedo hoti, evaṃ suññatādināmalābhe sati animittanāmañca labhatīti. <bold>Avūpasantāyā</bold>ti idaṃ kenaci aññena anantaritattā tādisāya eva saddhāya…pe… paññāya ca anantarapaccayabhāvaṃ sandhāya vuttaṃ. Tena chandādayopi attano anantarasadisānaṃ chandādīnaṃ uppādakā adhipatibhūtā adhipatibhūte eva uppādentīti imamatthaṃ dīpeti.</paragraph>
    <paragraph line="192" number="555"> Kilesasamucchedakassa maggassa sammādiṭṭhiādikassa niyyānikasabhāvassa phalenapi paṭippassaddhakilesena niyyānasabhāveneva bhavitabbaṃ, tasmā phalepi <bold>‘‘maggaṅgaṃ maggapariyāpanna’’</bold>nti vuttaṃ. Evañca katvā maggavibhaṅge phalesu ca aṭṭhaṅgiko pañcaṅgiko ca maggo uddhaṭo, evaṃ bojjhaṅgāpīti. <bold>Maggaṃ upādāyā</bold>ti maggasadisatāya maggoti imamatthaṃ sandhāyāha.</paragraph>
    <centered line="193">Lokuttaravipākakathāvaṇṇanā niṭṭhitā.</centered>
    <subhead line="194">Akusalavipākakathāvaṇṇanā</subhead>
    <paragraph line="195" number="556"> Iṭṭhaiṭṭhamajjhattesu <pageBreak edition="Myanmar" number="0.0137" /> viya na aniṭṭhaaniṭṭhamajjhattesu santīraṇaviseso atthi, aniṭṭhārammaṇameva pana adhimattaṃ mandañca evaṃ dvidhā vuttaṃ.</paragraph>
    <centered line="196">Akusalavipākakathāvaṇṇanā niṭṭhitā.</centered>
    <title line="197">Kiriyābyākataṃ</title>
    <subhead line="198">Manodhātucittavaṇṇanā</subhead>
    <paragraph line="199" number="566"><bold>Vātapuppha</bold>nti <pageBreak edition="Vipassana Research Institut" number="0.0132" /> moghapupphaṃ. Taṃ acchinnepi rukkhe na phalati, chinnarukkhapupphaṃ pana acchinne phaleyya. Evaṃ acchinnabhavamūlassapi pavattamānaṃ yaṃ na phalati, taṃ vātapupphasadisaṃ. Itarasseva pana pavattamānaṃ chinnarukkhapupphasadisaṃ. Tañhi acchinne bhavamūle phaleyyāti.</paragraph>
    <subhead line="200">Kiriyamanoviññāṇadhātucittavaṇṇanā</subhead>
    <paragraph line="201" number="568"><bold>Loluppataṇhā pahīnā</bold>ti imassa cittassa paccayabhūtā purimā pavatti dassitā. Idaṃ pana cittaṃ vicāraṇapaññārahitanti kevalaṃ somanassamattaṃ uppādentassa hotīti. Evaṃ cetiyapūjādīsupi daṭṭhabbaṃ. <bold>Vattaṃ karonto</bold>ti idaṃ vattaṃ karontassa phoṭṭhabbārammaṇe kāyadvāracittappavattiṃ sandhāya vuttaṃ. Pañcadvārānugataṃ hutvā labbhamānaṃ sandhāya pañcadvāre eva vā loluppataṇhāpahānādipaccavekkhaṇahetubhūtaṃ idameva pavattiṃ sandhāya tattha tattha <bold>‘‘iminā cittena somanassito hotī’’</bold>ti vuttanti <bold>‘‘evaṃ tāva pañcadvāre labbhatī’’</bold>ti āha. Atītaṃsādīsu appaṭihataṃ ñāṇaṃ vatvā ‘‘imehi tīhi dhammehi samannāgatassa buddhassa bhagavato sabbaṃ kāyakammaṃ ñāṇānuparivattī’’tiādivacanato (mahāni. 156 atthato samānaṃ) ‘‘bhagavato idaṃ uppajjatī’’ti vuttavacanaṃ vicāretabbaṃ. Ahetukassa mūlābhāvena suppatiṭṭhitatā natthīti balabhāvo aparipuṇṇo, tasmā uddesavāre ‘‘samādhibalaṃ hoti, vīriyabalaṃ hotī’’ti na vuttaṃ. Tato eva hi ahetukānaṃ saṅgahavāre jhānaṅgāni ca na uddhaṭāni. Teneva imasmimpi ahetukadvaye balāni anuddesāsaṅgahitāni. Yasmā pana vīriyassa vijjamānattā sesāhetukehi <pageBreak edition="Myanmar" number="0.0138" /> balavaṃ, yasmā ca ettha vitakkādīnaṃ jhānapaccayamattatā viya samādhivīriyānaṃ balamattatā atthi, tasmā niddesavāre ‘‘samādhibalaṃ vīriyabala’’nti vatvā ṭhapitaṃ. Yasmā pana neva kusalaṃ nākusalaṃ, tasmā sammāsamādhi micchāsamādhīti, sammāvāyāmo micchāvāyāmoti ca na vuttanti adhippāyo. Evaṃ sati mahākiriyacittesu ca etaṃ na vattabbaṃ siyā, vuttañca, tasmā sammā, micchā vā niyyānikasabhāvābhāvato maggapaccayabhāvaṃ appattā samādhivāyāmā idha tathā na vuttāti daṭṭhabbā.</paragraph>
    <paragraph line="202" number="574"> Indriyaparopariyattaāsayānusayasabbaññutānāvaraṇañāṇāni <pageBreak edition="Vipassana Research Institut" number="0.0133" /> imassānantaraṃ uppajjamānāni yamakapāṭihāriyamahākaruṇāsamāpattiñāṇāni ca imassa anantaraṃ uppannaparikammānantarāni iminā āvajjitārammaṇeyeva pavattantīti āha <bold>‘‘cha…pe… gaṇhantī’’</bold>ti. Mahāvisayattā mahāgajo viya mahantanti <bold>mahāgajaṃ</bold>.</paragraph>
    <subhead line="203">Rūpāvacarārūpāvacarakiriyacittavaṇṇanā</subhead>
    <paragraph line="204" number="577"> Idāni yāni kiriyāni jātāni, tāni veditabbānīti evaṃ yojanā kātabbā. <bold>Attabhāvo</bold>ti pañcakkhandhā vuccanti.</paragraph>
    <centered line="205">Cittuppādakaṇḍavaṇṇanā niṭṭhitā.</centered>
  </content>
</document>