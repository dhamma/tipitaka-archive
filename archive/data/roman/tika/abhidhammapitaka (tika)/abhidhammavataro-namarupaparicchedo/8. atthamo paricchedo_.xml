<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf34.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/8. atthamo paricchedo_.xml</archivePath>
<title>8. Aṭṭhamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">8. Aṭṭhamo paricchedo</chapter>
<subhead line="2">Kasiṇāsubhavibhāgo</subhead>
<hangnum line="3" number="880"></hangnum>
<gatha1 line="4">Ito <pageBreak edition="M" number="0.0075" />paraṃ pavakkhāmi, bhāvanānayamuttamaṃ;</gatha1>
<gathalast line="5">Nāmarūpaṃ pariggayha, paṭipajjitumīhato.</gathalast>
<hangnum line="6" number="881"></hangnum>
<gatha1 line="7">Bhāvanā duvidhā tattha, samatho ca vipassanā;</gatha1>
<gathalast line="8">Samatho duvidho tattha, paritto ca mahaggato.</gathalast>
<hangnum line="9" number="882"></hangnum>
<gatha1 line="10">Upacāramanuppatto, parittoti pavuccati;</gatha1>
<gathalast line="11">Mahaggatappanāpatto, samatho lokiyo mato.</gathalast>
<hangnum line="12" number="883"></hangnum>
<gatha1 line="13">Kasiṇāni dasāsubhā, dasadhānussatī tathā;</gatha1>
<gathalast line="14">Appamaññā ca saññā ca, vavatthāruppakāni ca.</gathalast>
<hangnum line="15" number="884"></hangnum>
<gatha1 line="16">Kammaṭṭhānāni tatthāhu, cattālīsa vicakkhaṇā;</gatha1>
<gathalast line="17">Yatthānuyogaṃ kubbantā, bhāventi samathadvayaṃ.</gathalast>
<hangnum line="18" number="885"></hangnum>
<gatha1 line="19">Taṃ <pageBreak edition="V" number="0.0081" />payogavisuddhena, patvānopāyasampadaṃ;</gatha1>
<gathalast line="20">Ajjhāsayaṃ visodhetvā, bhāvetabbanti bhāsitaṃ.</gathalast>
<hangnum line="21" number="886"></hangnum>
<gatha1 line="22">Kathaṃ karonto cārittaṃ, vārittañca vivajjiya;</gatha1>
<gathalast line="23">Pātimokkhaṃ samādāya, saddhāya paripūraye.</gathalast>
<hangnum line="24" number="887"></hangnum>
<gatha1 line="25">Paṭisaṅkhāya sodhetvā, chadvāresu malāsavaṃ;</gatha1>
<gathalast line="26">Chaḷindriyāni medhāvī, satārakkhena gopaye.</gathalast>
<hangnum line="27" number="888"></hangnum>
<gatha1 line="28">Pāpakājīvanissaṅgo, kuhakācāranissaṭo;</gatha1>
<gathalast line="29">Ājīvaṃ parisodheyya, pahitatteṭṭhisuddhiyā.</gathalast>
<hangnum line="30" number="889"></hangnum>
<gatha1 line="31">Idamatthitamārabbha, paṭisaṅkhāya yoniso;</gatha1>
<gathalast line="32">Paññavā sampajaññena, paribhuñjeyya paccaye.</gathalast>
<hangnum line="33" number="890"></hangnum>
<gatha1 line="34">Saṃvaraṃ pātimokkhe ca, sīlamindriyasaṃvaraṃ;</gatha1>
<gathalast line="35">Ājīvapārisuddhiñca, tathā paccayanissitaṃ.</gathalast>
<hangnum line="36" number="891"></hangnum>
<gatha1 line="37">Samādāya <pageBreak edition="M" number="0.0076" />catuddheva-madhiṭṭheyya tato paraṃ;</gatha1>
<gathalast line="38">Tasseva parivārāya, dhutaṅgāni yathārahaṃ.</gathalast>
<hangnum line="39" number="892"></hangnum>
<gatha1 line="40">Paṃsukūlikamaṅgaṃ ti-cīvaraṃ cīvarāyugaṃ;</gatha1>
<gathalast line="41">Piṇḍapātikamaṅgañca, sapadānikamuttamaṃ.</gathalast>
<hangnum line="42" number="893"></hangnum>
<gatha1 line="43">Khalupacchābhattikaṅgaṃ, dhutaṅgaṃ pattapiṇḍikaṃ;</gatha1>
<gathalast line="44">Ekāsanikamiccevaṃ, pañcadhā bhojane ṭhitaṃ.</gathalast>
<hangnum line="45" number="894"></hangnum>
<gatha1 line="46">Āraññikaṃ yathāsantha-</gatha1>
<gatha3 line="47">Tikaṅgaṃ rukkhamūlikaṃ;</gatha3>
<gatha3 line="48">Abbhokāsikasosāni-</gatha3>
<gathalast line="49">Kaṅgā nesajjikaṃ tathā.</gathalast>
<hangnum line="50" number="895"></hangnum>
<gatha1 line="51">Cha senāsanamārabbha, <bold>dhutaṅgānīti terasa</bold>;</gatha1>
<gathalast line="52">Kappiyepi ca loluppa-samācāravimuttiyā.</gathalast>
<hangnum line="53" number="896"></hangnum>
<gatha1 line="54">Sāmīcipaṭipattīti <pageBreak edition="V" number="0.0082" />, katvā sallekhavuttiyā;</gatha1>
<gathalast line="55">Paccayattayamāhacca, paññattāni mahesinā.</gathalast>
<hangnum line="56" number="897"></hangnum>
<gatha1 line="57">Catupārisuddhisīlaṃ, dhutaṅgaparivāritaṃ;</gatha1>
<gathalast line="58">Pūretvāna visuddhevaṃ, payogaparisuddhiyā.</gathalast>
<hangnum line="59" number="898"></hangnum>
<gatha1 line="60">Tato paṇidhisampanno, bhāvanāya visārado;</gatha1>
<gathalast line="61">Upāyaṃ paṭipādeyya, pavivekarato kathaṃ?</gathalast>
<hangnum line="62" number="899"></hangnum>
<gatha1 line="63">Āvāso ca kulaṃ lābho,</gatha1>
<gatha2 line="64">Gaṇo kammañca pañcamaṃ;</gatha2>
<gatha3 line="65">Addhānaṃ ñāti ābādho,</gatha3>
<gathalast line="66">Gantho iddhīti te dasa.</gathalast>
<hangnum line="67" number="900"></hangnum>
<gatha1 line="68">Chetvāna nipako yogī,</gatha1>
<gatha2 line="69">Palibodhe yathārahaṃ;</gatha2>
<gatha3 line="70">Nirālayo nirārambho,</gatha3>
<gathalast line="71">Papañcopasame rato.</gathalast>
<hangnum line="72" number="901"></hangnum>
<gatha1 line="73">Piyaṃ <pageBreak edition="M" number="0.0077" />garuṃ bhāvaniyaṃ, vattāraṃ vacanakkhamaṃ;</gatha1>
<gathalast line="74">Kattāramatigambhīrakathaṃ ṭhānaniyojakaṃ.</gathalast>
<hangnum line="75" number="902"></hangnum>
<gatha1 line="76">Bahussutaṃ guṇavanta-māgammācariyaṃ budho;</gatha1>
<gathalast line="77">Khamo padakkhiṇaggāhī, niyyātattuju bhadrako.</gathalast>
<hangnum line="78" number="903"></hangnum>
<gatha1 line="79">Ārādhetvāna gaṇheyya, taṃ kammaṭṭhānadāyakaṃ;</gatha1>
<gathalast line="80">Kammaṭṭhānaṃ parikkhitvā, cariyārahamattano.</gathalast>
<hangnum line="81" number="904"></hangnum>
<gatha1 line="82">Rāgo doso ca moho ca,</gatha1>
<gatha3 line="83">Cariyā tīhi paṇḍitā;</gatha3>
<gatha3 line="84">Saddhābuddhivitakkehi,</gatha3>
<gathalast line="85">Chabbidhā ca vibhāvayuṃ.</gathalast>
<hangnum line="86" number="905"></hangnum>
<gatha1 line="87">Rāgussannassa <pageBreak edition="V" number="0.0083" />sappāyā, koṭṭhāsāsubhabhāvanā;</gatha1>
<gathalast line="88">Dosussannassappamaññā, nīlādi ca catubbidhā.</gathalast>
<hangnum line="89" number="906"></hangnum>
<gatha1 line="90">Vitakkaṃ mohussannānaṃ, ānāpānaṃ pakāsitaṃ;</gatha1>
<gathalast line="91">Cha saddhācaritassāhu, buddhānussatiādayo.</gathalast>
<hangnum line="92" number="907"></hangnum>
<gatha1 line="93">Maraṇopasamāsaññāvavatthānāni buddhino;</gatha1>
<gathalast line="94">Sesāni pana sabbesaṃ, tatthāpi kasiṇaṃ budhā.</gathalast>
<hangnum line="95" number="908"></hangnum>
<gatha1 line="96">Vitakkapakatikassa, parittaṃ mohacārino;</gatha1>
<gathalast line="97">Mahantamiti sappāyaṃ, gahetvāna tato paraṃ.</gathalast>
<hangnum line="98" number="909"></hangnum>
<gatha1 line="99">Mahāvāsaṃ navaṃ jiṇṇaṃ, panthasoṇḍikasantikaṃ;</gatha1>
<gathalast line="100">Paṇṇapupphaphalākiṇṇaṃ, bahusammānapatthitaṃ.</gathalast>
<hangnum line="101" number="910"></hangnum>
<gatha1 line="102">Sīmantadārunagara-kkhettapaccantanissitaṃ;</gatha1>
<gathalast line="103">Visabhāgamasappāyaṃ, paṭṭanaṃ mittadullabhaṃ.</gathalast>
<hangnum line="104" number="911"></hangnum>
<gatha1 line="105"><bold>Ṭhānāniṭṭhārasetāni,</bold>parivajjeyya paṇḍito;</gatha1>
<gathalast line="106">Seveyya bhāvanāyoggaṃ, senāsanamatandito.</gathalast>
<hangnum line="107" number="912"></hangnum>
<gatha1 line="108">Nātidūraṃ nāccāsannaṃ, appasaddamanākulaṃ;</gatha1>
<gathalast line="109">Gamanāgamanasampannaṃ, appaḍaṃsānupaddavaṃ.</gathalast>
<hangnum line="110" number="913"></hangnum>
<gatha1 line="111">Akicchapaccayuppādaṃ <pageBreak edition="M" number="0.0078" />, lajjībhikkhugaṇocitaṃ;</gatha1>
<gathalast line="112">Vivekaṭṭhānabahulaṃ, bahussutanisevitaṃ.</gathalast>
<hangnum line="113" number="914"></hangnum>
<gatha1 line="114">Appabhayaṃ nirāsaṅkaṃ, appadosaṃ mahāguṇaṃ;</gatha1>
<gathalast line="115">Vihāramanusevanto, tattha nissaṅgacetasā.</gathalast>
<hangnum line="116" number="915"></hangnum>
<gatha1 line="117">Tato kesanakhaccheda-rajanādimasesato;</gatha1>
<gathalast line="118">Khuddakaṃ palibodhañca, chinditvāna yathārahaṃ.</gathalast>
<hangnum line="119" number="916"></hangnum>
<gatha1 line="120">Āvāsaṃ gocaraṃ bhassaṃ, puggalaṃ bhojanaṃ tathā;</gatha1>
<gathalast line="121">Vajjentotumasappāyaṃ, iriyāpathamattano.</gathalast>
<hangnum line="122" number="917"></hangnum>
<gatha1 line="123">Sevanto <pageBreak edition="V" number="0.0084" />satta sappāye, te evāti padhānavā;</gatha1>
<gathalast line="124">Bhāvanūpāyasampanno, vūpakaṭṭho rahogato.</gathalast>
<hangnum line="125" number="918"></hangnum>
<gatha1 line="126">Kāmesvādīnavaṃ disvā, nekkhammaṃ daṭṭhu khemato;</gatha1>
<gathalast line="127">Pariyuṭṭhānanibbindo, sodheyyajjhāsayaṃ kathaṃ.</gathalast>
<hangnum line="128" number="919"></hangnum>
<gatha1 line="129">Appassādā mahādukkhā, <bold>kāmā</bold>hi kaṭukapphalā;</gatha1>
<gathalast line="130">Dussaṃhārā durārakkhā, bahvādīnavasaṇṭhitā.</gathalast>
<hangnum line="131" number="920"></hangnum>
<gatha1 line="132">Aṭṭhikā khajjamānāva, vighātāya pabhijjitā;</gatha1>
<gathalast line="133">Gayhantattavadhāyete, maṃsapesīva pakkhibhi.</gathalast>
<hangnum line="134" number="921"></hangnum>
<gatha1 line="135">Paṭivāte tiṇukkāva, pariggāhakadāhino;</gatha1>
<gathalast line="136">Aṅgārakāsusaṅkāsā, sabbaṅgaparitāsakā.</gathalast>
<hangnum line="137" number="922"></hangnum>
<gatha1 line="138">Supine paribhuttāva, nālaṃ kassaci tittiyā;</gatha1>
<gathalast line="139">Na tu kassaci accantā, alaṅkārāva yācitā.</gathalast>
<hangnum line="140" number="923"></hangnum>
<gatha1 line="141">Chajjantā phalarukkhāva, paṭipannapabhañjino;</gatha1>
<gathalast line="142">Asisūnūpamā nicca-madhikoṭṭenti pāṇino.</gathalast>
<hangnum line="143" number="924"></hangnum>
<gatha1 line="144">Sattisūlūpamā daḷhaṃ, taṇhāsallānuvedhino;</gatha1>
<gathalast line="145">Ghorānatthavisākiṇṇā, kaṇhasappasirūpamā.</gathalast>
<hangnum line="146" number="925"></hangnum>
<gatha1 line="147">Sabbāsavaparikliṭṭhā <pageBreak edition="M" number="0.0079" />, sabbāsaṃklesavatthukā;</gatha1>
<gathalast line="148">Gammā ca capalā nīcā, puthujjanamamāyitā.</gathalast>
<hangnum line="149" number="926"></hangnum>
<gatha1 line="150">Bahusādhāraṇā cete, sapattajanapatthitā;</gatha1>
<gathalast line="151">Mahopaddavupayaṭṭhā, bahvāyāsā bhayāvahā.</gathalast>
<hangnum line="152" number="927"></hangnum>
<gatha1 line="153">Mahārambhasamāraddhā, khippākāravidhaṃsino;</gatha1>
<gathalast line="154">Sokasallaṃ pavesentā, vigacchanti suve suve.</gathalast>
<hangnum line="155" number="928"></hangnum>
<gatha1 line="156">Nālaṃ kassaci tāṇāya, nālamassāsanāya ca;</gatha1>
<gathalast line="157">Avisāsaniyāvassaṃ, kitavā mārakiṃkarā.</gathalast>
<hangnum line="158" number="929"></hangnum>
<gatha1 line="159">Sattānamupaghātāya <pageBreak edition="V" number="0.0085" />, madhurākāranimmitā;</gatha1>
<gathalast line="160">Rakkhasī viya santāna-māvisanti manoharā.</gathalast>
<hangnum line="161" number="930"></hangnum>
<gatha1 line="162">Āviṭṭhā yehi dummedhā, byasanāhitasambhavā;</gatha1>
<gathalast line="163">Vipallāsaparābhūtā, byāpajjantā vihaññare.</gathalast>
<hangnum line="164" number="931"></hangnum>
<gatha1 line="165">Cetosaṅkapparacitā, nandirāgopasevanā;</gatha1>
<gathalast line="166">Madhulittāsidhārāva, byāpārenopasevitā.</gathalast>
<hangnum line="167" number="932"></hangnum>
<gatha1 line="168">Manoramasubhākārā, piyarūpopalambhino;</gatha1>
<gathalast line="169">Mittamukhaṃ sapattāva, vañcayanti mahājanaṃ.</gathalast>
<hangnum line="170" number="933"></hangnum>
<gatha1 line="171">Vañcitā yehi dummedhā, sabbasampattidhaṃsitā;</gatha1>
<gathalast line="172">Khemamaggā paribbhaṭṭhā, dhārenti vadhamattano.</gathalast>
<hangnum line="173" number="934"></hangnum>
<gatha1 line="174">Virūparūpākārena, nimmathentā palobhino;</gatha1>
<gathalast line="175">Abhāvitānaṃ bālānaṃ, mānasaṃ nihanantime.</gathalast>
<hangnum line="176" number="935"></hangnum>
<gatha1 line="177">Yattha rāgasallaviddhā, salleneva vane migā;</gatha1>
<gathalast line="178">Tattha tatthānudhāvantā, vipphandanti nirantaraṃ.</gathalast>
<hangnum line="179" number="936"></hangnum>
<gatha1 line="180">Mamaṃkārena vuḍḍhantā, ghoramāsīvisaṃ yathā;</gatha1>
<gathalast line="181">Vissaṭṭhā bhogadhammesu, assādenti aviddasu.</gathalast>
<hangnum line="182" number="937"></hangnum>
<gatha1 line="183">Anayabyasanāyete <pageBreak edition="M" number="0.0080" />, vasī kubbanti pāṇino;</gatha1>
<gathalast line="184">Vicittākārasaṇṭhānā, pisācanagaraṃ yathā.</gathalast>
<hangnum line="185" number="938"></hangnum>
<gatha1 line="186">Anatthāvahitā bālā, vāguraṃ nāvabujjhare;</gatha1>
<gathalast line="187">Tattheva paṭivamanti, yathā haññanti mucchitā.</gathalast>
<hangnum line="188" number="939"></hangnum>
<gatha1 line="189">Sīghavāhī mahoghoyaṃ, klesavaṭṭaṃ mahabbhayo;</gatha1>
<gathalast line="190">Sakaṇṭakañca gahanaṃ, paṅkova duratikkamo.</gathalast>
<hangnum line="191" number="940"></hangnum>
<gatha1 line="192">Cetosaṃmohanaṭṭhānaṃ, pamādapaṭisandhitaṃ;</gatha1>
<gathalast line="193">Ohāri sithilaṃ cetaṃ, duppamuñcañca bandhanaṃ.</gathalast>
<hangnum line="194" number="941"></hangnum>
<gatha1 line="195">Jālaṃva <pageBreak edition="V" number="0.0086" />vitthataṃ loke,</gatha1>
<gatha2 line="196">Mārapāso samoḍḍito;</gatha2>
<gatha3 line="197">Pañjaraṃ cārako ceso,</gatha3>
<gathalast line="198">Sattānamanayāvaho.</gathalast>
<hangnum line="199" number="942"></hangnum>
<gatha1 line="200">Yatthānurāgasambaddhā, paliguṇṭhitasāyino;</gatha1>
<gathalast line="201">Makkaṭālepabaddhāva, nitthunanti vighātino.</gathalast>
<hangnum line="202" number="943"></hangnum>
<gatha1 line="203">Baḷisaṃvāmisacchannaṃ, savisaṃ viya bhojanaṃ;</gatha1>
<gathalast line="204">Migaluddanivāpova, vināsāya samoḍḍitā.</gathalast>
<hangnum line="205" number="944"></hangnum>
<gatha1 line="206">Mīnakā vaṅkagiddhāva, ye gilitvā puthujjanā;</gatha1>
<gathalast line="207">Ghoraṃ maccumukhaṃ patvā, socantāpāyabhāgino.</gathalast>
<hangnum line="208" number="945"></hangnum>
<gatha1 line="209">Pāpakkhettamidaṃ ṭhānaṃ, micchālobhanisevanaṃ;</gatha1>
<gathalast line="210">Duccarītaṅkurārohaṃ, apāyaphalapūraṇaṃ.</gathalast>
<hangnum line="211" number="946"></hangnum>
<gatha1 line="212">Ajjhositā panettha ca, lobhamucchāvidāhino;</gatha1>
<gathalast line="213">Kodhūpanāhajalitā, issāmaccheradhūpitā.</gathalast>
<hangnum line="214" number="947"></hangnum>
<gatha1 line="215">Sārambhāyudhasannaddhā, vipphurantā manorathā;</gatha1>
<gathalast line="216">Ābandhicchā mahākacchā, ṭhanti lokavipattiyā.</gathalast>
<hangnum line="217" number="948"></hangnum>
<gatha1 line="218">Avajjaṃ <pageBreak edition="M" number="0.0081" />natthi etesa-makattabbaṃ na vijjati;</gatha1>
<gathalast line="219">Sammuṭṭhasaccatā tesu, na patiṭṭhāti sādhutā.</gathalast>
<hangnum line="220" number="949"></hangnum>
<gatha1 line="221">Paropaghātābhiratā, dayādhammaparammukhā;</gatha1>
<gathalast line="222">Sabbasattesvavissāsī, sabbattha parisaṅkitā.</gathalast>
<hangnum line="223" number="950"></hangnum>
<gatha1 line="224">Bhayasantāsabahulā, sabbānatthānusārino;</gatha1>
<gathalast line="225">Sādhentā caturāpāyaṃ, pāpakammapurakkhakā.</gathalast>
<hangnum line="226" number="951"></hangnum>
<gatha1 line="227">Mahāsaṅkaṭupabyuḷhā, palibodhaparipphuṭā;</gatha1>
<gathalast line="228">Haññanti dukkhadhammehi, kāme bālā bhavepare.</gathalast>
<hangnum line="229" number="952"></hangnum>
<gatha1 line="230">Tato <pageBreak edition="V" number="0.0087" />maccunirāsaṅkā, khiḍḍārativimohitā;</gatha1>
<gathalast line="231">Kimpakkamiva bhakkhantā, rammakāravirodhino.</gathalast>
<hangnum line="232" number="953"></hangnum>
<gatha1 line="233">Gāmasūkarapotāva, kāmāsucipariplutā;</gatha1>
<gathalast line="234">Camarīkatakammantā, asmiṃ loke palobhitā.</gathalast>
<hangnum line="235" number="954"></hangnum>
<gatha1 line="236">Khajjamānā kilesehi, kimīhiva nirantaraṃ;</gatha1>
<gathalast line="237">Parihāniṃ panaññāya, parivārenti mucchitā.</gathalast>
<hangnum line="238" number="955"></hangnum>
<gatha1 line="239">Tato jarāhi santattaṃ, yobbanañcopamuyhati;</gatha1>
<gathalast line="240">Kāmā ca parihāyanti, jīvitañcoparujjhati.</gathalast>
<hangnum line="241" number="956"></hangnum>
<gatha1 line="242">Paraṃ pamādābhivaṭṭhā, pāpaklesamahodakā;</gatha1>
<gathalast line="243">Tato taṇhānadī pūrā, pāpetāpāyasāgaraṃ.</gathalast>
<hangnum line="244" number="957"></hangnum>
<gatha1 line="245">Idhalokapariccattā, paralokatthadhaṃsitā;</gatha1>
<gathalast line="246">Gaṅgākuṇapakākāva, senti sokaparāyaṇā.</gathalast>
<hangnum line="247" number="958"></hangnum>
<gatha1 line="248">Iccattatthaṃ paratthañca, sattā kāmanibandhanā;</gatha1>
<gathalast line="249">Viddhaṃsetvā vinassanti, idha ceva parattha ca.</gathalast>
<hangnum line="250" number="959"></hangnum>
<gatha1 line="251"><bold>Iti sādīnavā</bold>kāmā, ghorā sālasilūpamā;</gatha1>
<gathalast line="252">Yattha bālā visīdanti, natthi saṅgo vijānataṃ.</gathalast>
<hangnum line="253" number="960"></hangnum>
<gatha1 line="254">Itthaṃ <pageBreak edition="M" number="0.0082" />kāmabhayaṭṭānaṃ, sikkhattayamanuttaraṃ;</gatha1>
<gathalast line="255">Samācikkhi vimokkhāya, nekkhammamiti cakkhumā.</gathalast>
<hangnum line="256" number="961"></hangnum>
<gatha1 line="257">Sabbāsavavighātāya, paṭipatti anuttarā;</gatha1>
<gathalast line="258">Antadvayamanāgamma, majjhimāyaṃ pakāsitā.</gathalast>
<hangnum line="259" number="962"></hangnum>
<gatha1 line="260">Sabbadukkhasamugghātī, visuddhi paramuttamā;</gatha1>
<gathalast line="261">Vijjācaraṇasampatti, sabbasampattisādhikā.</gathalast>
<hangnum line="262" number="963"></hangnum>
<gatha1 line="263">Puññakkhettamidaṃ ṭhānaṃ, tapokammanisevanaṃ;</gatha1>
<gathalast line="264">Saddhāsīlaṅkurārohaṃ, sampattiphalapūraṇaṃ.</gathalast>
<hangnum line="265" number="964"></hangnum>
<gatha1 line="266">Klesacārakamokkhāya <pageBreak edition="V" number="0.0088" />, dvārametamanuttaraṃ;</gatha1>
<gathalast line="267">Mahoghuttaraṇaṃ kullaṃ, sotthi pārimapāpakaṃ.</gathalast>
<hangnum line="268" number="965"></hangnum>
<gatha1 line="269">Pāpacoravighātāya, khemamaggo anuttaro;</gatha1>
<gathalast line="270">Akaṇṭako agahano, uju sabbhi pavedito.</gathalast>
<hangnum line="271" number="966"></hangnum>
<gatha1 line="272">Mahābandhanamokkhāya,</gatha1>
<gatha2 line="273">Abbhuto jinaghosito;</gatha2>
<gatha3 line="274">Palibodhapariccāgo,</gatha3>
<gathalast line="275">Abbhokāso alepano.</gathalast>
<hangnum line="276" number="967"></hangnum>
<gatha1 line="277">Saṅgapaṅkasamuttāro, ganthānaṃ viniveṭhanaṃ;</gatha1>
<gathalast line="278">Taṇhādāsabyanitthāro, seribhāvo sukhāvaho.</gathalast>
<hangnum line="279" number="968"></hangnum>
<gatha1 line="280">Sabbayogavisaṃyogo, sabbasokanirundhano;</gatha1>
<gathalast line="281">Sabbālayavisaṅkhāro, sabbadukkhaviniggamo.</gathalast>
<hangnum line="282" number="969"></hangnum>
<gatha1 line="283">Mārapāsasamucchedī, pattametamanuttaraṃ;</gatha1>
<gathalast line="284">Mohandhakāraviddhaṃsī, vijjālokavirocano.</gathalast>
<hangnum line="285" number="970"></hangnum>
<gatha1 line="286">Abyāpajjamidaṃ ṭhāna-mabhayaṃ nirupaddavaṃ;</gatha1>
<gathalast line="287">Tapokammānamokāso, māracakkhuvimohano.</gathalast>
<hangnum line="288" number="971"></hangnum>
<gatha1 line="289">Sabbasantāpaharaṇamidaṃ sītaṃva candanaṃ;</gatha1>
<gathalast line="290">Nimmalaṃ dhammasalilaṃ, saṃklesamalasodhanaṃ.</gathalast>
<hangnum line="291" number="972"></hangnum>
<gatha1 line="292">Saṃsārasetu <pageBreak edition="M" number="0.0083" />suhatā, bodhipakkhiyapatthatā;</gatha1>
<gathalast line="293">Sokasallasamuddhārī, yantaṃ sukatayojitaṃ.</gathalast>
<hangnum line="294" number="973"></hangnum>
<gatha1 line="295">Cittātaṅkasamuddhaṃsī, paribhogasukhosadhaṃ;</gatha1>
<gathalast line="296">Lokāmisānaṃ vamanaṃ, cetodosavirecanaṃ.</gathalast>
<hangnum line="297" number="974"></hangnum>
<gatha1 line="298">Accantatittikāraṇamīrenti dhammabhojanaṃ;</gatha1>
<gathalast line="299">Pipāsaharaṇaṃ pānaṃ, vimuttirasapesalaṃ.</gathalast>
<hangnum line="300" number="975"></hangnum>
<gatha1 line="301">Vaṇṇakittisugandhāya <pageBreak edition="V" number="0.0089" />, guṇamālā suganthitā;</gatha1>
<gathalast line="302">Pāpakopīnavasanaṃ, hirottappavicittitaṃ.</gathalast>
<hangnum line="303" number="976"></hangnum>
<gatha1 line="304">Accantaparisuddho ca, saddhammaratanāvali;</gatha1>
<gathalast line="305">Ariyānamalaṅkāro, anupāyi siriṅkaro.</gathalast>
<hangnum line="306" number="977"></hangnum>
<gatha1 line="307">Cintānaṃ dunnimittānamidaṃ santikaraṃ paraṃ;</gatha1>
<gathalast line="308">Vipattipaṭighātāya, parittamidamuttamaṃ.</gathalast>
<hangnum line="309" number="978"></hangnum>
<gatha1 line="310">Antarāyavināsāya, maṅgalaṃ jinadesitaṃ;</gatha1>
<gathalast line="311">Micchāgāhavimokkhāya, sotthi sambuddhabhāsitā.</gathalast>
<hangnum line="312" number="979"></hangnum>
<gatha1 line="313">Anivatti ca paccakkhamāvenikamabhāriyaṃ;</gatha1>
<gathalast line="314">Amatosadhamaccantamajarāmarasādhanaṃ.</gathalast>
<hangnum line="315" number="980"></hangnum>
<gatha1 line="316">Yametaṃ samadhiṭṭhāya, sambodhittayamuttamaṃ;</gatha1>
<gathalast line="317">Papponti sabbasampattiguṇapāramipūritaṃ.</gathalast>
<hangnum line="318" number="981"></hangnum>
<gatha1 line="319">Sabbākāravaropeta-metaṃ nekkhammasammataṃ;</gatha1>
<gathalast line="320">Sīlagambhīraparikkhaṃ, dhutaṅgoditatoraṇaṃ.</gathalast>
<hangnum line="321" number="982"></hangnum>
<gatha1 line="322">Samādhivīthivitthinnaṃ, satipākāragopuraṃ;</gatha1>
<gathalast line="323">Saddhāsamiddhisamphullaṃ, paññāpāsādasobhitaṃ.</gathalast>
<hangnum line="324" number="983"></hangnum>
<gatha1 line="325">Sammājīvadhajaṃ rammaṃ, hirottappapaṭicchadaṃ;</gatha1>
<gathalast line="326">Vimuttāmatasambhogaṃ, veneyyajanasevitaṃ.</gathalast>
<hangnum line="327" number="984"></hangnum>
<gatha1 line="328">Abhejjaṃ pāpaverīhi, puraṃ sugatamāpitaṃ;</gatha1>
<gathalast line="329">Anītimanupasaggaṃ, paṭipannā mahesayo.</gathalast>
<hangnum line="330" number="985"></hangnum>
<gatha1 line="331">Paramassāsasampattā <pageBreak edition="M" number="0.0084" />, paripuṇṇamanorathā;</gatha1>
<gathalast line="332">Sabbasaṅgamatikkamma, nikkhantā akuto bhayā.</gathalast>
<hangnum line="333" number="986"></hangnum>
<gatha1 line="334">Sammadatthamabhiññāya, maccudheyyapahāyino;</gatha1>
<gathalast line="335">Sabbadukkhoghanittiṇṇā, pāraṃ gacchanti paṇḍitā.</gathalast>
<hangnum line="336" number="987"></hangnum>
<gatha1 line="337">Iti <pageBreak edition="V" number="0.0090" />sabbaṅgasampannaṃ, mahesigaṇasevitaṃ;</gatha1>
<gathalast line="338">Nekkhammaṃ kāmanikkhantaṃ, saddhammapathamuttamaṃ.</gathalast>
<hangnum line="339" number="988"></hangnum>
<gatha1 line="340">Virādhenti parābhūtā, mucchitā yena dujjanā;</gatha1>
<gathalast line="341">Taṃ pāpasamudācāraṃ, pariyuṭṭhānamabravuṃ.</gathalast>
<hangnum line="342" number="989"></hangnum>
<gatha1 line="343">Cetonīvaraṇaṃ cetaṃ, paññācakkhunirodhanaṃ;</gatha1>
<gathalast line="344">Sīlopaghātakaraṇaṃ, cittavikkhepasaṅgamo.</gathalast>
<hangnum line="345" number="990"></hangnum>
<gatha1 line="346">Ayasānaṃ padaṭṭhānaṃ, guṇatejavināsanaṃ;</gatha1>
<gathalast line="347">Sabbasampattidahanaṃ, caturāpāyasādhakaṃ.</gathalast>
<hangnum line="348" number="991"></hangnum>
<gatha1 line="349">Sabbāsavamalopeto, sabbopaklesasañcayo;</gatha1>
<gathalast line="350">Pāpayakkhasamo ceso, dosāsīvisasaṅgamo.</gathalast>
<hangnum line="351" number="992"></hangnum>
<gatha1 line="352">Pamādapathamakkantaṃ, amittagaṇasaṅgamaṃ;</gatha1>
<gathalast line="353">Mahabbhayasamuṭṭhānaṃ, mahābyasanasaṅkaraṃ.</gathalast>
<hangnum line="354" number="993"></hangnum>
<gatha1 line="355">Apāyadukkhamāruḷhaṃ, ahitāvahitaṃ padaṃ;</gatha1>
<gathalast line="356">Sabbānatthakaraṃ ghoraṃ, sabbadukkhavidhāyakaṃ.</gathalast>
<hangnum line="357" number="994"></hangnum>
<gatha1 line="358">Dhiratthu pāpadhammānaṃ, sabbakalyāṇahāyinaṃ;</gatha1>
<gathalast line="359">Laddhāpi khaṇasampatti, dullabhā yehi nāsitā.</gathalast>
<hangnum line="360" number="995"></hangnum>
<gatha1 line="361">Tesaṃ hi samudācāro, dullabhaṃ buddhasāsanaṃ;</gatha1>
<gathalast line="362">Samuddhaṃseti asani, yathā ratanapabbataṃ.</gathalast>
<hangnum line="363" number="996"></hangnum>
<gatha1 line="364">Saddhammadhanacorā te, nekkhammapatibandhakā;</gatha1>
<gathalast line="365">Paṭipattiṃ vilumpantā, palibundhanti pāṇino.</gathalast>
<hangnum line="366" number="997"></hangnum>
<gatha1 line="367">Vissāsivadhakāpete, vissaṭṭhāvassaghātino;</gatha1>
<gathalast line="368">Yehi bālāhatā senti, nissayejinasāsane.</gathalast>
<hangnum line="369" number="998"></hangnum>
<gatha1 line="370">Tepi <pageBreak edition="M" number="0.0085" />vāsenti dummedhā, nissaṅkā mohapārutā;</gatha1>
<gathalast line="371">Antomanasi ucchaṅke, ghoramāsīvisaṃ yathā.</gathalast>
<hangnum line="372" number="999"></hangnum>
<gatha1 line="373">Attano <pageBreak edition="V" number="0.0091" />ca vināsāya, nissaṭaṃ klesapañjare;</gatha1>
<gathalast line="374">Cinantā nāvabujjhanti, vipattipathayāyino.</gathalast>
<hangnum line="375" number="1000"></hangnum>
<gatha1 line="376">Halāhalaṃva khādantā, āliṅgantāva pāpakaṃ;</gatha1>
<gathalast line="377">Avassamupahaññanti, pāpadhammopalāḷino.</gathalast>
<hangnum line="378" number="1001"></hangnum>
<gatha1 line="379">Pāpacintā paribyuḷhā, vitakkamathitā janā;</gatha1>
<gathalast line="380">Lokadvayāpi dhaṃsenti, atthadvayavināsino.</gathalast>
<hangnum line="381" number="1002"></hangnum>
<gatha1 line="382">Kodhūpanāhi vigacchā, issāmaccheradūsitā;</gatha1>
<gathalast line="383">Makkhī palāsī sārambhī, appatissā agāravā.</gathalast>
<hangnum line="384" number="1003"></hangnum>
<gatha1 line="385">Mānātimānabahulā, mudhāmukharacaṇḍikā;</gatha1>
<gathalast line="386">Uddhatā ca pamattā ca, dabbitā ketugāhino.</gathalast>
<hangnum line="387" number="1004"></hangnum>
<gatha1 line="388">Cetokhilakhilabhūtā, vinibandhānuveṭhitā;</gatha1>
<gathalast line="389">Mahogho viya sassāni, vināsenti tapoguṇaṃ.</gathalast>
<hangnum line="390" number="1005"></hangnum>
<gatha1 line="391">Visayassādavikkhittā, vikiṇṇā pākatindriyā;</gatha1>
<gathalast line="392">Muṭṭhassatī kusītā ca, jīvanti moghajīvitaṃ.</gathalast>
<hangnum line="393" number="1006"></hangnum>
<gatha1 line="394">Mahagghasā bāhulikā, duppaññā kāyadaḷhikā;</gatha1>
<gathalast line="395">Ganthanīvaraṇābaddhā, icchālobhavasīkatā.</gathalast>
<hangnum line="396" number="1007"></hangnum>
<gatha1 line="397">Malaggahitasantānā, tiracchānakathāratā;</gatha1>
<gathalast line="398">Vinayopasamāpetā, visamācāragocarā.</gathalast>
<hangnum line="399" number="1008"></hangnum>
<gatha1 line="400">Dubbharatā ca dupposā, sukumārasukhālayā;</gatha1>
<gathalast line="401">Asantuṭṭhā mahicchā ca, loluppācāralakkhitā.</gathalast>
<hangnum line="402" number="1009"></hangnum>
<gatha1 line="403">Duggandheneva sunakhā, āmagandhena mucchitā;</gatha1>
<gathalast line="404">Tattha tatthābhidhāvantā, na patiṭṭhanti sāsane.</gathalast>
<hangnum line="405" number="1010"></hangnum>
<gatha1 line="406">Nillajjā <pageBreak edition="M" number="0.0086" />vītasārajjā, lokadhammesu mucchitā;</gatha1>
<gathalast line="407">Pāpicchā kuhanacchannā, micchājīvapalobhitā.</gathalast>
<hangnum line="408" number="1011"></hangnum>
<gatha1 line="409">Saṭhā <pageBreak edition="V" number="0.0092" />pagabbhā māyāvī, antopūti avassutā;</gatha1>
<gathalast line="410">Saṅkassarasamācārā, kasambu sithilā jaḷā.</gathalast>
<hangnum line="411" number="1012"></hangnum>
<gatha1 line="412">Siṅgāracapalācittā, pūtikāyānurāgino;</gatha1>
<gathalast line="413">Sīdantā palimāpannā, na viruḷhanti sāsane.</gathalast>
<hangnum line="414" number="1013"></hangnum>
<gatha1 line="415">Pāpapuggalasaṃsaṭṭhā, pāpadiṭṭhiparāgatā;</gatha1>
<gathalast line="416">Asaddhā dhammanicchinnā, duṭṭhā dubbacaniṭṭhurā.</gathalast>
<hangnum line="417" number="1014"></hangnum>
<gatha1 line="418">Sāmaññaṃ paridhaṃsentā, dūsentā jinasāsanaṃ;</gatha1>
<gathalast line="419">Atikkamma jinovādaṃ, bālā duggatibhāgino.</gathalast>
<hangnum line="420" number="1015"></hangnum>
<gatha1 line="421">Kāmagiddhā durācārā, dussīlā mohapārutā;</gatha1>
<gathalast line="422">Khajjantā kaddamībhūtā, jinasāsanakaṇṭakā.</gathalast>
<hangnum line="423" number="1016"></hangnum>
<gatha1 line="424">Hitāhitamajānantā, anurodhavirodhino;</gatha1>
<gathalast line="425">Cetopahatasantānā, vipallāsapalambhitā.</gathalast>
<hangnum line="426" number="1017"></hangnum>
<gatha1 line="427">Vipannākulakammantā, pāpakārī parājitā;</gatha1>
<gathalast line="428">Socanti dīghamaddhānaṃ, apāyamhi samappitā.</gathalast>
<hangnum line="429" number="1018"></hangnum>
<gatha1 line="430">Itthaṃ hitasamucchedī, kumaggoyaṃ rajāpatho;</gatha1>
<gathalast line="431">Pāpadhammappavattīti, viditvā puna paṇḍito.</gathalast>
<hangnum line="432" number="1019"></hangnum>
<gatha1 line="433">Pariyuṭṭhānasaṃklesaṃ, vippharantaṃ visārado;</gatha1>
<gathalast line="434">Paṭisaṅkhāya rundheyya, manteneva mahāvisaṃ.</gathalast>
<hangnum line="435" number="1020"></hangnum>
<gatha1 line="436">Khippamādittacelova, pāpapāvakamuṭṭhitaṃ;</gatha1>
<gathalast line="437">Bhāvanājalasekena, nibbāpeyya nirantaraṃ.</gathalast>
<hangnum line="438" number="1021"></hangnum>
<gatha1 line="439">Appamādena medhāvī, nageneva mahānadiṃ;</gatha1>
<gathalast line="440">Pāpoghaṃ paṭibandhanto, pidaheyya khaṇe khaṇe.</gathalast>
<hangnum line="441" number="1022"></hangnum>
<gatha1 line="442">Sabhayaṃ <pageBreak edition="M" number="0.0087" />viya kantāraṃ, ghoramāsīvisaṃ yathā;</gatha1>
<gathalast line="443">Papātamiva gambhīraṃ, miḷhaṃ viya ca paṇḍito.</gathalast>
<hangnum line="444" number="1023"></hangnum>
<gatha1 line="445">Pahāya <pageBreak edition="V" number="0.0093" />pariyuṭṭhānaṃ, nekkhammamadhimuccati;</gatha1>
<gathalast line="446">Kalyāṇamitto vajjesu, bhayadassāvi subbato.</gathalast>
<hangnum line="447" number="1024"></hangnum>
<gatha1 line="448">Kāmarāgavisaṃyutto, bhogadhananirālayo;</gatha1>
<gathalast line="449">Icchālobhavinimutto, amamo apariggaho.</gathalast>
<hangnum line="450" number="1025"></hangnum>
<gatha1 line="451">Sorato sakhilo saṇho, mettāyanto dayāparo;</gatha1>
<gathalast line="452">Anāhaṭamano dhīro, santacitto khamāparo.</gathalast>
<hangnum line="453" number="1026"></hangnum>
<gatha1 line="454">Hitesī sabbapāṇīnaṃ,</gatha1>
<gatha2 line="455">Issāmaccheramuccito;</gatha2>
<gatha3 line="456">Kodhopanāhabyāpāda</gatha3>
<gathalast line="457">Virodhopasame rato.</gathalast>
<hangnum line="458" number="1027"></hangnum>
<gatha1 line="459">Anolīnamano yogī, niccāraddhaparakkamo;</gatha1>
<gathalast line="460">Susamāhitasaṅkappo, vippasanno anāvilo.</gathalast>
<hangnum line="461" number="1028"></hangnum>
<gatha1 line="462">Okappento vimuccanto, paññavā paṭipattiyaṃ;</gatha1>
<gathalast line="463">Pihayanto mamāyanto, sammāsambuddhasāsanaṃ.</gathalast>
<hangnum line="464" number="1029"></hangnum>
<gatha1 line="465">Iti nīvaraṇāpeto, ñāṇālokajutindharo;</gatha1>
<gathalast line="466">Pūjeti sammāsambuddhaṃ, saddhammapaṭipattiyā.</gathalast>
<hangnum line="467" number="1030"></hangnum>
<gatha1 line="468">Hirottappaguṇopeto,</gatha1>
<gatha2 line="469">Kalyāṇācāragocaro;</gatha2>
<gatha3 line="470">Makkhappalāsarahito,</gatha3>
<gathalast line="471">Sappatisso sagāravo.</gathalast>
<hangnum line="472" number="1031"></hangnum>
<gatha1 line="473">Ajjavācāracāritto, māyāsāṭheyyanissaṭo;</gatha1>
<gathalast line="474">Thambhasārambhanissaṅgo, maddavācārapesalo.</gathalast>
<hangnum line="475" number="1032"></hangnum>
<gatha1 line="476">Mānātimānavimukho <pageBreak edition="M" number="0.0088" />, saddhammagarusādaro;</gatha1>
<gathalast line="477">Parappamādanimmaddī, saṃvegabahulo sadā.</gathalast>
<hangnum line="478" number="1033"></hangnum>
<gatha1 line="479">Vodātacittasaṅkappo <pageBreak edition="V" number="0.0094" />, pāpicchāmalavajjito;</gatha1>
<gathalast line="480">Micchādiṭṭhimatikkanto, saddhammesu patiṭṭhito.</gathalast>
<hangnum line="481" number="1034"></hangnum>
<gatha1 line="482">Cetokhilasamucchedī, vinibandhaviveṭhako;</gatha1>
<gathalast line="483">Mānasaṃ sampahaṃseti, saṃkilesavimuttiyā.</gathalast>
<hangnum line="484" number="1035"></hangnum>
<gatha1 line="485">Pavivitto asaṃsaṭṭho, santo appicchatārato;</gatha1>
<gathalast line="486">Ariyāvaṃsālaṅkāro, supposo subharo sukhī.</gathalast>
<hangnum line="487" number="1036"></hangnum>
<gatha1 line="488">Sallekhavutti dhutavā, pāpāpacayatapparo;</gatha1>
<gathalast line="489">Pāsādikasamācāro, pasādabahulo muni.</gathalast>
<hangnum line="490" number="1037"></hangnum>
<gatha1 line="491">Anuddhato acapalo,</gatha1>
<gatha2 line="492">Danto gutto yatindriyo;</gatha2>
<gatha3 line="493">Cetosamādhigaruko,</gatha3>
<gathalast line="494">Sampajāno satīyuto.</gathalast>
<hangnum line="495" number="1038"></hangnum>
<gatha1 line="496">Ussāhajāto saddhamme, chandajāto nirantaraṃ;</gatha1>
<gathalast line="497">Sātaccakārī svākāro, paṭipattiparāyaṇo.</gathalast>
<hangnum line="498" number="1039"></hangnum>
<gatha1 line="499">Cetokāḷakāpagato, bhāvanārasamuttamaṃ;</gatha1>
<gathalast line="500">Raṅgaṃ niddhotavatthaṃva, sādhukaṃ paṭigaṇhati.</gathalast>
<hangnum line="501" number="1040"></hangnum>
<gatha1 line="502">Iti sampāditākāro, parisuddhamanoratho;</gatha1>
<gathalast line="503">Nirādīnavasañcāro, sotthipatto niraṅgaṇo.</gathalast>
<hangnum line="504" number="1041"></hangnum>
<gatha1 line="505">Pāpagāhavinimutto, rāhumuttova candimā;</gatha1>
<gathalast line="506">Guṇaraṃsiparikkhitto, sobheti jinasāsanaṃ.</gathalast>
<hangnum line="507" number="1042"></hangnum>
<gatha1 line="508">Iccālobhamadosañca, mohābhāvamathāparaṃ;</gatha1>
<gathalast line="509">Nekkhammaṃ pavivekañca, tathā nissaraṇaṃ budho.</gathalast>
<hangnum line="510" number="1043"></hangnum>
<gatha1 line="511">Samārabbha <pageBreak edition="M" number="0.0089" />visodhento, ajjhāsayamasesato;</gatha1>
<gathalast line="512">Dhīro sampaṭipādeti, bhāvanāsukhamuttamaṃ.</gathalast>
<hangnum line="513" number="1044"></hangnum>
<gatha1 line="514">Tato <pageBreak edition="V" number="0.0095" />paṇītādhimutti, palibodhavinissaṭo;</gatha1>
<gathalast line="515">Paripanthavinimutto, vigatāvaraṇālayo.</gathalast>
<hangnum line="516" number="1045"></hangnum>
<gatha1 line="517">Bhāvanāninnasantāno, kallacitto visārado;</gatha1>
<gathalast line="518">Kasiṇādikamārabbha, bhāveyya samathaṃ kathaṃ.</gathalast>
<hangnum line="519" number="1046"></hangnum>
<gatha1 line="520">Pathavīkasiṇaṃ tāva, vidatthicaturaṅgulaṃ;</gatha1>
<gathalast line="521">Katvānāruṇavaṇṇāya, mattikāya sumaṇḍalaṃ.</gathalast>
<hangnum line="522" number="1047"></hangnum>
<gatha1 line="523">Yugamatte ṭhapetvāna, ṭhāne sukhanisinnako;</gatha1>
<gathalast line="524">Pathavīti samaññāya, katvābhogaṃ tu bhāvaye.</gathalast>
<hangnum line="525" number="1048"></hangnum>
<gatha1 line="526">Akatepi khalādimhi, akiccheneva maṇḍale;</gatha1>
<gathalast line="527">Nimittaṃ jāyaticcāhu, pubbayogavato pana.</gathalast>
<hangnum line="528" number="1049"></hangnum>
<gatha1 line="529">Āpomaṇḍalamuggaṇhe, bhājanādigate jale;</gatha1>
<gathalast line="530">Tejamhi tejokasiṇaṃ, paṭacchiddādisaṃgate.</gathalast>
<hangnum line="531" number="1050"></hangnum>
<gatha1 line="532">Sassaggādimhi kammante, vāyokasiṇamaṇḍalaṃ;</gatha1>
<gathalast line="533">Paṭibhāgasamācāro, phuṭṭhaṭṭhāneva jāyati.</gathalast>
<hangnum line="534" number="1051"></hangnum>
<gatha1 line="535">Nīlādikasiṇaṃ vatthe, pupphe vā vaṇṇadhātuyaṃ;</gatha1>
<gathalast line="536">Ākāsamaṇḍalaṃ bhitti-chiddādimhi upaṭṭhitaṃ.</gathalast>
<hangnum line="537" number="1052"></hangnum>
<gatha1 line="538">Chiddappaviṭṭhamālokaṃ, uggaṇheyya patiṭṭhitaṃ;</gatha1>
<gathalast line="539">Sūriyālokādibhedaṃ, bhūmiyaṃ vātha bhittiyaṃ.</gathalast>
<hangnum line="540" number="1053"></hangnum>
<gatha1 line="541">Dasadhā kasiṇesvevaṃ, yattha katthaci yogino;</gatha1>
<gathalast line="542">Parikammaṃ karontassa, uggaho nāma jāyati.</gathalast>
<hangnum line="543" number="1054"></hangnum>
<gatha1 line="544">Cittassupaṭṭhite tasmiṃ, passantasseva cakkhunā;</gatha1>
<gathalast line="545">Uggahamhi nimittamhi, paṭipādeyya bhāvanaṃ.</gathalast>
<hangnum line="546" number="1055"></hangnum>
<gatha1 line="547">Vikkhepaṃ vinivārento, paripanthe virājayaṃ;</gatha1>
<gathalast line="548">Nimittābhimukheneva, mānasaṃ paṭipādaye.</gathalast>
<hangnum line="549" number="1056"></hangnum>
<gatha1 line="550">Āsevantassa <pageBreak edition="M" number="0.0090" /><pageBreak edition="V" number="0.0096" />tassevaṃ, cittaṃ hoti samāhitaṃ;</gatha1>
<gathalast line="551">Saṃklesā sannisīdanti, paṭibhāgo ca jāyati.</gathalast>
<hangnum line="552" number="1057"></hangnum>
<gatha1 line="553">Tattha paṇṇattisaṅkhāte, nimitte bhāvanāmaye;</gatha1>
<gathalast line="554">Tatheva paṭibhāgamhi, tato yuñjeyya bhāvanaṃ.</gathalast>
<hangnum line="555" number="1058"></hangnum>
<gatha1 line="556">Tatthādhimutto satimā, nimittavidhikovido;</gatha1>
<gathalast line="557">Indriyāni samānento, sappāyamupalakkhayaṃ.</gathalast>
<hangnum line="558" number="1059"></hangnum>
<gatha1 line="559">Niggayha uddhataṃ cittaṃ, paggayha līnamānasaṃ;</gatha1>
<gathalast line="560">Ūhataṃ sampahaṃsento, upekkhanto samāhitaṃ.</gathalast>
<hangnum line="561" number="1060"></hangnum>
<gatha1 line="562">Reṇumhi uppaladale, sutte nāvāya nāḷiyā;</gatha1>
<gathalast line="563">Yathā madhukarādīnaṃ, pavatti samma vaṇṇitā.</gathalast>
<hangnum line="564" number="1061"></hangnum>
<gatha1 line="565">Cittapavattiākāraṃ, sādhukaṃ lakkhayaṃ budho;</gatha1>
<gathalast line="566">Tathā samenākārena, pahitatto parakkame.</gathalast>
<hangnum line="567" number="1062"></hangnum>
<gatha1 line="568">Samappavattamākāraṃ, sallakkhetvā nirantaraṃ;</gatha1>
<gathalast line="569">Padahantassa tassevaṃ, appanā nāma jāyati.</gathalast>
<hangnum line="570" number="1063"></hangnum>
<gatha1 line="571">Paṭibhāganimittaṃ tu, vaḍḍheyya kasiṇaṃ puna;</gatha1>
<gathalast line="572">Upacārabhūmiyaṃ vā, appanāyaṃ va katthaci.</gathalast>
<hangnum line="573" number="1064"></hangnum>
<gatha1 line="574">Ekaṅguladvaṅgulādi-vaseneva yathākkamaṃ;</gatha1>
<gathalast line="575">Pharanto manasāyeva, nipuṇo yāvadicchakaṃ.</gathalast>
<hangnum line="576" number="1065"></hangnum>
<gatha1 line="577">Tatthevaṃ paṭhamajjhānaṃ, patvāna paguṇaṃ tato;</gatha1>
<gathalast line="578">Katvā ciṇṇavasībhūtā, tamhā vuṭṭhāya paṇḍito.</gathalast>
<hangnum line="579" number="1066"></hangnum>
<gatha1 line="580">Vitakkādikathūlaṅgaṃ, pahānāya yathākkamaṃ;</gatha1>
<gathalast line="581">Tatheva paṭipajjanto, pappoti dutiyādayo.</gathalast>
<hangnum line="582" number="1067"></hangnum>
<gatha1 line="583">Dasadhā kasiṇānevaṃ, bhāvetvā pana yogino;</gatha1>
<gathalast line="584">Catukkapañcakajjhānaṃ, katvā vikkhepanissaṭā.</gathalast>
<hangnum line="585" number="1068"></hangnum>
<gatha1 line="586">Supakkhālitupaklesā <pageBreak edition="V" number="0.0097" />, santacittā samāhitā;</gatha1>
<gathalast line="587">Pavivekarasassādaṃ, anubhonti yathāsukhaṃ.</gathalast>
<hangnum line="588" number="1069"></hangnum>
<gatha1 line="589">Asubhaṃ <pageBreak edition="M" number="0.0091" />pana bhāvento, nimittaṃ yattha katthaci;</gatha1>
<gathalast line="590">Uddhumātādibhedamhi, uggaṇheyyāsubhe kathaṃ?</gathalast>
<hangnum line="591" number="1070"></hangnum>
<gatha1 line="592">Ekāhādimatikkantaṃ, uddhumātakamīritaṃ;</gatha1>
<gathalast line="593">Vigatacchavi bībhacchaṃ, nīlākāraṃ vinīlakaṃ.</gathalast>
<hangnum line="594" number="1071"></hangnum>
<gatha1 line="595">Vikiṇṇapubbakudhitaṃ, paribhinnaṃ vipubbakaṃ;</gatha1>
<gathalast line="596">Viccheditaṅgapaccaṅgaṃ, vicchiddakaṃ kaḷevaraṃ.</gathalast>
<hangnum line="597" number="1072"></hangnum>
<gatha1 line="598">Vividhākārapāṇehi, khajjamānaṃ vikhāditaṃ;</gatha1>
<gathalast line="599">Vināsitaṅgapaccaṅgaṃ, vikkhittanti pavuccati.</gathalast>
<hangnum line="600" number="1073"></hangnum>
<gatha1 line="601">Pādādibhaṅgavikkhittaṃ, hatavikkhittakaṃ mataṃ;</gatha1>
<gathalast line="602">Lohitaṃ lohitākiṇṇaṃ, puḷavaṃ kimisaṅkulaṃ.</gathalast>
<hangnum line="603" number="1074"></hangnum>
<gatha1 line="604">Aṭṭhisaṅkhalikāmattaṃ, aṭṭhikanti ca sabbathā;</gatha1>
<gathalast line="605">Saṇṭhānākārabhedena, dasadhāsubhadesanā.</gathalast>
<hangnum line="606" number="1075"></hangnum>
<gatha1 line="607">Tatthevaṃ dasadhā bhede, nijjīvakuṇapāsubhe;</gatha1>
<gathalast line="608">Ujjhite bhūmibhāgasmiṃ, matakāye kaḷevare.</gathalast>
<hangnum line="609" number="1076"></hangnum>
<gatha1 line="610">Labbhamānakamākāraṃ, oloketvā salakkhaṇaṃ;</gatha1>
<gathalast line="611">Uggahetvāna cittena, taṃtaṃnāmena bhāvaye.</gathalast>
<hangnum line="612" number="1077"></hangnum>
<gatha1 line="613">Paṭikūlañca jegucchaṃ, duggandhañca virūpakaṃ;</gatha1>
<gathalast line="614">Harāyitamajaññañca, hīḷitaṃ vikkhitāsivaṃ.</gathalast>
<hangnum line="615" number="1078"></hangnum>
<gatha1 line="616">Iccevamasubhākāre,</gatha1>
<gatha2 line="617">Katvābhogaṃ tu yogino;</gatha2>
<gatha3 line="618">Bhāventassupacāro ca,</gatha3>
<gathalast line="619">Paṭibhāgo ca jāyati.</gathalast>
<hangnum line="620" number="1079"></hangnum>
<gatha1 line="621">Paṭibhāganimittaṃ <pageBreak edition="V" number="0.0098" />tu, upacārena sevato;</gatha1>
<gathalast line="622">Appeti paṭhamajjhāna-metthevaṃ samathe nayo.</gathalast>
<hangnum line="623" number="1080"></hangnum>
<gatha1 line="624">Vinā <pageBreak edition="M" number="0.0092" />saddhammaṃ panidaṃ, sarīraṃ bālananditaṃ;</gatha1>
<gathalast line="625">Vipattipariyosānaṃ, avassaṃ bhedagāmikaṃ.</gathalast>
<hangnum line="626" number="1081"></hangnum>
<gatha1 line="627">Yathā idaṃ tathā etaṃ, yathā etaṃ tathā idaṃ;</gatha1>
<gathalast line="628">Jīvamānañca nijjīvameva dhammaparāyaṇaṃ.</gathalast>
<hangnum line="629" number="1082"></hangnum>
<gatha1 line="630">Sabhāvo sopi dehassa,</gatha1>
<gatha2 line="631">Sabbassāpi ca sabbathā;</gatha2>
<gatha3 line="632">Vicitabbā dhirenāpi,</gatha3>
<gathalast line="633">Esāyaṃ niyatā gati.</gathalast>
<hangnum line="634" number="1083"></hangnum>
<gatha1 line="635">Aniccaṃ khayadhammañca, dukkhameva bhayāvahaṃ;</gatha1>
<gathalast line="636">Anattā ca parābhūtā, vibbhijjati khaṇe khaṇe.</gathalast>
<hangnum line="637" number="1084"></hangnum>
<gatha1 line="638">Vināsamānassākāraṃ, tatthevaṃ pana passato;</gatha1>
<gathalast line="639">Vipassanābhāvanāti, tamīrenti tathāgatā.</gathalast>
<hangnum line="640" number="1085"></hangnum>
<gatha1 line="641">Bhāvanaṃ duvidhampetaṃ, bhāventi puna paṇḍitā;</gatha1>
<gathalast line="642">Jīvamānepi kāyamhi, taṃtadākārasambhave.</gathalast>
<hangnum line="643" number="1086"></hangnum>
<gatha1 line="644">Jīvamānopi kāyoyaṃ,</gatha1>
<gatha2 line="645">Kuṇapova sabhāvato;</gatha2>
<gatha3 line="646">Tamalaṅkārapaṭicchanno,</gatha3>
<gathalast line="647">Bālānaṃ na pakāsati.</gathalast>
<hangnum line="648" number="1087"></hangnum>
<gatha1 line="649">Bahi maṭṭhamupaṭṭhāti, anto kuṇapapūritaṃ;</gatha1>
<gathalast line="650">Uggharantaṃ paggharantaṃ, navadvāramalassavaṃ.</gathalast>
<hangnum line="651" number="1088"></hangnum>
<gatha1 line="652">Sarīraṃ niccaduggandhaṃ, nānākimisamākulaṃ;</gatha1>
<gathalast line="653">Tacamaṃsapaṭicchannaṃ, aṭṭhipañjarasaṇṭhitaṃ.</gathalast>
<hangnum line="654" number="1089"></hangnum>
<gatha1 line="655">Vaccakūpamidaṃ <pageBreak edition="V" number="0.0099" />nāma, dvattiṃsāsucipūritaṃ;</gatha1>
<gathalast line="656">Narānukkārabhūmīva, nekavassagaṇocitā.</gathalast>
<hangnum line="657" number="1090"></hangnum>
<gatha1 line="658">Susānagamanosānaṃ, bahusādhāraṇāsubhaṃ;</gatha1>
<gathalast line="659">Gaṇḍabhūtaṃ sallabhūtaṃ, bahudukkhanibandhanaṃ.</gathalast>
<hangnum line="660" number="1091"></hangnum>
<gatha1 line="661">Nānābyādhisamākiṇṇaṃ <pageBreak edition="M" number="0.0093" />, nānopaddavasaṃkulaṃ;</gatha1>
<gathalast line="662">Nānānatthasamodhānaṃ, nānāsaṃklesavatthukaṃ.</gathalast>
<hangnum line="663" number="1092"></hangnum>
<gatha1 line="664">Positampi ciraṃ kālaṃ, mamaṃkāramamāyitaṃ;</gatha1>
<gathalast line="665">Lahudujjanamittova, pīḷitaṃ sampadussati.</gathalast>
<hangnum line="666" number="1093"></hangnum>
<gatha1 line="667">Parihāyati nissāraṃ, jaratāpi taṃ yobbanaṃ;</gatha1>
<gathalast line="668">Maccubhajjitamaccanta-masesaṃ paribhijjati.</gathalast>
<hangnum line="669" number="1094"></hangnum>
<gatha1 line="670">Tathāpi jālasantāno, bahusambhārasaṅkhato;</gatha1>
<gathalast line="671">Vatthālaṅkārasañchanno, mālāgandhādisobhito.</gathalast>
<hangnum line="672" number="1095"></hangnum>
<gatha1 line="673">Saviññattivikārehi, vicittākāramaṇḍito;</gatha1>
<gathalast line="674">Kāyo līḷavilāsehi, palambheti mahājanaṃ.</gathalast>
<hangnum line="675" number="1096"></hangnum>
<gatha1 line="676">Vañcitā yena dummedhā, kāmaklesamalīmayā;</gatha1>
<gathalast line="677">Pūrenti caturāpāyaṃ, māradheyyānusārino.</gathalast>
<hangnum line="678" number="1097"></hangnum>
<gatha1 line="679">Evamādīnavaṃ ñatvā, pūtikāye vicakkhaṇā;</gatha1>
<gathalast line="680">Asubhādikamākāra-mārabbha chandupaṭṭhahuṃ.</gathalast>
<hangnum line="681" number="1098"></hangnum>
<gatha1 line="682">Yasmiṃ patanti kuṇape viparītasaññā,</gatha1>
<gatha2 line="683">Saṃklesapāpavasagā visamaṃ carantā;</gatha2>
<gatha3 line="684">Taṃ passathetamasubhampi vināsadhammaṃ,</gatha3>
<gathalast line="685">Iccevamāha sugato dasadhā vibhāgaṃ.</gathalast>
<hangnum line="686" number="1099"></hangnum>
<gatha1 line="687">Satthārā kasiṇañca yaṃ dasavidhaṃ vikkhepavikkhambhanaṃ,</gatha1>
<gatha2 line="688">Kāmaklesavināsanaṃ dasavidhaṃ yañcāsubhaṃ bhāsitaṃ;</gatha2>
<gatha3 line="689">Dibbabrahmasukhāvahaṃ <pageBreak edition="V" number="0.0100" />samapadaṃ vijjodayaṃ yoginā,</gatha3>
<gathalast line="690">Kammaṭṭhānamalaṃ tamuttamaguṇenāsevitaṃ sevituṃ.</gathalast>
<centered line="691">Iti nāmarūpaparicchede kasiṇāsubhavibhāgo nāma</centered>
<centered line="692">Aṭṭhamo paricchedo.</centered>
</body>
</document>