<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh06t.nrf32.xml</normativeSource>
    <archivePath>roman/tika/abhidhammapitaka (tika)/abhidhammavataro-namarupaparicchedo/6. chattho paricchedo_.xml</archivePath>
    <baseFileName>6. chattho paricchedo_</baseFileName>
    <titlePath>6. Chaṭṭho paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">6. Chaṭṭho paricchedo</chapter>
    <subhead line="2">Rūpavibhāgo</subhead>
    <hangnum line="3" number="481"></hangnum>
    <gatha1 line="4"> Iti pañcapariccheda-paricchinnatthasaṅgahaṃ;</gatha1>
    <gathalast line="5">Nāmadhammamasesena, vibhāvetvā sabhāvato.</gathalast>
    <hangnum line="6" number="482"></hangnum>
    <gatha1 line="7"> Sappabhedaṃ pavakkhāmi, rūpadhammamito paraṃ;</gatha1>
    <gathalast line="8">Bhūtopādāyabhedena, duvidhampi pakāsitaṃ.</gathalast>
    <hangnum line="9" number="483"></hangnum>
    <gatha1 line="10"> Uddesalakkhaṇādīhi, vibhāgajanakā tathā;</gatha1>
    <gathalast line="11">Kalāpuppattito cāpi, yathānukkamato kathaṃ?</gathalast>
    <hangnum line="12" number="484"></hangnum>
    <gatha1 line="13"> Ruppatīti <pageBreak edition="Vipassana Research Institut" number="0.0046" /> bhave rūpavikārappaccayesati;</gatha1>
    <gathalast line="14">Rūparūpaṃ tathā rūpapariyāpannatoparaṃ.</gathalast>
    <hangnum line="15" number="485"></hangnum>
    <gatha1 line="16"> Bhūtarūpaṃ tu pathavī, āpo tejo tathāparo;</gatha1>
    <gathalast line="17">Vāyo ca bhavatūpādārūpametthāti bhāsitaṃ.</gathalast>
    <hangnum line="18" number="486"></hangnum>
    <gatha1 line="19"> Bhūtarūpamupādāya <pageBreak edition="Myanmar" number="0.0043" />, pavattati na caññathā;</gatha1>
    <gathalast line="20">Iccupādāyarūpanti, rūpaṃ sesamudīritaṃ.</gathalast>
    <hangnum line="21" number="487"></hangnum>
    <gatha1 line="22"> Cakkhu sotañca ghānañca, jivhā kāyoti pañcadhā;</gatha1>
    <gathalast line="23">Pasādarūpamakkhātaṃ, nopasādaṃ panetaraṃ.</gathalast>
    <hangnum line="24" number="488"></hangnum>
    <gatha1 line="25"> Rūpasaddagandharasā, phoṭṭhabbamiti pañcadhā;</gatha1>
    <gathalast line="26">Rūpaṃ pasādavisayaṃ, pasādo gocaraṃparaṃ.</gathalast>
    <hangnum line="27" number="489"></hangnum>
    <gatha1 line="28"> Itthattaṃ purisattañca, bhāvarūpamudīritaṃ;</gatha1>
    <gathalast line="29">Jīvitindriyarūpanti, upādinnapavattikaṃ.</gathalast>
    <hangnum line="30" number="490"></hangnum>
    <gatha1 line="31"> Vatthurūpaṃ tu hadayaṃ, yaṃ dhātudvayanissayaṃ;</gatha1>
    <gathalast line="32">Kabaḷīkāramāhārarūpamiccāhu paṇḍitā.</gathalast>
    <hangnum line="33" number="491"></hangnum>
    <gatha1 line="34"> Rūpadhammasabhāvattā, rūpanti paridīpitaṃ;</gatha1>
    <gathalast line="35">Iccevamaṭṭhārasadhā, rūparūpamudīritaṃ.</gathalast>
    <hangnum line="36" number="492"></hangnum>
    <gatha1 line="37"> Anipphannasabhāvattā, rūpākāropalakkhitaṃ;</gatha1>
    <gathalast line="38">Anipphannaṃ nāma rūpaṃ, dasadhā paridīpitaṃ.</gathalast>
    <hangnum line="39" number="493"></hangnum>
    <gatha1 line="40"> Rūpapparicchedaṃ rūpamiccākāso pakāsito;</gatha1>
    <gathalast line="41">Kāyabbacīviññattikaṃ, dvayaṃ viññattirūpakaṃ.</gathalast>
    <hangnum line="42" number="494"></hangnum>
    <gatha1 line="43"> Lahutā mudutā kamma-ññatā viññattiyā saha;</gatha1>
    <gathalast line="44">Vikārarūpamiccāhu, pañcadhā ca vibhāvino.</gathalast>
    <hangnum line="45" number="495"></hangnum>
    <gatha1 line="46"> Upacayo santati ca, jaratāniccatāti ca;</gatha1>
    <gathalast line="47">Catudhā lakkhaṇarūpaṃ, rūpakaṇḍe vibhāvitaṃ.</gathalast>
    <hangnum line="48" number="496"></hangnum>
    <gatha1 line="49"> Iccevamaṭṭhavīsatividhānipi <pageBreak edition="Vipassana Research Institut" number="0.0047" /> vicakkhaṇo;</gatha1>
    <gathalast line="50">Rūpāni <bold>lakkhaṇādīhi,</bold> vibhāveyya yathākkamaṃ.</gathalast>
    <hangnum line="51" number="497"></hangnum>
    <gatha1 line="52"> Kharatā pathavīdhātu, sāyaṃ kakkhaḷalakkhaṇā;</gatha1>
    <gathalast line="53">Kalāpādhiṭṭhānarasā, paṭiggāhoti gayhati.</gathalast>
    <hangnum line="54" number="498"></hangnum>
    <gatha1 line="55"> Ābandhanamāpodhātu, sā paggharaṇalakkhaṇā;</gatha1>
    <gathalast line="56">Kalāpābandhanarasā, saṅgahattena gayhati.</gathalast>
    <hangnum line="57" number="499"></hangnum>
    <gatha1 line="58"> Tejanattaṃ <pageBreak edition="Myanmar" number="0.0044" /> tejodhātu, sāyamuṇhattalakkhaṇā;</gatha1>
    <gathalast line="59">Pācanarasā maddavā-nuppādananti gayhati.</gathalast>
    <hangnum line="60" number="500"></hangnum>
    <gatha1 line="61"> Vāyodhātu vāyanattaṃ, sā vitthambhanalakkhaṇā;</gatha1>
    <gathalast line="62">Samīraṇarasābhini-hārabhāvena gayhati.</gathalast>
    <hangnum line="63" number="501"></hangnum>
    <gatha1 line="64"> Sabbatthāvinibhuttāpi, asammissitalakkhaṇā;</gatha1>
    <gathalast line="65">Taṃtaṃbhāvasamussannasambhāresupalakkhitā.</gathalast>
    <hangnum line="66" number="502"></hangnum>
    <gatha1 line="67"> Aññamaññenupatthaddhā, sesarūpassa nissayā;</gatha1>
    <gathalast line="68">Catuddhevaṃ kalāpesu, mahābhūtā pavattare.</gathalast>
    <hangnum line="69" number="503"></hangnum>
    <gatha1 line="70"> Cakkhu sambhāracakkhumhi, sattakkhipaṭalocite;</gatha1>
    <gathalast line="71">Kaṇhamaṇḍalamajjhamhi, pasādoti pavuccati.</gathalast>
    <hangnum line="72" number="504"></hangnum>
    <gatha1 line="73"> Yena cakkhupasādena, rūpāni anupassati;</gatha1>
    <gathalast line="74">Parittaṃ sukhumaṃ cetaṃ, ūkāsirasamūpamaṃ.</gathalast>
    <hangnum line="75" number="505"></hangnum>
    <gatha1 line="76"> Sotaṃ sotabilassanto,</gatha1>
    <gatha2 line="77">Tambalomācite tathā;</gatha2>
    <gatha3 line="78">Aṅgulivedhanākāre,</gatha3>
    <gathalast line="79">Pasādoti pavuccati.</gathalast>
    <hangnum line="80" number="506"></hangnum>
    <gatha1 line="81"> Anto ajapadaṭṭhāne, ghānaṃ ghānabile ṭhitaṃ;</gatha1>
    <gathalast line="82">Jivhā jivhāya majjhamhi, uppalākārasannibhe.</gathalast>
    <hangnum line="83" number="507"></hangnum>
    <gatha1 line="84"> Iccevaṃ <pageBreak edition="Vipassana Research Institut" number="0.0048" /> pana cattāro, taṃtaṃdesavavatthitā;</gatha1>
    <gathalast line="85">Kāyappasādo kāyamhi, upādinneti pañcadhā.</gathalast>
    <hangnum line="86" number="508"></hangnum>
    <gatha1 line="87"> Kappāsapaṭalasneha-sannibhā bhūtanissitā;</gatha1>
    <gathalast line="88">Pasādā jīvitārakkhā, rūpādiparivāritā.</gathalast>
    <hangnum line="89" number="509"></hangnum>
    <gatha1 line="90"> Dhītā rājakumārāva, kalāpantaravuttino;</gatha1>
    <gathalast line="91">Dvārabhūtāva paccekaṃ, pañcaviññāṇavīthiyā.</gathalast>
    <hangnum line="92" number="510"></hangnum>
    <gatha1 line="93"> Rūpādābhighātārahabhūtānaṃ vā yathākkamaṃ;</gatha1>
    <gathalast line="94">Daṭṭhukāmanidānādikammabhūtānameva vā.</gathalast>
    <hangnum line="95" number="511"></hangnum>
    <gatha1 line="96"> Pasādalakkhaṇā <pageBreak edition="Myanmar" number="0.0045" /> rūpā-dāviñjanarasā tathā;</gatha1>
    <gathalast line="97">Pañcaviññāṇayugaḷaṃ, dvārabhāvena gayhare.</gathalast>
    <hangnum line="98" number="512"></hangnum>
    <gatha1 line="99"> Rūpaṃ nibhāso bhūtānaṃ, saddo nigghosanaṃ tathā;</gatha1>
    <gathalast line="100">Gandhova gandhanaṃ tattha, raso ca rasanīyatā.</gathalast>
    <hangnum line="101" number="513"></hangnum>
    <gatha1 line="102"> Iccevaṃ pana cattāro, gocarā bhūtanissitā;</gatha1>
    <gathalast line="103">Bhūtattayañca phoṭṭhabbamāpodhātuvivajjitaṃ.</gathalast>
    <hangnum line="104" number="514"></hangnum>
    <gatha1 line="105"> Saddo aniyato tattha, tadañño sahavuttino;</gatha1>
    <gathalast line="106">Taṃtaṃsabhāvabhedena, taṃtaṃdvāropalakkhito.</gathalast>
    <hangnum line="107" number="515"></hangnum>
    <gatha1 line="108"> Pañceva pañcaviññāṇavīthiyā visayā matā;</gatha1>
    <gathalast line="109">Cakkhādipaṭihananalakkhaṇāva yathākkamaṃ.</gathalast>
    <hangnum line="110" number="516"></hangnum>
    <gatha1 line="111"> Pañcaviññāṇayugaḷālambabhāvarasā tathā;</gatha1>
    <gathalast line="112">Pañcaviññāṇayugaḷaṃ, gocarattena gayhare.</gathalast>
    <hangnum line="113" number="517"></hangnum>
    <gatha1 line="114"> Itthindriyaṃ panitthattamitthibhāvoti bhāsito;</gatha1>
    <gathalast line="115">Purisattaṃ tathā bhāvo, purisindriyanāmako.</gathalast>
    <hangnum line="116" number="518"></hangnum>
    <gatha1 line="117"> Taṃ dvayaṃ panupādinnakāye sabbattha labbhati;</gatha1>
    <gathalast line="118">Kalāpantarabhinnañca, bhinnasantānavutti ca.</gathalast>
    <hangnum line="119" number="519"></hangnum>
    <gatha1 line="120"> Vase <pageBreak edition="Vipassana Research Institut" number="0.0049" /> vatteti liṅgāna-mitthipumbhāvalakkhaṇaṃ;</gatha1>
    <gathalast line="121">Itthīti ca purisoti, pakāsanarasaṃ tathā.</gathalast>
    <hangnum line="122" number="520"></hangnum>
    <gatha1 line="123"> Itthīnaṃ purisānañca, liṅgassa ca yathākkamaṃ;</gatha1>
    <gathalast line="124">Nimittakuttākappānaṃ, kāraṇattena gayhati.</gathalast>
    <hangnum line="125" number="521"></hangnum>
    <gatha1 line="126"> Sattā maranti nāsena, yassa pāṇanti vuttiyā;</gatha1>
    <gathalast line="127">Sajīvamatakāyānaṃ, bhedo yenopalakkhito.</gathalast>
    <hangnum line="128" number="522"></hangnum>
    <gatha1 line="129"> Tadetaṃ kammajātāna-manupālanalakkhaṇaṃ;</gatha1>
    <gathalast line="130">Jīvitaṃ jīvanarasaṃ, āyubaddhoti gayhati.</gathalast>
    <hangnum line="131" number="523"></hangnum>
    <gatha1 line="132"> Manodhātuyā ca tathā, manoviññāṇadhātuyā;</gatha1>
    <gathalast line="133">Nissayalakkhaṇaṃ vatthu-rūpaṃ hadayasammataṃ.</gathalast>
    <hangnum line="134" number="524"></hangnum>
    <gatha1 line="135"> Samādhānarasaṃ <pageBreak edition="Myanmar" number="0.0046" /> tāsa-mubbāhattena gayhati;</gatha1>
    <gathalast line="136">Yasmiṃ kuppitakālamhi, vikkhittā honti pāṇino.</gathalast>
    <hangnum line="137" number="525"></hangnum>
    <gatha1 line="138"> Kāyo yassānusārena, cittakkhepena khijjati;</gatha1>
    <gathalast line="139">Yasmiṃ niruddhe viññāṇa-sotopi ca nirujjhati.</gathalast>
    <hangnum line="140" number="526"></hangnum>
    <gatha1 line="141"> Yaṃ nissāya patiṭṭhāti, paṭisandhi bhavantare;</gatha1>
    <gathalast line="142">Tadetaṃ kammasambhūtaṃ, pañcavokārabhūmiyaṃ.</gathalast>
    <hangnum line="143" number="527"></hangnum>
    <gatha1 line="144"> Majjhe hadayakosamhi, aḍḍhapasatalohite;</gatha1>
    <gathalast line="145">Bhūtarūpamupādāya, cakkhādi viya vattati.</gathalast>
    <hangnum line="146" number="528"></hangnum>
    <gatha1 line="147"> Kabaḷīkāro āhāro, rūpāharaṇalakkhaṇo;</gatha1>
    <gathalast line="148">Kāyānuyāpanaraso, upatthambhoti gayhati.</gathalast>
    <hangnum line="149" number="529"></hangnum>
    <gatha1 line="150"> Ojāya yāya yāpenti, āhārasnehasattiyā;</gatha1>
    <gathalast line="151">Pāṇino kāmalokamhi, sāyamevaṃ pavuccati.</gathalast>
    <hangnum line="152" number="530"></hangnum>
    <gatha1 line="153"> Ākāsadhātu rūpānaṃ, pariyosānalakkhaṇā;</gatha1>
    <gathalast line="154">Paricchedarasā rūpamariyādoti gayhati.</gathalast>
    <hangnum line="155" number="531"></hangnum>
    <gatha1 line="156"> Salakkhaṇaparicchinnarūpadhammapariggahe <pageBreak edition="Vipassana Research Institut" number="0.0050" />;</gatha1>
    <gathalast line="157">Yogīnamupakārāya, yaṃ desesi dayāparo.</gathalast>
    <hangnum line="158" number="532"></hangnum>
    <gatha1 line="159"> Paricchinnasabhāvānaṃ, kalāpānaṃ yathārahaṃ;</gatha1>
    <gathalast line="160">Pariyantānamevesa, tadākāro pavuccati.</gathalast>
    <hangnum line="161" number="533"></hangnum>
    <gatha1 line="162"> Gamanādivacīghosapavattamhi yathākkamaṃ;</gatha1>
    <gathalast line="163">Vāyopathavidhātūnaṃ, yo vikāro samatthatā.</gathalast>
    <hangnum line="164" number="534"></hangnum>
    <gatha1 line="165"> Sahajopādinnakānaṃ, kriyāvācāpavattiyā;</gatha1>
    <gathalast line="166">Vipphandaghaṭṭanāhetu, cittānuparivattako.</gathalast>
    <hangnum line="167" number="535"></hangnum>
    <gatha1 line="168"> Sa vikāravisesoyaṃ, viññattīti pakāsito;</gatha1>
    <gathalast line="169">Viññāpetīti kāyena, vācāya ca vicintitaṃ.</gathalast>
    <hangnum line="170" number="536"></hangnum>
    <gatha1 line="171"> Vāyopathavādhikānaṃ, bhūtānamiti kecana;</gatha1>
    <gathalast line="172">Pavuttā tādinā kāya-pariggahasukhāya yā.</gathalast>
    <hangnum line="173" number="537"></hangnum>
    <gatha1 line="174"> Kāyo <pageBreak edition="Myanmar" number="0.0047" /> yassānubhāvena,</gatha1>
    <gatha2 line="175">Sahābhogova khāyati;</gatha2>
    <gatha3 line="176">Yaṃ nirodhā parābhūto,</gatha3>
    <gathalast line="177">Seti niccetano yathā.</gathalast>
    <hangnum line="178" number="538"></hangnum>
    <gatha1 line="179"> Loke papañcā vattanti, bahudhā yāya nimmitā;</gatha1>
    <gathalast line="180">Kappenti kāyamattānaṃ, bālā yāya ca vañcitā.</gathalast>
    <hangnum line="181" number="539"></hangnum>
    <gatha1 line="182"> Sāyaṃ kāyavacīkamma-dvārabhāvena lakkhitā;</gatha1>
    <gathalast line="183">Byāpāraghaṭṭanāhetu-vikārākāralakkhaṇā.</gathalast>
    <hangnum line="184" number="540"></hangnum>
    <gatha1 line="185"> Kāyavācāadhippāya-pakāsanarasā tathā;</gatha1>
    <gathalast line="186">Kāyavipphandaghaṭṭana-hetubhāvena gayhati.</gathalast>
    <hangnum line="187" number="541"></hangnum>
    <gatha1 line="188"> Lahutā pana rūpānaṃ, adandhākāralakkhaṇā;</gatha1>
    <gathalast line="189">Avitthānarasā salla-hukavuttīti gayhati.</gathalast>
    <hangnum line="190" number="542"></hangnum>
    <gatha1 line="191"> Mudutāpi <pageBreak edition="Vipassana Research Institut" number="0.0051" /> ca rūpānaṃ, kakkhaḷābhāvalakkhaṇā;</gatha1>
    <gathalast line="192">Kiccāvirujjhanarasā, anukulyanti gayhati.</gathalast>
    <hangnum line="193" number="543"></hangnum>
    <gatha1 line="194"> Kammaññatā ca rūpānaṃ, alaṃkiccassa lakkhaṇā;</gatha1>
    <gathalast line="195">Pavattisampattirasā, yoggabhāvoti gayhati.</gathalast>
    <hangnum line="196" number="544"></hangnum>
    <gatha1 line="197"> Sappāyamutumāhāraṃ, laddhā cittamanāmayaṃ;</gatha1>
    <gathalast line="198">Lahū mudu ca kammaññaṃ, yadā rūpaṃ pavattati.</gathalast>
    <hangnum line="199" number="545"></hangnum>
    <gatha1 line="200"> Tathā pavattarūpassa, pavattākārabheditaṃ;</gatha1>
    <gathalast line="201">Lahutādittayampetaṃ, sahavutti tadā bhave.</gathalast>
    <hangnum line="202" number="546"></hangnum>
    <gatha1 line="203"> Sappāyapaṭivedhāya, paṭipattupakārikā;</gatha1>
    <gathalast line="204">Sākārā rūpasampatti, paññattevaṃ mahesinā.</gathalast>
    <hangnum line="205" number="547"></hangnum>
    <gatha1 line="206"> Rūpassopacayo nāma, rūpassācayalakkhaṇo;</gatha1>
    <gathalast line="207">Rūpummujjāpanaraso, pāripūrīti gayhati.</gathalast>
    <hangnum line="208" number="548"></hangnum>
    <gatha1 line="209"> Pavattilakkhaṇā rūpa-santatīti pakāsitā;</gatha1>
    <gathalast line="210">Anuppabandhanarasā, avicchedoti gayhati.</gathalast>
    <hangnum line="211" number="549"></hangnum>
    <gatha1 line="212"> Rūpamācayarūpena <pageBreak edition="Myanmar" number="0.0048" />, jāyaticcuparūpari;</gatha1>
    <gathalast line="213">Pekkhatopacāyākārā, jāti gayhati yoginā.</gathalast>
    <hangnum line="214" number="550"></hangnum>
    <gatha1 line="215"> Anuppabandhākārena, jāyatīti samekkhato;</gatha1>
    <gathalast line="216">Tadāyaṃ santatākārā, samupaṭṭhāsi cetasi.</gathalast>
    <hangnum line="217" number="551"></hangnum>
    <gatha1 line="218"> Evamābhogabhedena, jātirūpaṃ dvidhā kataṃ;</gatha1>
    <gathalast line="219">Atthūpaladdhibhāvena, jāyantaṃ vātha kevalaṃ.</gathalast>
    <hangnum line="220" number="552"></hangnum>
    <gatha1 line="221"> Rūpavivittamokāsaṃ, purakkhattena cīyati;</gatha1>
    <gathalast line="222">Abhāvā pana bhāvāya, pavattamiti santati.</gathalast>
    <hangnum line="223" number="553"></hangnum>
    <gatha1 line="224"> Evamākārabhedāpi, sabbākāravarākaro;</gatha1>
    <gathalast line="225">Jātirūpaṃ dvidhākāsi, jātirūpavirocano.</gathalast>
    <hangnum line="226" number="554"></hangnum>
    <gatha1 line="227"> Jaratā <pageBreak edition="Vipassana Research Institut" number="0.0052" /> kālaharaṇaṃ, rūpānaṃ pākalakkhaṇā;</gatha1>
    <gathalast line="228">Navatāpāyanarasā, purāṇattanti gayhati.</gathalast>
    <hangnum line="229" number="555"></hangnum>
    <gatha1 line="230"> Antimakkhaṇasampatti, paribhijjanalakkhaṇā;</gatha1>
    <gathalast line="231">Aniccatā haraṇarasā, khayabhāvena gayhati.</gathalast>
    <hangnum line="232" number="556"></hangnum>
    <gatha1 line="233"> Iti lakkhaṇarūpaṃ tu, tividhaṃ bhinnakālikaṃ;</gatha1>
    <gathalast line="234">Sabhāvarūpadhammesu, taṃtaṃkālopalakkhitaṃ.</gathalast>
    <hangnum line="235" number="557"></hangnum>
    <gatha1 line="236"> Yena lakkhīyati rūpaṃ, bhinnākāraṃ khaṇe khaṇe;</gatha1>
    <gathalast line="237">Vipassanānayatthāya, tamiccāha tathāgato.</gathalast>
    <hangnum line="238" number="558"></hangnum>
    <gatha1 line="239"> Iccevaṃ saparicchedā, savikārā salakkhaṇā;</gatha1>
    <gathalast line="240">Akicchā paṭivedhāya, dayāpannena tādinā.</gathalast>
    <hangnum line="241" number="559"></hangnum>
    <gatha1 line="242"> Rūpadhammā sabhāvena, vijjamānāti bhāsitā;</gatha1>
    <gathalast line="243">Ajjhattikādibhedena, bahudhā bhijjare kathaṃ;</gathalast>
    <hangnum line="244" number="560"></hangnum>
    <gatha1 line="245"> Dvārabhūtā pavattenti, cittamattāti kappitaṃ;</gatha1>
    <gathalast line="246">Rūpamajjhattikaṃ tasmā, pasādā bāhiraṃparaṃ.</gathalast>
    <hangnum line="247" number="561"></hangnum>
    <gatha1 line="248"> Vaṇṇo <pageBreak edition="Myanmar" number="0.0049" /> gandho rasojā ca, bhūtarūpañca bhāsitaṃ;</gatha1>
    <gathalast line="249">Avinibbhogarūpaṃ tu, vinibbhogaṃ panetaraṃ.</gathalast>
    <hangnum line="250" number="562"></hangnum>
    <gatha1 line="251"> Sattaviññāṇadhātūnaṃ, nissayattā yathārahaṃ;</gatha1>
    <gathalast line="252">Pasādā hadayañceva, vatthunā vatthu desitaṃ.</gathalast>
    <hangnum line="253" number="563"></hangnum>
    <gatha1 line="254"> Pañcaviññāṇupādinna-liṅgādi ca pavattito;</gatha1>
    <gathalast line="255">Pasādā jīvitaṃ bhāvā, cendriyaṃ nendriyaṃparaṃ.</gathalast>
    <hangnum line="256" number="564"></hangnum>
    <gatha1 line="257"> Pañcaviññāṇakammānaṃ, pavattimukhabhāvato;</gatha1>
    <gathalast line="258">Dvāraṃ pasādaviññatti-paramadvāramīritaṃ.</gathalast>
    <hangnum line="259" number="565"></hangnum>
    <gatha1 line="260"> Paṭihaññantaññamaññaṃ, pasādavisayā pana;</gatha1>
    <gathalast line="261">Tasmā sappaṭighaṃ nāma, rūpamappaṭighaṃparaṃ.</gathalast>
    <hangnum line="262" number="566"></hangnum>
    <gatha1 line="263"> Dvārālambaṇabhāvena <pageBreak edition="Vipassana Research Institut" number="0.0053" />, sabhāveneva pākaṭā;</gatha1>
    <gathalast line="264">Te evoḷārikaṃ tasmā, sesaṃ sukhumamīritaṃ.</gathalast>
    <hangnum line="265" number="567"></hangnum>
    <gatha1 line="266"> Oḷārikasabhāvena, pariggahasukhā tahiṃ;</gatha1>
    <gathalast line="267">Te eva santikerūpaṃ, dūrerūpaṃ panetaraṃ.</gathalast>
    <hangnum line="268" number="568"></hangnum>
    <gatha1 line="269"> Taṇhādiṭṭhīhupetena, kammunādinnabhāvato;</gatha1>
    <gathalast line="270">Kammajātamupādinnaṃ, anupādinnakaṃparaṃ.</gathalast>
    <hangnum line="271" number="569"></hangnum>
    <gatha1 line="272"> Cakkhunā dissamānattā, sanidassananāmakaṃ;</gatha1>
    <gathalast line="273">Rūpameva tato sesa-manidassanamabravuṃ.</gathalast>
    <hangnum line="274" number="570"></hangnum>
    <gatha1 line="275"> Sanidassanarūpañca, rūpaṃ sappaṭighaṃ tathā;</gatha1>
    <gathalast line="276">Anidassanamaññaṃ tu, thūlaṃ sappaṭighaṃ mataṃ.</gathalast>
    <hangnum line="277" number="571"></hangnum>
    <gatha1 line="278"> Anidassanarūpañca, sesaṃ appaṭighaṃ tathā;</gatha1>
    <gathalast line="279">Rūpaṃ tividhamiccevaṃ, vibhajanti vicakkhaṇā.</gathalast>
    <hangnum line="280" number="572"></hangnum>
    <gatha1 line="281"> Appattagocaraggāhirūpaṃ cakkhādikaṃ dvayaṃ;</gatha1>
    <gathalast line="282">Sampattaggāhi ghānādi-ttayamaggāhikaṃ rūpaṃ.</gathalast>
    <hangnum line="283" number="573"></hangnum>
    <gatha1 line="284"> Diṭṭhaṃ rūpaṃ sutaṃ saddo, mutaṃ gandhādikattayaṃ;</gatha1>
    <gathalast line="285">Viññāṇeneva ñeyyattā, viññātamaparaṃ bhave.</gathalast>
    <hangnum line="286" number="574"></hangnum>
    <gatha1 line="287"> Hadayaṃ <pageBreak edition="Myanmar" number="0.0050" /> vatthumevettha, dvāraṃ viññattikadvayaṃ;</gatha1>
    <gathalast line="288">Pasādā vatthu ca dvāraṃ, aññaṃ tubhayavajjitaṃ.</gathalast>
    <hangnum line="289" number="575"></hangnum>
    <gatha1 line="290"> Bheditvā rūpamiccevaṃ, tasseva puna paṇḍito;</gatha1>
    <gathalast line="291"><bold>Samuṭṭhānajanakehi,</bold> vibhāveyya yathārahaṃ.</gathalast>
    <hangnum line="292" number="576"></hangnum>
    <gatha1 line="293"> Kusalākusalaṃ kamma-matītaṃ kāmikaṃ tathā;</gatha1>
    <gathalast line="294">Rūpāvacaramiccevaṃ, pañcavīsatidhā ṭhitaṃ.</gathalast>
    <hangnum line="295" number="577"></hangnum>
    <gatha1 line="296"> Paṭisandhimupādāya, sañjaneti khaṇe khaṇe;</gatha1>
    <gathalast line="297">Kāmarūpesu rūpāni, kammajāni yathārahaṃ.</gathalast>
    <hangnum line="298" number="578"></hangnum>
    <gatha1 line="299"> Jāyantaṃ <pageBreak edition="Vipassana Research Institut" number="0.0054" /> pañcaviññāṇa-pākāruppavivajjitaṃ;</gatha1>
    <gathalast line="300">Bhavaṅgādimupādāya, samuppādeti mānasaṃ.</gathalast>
    <hangnum line="301" number="579"></hangnum>
    <gatha1 line="302"> Sītuṇhotusamaññātā,</gatha1>
    <gatha2 line="303">Tejodhātu ṭhitikkhaṇe;</gatha2>
    <gatha3 line="304">Tathevajjhohaṭāhāro,</gatha3>
    <gathalast line="305">Kāme kāyappatiṭṭhito.</gathalast>
    <hangnum line="306" number="580"></hangnum>
    <gatha1 line="307"> Ajjhattaṃ pana cattāro, bāhiro tupalabbhati;</gatha1>
    <gathalast line="308">Sabbe kāmabhave rūpe, āhāro na samīrito.</gathalast>
    <hangnum line="309" number="581"></hangnum>
    <gatha1 line="310"> Pavatte honti cattāro, kammamevopapattiyaṃ;</gatha1>
    <gathalast line="311">Jīvamānassa sabbepi, matassotu siyā na vā.</gathalast>
    <hangnum line="312" number="582"></hangnum>
    <gatha1 line="313"> Kammaṃ cittotumāhāra-miccevaṃ pana paṇḍitā;</gatha1>
    <gathalast line="314">Rūpānaṃ janakattena, paccayāti pakāsayuṃ.</gathalast>
    <hangnum line="315" number="583"></hangnum>
    <gatha1 line="316"> Hadayindriyarūpāni, kammajāneva cittajaṃ;</gatha1>
    <gathalast line="317">Viññattidvayamīrenti, saddo cittotujo mato.</gathalast>
    <hangnum line="318" number="584"></hangnum>
    <gatha1 line="319"> Cittotukabaḷīkāra-sambhūtā lahutādayo;</gatha1>
    <gathalast line="320">Kammacittotukāhāra-jāni sesāni dīpaye.</gathalast>
    <hangnum line="321" number="585"></hangnum>
    <gatha1 line="322"> Jāyamānādirūpānaṃ, sabhāvattā hi kevalaṃ;</gatha1>
    <gathalast line="323">Lakkhaṇāni na jāyanti, kehicīti pakāsitaṃ.</gathalast>
    <hangnum line="324" number="586"></hangnum>
    <gatha1 line="325"> Yadijātādayo <pageBreak edition="Myanmar" number="0.0051" /> tesa-mavassaṃ taṃsabhāvatā;</gatha1>
    <gathalast line="326">Tesañca lakkhaṇānanti, anavatthā bhavissati.</gathalast>
    <hangnum line="327" number="587"></hangnum>
    <gatha1 line="328"> Aṭṭhārasa pannarasa, terasa dvādasāti ca;</gatha1>
    <gathalast line="329">Kammacittotukāhāra-jāni honti yathākkamaṃ.</gathalast>
    <hangnum line="330" number="588"></hangnum>
    <gatha1 line="331"><bold>Kalāpāni</bold> yathāyogaṃ, tāni saṅgayha paṇḍitā;</gatha1>
    <gathalast line="332">Nava cha caturo dveti, ekavīsati bhāvayuṃ.</gathalast>
    <hangnum line="333" number="589"></hangnum>
    <gatha1 line="334"> Jīvitañcāvinibbhoga-rūpañca <pageBreak edition="Vipassana Research Institut" number="0.0055" />, sahavuttito;</gatha1>
    <gathalast line="335">Saṅgayha cakkhudasakaṃ, cakkhumādāya bhāsitaṃ.</gathalast>
    <hangnum line="336" number="590"></hangnum>
    <gatha1 line="337"> Tathā sotañca ghānañca, jivhaṃ kāyaṃ yathākkamaṃ;</gatha1>
    <gathalast line="338">Itthibhāvañca pumbhāvaṃ, vatthumādāya dīpaye.</gathalast>
    <hangnum line="339" number="591"></hangnum>
    <gatha1 line="340"> Avinibbhogarūpena, jīvitanavakaṃ bhave;</gatha1>
    <gathalast line="341">Iccevaṃ <bold>kammajā</bold> nāma, kalāpā navadhā ṭhitā.</gathalast>
    <hangnum line="342" number="592"></hangnum>
    <gatha1 line="343"> Avinibbhogarūpañca, suddhaṭṭhakamudīritaṃ;</gatha1>
    <gathalast line="344">Kāyaviññattiyā saddhiṃ, navakanti pavuccati.</gathalast>
    <hangnum line="345" number="593"></hangnum>
    <gatha1 line="346"> Vacīviññattisaddehi, dasakaṃ bhāsitaṃ tathā;</gatha1>
    <gathalast line="347">Lahutādekādasakaṃ, lahutādīhi tīhipi.</gathalast>
    <hangnum line="348" number="594"></hangnum>
    <gatha1 line="349"> Kāyaviññattilahutā-dīhi dvādasakaṃ mataṃ;</gatha1>
    <gathalast line="350">Vacīviññattilahutā-dīhi terasakaṃ tathā.</gathalast>
    <hangnum line="351" number="595"></hangnum>
    <gatha1 line="352"> Gahetvākārabhedañca, taṃtaṃkālopalakkhitaṃ;</gatha1>
    <gathalast line="353">Iti <bold>cittasamuṭṭhānā,</bold> cha kalāpāti bhāsitā.</gathalast>
    <hangnum line="354" number="596"></hangnum>
    <gatha1 line="355"> Suddhaṭṭhakaṃ tu paṭhamaṃ, saddena navakaṃ mataṃ;</gatha1>
    <gathalast line="356">Lahutādekādasakaṃ, lahutādisamāyutaṃ.</gathalast>
    <hangnum line="357" number="597"></hangnum>
    <gatha1 line="358"> Saddena lahutādīhi, tathā dvādasakaṃ bhave;</gatha1>
    <gathalast line="359">Kalāpā <bold>utusambhūtā,</bold> catuddhevaṃ pakāsitā.</gathalast>
    <hangnum line="360" number="598"></hangnum>
    <gatha1 line="361"> Suddhaṭṭhakañca lahutā-dekādasakamiccapi;</gatha1>
    <gathalast line="362">Kalāpā<bold>hārasambhūtā,</bold> duvidhāva vibhāvitā.</gathalast>
    <hangnum line="363" number="599"></hangnum>
    <gatha1 line="364"> Kalāpānaṃ <pageBreak edition="Myanmar" number="0.0052" /> pariccheda-lakkhaṇattā vicakkhaṇā;</gatha1>
    <gathalast line="365">Na kalāpaṅgamiccāhu, ākāsaṃ lakkhaṇāni ca.</gathalast>
    <hangnum line="366" number="600"></hangnum>
    <gatha1 line="367"> Iccevaṃ catusambhūtā, kalāpā ekavīsati;</gatha1>
    <gathalast line="368">Sabbe labbhanti ajjhattaṃ, bāhirotusamuṭṭhitā.</gathalast>
    <hangnum line="369" number="601"></hangnum>
    <gatha1 line="370"> Aṭṭhakaṃ <pageBreak edition="Vipassana Research Institut" number="0.0056" /> saddanavaka-miti dvedhāva bhāsitā;</gatha1>
    <gathalast line="371">Matakāyepi te eva, siyumiccāhu paṇḍitā.</gathalast>
    <hangnum line="372" number="602"></hangnum>
    <gatha1 line="373"> Kāme sabbepi labbhanti, sabhāvānaṃ yathārahaṃ;</gatha1>
    <gathalast line="374">Sampuṇṇāyatanānaṃ tu, pavatte catusambhavā.</gathalast>
    <hangnum line="375" number="603"></hangnum>
    <gatha1 line="376"> Dasakāneva sabbāni, kammajāneva jātiyaṃ;</gatha1>
    <gathalast line="377">Cakkhusotaghānabhāva-dasakāni na vā siyuṃ.</gathalast>
    <hangnum line="378" number="604"></hangnum>
    <gatha1 line="379"> Vatthukāyadasakāni, sabhāvadasakāni vā;</gatha1>
    <gathalast line="380">Gabbhaseyyakasattānaṃ, tato sesāni sambhavā.</gathalast>
    <hangnum line="381" number="605"></hangnum>
    <gatha1 line="382"> Kammaṃ rūpaṃ janetevaṃ,</gatha1>
    <gatha2 line="383">Mānasaṃ sandhito paraṃ;</gatha2>
    <gatha3 line="384">Tejodhātu ṭhitippattā,</gatha3>
    <gathalast line="385">Āhārajjhohaṭo tathā.</gathalast>
    <hangnum line="386" number="606"></hangnum>
    <gatha1 line="387"> Iccevaṃ catusambhūtā, rūpasantati kāminaṃ;</gatha1>
    <gathalast line="388">Dīpajālāva sambandhā, yāvajīvaṃ pavattati.</gathalast>
    <hangnum line="389" number="607"></hangnum>
    <gatha1 line="390"> Āyuno vātha kammassa, khayenobhinnameva vā;</gatha1>
    <gathalast line="391">Aññena vā marantāna-mupacchedakakammunā.</gathalast>
    <hangnum line="392" number="608"></hangnum>
    <gatha1 line="393"> Sattarasacittakkhaṇamāyu rūpānamīritaṃ;</gatha1>
    <gathalast line="394">Sattarasamacittassa, cuticittoparī tato.</gathalast>
    <hangnum line="395" number="609"></hangnum>
    <gatha1 line="396"> Ṭhitikālamupādāya, kammajaṃ na paraṃ bhave;</gatha1>
    <gathalast line="397">Tato bhijjatupādinnaṃ, cittajāhārajaṃ tato.</gathalast>
    <hangnum line="398" number="610"></hangnum>
    <gatha1 line="399"> Iccevaṃ matasattānaṃ, punadeva bhavantare;</gatha1>
    <gathalast line="400">Paṭisandhimupādāya, tathā rūpaṃ pavattati.</gathalast>
    <hangnum line="401" number="611"></hangnum>
    <gatha1 line="402"> Ghānajivhākāyabhāvadasakāhārajaṃ <pageBreak edition="Myanmar" number="0.0053" /> pana;</gatha1>
    <gathalast line="403">Rūpaṃ rūpabhave natthi, paṭisandhipavattiyaṃ.</gathalast>
    <hangnum line="404" number="612"></hangnum>
    <gatha1 line="405"> Tattha <pageBreak edition="Vipassana Research Institut" number="0.0057" /> gandharasojā ca, na labbhantīti kecana;</gatha1>
    <gathalast line="406">Kalāpā ca gaṇetabbā, tatthetaṃ rūpavajjitā.</gathalast>
    <hangnum line="407" number="613"></hangnum>
    <gatha1 line="408"> Ṭhitikkhaṇañca cittassa, te eva paṭisedhayuṃ;</gatha1>
    <gathalast line="409">Cittabhaṅgakkhaṇe rūpa-samuppattiñca vārayuṃ.</gathalast>
    <hangnum line="410" number="614"></hangnum>
    <gatha1 line="411"> Cakkhusotavatthusaddacittajampi asaññisu;</gatha1>
    <gathalast line="412">Arūpe pana rūpāni, sabbathāpi na labbhare.</gathalast>
    <hangnum line="413" number="615"></hangnum>
    <gatha1 line="414"> Itthaṃ panettha vimalena vibhāvanatthaṃ,</gatha1>
    <gatha2 line="415">Dhammaṃ sudhammamupagamma surādhivāsaṃ;</gatha2>
    <gatha3 line="416">Rūpaṃ arūpasavibhāgasalakkhaṇaṃ taṃ,</gatha3>
    <gathalast line="417">Vuttaṃ pavuttamabhidhammanaye mayāpi.</gathalast>
    <hangnum line="418" number="616"></hangnum>
    <gatha1 line="419"> Rūpavibhāgamimaṃ suvibhattaṃ, rūpayato pana cetasi niccaṃ;</gatha1>
    <gathalast line="420">Rūpasamiddhajineritadhamme, rūpavatī abhivaḍḍhati paññā.</gathalast>
    <centered line="421">Iti nāmarūpaparicchede rūpavibhāgo nāma</centered>
    <centered line="422">Chaṭṭho paricchedo.</centered>
  </content>
</document>