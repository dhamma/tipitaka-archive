<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf65.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/catuvisatimo paricchedo.xml</archivePath>
<title>Catuvīsatimo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">Catuvīsatimo paricchedo</chapter>
<subhead line="2">24. Pariggahavisuddhikathā</subhead>
<hangnum line="3" number="940"></hangnum>
<gatha1 line="4">Sīlacittavisuddhīhi, yathāvuttāhi maṇḍito;</gatha1>
<gathalast line="5">Payogāsayasampanno, nibbānābhirato tato.</gathalast>
<hangnum line="6" number="941"></hangnum>
<gatha1 line="7">Khandhāyatanadhātādippabhedehi <pageBreak edition="M" number="0.0083" />yathārahaṃ;</gatha1>
<gathalast line="8">Lakkhaṇapaccupaṭṭhāna-padaṭṭhānavibhāgato.</gathalast>
<hangnum line="9" number="942"></hangnum>
<gatha1 line="10">Pariggahetvā saṅkhāre, nāmarūpaṃ yathākathaṃ;</gatha1>
<gathalast line="11">Vavatthapento tatthevamanupassati paññavā.</gathalast>
<hangnum line="12" number="943"></hangnum>
<gatha1 line="13">Nāmarūpamidaṃ suddhaṃ, attabhāvoti vuccati;</gatha1>
<gathalast line="14">Natthettha koci attā vā, satto jīvo ca puggalo.</gathalast>
<hangnum line="15" number="944"></hangnum>
<gatha1 line="16">Yathāpi aṅgasambhārā, hoti saddo ratho iti;</gatha1>
<gathalast line="17">Evaṃ khandhesu santesu, hoti sattoti sammuti.</gathalast>
<hangnum line="18" number="945"></hangnum>
<gatha1 line="19">Khandhāyatanadhātūnaṃ, yathāyogamanukkamo;</gatha1>
<gathalast line="20">Abbocchinno pavattanto, saṃsāroti pavuccati.</gathalast>
<hangnum line="21" number="946"></hangnum>
<gatha1 line="22">Iti nānappakārena, tebhūmakapariggaho;</gatha1>
<gathalast line="23">Bhūmidhammavavatthānaṃ, suddhasaṅkhāradassanaṃ.</gathalast>
<hangnum line="24" number="947"></hangnum>
<gatha1 line="25">Attadiṭṭhipahānena <pageBreak edition="V" number="0.0092" />, diṭṭhisaṃklesasodhanaṃ;</gatha1>
<gathalast line="26"><bold>Diṭṭhivisuddhi</bold>nāmāti, ñāṇametaṃ pavuccati.</gathalast>
<hangnum line="27" number="948"></hangnum>
<gatha1 line="28">Pariggahitasaṅkhāro, nāmarūpamapatthiyā;</gatha1>
<gathalast line="29">Tato paraṃ yathāyogaṃ, pariggaṇhati paccaye.</gathalast>
<hangnum line="30" number="949"></hangnum>
<gatha1 line="31">Dukkhasamudayo tattha, taṇhā saṃsāranāyikā;</gatha1>
<gathalast line="32">Samodhāneti saṅkhāre, tattha tatthupapattiyā.</gathalast>
<hangnum line="33" number="950"></hangnum>
<gatha1 line="34">Taṇhāsambhavamevetaṃ, tasmā dukkhaṃ pavuccati;</gatha1>
<gathalast line="35">Tadappavatti nibbānaṃ, maggo taṃpāpakoti ca.</gathalast>
<hangnum line="36" number="951"></hangnum>
<gatha1 line="37">Catusaccavavatthāna-mukhenevampi paccaye;</gatha1>
<gathalast line="38">Pariggaṇhanti ekacce, saṅkhārānamathāpare.</gathalast>
<hangnum line="39" number="952"></hangnum>
<gatha1 line="40">Ālokākāsavāyāpapathaviñcupanissayaṃ;</gatha1>
<gathalast line="41">Bhavaṅgapariṇāmañca, labhitvāva yathārahaṃ.</gathalast>
<hangnum line="42" number="953"></hangnum>
<gatha1 line="43">Cha vatthūni ca nissāya, cha dvārārammaṇāni ca;</gatha1>
<gathalast line="44">Paṭicca manasikāraṃ, pavattanti arūpino.</gathalast>
<hangnum line="45" number="954"></hangnum>
<gatha1 line="46">Yathāsakasamuṭṭhānaṃ <pageBreak edition="M" number="0.0084" />, vibhāgehi ca rūpino;</gatha1>
<gathalast line="47">Pavattanti ekacceti, pariggaṇhanti paccaye.</gathalast>
<hangnum line="48" number="955"></hangnum>
<gatha1 line="49">Avijjāpaccayā honti, saṅkhārā tu tato tathā;</gatha1>
<gathalast line="50">Viññāṇaṃ nāmarūpañca, saḷāyatananāmakaṃ.</gathalast>
<hangnum line="51" number="956"></hangnum>
<gatha1 line="52">Phasso ca vedanā taṇhā, upādānaṃ bhavo tato;</gatha1>
<gathalast line="53">Jāti jarā maraṇañca, pavattati yathārahaṃ.</gathalast>
<hangnum line="54" number="957"></hangnum>
<gatha1 line="55">Tato soko paridevo, dukkhañceva tathāparaṃ;</gatha1>
<gathalast line="56">Domanassamupāyāso, sambhoti ca yathārahaṃ.</gathalast>
<hangnum line="57" number="958"></hangnum>
<gatha1 line="58">Etassa kevalassevaṃ, dukkhakkhandhassa sambhavo;</gatha1>
<gathalast line="59">Paṭiccasamuppādova, natthañño koci kārako.</gathalast>
<hangnum line="60" number="959"></hangnum>
<gatha1 line="61">Tatthāvijjādayo <pageBreak edition="V" number="0.0093" />dvepi, addhātīto anāgato;</gatha1>
<gathalast line="62">Jātādayopare aṭṭha, paccuppannoti vaṇṇito.</gathalast>
<hangnum line="63" number="960"></hangnum>
<gatha1 line="64">Puññāpuññāneñjavasā, saṅkhārā tividhā tathā;</gatha1>
<gathalast line="65">Bhavekadeso kammañca, kammavaṭṭanti vuccati.</gathalast>
<hangnum line="66" number="961"></hangnum>
<gatha1 line="67">Avijjātaṇhupādānā, klesavaṭṭamathāpare;</gatha1>
<gathalast line="68">Vipākavaṭṭaṃ sattāpi, upapattibhavopi ca.</gathalast>
<hangnum line="69" number="962"></hangnum>
<gatha1 line="70">Avijjāsaṅkhārānaṃ tu, gahaṇe gahitāva te;</gatha1>
<gathalast line="71">Taṇhupādānabhavāti, atīte pañca hetavo.</gathalast>
<hangnum line="72" number="963"></hangnum>
<gatha1 line="73">Taṇhupādānabhavānaṃ, gahaṇe gahitāva te;</gatha1>
<gathalast line="74">Avijjā saṅkhārā ceti, paccuppannepi pañcake.</gathalast>
<hangnum line="75" number="964"></hangnum>
<gatha1 line="76">Viññāṇādisarūpena, dassitaṃ phalapañcakaṃ;</gatha1>
<gathalast line="77">Tathā tadeva jātādi-nāmenānāgatanti ca.</gathalast>
<hangnum line="78" number="965"></hangnum>
<gatha1 line="79">Atīte hetavo pañca, idāni phalapañcakaṃ;</gatha1>
<gathalast line="80">Idāni hetavo pañca, āyatiṃ phalapañcakaṃ.</gathalast>
<hangnum line="81" number="966"></hangnum>
<gatha1 line="82">Hetuphalaṃ phalahetu, puna hetuphalāni ca;</gatha1>
<gathalast line="83">Tisandhi catusaṅkhepaṃ, vīsatākāramabravuṃ.</gathalast>
<hangnum line="84" number="967"></hangnum>
<gatha1 line="85">Atthadhammapaṭivedha-desanānaṃ <pageBreak edition="M" number="0.0085" />yathārahaṃ;</gatha1>
<gathalast line="86">Gambhīrattā catunnampi, catugambhīratā matā.</gathalast>
<hangnum line="87" number="968"></hangnum>
<gatha1 line="88">Ekattanānattanayā, abyāpāranayoparo;</gatha1>
<gathalast line="89">Tathevaṃdhammatā ceti, nayā vuttā catubbidhā.</gathalast>
<hangnum line="90" number="969"></hangnum>
<gatha1 line="91">Jarāmaraṇasokādi-pīḷitānamabhiṇhaso;</gatha1>
<gathalast line="92">Āsavānaṃ samuppādā, avijjā ca pavattati.</gathalast>
<hangnum line="93" number="970"></hangnum>
<gatha1 line="94">Avijjāpaccayā honti, saṅkhārāpi yathā pure;</gatha1>
<gathalast line="95">Baddhāvicchedamiccevaṃ, bhavacakkamanādikaṃ.</gathalast>
<hangnum line="96" number="971"></hangnum>
<gatha1 line="97">Taṇhāvijjānābhikaṃ <pageBreak edition="V" number="0.0094" />taṃ, jarāmaraṇanemikaṃ;</gatha1>
<gathalast line="98">Sesākārādighaṭikaṃ, tibhavārathayojitaṃ.</gathalast>
<hangnum line="99" number="972"></hangnum>
<gatha1 line="100">Tiaddhañca tivaṭṭañca, tisandhighaṭikaṃ tathā;</gatha1>
<gathalast line="101">Catusaṅkhepagambhīranayamaṇḍitadesanaṃ.</gathalast>
<hangnum line="102" number="973"></hangnum>
<gatha1 line="103">Vīsatākāravibhāgaṃ, dvādasākārasaṅgahaṃ;</gatha1>
<gathalast line="104">Dhammaṭṭhitīti dīpenti, idappaccayataṃ budhā.</gathalast>
<hangnum line="105" number="974"></hangnum>
<gatha1 line="106">Paṭiccasamuppādoyaṃ, paccayākāranāmato;</gatha1>
<gathalast line="107">Saṅkhepato ca vitthārā, vividhākārabhedato.</gathalast>
<hangnum line="108" number="975"></hangnum>
<gatha1 line="109">Janeti paccayuppanne, avijjādipavattiyā;</gatha1>
<gathalast line="110">Avijjādinirodhena, nirodheti ca sabbathā.</gathalast>
<hangnum line="111" number="976"></hangnum>
<gatha1 line="112">Paccayappaccayuppanna-vaseneva pavattati;</gatha1>
<gathalast line="113">Saṃsāroyanti ekacce, pariggaṇhanti paccaye.</gathalast>
<hangnum line="114" number="977"></hangnum>
<gatha1 line="115">Samantapaṭṭhānamahāpakaraṇavibhāgato;</gatha1>
<gathalast line="116">Ekacce pariggaṇhanti, catuvīsati paccaye.</gathalast>
<hangnum line="117" number="978"></hangnum>
<gatha1 line="118">Iti nānappakārena, paccayānaṃ pariggaho;</gatha1>
<gathalast line="119">Sappaccayanāmarūpaṃ, vavatthānanti veditaṃ.</gathalast>
<hangnum line="120" number="979"></hangnum>
<gatha1 line="121">Idappaccayatāñāṇaṃ, paccayākāradassanaṃ;</gatha1>
<gathalast line="122">Dhammaṭṭhiti yathābhūtañāṇadassananāmakaṃ.</gathalast>
<hangnum line="123" number="980"></hangnum>
<gatha1 line="124">Kālattayavibhāgesu <pageBreak edition="M" number="0.0086" />, kaṅkhāsaṃklesasodhanaṃ;</gatha1>
<gathalast line="125"><bold>Kaṅkhāvitaraṇā nāma, visuddhī</bold>ti pavuccatīti.</gathalast>
<centered line="126">Iti nibbānavibhāge pariggahavisuddhikathā niṭṭhitā.</centered>
<centered line="127">Catuvīsatimo paricchedo.</centered>
</body>
</document>