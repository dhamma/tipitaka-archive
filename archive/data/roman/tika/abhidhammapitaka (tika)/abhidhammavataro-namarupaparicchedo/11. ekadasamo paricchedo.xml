<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf11.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/11. ekadasamo paricchedo.xml</archivePath>
<title>11. Ekādasamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">11. Ekādasamo paricchedo</chapter>
<subhead line="2">Nibbānaniddeso</subhead>
<hangnum line="3" number="768"></hangnum>
<gatha1 line="4">Rūpānantaramuddiṭṭhaṃ <pageBreak edition="P" number="0.0079" />, nibbānaṃ yaṃ panādito;</gatha1>
<gathalast line="5">Tassidāni anuppatto, vibhāvananayakkamo.</gathalast>
<hangnum line="6" number="769"></hangnum>
<gatha1 line="7">Tasmāhaṃ tassa dassetuṃ, dukkarassa yathābalaṃ;</gatha1>
<gathalast line="8">Dubbodhassa pavakkhāmi, vibhāvanamito paraṃ.</gathalast>
<paragraph line="9">Tattha <pageBreak edition="M" number="0.0108" /><bold>nibbāna</bold>nti bhavābhavaṃ vinanato vānaṃ vuccati taṇhā, vānato nikkhantattā nibbānanti ca pavuccati amataṃ asaṅkhataṃ paramaṃ sukhaṃ. Vuttaṃ hetaṃ ‘‘yo so sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbāna’’nti.</paragraph>
<hangnum line="10" number="770"></hangnum>
<gatha1 line="11">Yassa cādhigamā sabba-kilesānaṃ khayo bhave;</gatha1>
<gathalast line="12">Nibbānamiti niddiṭṭhaṃ, nibbānakusalena taṃ.</gathalast>
<paragraph line="13">Etaṃ ca nibbānaṃ nāma tayidaṃ santilakkhaṇaṃ, accutirasaṃ, assāsakaraṇarasaṃ vā, animittapaccupaṭṭhānaṃ, nissaraṇapaccupaṭṭhānaṃ vāti veditabbaṃ.</paragraph>
<paragraph line="14">Etthāha – na paramatthato nibbānaṃ nāma eko sabhāvo atthi, titthiyānaṃ attā viya, sasavisāṇaṃ <pageBreak edition="V" number="0.0102" />viya ca anupalabbhanīyatoti? Na, paññācakkhunā upaparikkhiyamānānaṃ hitagavesīnaṃ yathānurūpāya paṭipattiyā upalabbhanīyato. Yaṃ hi puthujjanā nopalabbhanti, taṃ ‘‘natthī’’ti na vattabbaṃ. Athāyasmatā sāriputtattherena dhammasenāpatinā ‘‘katamaṃ nu kho, āvuso, nibbāna’’nti nibbānaṃ puṭṭhena ‘‘yo kho, āvuso, rāgakkhayo dosakkhayo mohakkhayo’’ti rāgādīnaṃ khayova dassito, tasmā rāgādīnaṃ <pageBreak edition="P" number="0.0080" />khayamattameva nibbānanti ce? Taṃ na. Kasmā? Arahattassāpi rāgādīnaṃ khayamattapasaṅgadosāpattito. Kathaṃ? Nibbānaṃ pucchānantarameva ‘‘katamaṃ nu kho, āvuso, arahatta’’nti puṭṭhena ‘‘yo kho, āvuso, rāgakkhayo dosakkhayo mohakkhayo’’ti rāgādīnaṃ khayova vutto, tasmā tava matena arahattaphalassāpi rāgādīnaṃ khayamattatā bhaveyya, na cetaṃ yuttaṃ anuttarassa lokuttaraphalacittassa rāgānaṃ khayamattatāpajjanaṃ, tasmā mā <pageBreak edition="M" number="0.0109" />evaṃ byañjanacchāyāya vadesi, ubhinnaṃ pana suttānaṃ attho upaparikkhitabbo.</paragraph>
<paragraph line="15">Yassa pana dhammassādhigamena rāgādīnaṃ khayo hoti, so dhammo rāgādīnaṃ khayassa upanissayattā akkhayopi samāno ‘‘rāgādīnaṃ khayo nibbāna’’nti khayopacārena vutto, ‘‘tipusaṃ jaro guḷo semho’’tiādīsu viya phalūpacārena vuttanti veditabbaṃ. Arahattaṃ pana khayante uppannattā ‘‘khayo’’ti vuttaṃ. Yadi rāgādīnaṃ khayamattaṃ nibbānaṃ bhaveyya, sabbe bālaputhujjanāpi samadhigatanibbānā sacchikatanirodhā bhaveyyuṃ. Kiñca bhiyyo – nibbānassa bahuttādidosāpattito ca. Evañhi sati rāgādikkhayānaṃ bahubhāvato nibbānassāpi bahubhāvo bhaveyya, saṅkhatalakkhaṇañca nibbānaṃ bhaveyya, saṅkhatalakkhaṇattā saṅkhatapariyāpannañca, saṅkhatapariyāpannattā aniccaṃ dukkhaṃ nibbānaṃ bhaveyyāti.</paragraph>
<paragraph line="16">Kiñca bhiyyo – yadi khayo nibbānaṃ bhaveyya, gotrabhuvodānamaggaphalacittānaṃ kiṃ nu ārammaṇaṃ vadesi, vada bhadramukhāti? Rāgādīnaṃ khayameva vadāmīti. Kiṃ pana rāgādayo gotrabhuādīnaṃ khaṇe khīyanti, udāhu khīyissanti, atha khīṇāti? Kiṃ panettha ‘‘khīṇesveva khayaṃ vadāmī’’ti. Suṭṭhu upadhāretvā vada bhadramukhāti, yadi khīṇesveva khayaṃ vadesi, na gotrabhucittādīnaṃ nibbānārammaṇatā sijjhatīti. Kiṃ kāraṇaṃ? Gotrabhukkhaṇe rāgādayo khīyissanti, tathā vodānakkhaṇe, maggakkhaṇe pana khīyanti, na khīṇā, phalakkhaṇe khīṇā. Evaṃ sante bhavato matena phalameva khayārammaṇaṃ, na itare, itaresaṃ pana kimārammaṇaṃ vadesīti <pageBreak edition="V" number="0.0103" />? Addhā so ārammaṇaṃ apassanto niruttaro <pageBreak edition="P" number="0.0081" />bhavissati. Apica kilesakkhayo nāma sappurisehi karīyati, yathānurūpāya paṭipattiyā uppādīyatīti attho. Nibbānaṃ pana na kenaci karīyati na uppādīyati, tasmā nibbānamamatamasaṅkhataṃ. Tamakataṃ <pageBreak edition="M" number="0.0110" />jānātīti ariyasāvako ‘‘akataññū’’ti pavuccati. Vuttañcetaṃ –</paragraph>
<hangnum line="17" number="771"></hangnum>
<gatha1 line="18">‘‘Asaddho akataññū ca,</gatha1>
<gatha2 line="19">Sandhicchedo ca yo naro;</gatha2>
<gatha3 line="20">Hatāvakāso vantāso,</gatha3>
<gathalast line="21">Sa ve uttamaporiso’’ti.</gathalast>
<paragraph line="22">Apica ‘‘nissaraṇa’’nti bhagavatā vuttattā ca. ‘‘Nissaraṇa’’nti hi nibbānassetaṃ nāmaṃ. Yathāha ‘‘tayo khome, bhikkhave, dhammā duppaṭivijjhā. Katame tayo dhammā duppaṭivijjhā? Tisso nissaraṇadhātuyo. Kāmānametaṃ nissaraṇaṃ, yadidaṃ nekkhammaṃ. Rūpānametaṃ nissaraṇaṃ, yadidaṃ arūpaṃ. Yaṃ kho pana kiñci bhūtaṃ saṅkhataṃ paṭiccasamuppannaṃ, nirodho tassa nissaraṇa’’nti hi vuttaṃ. Evaṃ vuttassa tassa nibbānassa abhāvapattidosato paṭhamajjhānākāsānañcāyatanānampi abhāvo bhaveyya, tasmā ayuttaṃ akkhayassa nibbānassa khayadosāpajjananti, na tu khayo nibbānaṃ.</paragraph>
<paragraph line="23">‘‘Atthi nissaraṇaṃ loke, paññāya me suphusita’’nti ca ‘‘atthi, bhikkhave, ajātaṃ abhūtaṃ akataṃ asaṅkhata’’nti ca dhammasāminā tathāgatena sammāsambuddhena anekesu suttantesu paramatthavasena vuttattā ‘‘atthi nibbānaṃ nāma eko dhammo’’ti niṭṭhamettha gantabbaṃ. Apica parittattike ‘‘katame dhammā appamāṇā’’ti padamuddharitvā – ‘‘cattāro maggā apariyāpannā cattāri ca sāmaññaphalāni nibbānañca, ime dhammā appamāṇā’’ti vuttattā rāgādīnaṃ khayassa appamāṇattaṃ kathaṃ yujjati, tasmā paramatthato atthiyeva nibbānaṃ nāma eko sabhāvoti. Taṃ <pageBreak edition="M" number="0.0111" />pana pakativādīnaṃ pakati viya, titthiyānaṃ attā viya ca sasavisāṇaṃ viya ca nāvijjamānaṃ.</paragraph>
<paragraph line="24">Atha paññattimattaṃ nibbānanti ce, tampi ayuttaṃ. Kasmā? Nibbānārammaṇānaṃ cittacetasikānaṃ navattabbārammaṇattā. Kathaṃ? Parittārammaṇattike ca pana ‘‘katame dhammā appamāṇārammaṇā’’ti <pageBreak edition="V" number="0.0104" />padamuddharitvā ‘‘cattāro maggā apariyāpannā cattāri ca sāmaññaphalāni <pageBreak edition="P" number="0.0082" />, ime dhammā appamāṇārammaṇā’’ti hi vuttaṃ. Yadi panetesaṃ paññattiārammaṇaṃ siyā, appamāṇārammaṇatā na yujjeyya, navattabbārammaṇapakkhaṃ bhajeyyuṃ. ‘‘Navattabbārammaṇā pana rūpāvacarattikacatukkajjhānā kusalato ca vipākato ca kiriyato ca, catutthassa jhānassa vipāko, ākāsānañcāyatanaṃ ākiñcaññāyatanaṃ kusalato ca vipākato ca kiriyato ca, ime dhammā navattabbārammaṇā’’ti hi vuttaṃ, tasmā na paññattimattaṃ nibbānaṃ. Yasmā ca paṇṇattibhāvo nibbānassa na yujjati, tasmā maggaphalānaṃ ārammaṇapaccayabhūtaṃ uppādādīnamabhāvato niccaṃ, rūpasabhāvābhāvato arūpaṃ, papañcābhāvato nippapañcaṃ nibbānaṃ nāma atthīti upagantabbanti.</paragraph>
<hangnum line="25" number="772"></hangnum>
<gatha1 line="26">Accantamanantaṃ santaṃ, amataṃ apalokitaṃ;</gatha1>
<gathalast line="27">Paṇītaṃ saraṇaṃ khemaṃ, tāṇaṃ leṇaṃ parāyaṇaṃ.</gathalast>
<hangnum line="28" number="773"></hangnum>
<gatha1 line="29">Sivañca nipuṇaṃ saccaṃ, dukkhakkhayamanāsavaṃ;</gatha1>
<gathalast line="30">Sududdasaṃ paraṃ pāraṃ, nibbānamanidassanaṃ.</gathalast>
<hangnum line="31" number="774"></hangnum>
<gatha1 line="32">Taṇhākkhayaṃ dhuvaṃ dīpaṃ, abyāpajjhamanītikaṃ;</gatha1>
<gathalast line="33">Anālayamarūpañca, padamaccutamakkharaṃ.</gathalast>
<hangnum line="34" number="775"></hangnum>
<gatha1 line="35">Virāgañca nirodhañca, vimutti mokkhameva ca;</gatha1>
<gathalast line="36">Imehi pana nāmehi, nibbānaṃ tu kathīyati.</gathalast>
<hangnum line="37" number="776"></hangnum>
<gatha1 line="38">Evañca <pageBreak edition="M" number="0.0112" />pana viññāya, nibbānampi ca accutaṃ;</gatha1>
<gathalast line="39">Tassa cādhigamūpāyo, kattabbo viññunā sadā.</gathalast>
<hangnum line="40" number="777"></hangnum>
<gatha1 line="41">Saddhābuddhikaraṃ tathāgatamate sammohaviddhaṃsanaṃ,</gatha1>
<gatha2 line="42">Paññāsambhavasampasādanakaraṃ jānāti yo ce imaṃ;</gatha2>
<gatha3 line="43">Atthabyañjanasālinaṃ sumadhuraṃ sāraññuvimhāpanaṃ,</gatha3>
<gathalast line="44">Gambhīre nipuṇābhidhammapiṭake so yābhiniṭṭhaṃ padaṃ.</gathalast>
<centered line="45">Iti abhidhammāvatāre nibbānaniddeso nāma</centered>
<centered line="46">Ekādasamo paricchedo.</centered>
</body>
</document>