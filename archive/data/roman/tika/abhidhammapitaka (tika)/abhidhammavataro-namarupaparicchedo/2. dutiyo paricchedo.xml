<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf2.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/2. dutiyo paricchedo.xml</archivePath>
<title>2. Dutiyo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">2. Dutiyo paricchedo</chapter>
<subhead line="2">Cetasikaniddeso</subhead>
<hangnum line="3" number="67"></hangnum>
<gatha1 line="4">Cittānantaramuddiṭṭhā <pageBreak edition="P" number="0.0016" />, ye ca cetasikā mayā;</gatha1>
<gathalast line="5">Tesaṃ dāni karissāmi, vibhājanamito paraṃ.</gathalast>
<paragraph line="6">Tattha cittasampayuttā, citte bhavā vā cetasikā. Tepi cittaṃ viya sārammaṇato ekavidhā, savipākāvipākato duvidhā, kusalākusalābyākatabhedato tividhā, kāmāvacarādibhedato catubbidhā.</paragraph>
<paragraph line="7">Tattha kāmāvacaracittasampayuttā <bold>kāmāvacarā</bold>. Tesu kāmāvacarapaṭhamamahākusalacittasampayuttā tāva niyatā sarūpena āgatā ekūnatiṃsa dhammā honti. Seyyathidaṃ – phasso vedanā saññā cetanā vitakko vicāro pīti cittekaggatā saddhā sati vīriyaṃ paññā jīvitindriyaṃ alobho adoso hirī ottappaṃ kāyappassaddhi cittappassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatāti. Puna chando, adhimokkho, tatramajjhattatā, manasikāro cāti cattāro niyatayevāpanakā honti. Imehi catūhi tettiṃsa honti <pageBreak edition="M" number="0.0020" />. Puna karuṇā muditā kāyaduccaritavirati <pageBreak edition="V" number="0.0018" />vacīduccaritavirati micchājīvavirati ceti ime pañca aniyatā. Ime pana kadāci uppajjanti.</paragraph>
<paragraph line="8">Imesu pana karuṇāmuditāvasena bhāvanākāle karuṇāpubbabhāgo vā muditāpubbabhāgo vā etā uppajjanti, na panekato uppajjanti. Yadā pana iminā cittena micchākammantādīhi viramati, tadā sammākammantādīni paripūrenti, ekā virati uppajjati, karuṇāmuditāhi saha, aññamaññena ca na uppajjanti. Tasmā etesu ekena saha catuttiṃseva dhammā honti.</paragraph>
<hangnum line="9" number="68"></hangnum>
<gatha1 line="10">Ādinā <pageBreak edition="P" number="0.0017" />puññacittena, tettiṃsa niyatā matā;</gatha1>
<gathalast line="11">Karuṇāmuditekena, catuttiṃsa bhavanti te.</gathalast>
<hangnum line="12" number="69"></hangnum>
<gatha1 line="13">Kasmā panettha mettā ca, upekkhā ca na uddhaṭā;</gatha1>
<gathalast line="14">Yevāpanakadhammesu, dhammarājena satthunā.</gathalast>
<hangnum line="15" number="70"></hangnum>
<gatha1 line="16">Abyāpādena mettāpi, tatramajjhattatāya ca;</gatha1>
<gathalast line="17">Upekkhā gahitā yasmā, tasmā na gahitā ubho.</gathalast>
<hangnum line="18" number="71"></hangnum>
<gatha1 line="19">Kasmā yevāpanā dhammā, buddhenādiccabandhunā;</gatha1>
<gathalast line="20">Sarūpeneva sabbete, pāḷiyaṃ na ca uddhaṭā.</gathalast>
<hangnum line="21" number="72"></hangnum>
<gatha1 line="22">Yasmā aniyatā keci, yasmā rāsiṃ bhajanti na;</gatha1>
<gathalast line="23">Yasmā ca dubbalā keci, tasmā vuttā na pāḷiyaṃ.</gathalast>
<hangnum line="24" number="73"></hangnum>
<gatha1 line="25">Chandādhimokkhamuditā manasi ca kāro,</gatha1>
<gatha2 line="26">Majjhattatā ca karuṇā viratittayaṃ ca;</gatha2>
<gatha3 line="27">Puññesu tena niyatāniyatā ca sabbe,</gatha3>
<gathalast line="28">Yevāpanā munivarena na ceva vuttā.</gathalast>
<hangnum line="29" number="74"></hangnum>
<gatha1 line="30">Kasmā panettha phassova, paṭhamaṃ samudīrito;</gatha1>
<gathalast line="31">Paṭhamābhinipātattā, cittassārammaṇe kira.</gathalast>
<hangnum line="32" number="75"></hangnum>
<gatha1 line="33">Phusitvā <pageBreak edition="M" number="0.0021" /><pageBreak edition="V" number="0.0019" />pana phassena, vedanāya ca vedaye;</gatha1>
<gathalast line="34">Sañjānāti ca saññāya, cetanāya ca cetaye.</gathalast>
<hangnum line="35" number="76"></hangnum>
<gatha1 line="36">Balavapaccayattā ca, sahajātānameva hi;</gatha1>
<gathalast line="37">Phassova paṭhamaṃ vutto, tasmā idha mahesinā.</gathalast>
<hangnum line="38" number="77"></hangnum>
<gatha1 line="39">Akāraṇamidaṃ sabbaṃ, cittānaṃ tu saheva ca;</gatha1>
<gathalast line="40">Ekuppādādibhāvena, cittajānaṃ pavattito.</gathalast>
<hangnum line="41" number="78"></hangnum>
<gatha1 line="42">Ayaṃ tu paṭhamuppanno, ayaṃ pacchāti natthidaṃ;</gatha1>
<gathalast line="43">Balavapaccayattepi, kāraṇañca na dissati.</gathalast>
<hangnum line="44" number="79"></hangnum>
<gatha1 line="45">Desanākkamato ceva, paṭhamaṃ samudīrito;</gatha1>
<gathalast line="46">Iccevaṃ pana viññeyyaṃ, viññunā na visesato.</gathalast>
<hangnum line="47" number="80"></hangnum>
<gatha1 line="48">Na ca pariyesitabboyaṃ, tasmā pubbāparakkamo;</gatha1>
<gathalast line="49">Vacanatthalakkhaṇādīhi, dhammā eva vijānatā.</gathalast>
<paragraph line="50">Yasmā pana ime dhammā vacanatthalakkhaṇādīhi vuccamānā pākaṭā honti suviññeyyāva, tasmā tesaṃ vacanatthalakkhaṇādīni pavakkhāmi. Seyyathidaṃ – phusatīti <bold>phasso</bold>. Svāyaṃ phusanalakkhaṇo, saṅghaṭṭanaraso, sannipātapaccupaṭṭhāno, phalaṭṭhena vedanāpaccupaṭṭhāno vā, āpāthagatavisayapadaṭṭhāno. Ayaṃ hi arūpadhammopi samāno ārammaṇesu phusanākāreneva <pageBreak edition="P" number="0.0018" />pavattati, so dvinnaṃ meṇḍānaṃ sannipāto viya daṭṭhabbo.</paragraph>
<paragraph line="51">Sundaraṃ manoti sumano, sumanassa bhāvo somanassaṃ, somanassameva vedanā <bold>somanassavedanā</bold>. Sā vedayitalakkhaṇā, iṭṭhākārānubhavanarasā rājā viya subhojanarasaṃ, cetasikaassādapaccupaṭṭhānā, passaddhipadaṭṭhānā.</paragraph>
<paragraph line="52">Nīlādibhedaṃ <pageBreak edition="M" number="0.0022" />ārammaṇaṃ sañjānātīti <bold>saññā</bold>. Sā sañjānanalakkhaṇā, paccābhiññāṇakaraṇarasā vaḍḍhakissa abhiññāṇakaraṇamiva, yathāgahitanimittavasena abhinivesakaraṇapaccupaṭṭhānā, yathopaṭṭhitavisayapadaṭṭhānā.</paragraph>
<paragraph line="53">Cetayatīti <pageBreak edition="V" number="0.0020" /><bold>cetanā</bold>. Saddhiṃ attanā sampayuttadhamme ārammaṇe abhisandahatīti attho. Sā cetayitalakkhaṇā, āyūhanarasā, saṃvidahanapaccupaṭṭhānā sakakiccaparakiccasādhakā jeṭṭhasissamahāvaḍḍhakiādayo viya.</paragraph>
<paragraph line="54">Vitakketīti <bold>vitakko</bold>. Vitakkanaṃ vā <bold>vitakko</bold>. Svāyaṃ ārammaṇe cittassa abhiniropanalakkhaṇo, āhananapariyāhananaraso, ārammaṇe cittassa ānayanapaccupaṭṭhāno.</paragraph>
<paragraph line="55">Ārammaṇe tena cittaṃ vicaratīti <bold>vicāro</bold>. Vicaraṇaṃ vā <bold>vicāro</bold>. Anusañcaraṇanti vuttaṃ hoti. Svāyaṃ ārammaṇānumajjanalakkhaṇo, tattha sahajātānuyojanaraso, cittassa anupabandhapaccupaṭṭhāno.</paragraph>
<paragraph line="56">Pinayatīti <bold>pīti</bold>. Sā sampiyāyanalakkhaṇā, kāyacittapīṇanarasā, pharaṇarasā vā, odagyapaccupaṭṭhānā.</paragraph>
<paragraph line="57">Cittassa ekaggabhāvo <bold>cittekaggatā</bold>. Samādhissetaṃ nāmaṃ. So avisāralakkhaṇo, avikkhepalakkhaṇo vā, sahajātānaṃ sampiṇḍanaraso nhāniyacuṇṇānaṃ udakaṃ viya, upasamapaccupaṭṭhāno, visesato sukhapadaṭṭhāno.</paragraph>
<paragraph line="58">Saddahanti etāya, sayaṃ vā saddahati, saddahanamattameva vā esāti <bold>saddhā</bold>. Sā panesā saddahanalakkhaṇā, pasādanarasā udakappasādakamaṇi viya, akālusiyapaccupaṭṭhānā, saddheyyavatthupadaṭṭhānā.</paragraph>
<paragraph line="59">Saranti <pageBreak edition="M" number="0.0023" />etāya, sayaṃ vā sarati, saraṇamattameva vā esāti <bold>sati</bold>. Sā apilāpanalakkhaṇā, asammosarasā, ārakkhapaccupaṭṭhānā, thirasaññāpadaṭṭhānā.</paragraph>
<paragraph line="60">Vīrabhāvo <pageBreak edition="P" number="0.0019" /><bold>vīriyaṃ</bold>. Vīrānaṃ vā kammaṃ <bold>vīriyaṃ</bold>. Taṃ panetaṃ ussāhanalakkhaṇaṃ, sahajātānaṃ upatthambhanarasaṃ, asaṃsīdanabhāvapaccupaṭṭhānaṃ, saṃvegapadaṭṭhānaṃ.</paragraph>
<paragraph line="61">Pajānātīti <pageBreak edition="V" number="0.0021" /><bold>paññā</bold>. Sā panesā vijānanalakkhaṇā, visayobhāsanarasā padīpo viya, asammohapaccupaṭṭhānā araññagatasudesako viya.</paragraph>
<paragraph line="62">Jīvanti tena taṃsampayuttadhammāti <bold>jīvitaṃ</bold>. Taṃ pana attanā avinibbhuttānaṃ dhammānaṃ anupālanalakkhaṇaṃ, tesaṃ pavattanarasaṃ, tesaṃyeva ṭhapanapaccupaṭṭhānaṃ, yāpayitabbadhammapadaṭṭhānaṃ. Santepi ca tesaṃ anupālanalakkhaṇādimhi vidhāne atthikkhaṇeyeva taṃ te dhamme anupāleti udakaṃ viya uppalādīni, yathāsakaṃ paccayuppannepi ca dhamme anupāleti dhāti viya kumāraṃ, sayaṃpavattitadhammasambandheneva pavattati niyāmako viya, na bhaṅgato uddhaṃ pavattayati attano ca pavattayitabbānañca abhāvā, na bhaṅgakkhaṇe ṭhapeti sayaṃ bhijjamānattā khīyamāno viya vattisnehova padīpasikhanti.</paragraph>
<paragraph line="63">Na lubbhanti tena, sayaṃ vā na lubbhati, alubbhanamattameva vā tanti <bold>alobho</bold>. So ārammaṇe cittassa alaggabhāvalakkhaṇo kamaladale jalabindu viya, apariggaharaso muttabhikkhu viya, anallīnabhāvapaccupaṭṭhāno asucimhi patitapuriso viya.</paragraph>
<paragraph line="64">Na dussanti tena, sayaṃ vā na dussati, adussanamattameva vā tanti <bold>adoso</bold>. So acaṇḍikkalakkhaṇo, avirodhalakkhaṇo vā anukūlamitto viya, āghātavinayanaraso, pariḷāhavinayanaraso <pageBreak edition="M" number="0.0024" />vā candanaṃ viya, sommabhāvapaccupaṭṭhāno puṇṇacando viya.</paragraph>
<paragraph line="65">Kāyaduccaritādīhi hirīyatīti <bold>hirī</bold>. Lajjāyetaṃ adhivacanaṃ. Tehiyeva ottappatīti <bold>ottappaṃ</bold>. Pāpato ubbegassetaṃ adhivacanaṃ. Tattha pāpato jigucchanalakkhaṇā hirī, ottāsalakkhaṇaṃ ottappaṃ. Ubhopi pāpānaṃ akaraṇarasā, pāpato saṅkocanapaccupaṭṭhānā, attagāravaparagāravapadaṭṭhānā. Ime dhammā lokapālāti daṭṭhabbā.</paragraph>
<paragraph line="66">Kāyapassambhanaṃ <bold>kāyapassaddhi</bold>. Cittapassambhanaṃ <bold>cittapassaddhi. Kāyo</bold>ti cettha vedanādayo tayo khandhā. Ubhopi panetā ekato hutvā kāyacittadarathavūpasamalakkhaṇā <pageBreak edition="P" number="0.0020" />, kāyacittadarathanimmadanarasā, kāyacittānaṃ aparipphandanasītibhāvapaccupaṭṭhānā, kāyacittapadaṭṭhānā, kāyacittānaṃ avūpasamatāuddhaccādikilesappaṭipakkhabhūtāti veditabbā.</paragraph>
<paragraph line="67">Kāyalahubhāvo <pageBreak edition="V" number="0.0022" /><bold>kāyalahutā</bold>. Cittalahubhāvo <bold>cittalahutā</bold>. Kāyacittānaṃ garubhāvavūpasamalakkhaṇā, kāyacittagarubhāvanimmadanarasā, kāyacittānaṃ adandhatāpaccupaṭṭhānā, kāyacittapadaṭṭhānā, kāyacittānaṃ garubhāvakarathinamiddhādikilesappaṭipakkhabhūtāti veditabbā.</paragraph>
<paragraph line="68">Kāyamudubhāvo <bold>kāyamudutā</bold>. Cittamudubhāvo <bold>cittamudutā</bold>. Kāyacittānaṃ thaddhabhāvavūpasamalakkhaṇā, kāyacittānaṃ thaddhabhāvanimmadanarasā, appaṭighātapaccupaṭṭhānā, kāyacittapadaṭṭhānā, kāyacittānaṃ thaddhabhāvakaradiṭṭhimānādikilesappaṭipakkhabhūtāti veditabbā.</paragraph>
<paragraph line="69">Kāyakammaññabhāvo <bold>kāyakammaññatā</bold>. Cittakammaññabhāvo <bold>cittakammaññatā</bold>. Kāyacittānaṃ akammaññabhāvavūpasamalakkhaṇā, kāyacittānaṃ akammaññabhāvanimmadanarasā, kāyacittānaṃ ārammaṇakaraṇasampattipaccupaṭṭhānā, kāyacittapadaṭṭhānaṃ, kāyacittānaṃ <pageBreak edition="M" number="0.0025" />akammaññabhāvakaraavasesanīvaraṇādikilesappaṭipakkhabhūtāti veditabbā.</paragraph>
<paragraph line="70">Kāyapāguññabhāvo <bold>kāyapāguññatā</bold>. Cittapāguññabhāvo <bold>cittapāguññatā</bold>. Kāyacittānaṃ agelaññabhāvalakkhaṇā, kāyacittānaṃ gelaññanimmadanarasā, nirādīnavapaccupaṭṭhānā, kāyacittapadaṭṭhānā, kāyacittānaṃ gelaññabhāvakaraassaddhādikilesappaṭipakkhabhūtāti daṭṭhabbā.</paragraph>
<paragraph line="71">Kāyassa ujukabhāvo <bold>kāyujukatā</bold>. Cittassa ujukabhāvo <bold>cittujukatā</bold>. Kāyacittānaṃ akuṭilabhāvalakkhaṇā, kāyacittānaṃ ajjavalakkhaṇā vā, kāyacittānaṃ kuṭilabhāvanimmadanarasā, ajimhatāpaccupaṭṭhānā, kāyacittapadaṭṭhānā, kāyacittānaṃ kuṭilabhāvakaramāyāsāṭheyyādikilesappaṭipakkhabhūtāti daṭṭhabbā.</paragraph>
<paragraph line="72"><bold>Chando</bold>ti kattukamyatāyetaṃ adhivacanaṃ. Tasmā so kattukamyatālakkhaṇo chando, ārammaṇapariyesanaraso, ārammaṇena atthikatāpaccupaṭṭhāno, tadevassa padaṭṭhāno.</paragraph>
<paragraph line="73">Adhimuccanaṃ <pageBreak edition="P" number="0.0021" /><bold>adhimokkho</bold>. So sanniṭṭhānalakkhaṇo, asaṃsappanaraso, nicchayapaccupaṭṭhāno, sanniṭṭheyyadhammapadaṭṭhāno, ārammaṇe niccalabhāvena indakhīlo viya daṭṭhabbo.</paragraph>
<paragraph line="74">Tesu <pageBreak edition="V" number="0.0023" />tesu dhammesu majjhattabhāvo <bold>tatramajjhattatā</bold>. Sā cittacetasikānaṃ samavāhitalakkhaṇā, ūnādhikatānivāraṇarasā, pakkhapātupacchedanarasā vā, majjhattabhāvapaccupaṭṭhānā.</paragraph>
<paragraph line="75">Kiriyā kāro, manasmiṃ kāro <bold>manasikāro</bold>. Purimamanato visadisaṃ manaṃ karotīti ca <bold>manasikāro</bold>.</paragraph>
<paragraph line="76">Svāyaṃ <pageBreak edition="M" number="0.0026" />ārammaṇapaṭipādako, vīthipaṭipādako, javanapaṭipādakoti tippakāro. Tattha <bold>ārammaṇapaṭipādako</bold>manasmiṃ kāro manasikāro. So sāraṇalakkhaṇo, sampayuttānaṃ ārammaṇe saṃyojanaraso, ārammaṇābhimukhabhāvapaccupaṭṭhāno, ārammaṇapadaṭṭhāno, saṅkhārakkhandhapariyāpanno ārammaṇapaṭipādakattena sampayuttānaṃ sārathī viya daṭṭhabbo. <bold>Vīthipaṭipādako</bold>ti pañcadvārāvajjanassetaṃ adhivacanaṃ, <bold>javanapaṭipādako</bold>ti manodvārāvajjanassetaṃ adhivacanaṃ, na te idha adhippetā.</paragraph>
<paragraph line="77"><bold>Karuṇā</bold>ti paradukkhe sati sādhūnaṃ hadayakampanaṃ karotīti <bold>karuṇā,</bold>kināti vināseti vā paradukkhanti <bold>karuṇā</bold>. Sā paradukkhāpanayanākārappavattilakkhaṇā, paradukkhāsahanarasā, avihiṃsāpaccupaṭṭhānā, dukkhābhibhūtānaṃ anāthabhāvadassanapadaṭṭhānā.</paragraph>
<paragraph line="78">Modanti tāya, sayaṃ vā modatīti <bold>muditā</bold>. Sā pamodanalakkhaṇā, anissāyanarasā, arativighātapaccupaṭṭhānā, sattānaṃ sampattidassanapadaṭṭhānā. Keci pana mettupekkhāyopi aniyate icchanti, taṃ na gahetabbaṃ. Atthato hi adoso eva mettā, tatramajjhattupekkhāyeva upekkhāti.</paragraph>
<paragraph line="79">Kāyaduccaritato virati <bold>kāyaduccaritavirati</bold>. Eseva nayo sesesupi dvīsu. Lakkhaṇādito pana etā tissopi viratiyo kāyaduccaritādivatthūnaṃ avītikkamalakkhaṇā, kāyaduccaritādivatthuto saṅkocanarasā, akiriyapaccupaṭṭhānā, saddhāhiriottappaappicchatādiguṇapadaṭṭhānā. Keci pana imāsu ekekaṃ niyataṃ viratiṃ icchanti. Evaṃ kāmāvacarapaṭhamamahākusalacittena ime tettiṃsa vā catuttiṃsa vā dhammā sampayogaṃ gacchantīti veditabbā.</paragraph>
<paragraph line="80">Yathā <pageBreak edition="M" number="0.0027" /><pageBreak edition="P" number="0.0022" /><pageBreak edition="V" number="0.0024" />ca paṭhamena, evaṃ dutiyacittenāpi. Sasaṅkhārabhāvamattameva hi ettha viseso. Puna tatiyena ñāṇavippayogato ṭhapetvā amohaṃ avasesā dvattiṃsa vā tettiṃsa vā veditabbā. Tathā catutthenāpi sasaṅkhārabhāvamattameva viseso, paṭhame vuttesu pana ṭhapetvā pītiṃ avasesā pañcamena sampayogaṃ gacchanti. Somanassaṭṭhāne cettha upekkhāvedanā paviṭṭhā. Sā pana iṭṭhāniṭṭhaviparītānubhavanalakkhaṇā, pakkhapātupacchedanarasā. Yathā ca pañcamena, evaṃ chaṭṭhenāpi. Sasaṅkhāramattameva hoti viseso. Sattamena pana ṭhapetvā paññaṃ avasesā ekatiṃsa vā dvattiṃsa vā dhammā honti, tathā aṭṭhamenāpi. Sasaṅkhāramattameva viseso. Evaṃ tāva kāmāvacarakusalacetasikā veditabbā.</paragraph>
<hangnum line="81" number="81"></hangnum>
<gatha1 line="82">Upekkhāyuttacittesu, na dukkhasukhapītiyo;</gatha1>
<gathalast line="83">Jāyanteva visuṃ pañca, karuṇāmuditādayo.</gathalast>
<paragraph line="84">Avasesesu pana rūpāvacaracittasampayuttā <bold>rūpāvacarā,</bold>tattha paṭhamacittasampayuttā tāva kāmāvacarapaṭhamacitte vuttesu ṭhapetvā viratittayaṃ avasesā veditabbā. Viratiyo pana kāmāvacarakusalalokuttaresveva uppajjanti, na aññesu. Dutiyena vitakkavajjā dvattiṃsa vā tettiṃsa vā. Tatiyena vicāravajjā ekatiṃsa vā dvattiṃsa vā. Catutthena tato pītivajjā tiṃsa vā ekatiṃsa vā. Pañcamena tato karuṇāmuditāvajjā tiṃsa honti, somanassaṭṭhāne upekkhā paviṭṭhā. Evaṃ rūpāvacarakusalacetasikā veditabbā.</paragraph>
<paragraph line="85">Arūpāvacaracittasampayuttā <bold>arūpāvacarā,</bold>te pana rūpāvacarapañcame vuttanayena veditabbā. Arūpāvacarabhāvovettha viseso.</paragraph>
<paragraph line="86">Lokuttaracittasampayuttā <pageBreak edition="M" number="0.0028" /><bold>lokuttarā,</bold>te pana paṭhamajjhānike maggacitte paṭhamarūpāvacaracitte vuttanayena dutiyajjhānikādibhedepi maggacitte dutiyarūpāvacaracittādīsu vuttanayeneva veditabbā. Karuṇāmuditānamabhāvo ca niyataviratibhāvo ca lokuttarabhāvo cettha viseso. Evaṃ tāva kusalacittasampayuttacetasikā veditabbā.</paragraph>
<paragraph line="87"><bold>Akusalā</bold>pana <bold>cetasikā</bold>bhūmito ekavidhā kāmāvacarāyeva, tesu lobhamūlapaṭhamākusalacittasampayuttā <pageBreak edition="V" number="0.0025" />tāva niyatā sarūpenāgatā pannarasa, yevāpanakā niyatā cattāroti <pageBreak edition="P" number="0.0023" />ekūnavīsati honti. Aniyatā cha yevāpanakāti sabbe pañcavīsati honti. Seyyathidaṃ – phasso somanassavedanā saññā cetanā vitakko vicāro pīti cittassekaggatā vīriyaṃ jīvitaṃ ahirikaṃ anottappaṃ lobho moho micchādiṭṭhīti ime sarūpenāgatā pannarasa, chando adhimokkho uddhaccaṃ manasikāroti ime cattāro niyatayevāpanakā, ime pana paṭipāṭiyā dasasu cittesu niyatā honti, māno issā macchariyaṃ kukkuccaṃ thinamiddhanti ime chayeva aniyatayevāpanakā.</paragraph>
<hangnum line="88" number="82"></hangnum>
<gatha1 line="89">Evaṃ yevāpanā sabbe, niyatāniyatā dasa;</gatha1>
<gathalast line="90">Niddiṭṭhā pāpacittesu, hatapāpena tādinā.</gathalast>
<paragraph line="91">Tattha <bold>phasso</bold>ti akusalacittasahajāto phasso. Esa nayo sesesupi. Na hirīyatīti ahiriko, ahirikassa bhāvo <bold>ahirikaṃ</bold>. Kāyaduccaritādīhi ottappatīti ottappaṃ, na ottappaṃ <bold>anottappaṃ</bold>. Tattha kāyaduccaritādīhi ajigucchanalakkhaṇaṃ, alajjālakkhaṇaṃ vā ahirikaṃ, anottappaṃ teheva asārajjanalakkhaṇaṃ, anuttāsalakkhaṇaṃ vā.</paragraph>
<paragraph line="92">Lubbhanti <pageBreak edition="M" number="0.0029" />tena, sayaṃ vā lubbhati, lubbhanamattameva vā tanti <bold>lobho</bold>. So ārammaṇagahaṇalakkhaṇo makkaṭālepo viya, abhisaṅgaraso tattakapāle pakkhittamaṃsapesi viya, apariccāgapaccupaṭṭhāno telañjanarāgo viya, saṃyojaniyesu dhammesu assādadassanapadaṭṭhāno.</paragraph>
<paragraph line="93">Muyhanti tena, sayaṃ vā muyhati, muyhanamattameva vā tanti <bold>moho</bold>. So cittassa andhabhāvalakkhaṇo, aññāṇalakkhaṇo vā, asampaṭivedharaso, ārammaṇasabhāvacchādanaraso vā, andhakārapaccupaṭṭhāno, ayonisomanasikārapadaṭṭhāno.</paragraph>
<paragraph line="94">Micchā passanti tāya, sayaṃ vā micchā passati, micchādassanamattameva vā esāti <bold>micchādiṭṭhi</bold>. Sā ayonisoabhinivesalakkhaṇā, parāmāsarasā, micchābhinivesapaccupaṭṭhānā, ariyānaṃ adassanakāmatādipadaṭṭhānā.</paragraph>
<paragraph line="95">Uddhatabhāvo <pageBreak edition="V" number="0.0026" /><bold>uddhaccaṃ</bold>. Taṃ avūpasamalakkhaṇaṃ vātābhighātacalajalaṃ viya, anavaṭṭhānarasaṃ vātābhighātacaladhajapaṭākā viya, bhantattapaccupaṭṭhānaṃ pāsāṇābhighātasamuddhatabhasmaṃ viya, ayonisomanasikārapadaṭṭhānaṃ.</paragraph>
<paragraph line="96">Maññatīti <pageBreak edition="P" number="0.0024" /><bold>māno</bold>. So uṇṇatilakkhaṇo, sampaggahaṇaraso, ketukamyatāpaccupaṭṭhāno, diṭṭhivippayuttalobhapadaṭṭhāno.</paragraph>
<paragraph line="97">Issatīti <bold>issā</bold>. Sā parasampattīnaṃ usūyanalakkhaṇā, tattheva anabhiratirasā, tato vimukhabhāvapaccupaṭṭhānā, parasampattipadaṭṭhānā.</paragraph>
<paragraph line="98">Maccharabhāvo <bold>macchariyaṃ</bold>. Taṃ attano sampattīnaṃ niguhaṇalakkhaṇaṃ, tāsaṃyeva parehi sādhāraṇabhāvaakkhamanarasaṃ, saṅkocanapaccupaṭṭhānaṃ, attasampattipadaṭṭhānaṃ.</paragraph>
<paragraph line="99">Kucchitaṃ <pageBreak edition="M" number="0.0030" />kataṃ kukataṃ, tassa bhāvo <bold>kukkuccaṃ</bold>. Taṃ pacchānutāpalakkhaṇaṃ, katākatānusocanarasaṃ, vippaṭisārapaccupaṭṭhānaṃ, katākatapadaṭṭhānaṃ.</paragraph>
<paragraph line="100">Thinatā <bold>thinaṃ</bold>. Middhatā <bold>middhaṃ</bold>. Anussāhanasaṃsīdanatā, asattivighāto cāti attho. Thinañca middhañca thinamiddhaṃ. Tattha thinaṃ anussāhanalakkhaṇaṃ, vīriyavinodanarasaṃ, saṃsīdanabhāvapaccupaṭṭhānaṃ. Middhaṃ akammaññatālakkhaṇaṃ, onahanarasaṃ, līnatāpaccupaṭṭhānaṃ, ubhayampi ayonisomanasikārapadaṭṭhānaṃ. Sesā kusale vuttanayena veditabbā.</paragraph>
<paragraph line="101">Ettha pana vitakkavīriyasamādhīnaṃ micchāsaṅkappamicchāvāyāmamicchāsamādhayo visesakā. Iti ime ekūnavīsati cetasikā paṭhamākusalacittena sampayogaṃ gacchantīti veditabbā. Yathā ca paṭhamena, evaṃ dutiyenāpi. Sasaṅkhārabhāvo cettha thinamiddhassa niyatabhāvo ca viseso. Tatiyena paṭhame vuttesu ṭhapetvā diṭṭhiṃ sesā aṭṭhārasa veditabbā. Māno panettha aniyato hoti, diṭṭhiyā saha na uppajjatīti. Catutthena dutiye vuttesu ṭhapetvā diṭṭhiṃ avasesā veditabbā. Etthāpi ca māno aniyato hoti. Pañcamena paṭhame vuttesu ṭhapetvā pītiṃ avasesā sampayogaṃ gacchantīti. Somanassaṭṭhāne panettha upekkhā paviṭṭhā. Chaṭṭhenāpi pañcame vuttasadisā eva. Sasaṅkhāratā <pageBreak edition="V" number="0.0027" />, thinamiddhassa niyatabhāvo ca viseso. Sattamena pañcame vuttesu ṭhapetvā diṭṭhiṃ avasesā veditabbā. Māno panettha aniyato. Aṭṭhamena chaṭṭhe vuttesu ṭhapetvā diṭṭhiṃ avasesā veditabbā. Etthāpi māno <pageBreak edition="P" number="0.0025" />aniyato hoti. Evaṃ <bold>lobhamūlacetasikā</bold>veditabbā.</paragraph>
<paragraph line="102">Domanassasahagatesu paṭighasampayuttesu dosamūlesu dvīsu paṭhamena asaṅkhārikena sampayuttā niyatā sarūpenāgatā <pageBreak edition="M" number="0.0031" />terasa. Seyyathidaṃ – phasso domanassavedanā saññā cetanā cittekaggatā vitakko vicāro vīriyaṃ jīvitaṃ ahirikaṃ anottappaṃ doso moho ceti ime terasa dhammā chandādīhi catūhi niyatayevāpanakehi sattarasa honti issāmacchariyakukkuccesu aniyatesu tīsu ekena saha aṭṭhārasa honti, etepi tayo na ekato uppajjanti.</paragraph>
<paragraph line="103">Tattha duṭṭhu manoti dumano, dumanassa bhāvo domanassaṃ, domanassavedanāyetaṃ adhivacanaṃ. Tena sahagataṃ domanassasahagataṃ. Taṃ aniṭṭhārammaṇānubhavanalakkhaṇaṃ, aniṭṭhākārasambhogarasaṃ, cetasikābādhapaccupaṭṭhānaṃ, ekanteneva hadayavatthupadaṭṭhānaṃ.</paragraph>
<paragraph line="104">Dussanti tena, sayaṃ vā dussati, dussanamattameva vā tanti <bold>doso</bold>. So caṇḍikkalakkhaṇo pahatāsīviso viya, visappanaraso visanipāto viya, attano nissayadahanaraso vā dāvaggi viya, dussanapaccupaṭṭhāno laddhokāso viya sapatto, āghātavatthupadaṭṭhāno. Avasesā heṭṭhā vuttappakārāva. Iti ime sattarasa vā aṭṭhārasa vā navamena sampayogaṃ gacchantīti veditabbā. Yathā ca navamena, evaṃ dasamenāpi. Sasaṅkhāratā, panettha thinamiddhasambhavo ca viseso.</paragraph>
<paragraph line="105">Dvīsu pana mohamūlesu vicikicchāsampayuttena ekādasamena sampayuttā tāva phasso upekkhāvedanā saññā cetanā vitakko vicāro vīriyaṃ jīvitaṃ cittaṭṭhiti ahirikaṃ anottappaṃ moho vicikicchāti sarūpenāgatā terasa, uddhaccaṃ manasikāroti dve yevāpanakā niyatā. Tehi saddhiṃ pannarasa honti.</paragraph>
<paragraph line="106">Tattha <pageBreak edition="M" number="0.0032" />pavattaṭṭhitimattā ekaggatā. Vigatā cikicchāti <bold>vicikicchā</bold>. Sabhāvaṃ vicinanto <pageBreak edition="V" number="0.0028" />etāya kicchati kilamatīti <bold>vicikicchā</bold>. Sā saṃsayalakkhaṇā, kampanarasā, anicchayapaccupaṭṭhānā, ayonisomanasikārapadaṭṭhānā. Sesā vuttanayā eva.</paragraph>
<paragraph line="107">Dvādasamena uddhaccasampayuttena sampayuttā sarūpenāgatā <pageBreak edition="P" number="0.0026" />vicikicchāsahagate vuttesu vicikicchāhīnā uddhaccaṃ sarūpena āgataṃ, tasmā teraseva honti. Vicikicchāya abhāvena panettha adhimokkho uppajjati, tena saddhiṃ cuddasa honti. Adhimokkhasambhavato samādhi balavā hoti, adhimokkhamanasikārā dve yevāpanakā, tehi saha pannaraseva honti. Evaṃ tāva akusalacetasikā veditabbā.</paragraph>
<paragraph line="108">Idāni <bold>abyākatā</bold>vuccanti, abyākatā pana duvidhā vipākakiriyabhedato. Tattha <bold>vipākā</bold>kusalā viya bhūmivasena catubbidhā kāmāvacaraṃ rūpāvacaraṃ arūpāvacaraṃ lokuttarañceti. Tattha kāmāvacaravipākā sahetukāhetukavasena duvidhā. Tattha sahetukavipākasampayuttā <bold>sahetukā</bold>. Te sahetukakāmāvacarakusalasampayuttasadisā. Yā pana karuṇāmuditā aniyatā, tā sattārammaṇattā vipākesu nuppajjanti. Kāmāvacaravipākānaṃ ekantaparittārammaṇattā viratiyo panettha ekantakusalattā na labbhanti. <bold>Vibhaṅge</bold>‘‘pañca sikkhāpadā kusalāyevā’’ti hi vuttaṃ. Evaṃ kāmāvacarasahetukavipākacetasikā veditabbā.</paragraph>
<hangnum line="109" number="83"></hangnum>
<gatha1 line="110">Tettiṃsādidvaye dhammā, dvattiṃseva tato pare;</gatha1>
<gathalast line="111">Bāttiṃsa pañcame chaṭṭhe, ekatiṃsa tato pare.</gathalast>
<paragraph line="112">Ahetukacittasampayuttā <pageBreak edition="M" number="0.0033" />pana <bold>ahetukā</bold>. Tesu cakkhuviññāṇasampayuttā tāva phasso upekkhāvedanā saññā cetanā jīvitaṃ cittaṭṭhitīti sarūpenāgatā cha, manasikārena ca satta honti. Sotaghānajivhākāyaviññāṇasampayuttāpi satta satteva cetasikā. Tattha kāyaviññāṇasampayuttesu pana upekkhāṭhāne sukhavedanā paviṭṭhā. Sā kāyikasātalakkhaṇā, pīṇanarasā, sesā vuttanayā eva.</paragraph>
<hangnum line="113" number="84"></hangnum>
<gatha1 line="114">Iṭṭhārammaṇayogasmiṃ, cakkhuviññāṇakādisu;</gatha1>
<gathalast line="115">Sati kasmā upekkhāva, vuttā catūsu satthunā.</gathalast>
<hangnum line="116" number="85"></hangnum>
<gatha1 line="117">Upādāya <pageBreak edition="V" number="0.0029" />ca rūpena, upādārūpake pana;</gatha1>
<gathalast line="118">Saṅghaṭṭanānighaṃsassa, dubbalattāti dīpaye.</gathalast>
<hangnum line="119" number="86"></hangnum>
<gatha1 line="120">Pasādaṃ panatikkamma, kūṭaṃva picupiṇḍakaṃ;</gatha1>
<gathalast line="121">Bhūtarūpena bhūtānaṃ, ghaṭṭanāya sukhādikaṃ.</gathalast>
<paragraph line="122">Tasmā <pageBreak edition="P" number="0.0027" />kāyaviññāṇaṃ sukhādisampayuttanti veditabbaṃ. Manodhātunā sampayuttā sarūpenāgatā cakkhuviññāṇena saddhiṃ vuttā cha, vitakkavicārehi saha aṭṭha, adhimokkhamanasikārehi dvīhi yevāpanakehi dasa dhammā honti. Tathā manoviññāṇadhātuupekkhāsahagatena. Somanassasahagatena pītiadhikā vedanāparivattanañca nānattaṃ. Tasmāvettha ekādasa dhammā honti. Evaṃ ahetukāpi kāmāvacaravipākacetasikā veditabbā.</paragraph>
<paragraph line="123">Rūpāvacaravipākacittasampayuttā pana <bold>rūpāvacarā</bold>. Arūpāvacaravipākacittasampayuttā <bold>arūpāvacarā</bold>. Te sabbepi attano attano kusalacittasampayuttacetasikehi sadisāyevāti.</paragraph>
<paragraph line="124">Lokuttaravipākacittasampayuttā <pageBreak edition="M" number="0.0034" /><bold>lokuttarā</bold>. Te sabbe tesaṃyeva lokuttaravipākacittānaṃ sadisā kusalacittasampayuttehi cetasikehi sadisā. Evaṃ rūpāvacarārūpāvacaralokuttaravipākacetasikā veditabbā.</paragraph>
<paragraph line="125">Akusalavipākacittasampayuttā pana <bold>akusalavipākacetasikā</bold>nāma. Te pana kusalavipākāhetukacittesu cakkhuviññāṇādīsu vuttacetasikasadisā. Ettha pana kāyaviññāṇe dukkhavedanā paviṭṭhā. Sā kāyikābādhalakkhaṇā. Sesā vuttanayāyevāti. Evaṃ chattiṃsa vipākacittasampayuttacetasikā veditabbā.</paragraph>
<paragraph line="126">Kiriyābyākatā ca cetasikā bhūmito tividhā honti kāmāvacarā rūpāvacarā arūpāvacarāti. Tattha <bold>kāmāvacarā</bold>sahetukāhetukato duvidhā honti. Tesu sahetukakiriyacittasampayuttā <bold>sahetukā,</bold>te pana aṭṭhahi kāmāvacarakusalacittasampayuttehi samānā ṭhapetvā viratittayaṃ aniyatayevāpanakesu karuṇāmuditāyeva uppajjanti. Ahetukakiriyacittasampayuttā <bold>ahetukā,</bold>te kusalavipākāhetukamanodhātumanoviññāṇadhātucittasampayuttehi samānā. Manoviññāṇadhātudvaye <pageBreak edition="V" number="0.0030" />pana vīriyindriyaṃ adhikaṃ. Vīriyindriyasambhavato panettha balappatto samādhi hoti. Hasituppādacittena sampayuttā dvādasa dhammā honti pītiyā saha. Ayamettha viseso.</paragraph>
<paragraph line="127">Rūpāvacarakiriyacittasampayuttā pana <bold>rūpāvacarā</bold>. Arūpāvacarakiriyacittasampayuttā <bold>arūpāvacarā</bold>. Te sabbepi sakasakabhūmikusalacittasampayuttehi samānāti. Evaṃ vīsati kiriyacittasampayuttā ca cetasikā veditabbā.</paragraph>
<paragraph line="128">Ettāvatā <pageBreak edition="M" number="0.0035" /><pageBreak edition="P" number="0.0028" />kusalākusalavipākakiriyabhedabhinnena ekūnanavutiyā cittena sampayuttā cetasikā niddiṭṭhā honti.</paragraph>
<hangnum line="129" number="87"></hangnum>
<gatha1 line="130">Kusalākusalehi vipākakriyā-</gatha1>
<gatha2 line="131">Hadayehi yutā pana cetasikā;</gatha2>
<gatha3 line="132">Sakalāpi ca sādhu mayā kathitā,</gatha3>
<gathalast line="133">Sugatena mahāmuninā kathitā.</gathalast>
<hangnum line="134" number="88"></hangnum>
<gatha1 line="135">Avagacchati yo imaṃ anunaṃ,</gatha1>
<gatha2 line="136">Paramaṃ tassa samantato mati;</gatha2>
<gatha3 line="137">Abhidhammanaye dūrāsade,</gatha3>
<gathalast line="138">Atigambhīraṭhāne vijambhate.</gathalast>
<centered line="139">Iti abhidhammāvatāre cetasikaniddeso nāma</centered>
<centered line="140">Dutiyo paricchedo.</centered>
</body>
</document>