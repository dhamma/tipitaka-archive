<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf12.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/12. dvadasamo paricchedo.xml</archivePath>
<title>12. Dvādasamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">12. Dvādasamo paricchedo</chapter>
<subhead line="2">Paññattiniddeso</subhead>
<paragraph line="3">Etthāha <pageBreak edition="P" number="0.0083" /><pageBreak edition="V" number="0.0105" />– ‘‘kiṃ ettakameva ñeyyaṃ, udāhu aññampi atthī’’ti? Atthi paññatti nāmāti. Sā panesā paññapetabbato, paññāpanato ca ‘‘paññattī’’ti vuccati. Tenevāha – ‘‘yā tesaṃ tesaṃ dhammānaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo’’ti. Tattha saṅkhāyatīti <bold>saṅkhā,</bold>kathīyatīti attho. Kinti kathīyati? ‘‘Aha’’nti ‘‘mama’’nti ‘‘paro’’ti ‘‘parassā’’ti ‘‘mañco’’ti ‘‘pīṭha’’nti anekehi ākārehi kathīyatīti saṅkhā. Samaññāyatīti <bold>samaññā</bold>. Paññāpīyatīti <bold>paññatti</bold>. Voharīyatīti <bold>vohāro</bold>. Kinti voharīyati? ‘‘Aha’’nti ‘‘mama’’nti ‘‘paro’’ti ‘‘parassā’’ti ‘‘mañco’’ti ‘‘pīṭha’’nti. Evaṃ tāva <bold>paññapetabbato paññattī</bold>ti vuttā. ‘‘Aha’’nti hi rūpādayo dhamme upādāya paṭicca kāraṇaṃ katvā yathā te rūpādayo dhammā uppādavayavanto, na evaṃvidhā, kevalaṃ lokasaṅketena <pageBreak edition="M" number="0.0113" />siddhā yā ayaṃ ‘‘aha’’nti kathīyati ceva paññāpīyati ca, esā paññattīti attho.</paragraph>
<paragraph line="4">Idāni paññāpanato paññattiṃ pakāsetuṃ <bold>‘‘nāmaṃ nāmakamma’’</bold>ntiādimāha. Tattha <bold>nāma</bold>nti taṃ taṃ dhammaṃ ‘‘esa itthannāmo nāmā’’ti paññapeti, tasmā taṃ paññattīti pavuccati. <bold>Nāmakamma</bold>ntiādīni tassā eva vevacanāni. Ayaṃ <bold>paññāpanato paññatti</bold>nāma.</paragraph>
<paragraph line="5">Sā panesā tajjāpaññatti upādāpaññatti upanidhāpaññattīti tividhā hoti. Tattha <bold>tajjāpaññatti</bold>nāma cakkhusotarūpasaddapathavītejovāyotiādinayappavattā. <bold>Upādāpaññatti</bold>pana samūhāsamūhavasena duvidhā hoti. Tattha <bold>samūhapaññatti</bold>nāma rūpārūpadhammesu ekassa vā bahūnaṃ vā nāmaṃ gahetvā samūhamevopādāya vuccati. Kathaṃ? Acchataracchaghaṭapaṭādippabhedā. Ayaṃ samūhapaññatti <pageBreak edition="P" number="0.0084" />nāma. <bold>Asamūhapaññatti</bold>pana disākāsakālanimittābhāvanirodhādibhedā.</paragraph>
<paragraph line="6">Yadā pana sā vijjamānaṃ paramatthaṃ jotayati, tadā <bold>‘‘vijjamānapaññattī’’</bold>ti pavuccati. Yadā avijjamānaṃ samūhāsamūhabhedaṃ nāmamattaṃ jotayati, tadā <bold>‘‘avijjamānapaññattī’’</bold>ti pavuccati <pageBreak edition="V" number="0.0106" />. Duvidhāpi panesā sotadvārajavanānantaraṃ gahitapubbasaṅketamanodvārajavanaviññāṇena viññāyati. Yāya gahitapubbasaṅketena manodvārajavanaviññāṇena paññāpīyati. Yaṃ sandhāya ‘‘vijjamānapaññatti, avijjamānapaññatti, vijjamānena avijjamānapaññatti, avijjamānena vijjamānapaññatti, vijjamānena vijjamānapaññatti, avijjamānena avijjamānapaññattī’’ti chakkanayo vutto. Tattha paramatthato vijjamānānaṃ rūpādīnaṃ paññāpanā <bold>vijjamānapaññatti</bold>. Tathā avijjamānānamitthipurisādīnaṃ paññāpanā <bold>avijjamānapaññatti</bold>. Ṭhapetvā pana vacanatthaṃ kenaci ākārena anupalabbhamānānaṃ pañcamasaccādīnaṃ, titthiyaparikappitānaṃ vā pakatipurisādīnaṃ paññāpanāpi <bold>avijjamānapaññattiyeva</bold><pageBreak edition="M" number="0.0114" />. ‘‘Tevijjo, chaḷabhiñño’’ti evamādinayappavattā <bold>vijjamānena avijjamānapaññatti</bold>. ‘‘Itthisaddo, purisasaddo’’ti evamādikā <bold>avijjamānena vijjamānapaññatti</bold>. ‘‘Cakkhuviññāṇaṃ, sotaviññāṇa’’nti evamādikā <bold>vijjamānena vijjamānapaññatti</bold>. ‘‘Khattiyakumāro, brāhmaṇakumāro, bhikkhukumāro’’ti evamādikā <bold>avijjamānena avijjamānapaññattī</bold>ti evaṃ vuttā cha paññattiyopi ettheva saṅgahaṃ gacchanti. Ayaṃ upādāpaññatti nāma.</paragraph>
<paragraph line="7"><bold>Upanidhāpaññatti</bold>pi etissā eva pabhedā, sā pana ‘‘dīghaṃ upanidhāya rasso, rassaṃ upanidhāya dīgho’’tiādinayappavattā ‘‘kapaṇaṃ mānusakaṃ rajjaṃ dibbasukhaṃ upanidhāyā’’ti evamādikā ca, tasmā paññapetabbato ca paññāpanato ca paññattīti veditabbā. Samaññā samattā.</paragraph>
<hangnum line="8" number="778"></hangnum>
<gatha1 line="9">Paramatthato ca paññatti, tatiyā koṭi na vijjati;</gatha1>
<gathalast line="10">Dvīsu ṭhānesu kusalo, paravādesu na kampati.</gathalast>
<centered line="11">Iti abhidhammāvatāre paññattiniddeso nāma</centered>
<centered line="12">Dvādasamo paricchedo.</centered>
</body>
</document>