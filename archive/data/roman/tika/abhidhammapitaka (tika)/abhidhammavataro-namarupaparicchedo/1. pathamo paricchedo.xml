<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf1.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/1. pathamo paricchedo.xml</archivePath>
<title>1. Paṭhamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">1. Paṭhamo paricchedo</chapter>
<subhead line="2">Cittaniddeso</subhead>
<hangnum line="3" number="8"></hangnum>
<gatha1 line="4">Cittaṃ <pageBreak edition="M" number="0.0002" />cetasikaṃ rūpaṃ, nibbānanti niruttaro;</gatha1>
<gathalast line="5">Catudhā desayī dhamme, catusaccappakāsano.</gathalast>
<paragraph line="6">Tattha <bold>citta</bold>nti visayavijānanaṃ cittaṃ, tassa pana ko vacanattho? Vuccate – sabbasaṅgāhakavasena pana cintetīti cittaṃ, attasantānaṃ vā cinotītipi cittaṃ.</paragraph>
<hangnum line="7" number="9"></hangnum>
<gatha1 line="8">Vicittakaraṇā <pageBreak edition="P" number="0.0002" />cittaṃ, attano cittatāya vā;</gatha1>
<gatha2 line="9">Paññattiyampi viññāṇe, vicitte cittakammake;</gatha2>
<gathalast line="10">Cittasammuti daṭṭhabbā, viññāṇe idha viññunā.</gathalast>
<paragraph line="11">Taṃ pana sārammaṇato ekavidhaṃ, savipākāvipākato duvidhaṃ. Tattha savipākaṃ nāma kusalākusalaṃ, avipākaṃ abyākataṃ. Kusalākusalābyākatajātibhedato tividhaṃ.</paragraph>
<paragraph line="12">Tattha <pageBreak edition="V" number="0.0003" /><bold>kusala</bold>nti panetassa ko vacanattho?</paragraph>
<hangnum line="13" number="10"></hangnum>
<gatha1 line="14">Kucchitānaṃ salanato, kusānaṃ lavanena vā;</gatha1>
<gathalast line="15">Kusena lātabbattā vā, kusalanti pavuccati.</gathalast>
<hangnum line="16" number="11"></hangnum>
<gatha1 line="17">Cheke kusalasaddoyaṃ, ārogye anavajjake;</gatha1>
<gathalast line="18">Diṭṭho iṭṭhavipākepi, anavajjādike idha.</gathalast>
<paragraph line="19">Tasmā anavajjaiṭṭhavipākalakkhaṇaṃ kusalaṃ, akusalaviddhaṃsanarasaṃ, vodānapaccupaṭṭhānaṃ. Vajjapaṭipakkhattā anavajjalakkhaṇaṃ vā kusalaṃ, vodānabhāvarasaṃ, iṭṭhavipākapaccupaṭṭhānaṃ, yonisomanasikārapadaṭṭhānaṃ. Sāvajjāniṭṭhavipākalakkhaṇamakusalaṃ. Tadubhayaviparītalakkhaṇamabyākataṃ, avipākārahaṃ vā.</paragraph>
<paragraph line="20">Tattha <pageBreak edition="M" number="0.0003" />kusalacittaṃ ekavīsatividhaṃ hoti, tadidaṃ bhūmito catubbidhaṃ hoti – kāmāvacaraṃ, rūpāvacaraṃ, arūpāvacaraṃ, lokuttarañceti.</paragraph>
<paragraph line="21">Tattha <bold>kāmāvacarakusalacittaṃ</bold>bhūmito ekavidhaṃ, savatthukāvatthukabhedato duvidhaṃ, hīnamajjhimapaṇītabhedato tividhaṃ, somanassupekkhāñāṇappayogabhedato aṭṭhavidhaṃ hoti. Seyyathidaṃ – somanassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ ñāṇavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti idaṃ aṭṭhavidhampi kāmāvacarakusalacittaṃ nāma.</paragraph>
<hangnum line="22" number="12"></hangnum>
<gatha1 line="23">Uddānato duve kāmā, klesavatthuvasā pana;</gatha1>
<gathalast line="24">Kileso chandarāgova, vatthu tebhūmavaṭṭakaṃ.</gathalast>
<hangnum line="25" number="13"></hangnum>
<gatha1 line="26">Kilesakāmo <pageBreak edition="P" number="0.0003" />kāmeti, vatthu kāmīyatīti ca;</gatha1>
<gathalast line="27">Sijjhati duvidhopesa, kāmo vo kārakadvaye.</gathalast>
<hangnum line="28" number="14"></hangnum>
<gatha1 line="29">Yasmiṃ <pageBreak edition="V" number="0.0004" />pana padese so, kāmoyaṃ duvidhopi ca;</gatha1>
<gathalast line="30">Sampattīnaṃ vasenāva-caratīti ca so pana.</gathalast>
<hangnum line="31" number="15"></hangnum>
<gatha1 line="32">Padeso catupāyānaṃ, channaṃ devānameva ca;</gatha1>
<gathalast line="33">Manussānaṃ vaseneva, ekādasavidho pana.</gathalast>
<hangnum line="34" number="16"></hangnum>
<gatha1 line="35">Kāmovacaratītettha, kāmāvacarasaññito;</gatha1>
<gathalast line="36">Assābhilakkhitattā hi, sasatthāvacaro viya.</gathalast>
<hangnum line="37" number="17"></hangnum>
<gatha1 line="38">Svāyaṃ rūpabhavo rūpaṃ, evaṃ kāmoti saññito;</gatha1>
<gathalast line="39">Uttarassa padasseva, lopaṃ katvā udīrito.</gathalast>
<hangnum line="40" number="18"></hangnum>
<gatha1 line="41">Tasmiṃ <pageBreak edition="M" number="0.0004" />kāme idaṃ cittaṃ, sadāvacaratīti ca;</gatha1>
<gathalast line="42">Kāmāvacaramiccevaṃ, kathitaṃ kāmaghātinā.</gathalast>
<hangnum line="43" number="19"></hangnum>
<gatha1 line="44">Paṭisandhiṃ bhave kāme, avacārayatīti vā;</gatha1>
<gathalast line="45">Kāmāvacaramiccevaṃ, pariyāpannanti tatra vā.</gathalast>
<hangnum line="46" number="20"></hangnum>
<gatha1 line="47">Idaṃ aṭṭhavidhaṃ cittaṃ, kāmāvacarasaññitaṃ;</gatha1>
<gathalast line="48">Dasapuññakriyavatthu-vaseneva pavattati.</gathalast>
<hangnum line="49" number="21"></hangnum>
<gatha1 line="50">Dānaṃ sīlaṃ bhāvanā pattidānaṃ,</gatha1>
<gatha2 line="51">Veyyāvaccaṃ desanā cānumodo;</gatha2>
<gatha3 line="52">Diṭṭhijjuttaṃ saṃsuticcāpacāyo,</gatha3>
<gathalast line="53">Ñeyyo evaṃ puññavatthuppabhedo.</gathalast>
<hangnum line="54" number="22"></hangnum>
<gatha1 line="55">Gacchanti saṅgahaṃ dāne, pattidānānumodanā;</gatha1>
<gathalast line="56">Tathā sīlamaye puññe, veyyāvaccāpacāyanā.</gathalast>
<hangnum line="57" number="23"></hangnum>
<gatha1 line="58">Desanā savanaṃ diṭṭhi-ujukā bhāvanāmaye;</gatha1>
<gathalast line="59">Puna tīṇeva sambhonti, dasa puññakriyāpi ca.</gathalast>
<hangnum line="60" number="24"></hangnum>
<gatha1 line="61">Sabbānussatipuññañca, pasaṃsā saraṇattayaṃ;</gatha1>
<gathalast line="62">Yanti diṭṭhijukammasmiṃ, saṅgahaṃ natthi saṃsayo.</gathalast>
<hangnum line="63" number="25"></hangnum>
<gatha1 line="64">Purimā <pageBreak edition="V" number="0.0005" />muñcanā ceva, parā tissopi cetanā;</gatha1>
<gathalast line="65">Hoti dānamayaṃ puññaṃ, evaṃ sesesu dīpaye.</gathalast>
<paragraph line="66">Idāni assa panaṭṭhavidhassāpi kāmāvacarakusalacittassa ayamuppattikkamo veditabbo. Yadā hi yo deyyadhammappaṭiggāhakādisampattiṃ, aññaṃ vā somanassahetuṃ āgamma haṭṭhapahaṭṭho ‘‘atthi dinna’’nti ādinayappavattaṃ sammādiṭṭhiṃ purakkhatvā parehi anussāhito dānādīni puññāni karoti, tadāssa somanassasahagataṃ ñāṇasampayuttaṃ <pageBreak edition="P" number="0.0004" />asaṅkhārikaṃ <pageBreak edition="M" number="0.0005" />paṭhamaṃ mahākusalacittaṃ uppajjati. Yadā pana vuttanayeneva haṭṭhapahaṭṭho sammādiṭṭhiṃ purakkhatvā parehi ussāhito karoti, tadāssa tameva cittaṃ sasaṅkhārikaṃ hoti. Imasmiṃ panatthe <bold>saṅkhāro</bold>ti attano vā parassa vā pavattassa pubbappayogassādhivacanaṃ. Yadā pana ñātijanassa paṭipattidassanena jātaparicayā bālakā bhikkhū disvā somanassajātā sahasā yaṃ kiñci hatthagataṃ dadanti vā vandanti vā, tadā tesaṃ tatiyacittamuppajjati. Yadā pana te ‘‘detha vandatha, ayye’’ti vadanti, evaṃ ñātijanena ussāhitā hutvā hatthagataṃ dadanti vā vandanti vā, tadā tesaṃ catutthacittamuppajjati. Yadā pana deyyadhammappaṭiggāhakādīnaṃ asampattiṃ vā aññesaṃ vā somanassahetūnaṃ abhāvaṃ āgamma catūsupi vikappesu somanassarahitā honti, tadā sesāni cattāri upekkhāsahagatāni uppajjanti. Evaṃ somanassupekkhāñāṇappayogabhedato aṭṭhavidhaṃ kāmāvacarakusalacittaṃ veditabbaṃ.</paragraph>
<hangnum line="67" number="26"></hangnum>
<gatha1 line="68">Dasapuññakriyādīnaṃ, vasena ca bahūnipi;</gatha1>
<gathalast line="69">Etāni pana cittāni, bhavantīti pakāsaye.</gathalast>
<hangnum line="70" number="27"></hangnum>
<gatha1 line="71">Sattarasa sahassāni, dve satāni asīti ca;</gatha1>
<gathalast line="72">Kāmāvacarapuññāni, bhavantīti viniddise.</gathalast>
<paragraph line="73">Taṃ pana yathānurūpaṃ kāmāvacarasugatiyaṃ bhavabhogasampattiṃ abhinipphādeti.</paragraph>
<paragraph line="74">Itaresu pana <bold>rūpāvacarakusalacittaṃ</bold>savatthukato ekavidhaṃ, dvīsu bhavesu uppajjanato duvidhaṃ, hīnamajjhimapaṇītabhedato tividhaṃ, paṭipadādibhedato catubbidhaṃ, jhānaṅgayogabhedato pañcavidhaṃ. Seyyathidaṃ – kāmacchandabyāpādathinamiddhauddhaccakukkuccavicikicchāvippahīnaṃ vitakkavicārapītisukhacittekaggatāsampayuttaṃ <pageBreak edition="V" number="0.0006" />paṭhamaṃ, vitakkavippahīnaṃ vicārapītisukhacittekaggatāsampayuttaṃ <pageBreak edition="M" number="0.0006" />dutiyaṃ, vitakkavicāravippahīnaṃ pītisukhacittekaggatāsampayuttaṃ tatiyaṃ, vitakkavicārapītivippahīnaṃ sukhacittekaggatāsampayuttaṃ catutthaṃ, vitakkavicārapītisukhavippahīnaṃ upekkhācittekaggatāsampayuttaṃ pañcamanti idaṃ pañcavidhaṃ <pageBreak edition="P" number="0.0005" />rūpāvacarakusalacittaṃ nāma.</paragraph>
<paragraph line="75">Taṃ pana yathāsambhavaṃ pathavīkasiṇādīsu ārammaṇesu pavattivasena anekavidhaṃ hoti. Sabbaṃ panetaṃ rūpāvacarabhāvanāpuññavasappavattaṃ yathānurūpaṃ rūpāvacarūpapattinipphādakaṃ hoti. Evaṃ tāva rūpāvacarakusalaṃ veditabbaṃ.</paragraph>
<paragraph line="76">Sesesu pana dvīsu <bold>arūpāvacarakusalacittaṃ</bold>tāva upekkhāvedanāyogabhedato ekavidhaṃ, savatthukāvatthukabhedato duvidhaṃ, hīnamajjhimapaṇītabhedato tividhaṃ, ārammaṇabhedato catubbidhaṃ. Kasiṇugghāṭimākāsaṃ, tattha pavattaviññāṇaṃ, tassa apagamo, ākiñcaññāyatananti idamassa catubbidhamārammaṇaṃ. Yathāpaṭipāṭiyā etassārammaṇassa bhedato catubbidhaṃ hoti. Seyyathidaṃ – sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ākāsānañcāyatanasaññāsahagataṃ, viññāṇañcāyatanasaññāsahagataṃ, ākiñcaññāyatanasaññāsahagataṃ, nevasaññānāsaññāyatanasaññāsahagatanti idaṃ catubbidhaṃ arūpāvacarakusalacittaṃ nāma. Sabbaṃ panetaṃ arūpāvacarabhāvanāpuññavasappavattaṃ yathānurūpaṃ arūpūpapattinipphādakaṃ hoti. Evaṃ arūpāvacarakusalacittaṃ veditabbaṃ.</paragraph>
<paragraph line="77">Itaraṃ pana <bold>lokuttarakusalacittaṃ</bold>nibbānārammaṇato ekavidhaṃ, niyatāniyatavatthukabhedato duvidhaṃ, tīhi vimokkhamukhehi pattabbato tividhaṃ, catumaggayogabhedato catubbidhaṃ <pageBreak edition="M" number="0.0007" />. Seyyathidaṃ – sakkāyadiṭṭhivicikicchāsīlabbataparāmāsasaññojanappahānakaraṃ sotāpattimaggacittaṃ, rāgadosamohānaṃ tanuttakaraṃ sakadāgāmimaggacittaṃ, kāmarāgabyāpādānaṃ niravasesappahānakaraṃ anāgāmimaggacittaṃ, rūparāgaarūparāgamānauddhaccaavijjāpahānakaraṃ arahattamaggacittanti idaṃ catubbidhaṃ lokuttarakusalacittaṃ nāma. Ekekaṃ panettha jhānaṅgayogabhedato pañcavidhaṃ hoti, tasmā vīsatividhaṃ hoti. Sabbaṃ panetaṃ lokuttarabhāvanāpuññavasappavattaṃ maggānurūpaphalappavattiyā cattāro ariyapuggale abhinipphādeti. Evaṃ lokuttarakusalaṃ veditabbaṃ.</paragraph>
<hangnum line="78" number="28"></hangnum>
<gatha1 line="79">Kāme <pageBreak edition="P" number="0.0006" /><pageBreak edition="V" number="0.0007" />aṭṭheva rūpe ca, pañca cattārirūpisu;</gatha1>
<gathalast line="80">Cattārānuttarānevaṃ, kusalānekavīsati.</gathalast>
<hangnum line="81" number="29"></hangnum>
<gatha1 line="82">Kusalākusalāpagatena satā,</gatha1>
<gatha2 line="83">Kusale kusalena ca yaṃ kusalaṃ;</gatha2>
<gatha3 line="84">Catubhūmigataṃ muninā vasinā,</gatha3>
<gathalast line="85">Lapitaṃ lapitaṃ sakalampi mayā.</gathalast>
<paragraph line="86"><bold>Akusalaṃ</bold>pana bhūmito ekavidhaṃ kāmāvacarameva, niyatāniyatavatthuvasena ca ekahetukaduhetukavasena ca paṭisandhijanakājanakavasena ca duvidhaṃ, tīhi vedanāhi yogato ca lobhamūlaṃ dosamūlaṃ mohamūlanti mūlato ca tividhaṃ hoti. Tattha <bold>lobhamūlaṃ</bold>pana somanassupekkhādiṭṭhippayogabhedato aṭṭhavidhaṃ hoti. Seyyathidaṃ – somanassasahagataṃ diṭṭhigatasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ diṭṭhigatavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ diṭṭhigatasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ diṭṭhigatavippayuttaṃ asaṅkhārikamekaṃ, sasaṅkhārikamekanti.</paragraph>
<paragraph line="87">Yadā <pageBreak edition="M" number="0.0008" />hi ‘‘natthi kāmesu ādīnavo’’tiādinā nayena micchādiṭṭhiṃ purakkhatvā kevalaṃ haṭṭhatuṭṭho kāme vā paribhuñjati, diṭṭhamaṅgalādīni vā sārato pacceti sabhāvatikkheneva anussāhitena cittena, tadāssa paṭhamaṃ akusalacittaṃ uppajjati. Yadā pana mandena samussāhitena, tadā dutiyaṃ. Yadā micchādiṭṭhiṃ apurakkhatvā kevalaṃ haṭṭhatuṭṭho methunaṃ dhammaṃ vā paribhuñjati, parasampattiṃ vā abhijjhāyati, parassa bhaṇḍaṃ vā harati sabhāvatikkheneva anussāhitena cittena, tadā tatiyaṃ. Yadā mandena samussāhitena, tadā catutthaṃ uppajjati. Yadā pana kāmānaṃ vā asampattiṃ āgamma aññesaṃ vā somanassahetūnaṃ abhāvena catūsupi vikappesu somanassarahitā honti, tadā sesāni cattāri upekkhāsahagatāni uppajjantīti. Evaṃ somanassupekkhādiṭṭhippayogabhedato aṭṭhavidhaṃ lobhamūlaṃ veditabbaṃ.</paragraph>
<paragraph line="88"><bold>Dosamūlaṃ</bold>pana ekantasavatthukato ekavidhaṃ, asaṅkhārasasaṅkhārabhedato duvidhaṃ domanassasahagataṃ paṭighasampayuttaṃ asaṅkhāraṃ, sasaṅkhāranti. Assa pana pāṇātipātādīsu tikkhamandappavattikāle uppatti veditabbā.</paragraph>
<paragraph line="89"><bold>Mohamūlampi</bold><pageBreak edition="P" number="0.0007" /><pageBreak edition="V" number="0.0008" />vicikicchuddhaccayogato duvidhaṃ hoti upekkhāsahagataṃ vicikicchāsampayuttaṃ, upekkhāsahagataṃ uddhaccasampayuttanti. Tassa asanniṭṭhānavikkhepakālesu pavatti veditabbāti.</paragraph>
<paragraph line="90">Evaṃ tāva dvādasavidhaṃ akusalacittaṃ veditabbaṃ, sabbaṃ panetaṃ yathānurūpaṃ apāyesu upapattiyā, sugatiyampi dukkhavisesassa abhinipphādakaṃ hoti.</paragraph>
<hangnum line="91" number="30"></hangnum>
<gatha1 line="92">Lobhamūlavasenaṭṭha, dosamūlavasā duve;</gatha1>
<gathalast line="93">Mohamūlavasena dve, evaṃ dvādasadhā siyuṃ.</gathalast>
<hangnum line="94" number="31"></hangnum>
<gatha1 line="95">Pāpāpāpesvapāpena <pageBreak edition="M" number="0.0009" />, yaṃ vuttaṃ pāpamānasaṃ;</gatha1>
<gathalast line="96">Pāpāpāpappahīnena, taṃ mayā samudāhaṭaṃ.</gathalast>
<paragraph line="97">Itaraṃ pana abyākatamavipākārahato ekavidhaṃ hoti, jātibhedato duvidhaṃ vipākacittaṃ kiriyacittanti. Tattha <bold>vipākacittaṃ</bold>bhūmibhedato catubbidhaṃ kāmāvacaraṃ rūpāvacaraṃ arūpāvacaraṃ lokuttaranti. Tattha kāmāvacaraṃ duvidhaṃ kusalavipākaṃ akusalavipākanti. Kusalavipākaṃ duvidhaṃ sahetukamahetukañceti.</paragraph>
<paragraph line="98">Tattha <bold>sahetukavipākacittaṃ</bold>sakakusalaṃ viya somanassupekkhāñāṇappayogabhedato aṭṭhavidhaṃ. Seyyathidaṃ – somanassasahagataṃ ñāṇasampayuttaṃ asaṅkhāraṃ, sasaṅkhāraṃ, somanassasahagataṃ ñāṇavippayuttaṃ asaṅkhāraṃ, sasaṅkhāraṃ, upekkhāsahagataṃ ñāṇasampayuttaṃ asaṅkhāraṃ, sasaṅkhāraṃ, upekkhāsahagataṃ ñāṇavippayuttaṃ asaṅkhāraṃ, sasaṅkhāranti idaṃ aṭṭhavidhaṃ sahetukavipākaṃ nāma.</paragraph>
<paragraph line="99">Yathā panassa kusalaṃ dānādivasena chasu ārammaṇesu pavattati, na idaṃ tathā. Idaṃ hi paṭisandhibhavaṅgacutitadārammaṇavasena parittadhammapariyāpannesuyeva chasu ārammaṇesu pavattati. Sampayuttadhammānañca visese asatipi ādāsatalādīsu mukhanimittaṃ viya nirussāhaṃ vipākaṃ, mukhaṃ viya saussāhaṃ kusalanti veditabbaṃ. Imesaṃ pana vipaccanaṭṭhānaṃ veditabbaṃ. Imāni hi paṭisandhibhavaṅgacutitadārammaṇāni hutvā vipaccanti.</paragraph>
<hangnum line="100" number="32"></hangnum>
<gatha1 line="101">Kāmāvacaradevānaṃ <pageBreak edition="V" number="0.0009" />, manussānaṃ ime pana;</gatha1>
<gathalast line="102">Duhetukatihetūnaṃ, bhavanti paṭisandhiyo.</gathalast>
<hangnum line="103" number="33"></hangnum>
<gatha1 line="104">Tato pavattiyaṃ hutvā, bhavaṅgaṃ yāvatāyukaṃ;</gatha1>
<gathalast line="105">Balavārammaṇe hutvā, tadārammaṇameva ca.</gathalast>
<hangnum line="106" number="34"></hangnum>
<gatha1 line="107">Tato <pageBreak edition="P" number="0.0008" /><pageBreak edition="M" number="0.0010" />maraṇakālasmiṃ, cuti hutvā pavattare;</gatha1>
<gathalast line="108">Evaṃ catūsu ṭhānesu, vipaccantīti niddise.</gathalast>
<hangnum line="109" number="35"></hangnum>
<gatha1 line="110">Sabhūmikusaleheva, mahāpākā samā vinā;</gatha1>
<gathalast line="111">Kammadvārañca kammañca, puññānaṃ kriyavatthukaṃ.</gathalast>
<hangnum line="112" number="36"></hangnum>
<gatha1 line="113">Aviññattijanattā hi, avipākasabhāvato;</gatha1>
<gathalast line="114">Appavattanato ceva, pākā puññehi no samā.</gathalast>
<hangnum line="115" number="37"></hangnum>
<gatha1 line="116">Parittārammaṇattā hi, tesamekantato pana;</gatha1>
<gathalast line="117">Karuṇāmuditā tesu, na jāyanti kadācipi.</gathalast>
<hangnum line="118" number="38"></hangnum>
<gatha1 line="119">Tathā viratiyo tisso, na panetesu jāyare;</gatha1>
<gathalast line="120">Pañca sikkhāpadā vuttā, kusalāti hi satthunā.</gathalast>
<hangnum line="121" number="39"></hangnum>
<gatha1 line="122">Tathādhipatinopettha, na santīti viniddise;</gatha1>
<gathalast line="123">Chandādīni dhuraṃ katvā, anuppajjanato pana.</gathalast>
<hangnum line="124" number="40"></hangnum>
<gatha1 line="125">Asaṅkhārasasaṅkhāra-vidhānaṃ pana puññato;</gatha1>
<gathalast line="126">Ñeyyaṃ paccayato ceva, vipākesu ca viññunā.</gathalast>
<hangnum line="127" number="41"></hangnum>
<gatha1 line="128">Hīnādīnaṃ vipākattā, puññānaṃ puññavādinā;</gatha1>
<gathalast line="129">Hīnādayo bhavantīti, vipākā paridīpitā.</gathalast>
<hangnum line="130" number="42"></hangnum>
<gatha1 line="131">Idaṃ aṭṭhavidhaṃ cittaṃ, ekantena savatthukaṃ;</gatha1>
<gathalast line="132">Jāyate kāmalokasmiṃ, na panaññattha jāyate.</gathalast>
<unindented line="133">Evaṃ tāva sahetukavipākacittaṃ veditabbaṃ.</unindented>
<paragraph line="134"><bold>Ahetukavipākacittaṃ</bold><pageBreak edition="V" number="0.0010" />pana alobhādihetuvirahitaṃ upekkhāsahagataṃ cakkhuviññāṇaṃ, upekkhāsahagataṃ sotaviññāṇaṃ, upekkhāsahagataṃ ghānaviññāṇaṃ, upekkhāsahagataṃ jivhāviññāṇaṃ, sukhasahagataṃ kāyaviññāṇaṃ, upekkhāsahagataṃ ahetukamanodhātusampaṭicchanaṃ, somanassasahagataṃ ahetukamanoviññāṇadhātusantīraṇaṃ <pageBreak edition="M" number="0.0011" />, upekkhāsahagataṃ ahetukamanoviññāṇadhātusantīraṇanti idaṃ pana aṭṭhavidhaṃ ahetukavipākacittaṃ nāma.</paragraph>
<paragraph line="135">Idaṃ pana aṭṭhavidhaṃ niyatavatthukato ekavidhaṃ, niyatāniyatārammaṇato duvidhaṃ. Tattha viññāṇapañcakaṃ niyatārammaṇaṃ, sesattayaṃ aniyatārammaṇaṃ. Sukhasomanassupekkhāvedanāyogato tividhaṃ. Tattha sukhasahagataṃ kāyaviññāṇaṃ, dviṭṭhānikaṃ santīraṇaṃ somanassupekkhāyuttaṃ, sesamupekkhāyuttanti.</paragraph>
<paragraph line="136">Diṭṭhārammaṇasutārammaṇamutārammaṇadiṭṭhasutamutārammaṇadiṭṭha-sutamutaviññātārammaṇavasena pañcavidhaṃ. Tattha diṭṭhārammaṇaṃ cakkhuviññāṇaṃ, sutārammaṇaṃ <pageBreak edition="P" number="0.0009" />sotaviññāṇaṃ, mutārammaṇaṃ ghānajivhākāyaviññāṇattayaṃ, diṭṭhasutamutārammaṇaṃ manodhātusampaṭicchanaṃ, diṭṭhasutamutaviññātārammaṇaṃ sesamanoviññāṇadhātudvayanti.</paragraph>
<paragraph line="137">Vatthuto chabbidhaṃ. Kathaṃ? Cakkhuviññāṇassa cakkhumeva vatthu, tathā sotaghānajivhākāyaviññāṇānaṃ sotaghānajivhākāyavatthu, avasesattayassa hadayavatthumevāti.</paragraph>
<paragraph line="138">Ārammaṇato sattavidhaṃ hoti. Kathaṃ? Rūpārammaṇameva cakkhuviññāṇaṃ, tathā saddagandharasaphoṭṭhabbārammaṇāni paṭipāṭiyā sotaghānajivhākāyaviññāṇāni, rūpādipañcārammaṇā manodhātu, sesamanoviññāṇadhātudvayaṃ chaḷārammaṇanti.</paragraph>
<paragraph line="139">Taṃ sabbaṃ pana ahetukavipākacittaṃ kiccato aṭṭhavidhaṃ hoti. Kathaṃ? Dassanakiccaṃ cakkhuviññāṇaṃ, savanaghāyanasāyanaphusanasampaṭicchanasantīraṇatadārammaṇakiccāni avasesāni.</paragraph>
<paragraph line="140">Tattha <pageBreak edition="M" number="0.0012" />cakkhuto pavattaṃ viññāṇaṃ, cakkhumhi sannissitaṃ viññāṇanti vā cakkhuviññāṇaṃ, tathā sotaviññāṇādīni. Tattha cakkhusannissitarūpavijānanalakkhaṇaṃ cakkhuviññāṇaṃ <pageBreak edition="V" number="0.0011" />, rūpamattārammaṇarasaṃ, rūpābhimukhabhāvapaccupaṭṭhānaṃ, rūpārammaṇāya kiriyāmanodhātuyā apagamapadaṭṭhānaṃ. Tathā sotaghānajivhākāyaviññāṇāni sotādisannissitasaddādivijānanalakkhaṇāni, saddādimattārammaṇarasāni, saddādīsu abhimukhabhāvapaccupaṭṭhānāni, saddādiārammaṇānaṃ kiriyāmanodhātūnaṃ apagamapadaṭṭhānāni. Manodhātusampaṭicchanaṃ pana cakkhuviññāṇādīnaṃ anantarā rūpādivijānanalakkhaṇaṃ, rūpādisampaṭicchanarasaṃ, tathābhāvapaccupaṭṭhānaṃ, cakkhuviññāṇādīnaṃ apagamapadaṭṭhānaṃ.</paragraph>
<paragraph line="141">Sesā pana dve ahetukamanoviññāṇadhātuyo chaḷārammaṇavijānanalakkhaṇā, santīraṇādirasā, tathābhāvapaccupaṭṭhānā, hadayavatthupadaṭṭhānāti veditabbā. Tattha paṭhamā ekantamiṭṭhārammaṇe pavattisabbhāvato somanassayuttāva hutvā pañcadvāre santīraṇakiccaṃ sādhayamānā pañcasu dvāresu ṭhatvā vipaccati, chasu pana dvāresu balavārammaṇe tadārammaṇaṃ hutvā vipaccati. Dutiyā <pageBreak edition="P" number="0.0010" />pana iṭṭhamajjhattārammaṇe pavattisabbhāvato upekkhāsahagatā hutvā santīraṇatadārammaṇapaṭisandhibhavaṅgacutivasena pavattanato pañcasu ṭhānesu vipaccati. Kathaṃ? Manussaloke tāva jaccandhajaccabadhirajaccajaḷajaccummattakapaṇḍakaubhatobyañjananapuṃsakādīnaṃ paṭisandhiggahaṇakāle paṭisandhi hutvā vipaccati. Paṭisandhiyā vītivattāya pavattiyaṃ yāvatāyukaṃ bhavaṅgaṃ hutvā vipaccati. Iṭṭhamajjhatte pañcārammaṇavīthiyā santīraṇaṃ hutvā, balavārammaṇe chadvāre tadārammaṇaṃ hutvā, maraṇakāle cuti hutvāti imesu pana pañcasu ṭhānesu vipaccatīti. Evaṃ tāva ahetukavipākacittāni veditabbāni.</paragraph>
<hangnum line="142" number="43"></hangnum>
<gatha1 line="143">Kāmāvacarapuññassa <pageBreak edition="M" number="0.0013" />, vipākā honti soḷasa;</gatha1>
<gathalast line="144">Taṃ tihetukapuññassa, vasena paridīpaye.</gathalast>
<paragraph line="145">Idāni <bold>rūpāvacaravipākacittāni</bold>vuccanti. Tāni niyatavatthukato ekavidhāni, jhānaṅgayogabhedato pañcavidhāni. Kathaṃ? Vitakkavicārapītisukhacittekaggatāsampayuttaṃ paṭhamaṃ, vicārapītisukhacittekaggatāsampayuttaṃ dutiyaṃ, pītisukhacittekaggatāsampayuttaṃ tatiyaṃ, sukhacittekaggatāsampayuttaṃ catutthaṃ, upekkhācittekaggatāsampayuttaṃ pañcamanti imāni pañcapi rūpāvacaravipākacittāni upapattiyaṃ paṭisandhibhavaṅgacutivasena pavattanti.</paragraph>
<paragraph line="146">Idāni <pageBreak edition="V" number="0.0012" /><bold>arūpāvacaravipākacittāni</bold>vuccanti. Tāni sakakusalāni viya ārammaṇabhedato catubbidhāni honti. Kathaṃ? Ākāsānañcāyatanasaññāsahagataṃ, viññāṇañcāyatanasaññāsahagataṃ, ākiñcaññāyatanasaññāsahagataṃ, nevasaññānāsaññāyatanasaññāsahagatanti imāni cattāri arūpāvacaravipākacittāni.</paragraph>
<hangnum line="147" number="44"></hangnum>
<gatha1 line="148">Kusalānugataṃ katvā, bhājitaṃ kiṃ mahaggataṃ;</gatha1>
<gathalast line="149">Kāmāvacarapuññaṃva, nāsamānaphalaṃ yato.</gathalast>
<hangnum line="150" number="45"></hangnum>
<gatha1 line="151">Attano kusaleheva, samānaṃ sabbathā idaṃ;</gatha1>
<gathalast line="152">Gajādīnaṃ yathā chāyā, gajādisadisā tathā.</gathalast>
<hangnum line="153" number="46"></hangnum>
<gatha1 line="154">Kāmāvacarapuññaṃva, nāparāpariyavedanaṃ;</gatha1>
<gathalast line="155">Jhānā aparihīnassa, sattassa bhavagāmino.</gathalast>
<hangnum line="156" number="47"></hangnum>
<gatha1 line="157">Kusalānantaraṃyeva <pageBreak edition="P" number="0.0011" />, phalaṃ uppajjatīti ca;</gatha1>
<gathalast line="158">Ñāpanatthaṃ panetassa, kusalānugataṃ kataṃ.</gathalast>
<hangnum line="159" number="48"></hangnum>
<gatha1 line="160">Paṭippadākkamo ceva, hīnādīnañca bhedato;</gatha1>
<gathalast line="161">Jhānāgamanato cettha, veditabbo vibhāvinā.</gathalast>
<hangnum line="162" number="49"></hangnum>
<gatha1 line="163">Abhāvodhipatīnañca <pageBreak edition="M" number="0.0014" />, ayameva visesako;</gatha1>
<gathalast line="164">Sesaṃ sabbaṃ ca sesena, kusalena samaṃ mataṃ. –</gathalast>
<unindented line="165">Evaṃ rūpāvacarārūpāvacaravipākā veditabbā.</unindented>
<paragraph line="166">Idāni <bold>lokuttaravipākacittāni</bold>honti. Tāni catumaggayuttacittaphalattā catubbidhāni honti. Kathaṃ? Sotāpattimaggaphalacittaṃ, sakadāgāmimaggaphalacittaṃ, anāgāmimaggaphalacittaṃ, arahattamaggaphalacittanti. Evaṃ panettha ekekaṃ jhānaṅgayogabhedato pañcavidhaṃ, puna maggavīthiphalasamāpattivasena pavattito duvidhaṃ. Evaṃ lokuttarakusalavipākacittāni veditabbāni.</paragraph>
<hangnum line="167" number="50"></hangnum>
<gatha1 line="168">Suññataṃ <pageBreak edition="V" number="0.0013" />animittanti, tathāpaṇihitantipi;</gatha1>
<gathalast line="169">Etāni tīṇi nāmāni, maggassānantare phale.</gathalast>
<hangnum line="170" number="51"></hangnum>
<gatha1 line="171">Labbhanti parabhāgasmiṃ, vaḷañjanaphalesu na;</gatha1>
<gathalast line="172">Vipassanāvaseneva, tāni nāmāni labbhare.</gathalast>
<hangnum line="173" number="52"></hangnum>
<gatha1 line="174">Honti sādhipatīneva, lokuttaraphalāni tu;</gatha1>
<gathalast line="175">Vipākedhipatī natthi, ṭhapetvā tu anāsave.</gathalast>
<hangnum line="176" number="53"></hangnum>
<gatha1 line="177">Attano maggabhāvena, maggo ‘‘maggo’’ti vuccati;</gatha1>
<gathalast line="178">Phalaṃ maggamupādāya, maggo nāmāti vuccati. –</gathalast>
<unindented line="179">Evaṃ lokuttaravipākā veditabbā.</unindented>
<paragraph line="180">Idāni <bold>sattākusalavipākāni</bold>vuccanti. Akusalavipākaṃ upekkhāsahagataṃ cakkhuviññāṇaṃ, upekkhāsahagataṃ sotaviññāṇaṃ, upekkhāsahagataṃ ghānaviññāṇaṃ, upekkhāsahagataṃ jivhāviññāṇaṃ, dukkhasahagataṃ kāyaviññāṇaṃ, upekkhāsahagataṃ ahetukamanodhātusampaṭicchanaṃ, upekkhāsahagataṃ ahetukamanoviññāṇadhātusantīraṇanti imāni satta akusalavipākacittāni.</paragraph>
<paragraph line="181">Ettha <pageBreak edition="M" number="0.0015" />pana upekkhāsahagatāhetukamanoviññāṇadhātu ekādasavidhenāpi akusalacittena kamme āyūhite kammakammanimittagatinimittesu aññataraṃ ārammaṇaṃ katvā catūsu apāyesu paṭisandhi hutvā vipaccati, paṭisandhiyā vītivattāya <pageBreak edition="P" number="0.0012" />dutiyacittavāraṃ tato paṭṭhāya yāvatāyukaṃ bhavaṅgaṃ hutvā, aniṭṭhamajjhattārammaṇāya pañcaviññāṇavīthiyā santīraṇaṃ hutvā, balavārammaṇe chasu dvāresu tadārammaṇaṃ hutvā, maraṇakāle cuti hutvā vipaccati. Evaṃ pañcasu ṭhānesu vipaccati. Kevalaṃ hi tāni kusalavipākāhetukacittāni kusalakammapaccayāni, imāni akusalakammapaccayāni. Ayamimesaṃ, tesañca viseso.</paragraph>
<hangnum line="182" number="54"></hangnum>
<gatha1 line="183">Aniṭṭhāniṭṭhamajjhattagocare vattare ime;</gatha1>
<gathalast line="184">Sukhādittayayuttā te, dukkhupekkhāyutā ime.</gathalast>
<paragraph line="185">Evaṃ <pageBreak edition="V" number="0.0014" />kāmāvacarakusalavipākasahetukamaṭṭhavidhaṃ, ahetukamaṭṭhavidhaṃ, jhānaṅgayogabhedato rūpāvacaravipākaṃ pañcavidhaṃ, ārammaṇabhedato arūpāvacaravipākaṃ catubbidhaṃ, maggasampayuttacittaphalabhedato lokuttaravipākaṃ catubbidhaṃ, cakkhuviññāṇādibhedato akusalavipākaṃ sattavidhanti chattiṃsavidhaṃ vipākacittaṃ veditabbaṃ.</paragraph>
<hangnum line="186" number="55"></hangnum>
<gatha1 line="187">Evaṃ chattiṃsadhā pākaṃ, pākasāsanapūjito;</gatha1>
<gathalast line="188">Savipākāvipākesu, kusalo sugatobravi.</gathalast>
<paragraph line="189"><bold>Kiriyābyākatacittaṃ</bold>pana avipākato ekavidhaṃ, parittamahaggatato duvidhaṃ, kāmāvacararūpāvacaraarūpāvacarabhūmibhedato tividhaṃ. Tattha kāmāvacaraṃ duvidhaṃ sahetukamahetukanti. Tattha <bold>sahetukaṃ</bold>ekavidhaṃ arahato eva uppajjanato. Somanassupekkhāñāṇappayogabhedato kāmāvacarakusalaṃ viya aṭṭhavidhaṃ hoti. Seyyathidaṃ – somanassasahagataṃ ñāṇasampayuttaṃ asaṅkhārikaṃ, sasaṅkhārikaṃ, somanassasahagataṃ <pageBreak edition="M" number="0.0016" />ñāṇavippayuttaṃ asaṅkhārikaṃ, sasaṅkhārikaṃ, upekkhāsahagataṃ ñāṇasampayuttaṃ asaṅkhārikaṃ, sasaṅkhārikaṃ, upekkhāsahagataṃ ñāṇavippayuttaṃ asaṅkhārikaṃ, sasaṅkhārikanti imāni aṭṭha sahetukakiriyacittāni. Etāni pana yathānurūpaṃ dānādivasena khīṇāsavānaṃyeva pavattanti. Evaṃ sahetukakiriyacittāni veditabbāni.</paragraph>
<paragraph line="190"><bold>Ahetukakiriyacittaṃ</bold>pana tividhaṃ kiriyāhetukamanodhātuupekkhāsahagatāvajjanacittaṃ, kiriyāhetukamanoviññāṇadhātusomanassasahagataṃ hasituppādacittaṃ, kiriyāhetukamanoviññāṇadhātuupekkhāsahagataṃ voṭṭhabbanacittanti <pageBreak edition="P" number="0.0013" />.</paragraph>
<paragraph line="191">Tattha kiriyāhetukamanodhātu upekkhāsahagatā hadayavatthuṃ nissāya cakkhudvāre iṭṭhaiṭṭhamajjhattaaniṭṭhaaniṭṭhamajjhattesu rūpārammaṇesu yena kenaci pasāde ghaṭṭite taṃ taṃ ārammaṇaṃ gahetvā āvajjanavasena cakkhuviññāṇassa purecārī hutvā bhavaṅgaṃ āvaṭṭayamānā uppajjati. Sotadvārādīsupi eseva nayo. Itarā pana dve ahetukamanoviññāṇadhātuyo sādhāraṇāsādhāraṇāti duvidhā honti. Tattha <bold>asādhāraṇā</bold>pana kiriyāhetukamanoviññāṇadhātu somanassasahagatā khīṇāsavasseva chasu dvāresu chasu anuḷāresu ārammaṇesu hasituppādakiccā niyatavatthukā uppajjati. <bold>Sādhāraṇā</bold>pana ahetukamanoviññāṇadhātu upekkhāsahagatā chaḷārammaṇavijānanalakkhaṇā <pageBreak edition="V" number="0.0017" />, tathābhāvapaccupaṭṭhānā, sā tīsu bhavesu sabbesaṃ sacittakasattānaṃ sādhāraṇā, na kassaci pana sacittakassa na uppajjati nāma. Uppajjamānā panāyaṃ pañcadvāramanodvāresu voṭṭhabbanāvajjanakiccā uppajjati. Cha asādhāraṇañāṇānipi etāya gahitārammaṇameva gaṇhanti. Sabbārammaṇagahaṇasamatthatāya <pageBreak edition="M" number="0.0017" />sabbaññutaññāṇagatikāti veditabbā. Imāni tīṇi ahetukakiriyacittāni.</paragraph>
<paragraph line="192">Idha ṭhatvā hasanacittāni pariggaṇhitabbāni. Terasa hasanacittāni. Kusalato catūhi somanassasahagatehi, akusalato catūhīti imehi aṭṭhahi cittehi puthujjanā hasanti, sekhā pana kusalato catūhi, akusalato dvīhi diṭṭhigatavippayuttasomanassasahagatehīti chahi hasanti, khīṇāsavā kiriyato pañcahi somanassasahagatehi hasantīti.</paragraph>
<hangnum line="193" number="56"></hangnum>
<gatha1 line="194">Somanassayutānaṭṭha, kusalākusalāni ca;</gatha1>
<gathalast line="195">Kriyato pana pañcevaṃ, hāsacittāni terasa.</gathalast>
<hangnum line="196" number="57"></hangnum>
<gatha1 line="197">Puthujjanā hasantettha, cittehi pana aṭṭhahi;</gatha1>
<gathalast line="198">Chahi sekhā asekhā ca, hasanti pana pañcahi.</gathalast>
<paragraph line="199">Idāni <bold>rūpāvacarakiriyacittāni</bold>honti. Vitakkavicārapītisukhacittekaggatāsampayuttaṃ paṭhamaṃ, vicārapītisukhacittekaggatāsampayuttaṃ dutiyaṃ, pītisukhacittekaggatāsampayuttaṃ tatiyaṃ, sukhacittekaggatāsampayuttaṃ catutthaṃ, upekkhācittekaggatāsampayuttaṃ pañcamanti imāni pañca rūpāvacarakiriyacittāni.</paragraph>
<paragraph line="200">Idāni <pageBreak edition="P" number="0.0014" /><bold>arūpāvacarakiriyacittāni</bold>vuccanti. Ākāsānañcāyatanasaññāsahagataṃ, viññāṇañcāyatanasaññāsahagataṃ, ākiñcaññāyatanasaññāsahagataṃ, nevasaññānāsaññāyatanasaññāsahagatanti imāni cattāri arūpāvacarakiriyacittāni. Imāni pana rūpārūpakiriyacittāni sakasakabhūmikusalasadisāni. Kevalaṃ panetāni kiriyacittāni khīṇāsavānaṃyeva uppajjanti, kusalāni pana sekhaputhujjanānaṃ. Imāni ca khīṇāsavānaṃ bhāvanākāravasappavattāni, tāni pana sekhaputhujjanānaṃ bhāvanāpuññavasappavattānīti ayameva imesaṃ, tesañca viseso.</paragraph>
<hangnum line="201" number="58"></hangnum>
<gatha1 line="202">Yā <pageBreak edition="M" number="0.0018" /><pageBreak edition="V" number="0.0016" />puthujjanakālasmiṃ, abhinibbattitā pana;</gatha1>
<gathalast line="203">Rūpārūpasamāpatti, sā khīṇāsavabhikkhuno.</gathalast>
<hangnum line="204" number="59"></hangnum>
<gatha1 line="205">Yāva khīṇāsavo bhikkhu, na samāpajjateva naṃ;</gatha1>
<gathalast line="206">Tāva tā kusalā eva, samāpannā sace kriyā.</gathalast>
<paragraph line="207">Evaṃ somanassādibhedato kāmāvacarasahetukakiriyacittamaṭṭhavidhaṃ, manodhātumanoviññāṇadhātudvayabhedato ahetukaṃ tividhaṃ, jhānaṅgayogabhedato rūpāvacaraṃ pañcavidhaṃ, ārammaṇabhedato arūpāvacaraṃ catubbidhaṃ, evaṃ bhūmivasena vīsatividhaṃ kiriyacittaṃ veditabbanti.</paragraph>
<hangnum line="208" number="60"></hangnum>
<gatha1 line="209">Ekādasavidhaṃ kāme, rūpe pañca arūpisu;</gatha1>
<gathalast line="210">Cattārīti ca sabbāni, kriyācittāni vīsati.</gathalast>
<hangnum line="211" number="61"></hangnum>
<gatha1 line="212">Lokuttarakriyacittaṃ, pana kasmā na vijjati;</gatha1>
<gathalast line="213">Ekacittakkhaṇattā hi, maggassāti na vijjati.</gathalast>
<hangnum line="214" number="62"></hangnum>
<gatha1 line="215">Kriyākriyāpattivibhāgadesako,</gatha1>
<gatha2 line="216">Kriyākriyaṃ cittamavoca yaṃ jino;</gatha2>
<gatha3 line="217">Hitāhitānaṃ sakriyākriyārato,</gatha3>
<gathalast line="218">Kriyākriyaṃ tantu mayā samīritaṃ.</gathalast>
<paragraph line="219">Ettāvatā ekavīsatividhaṃ kusalaṃ, dvādasavidhaṃ akusalaṃ chattiṃsavidhaṃ vipākaṃ, vīsatividhaṃ kiriyacittanti ādimhi nikkhittaṃ cittaṃ ekūnanavutippabhedena vidhinā pakāsitaṃ hotīti.</paragraph>
<hangnum line="220" number="63"></hangnum>
<gatha1 line="221">Ekavīsati <pageBreak edition="P" number="0.0015" />puññāni, dvādasākusalāni ca;</gatha1>
<gathalast line="222">Chattiṃseva vipākāni, kriyacittāni vīsati.</gathalast>
<hangnum line="223" number="64"></hangnum>
<gatha1 line="224">Ekūnanavuti sabbe, cittuppādā mahesinā;</gatha1>
<gathalast line="225">Aṭṭha lokuttare katvā, niddiṭṭhā hi samāsato.</gathalast>
<hangnum line="226" number="65"></hangnum>
<gatha1 line="227">Piṭake <pageBreak edition="M" number="0.0019" /><pageBreak edition="V" number="0.0017" />abhidhammasmiṃ, ye bhikkhū pāṭavatthino;</gatha1>
<gathalast line="228">Tehāyaṃ uggahetabbo, cintetabbo punappunaṃ.</gathalast>
<hangnum line="229" number="66"></hangnum>
<gatha1 line="230">Abhidhammāvatārena, abhidhammamahodadhiṃ;</gatha1>
<gathalast line="231">Ye taranti imaṃ lokaṃ, parañceva taranti teti.</gathalast>
<centered line="232">Iti abhidhammāvatāre cittaniddeso nāma</centered>
<centered line="233">Paṭhamo paricchedo.</centered>
</body>
</document>