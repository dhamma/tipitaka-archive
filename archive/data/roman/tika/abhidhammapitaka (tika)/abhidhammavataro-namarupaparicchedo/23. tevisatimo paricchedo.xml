<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/abh06t.nrf23.xml</normativeSource>
    <source>roman/tika/abhidhammapitaka (tika)/abhidhammavataro-namarupaparicchedo/23. tevisatimo paricchedo.xml</source>
    <script>roman</script>
    <directory>/tika/abhidhammapitaka (tika)/abhidhammavataro-namarupaparicchedo</directory>
    <basename>23. tevisatimo paricchedo</basename>
    <titlePath>23. Tevīsatimo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</titlePath>
  </metadata>
<content>
    <chapter line="1">23. Tevīsatimo paricchedo</chapter>
    <subhead line="2">Kilesappahānakathā</subhead>
    <hangnum line="3" number="1375"></hangnum>
    <gatha1 line="4"> Etesu <pageBreak edition="Myanmar" number="0.0174" /><pageBreak edition="Pali Text Society" number="0.0129" /><pageBreak edition="Vipassana Research Institut" number="0.0169" /> yena ye dhammā, pahātabbā bhavanti hi;</gatha1>
    <gathalast line="5">Tesaṃ dāni karissāmi, pakāsanamito paraṃ.</gathalast>
    <paragraph line="6">Imesu pana catūsu maggañāṇesu ye dhammā yena ñāṇena pahātabbā, tesaṃ pahānamevaṃ veditabbaṃ. Etāni hi yathāyogaṃ saṃyojanakilesamicchattalokadhammamacchariyavipallāsaganthāgatiāsava- oghayoganīvaraṇaparāmāsaupādānānusayamalaakusalakammapatha- akusalacittuppādasaṅkhātānaṃ pahānakarāni.</paragraph>
    <paragraph line="7">Tattha <bold>saṃyojanānī</bold>ti dasa saṃyojanāni. Seyyathidaṃ – rūparāgārūparāgamānauddhaccāvijjāti ime pañca uddhaṃbhāgiyasaṃyojanāni nāma. Sakkāyadiṭṭhi vicikicchā sīlabbataparāmāso kāmarāgo paṭighoti ime pañca adhobhāgiyasaṃyojanāni nāma.</paragraph>
    <paragraph line="8"><bold>Kilesā</bold>ti dasa kilesā. Seyyathidaṃ – lobho doso moho māno diṭṭhi vicikicchā thinaṃ uddhaccaṃ ahirikaṃ anottappanti.</paragraph>
    <paragraph line="9"><bold>Micchattā</bold>ti dasa micchattā. Seyyathidaṃ – micchādiṭṭhi micchāsaṅkappo micchāvācā micchākammanto micchāājīvo micchāvāyāmo micchāsati micchāsamādhi micchāñāṇaṃ micchāvimuttīti.</paragraph>
    <paragraph line="10"><bold>Lokadhammā</bold>ti aṭṭha lokadhammā lābho alābho yaso ayaso nindā pasaṃsā sukhaṃ dukkhanti. Idha pana kāraṇūpacārena <pageBreak edition="Myanmar" number="0.0175" /> lābhādivatthukassa anunayassa, alābhādivatthukassa paṭighassa cetaṃ lokadhammagahaṇena gahaṇaṃ katanti veditabbaṃ.</paragraph>
    <paragraph line="11"><bold>Macchariyānī</bold>ti pañca macchariyāni āvāsamacchariyaṃ kulamacchariyaṃ lābhamacchariyaṃ dhammamacchariyaṃ <pageBreak edition="Vipassana Research Institut" number="0.0170" /> vaṇṇamacchariyanti. Imāni āvāsādīsu aññesaṃ sādhāraṇabhāvaṃ asahanākārena pavattāni macchariyāni.</paragraph>
    <paragraph line="12"><bold>Vipallāsā</bold>ti aniccadukkhaanattaasubhesuyeva <pageBreak edition="Pali Text Society" number="0.0130" /> vatthūsu ‘‘niccaṃ sukhaṃ attā subha’’nti evaṃ pavattā saññāvipallāso cittavipallāso diṭṭhivipallāsoti ime tayo vipallāsā.</paragraph>
    <paragraph line="13"><bold>Ganthā</bold>ti cattāro ganthā abhijjhākāyagantho, byāpādo, sīlabbataparāmāso, idaṃsaccābhiniveso kāyaganthoti.</paragraph>
    <paragraph line="14"><bold>Agatī</bold>ti chandadosamohabhayāni. <bold>Āsavā</bold>ti cattāro āsavā – kāmarāgabhavarāgamicchādiṭṭhiavijjāsavoti. <bold>Oghayogānī</bold>tipi tesamevādhivacanaṃ. <bold>Nīvaraṇānī</bold>ti kāmacchandādayo. <bold>Parāmāso</bold>ti micchādiṭṭhiyā adhivacanaṃ.</paragraph>
    <paragraph line="15"><bold>Upādānā</bold>ti cattāri upādānāni kāmupādānādīnīti. <bold>Anusayā</bold>ti satta anusayā kāmarāgānusayo paṭighamānadiṭṭhivicikicchābhavarāgāvijjānusayoti. <bold>Malā</bold>ti tayo malā – lobho doso mohoti.</paragraph>
    <paragraph line="16"><bold>Akusalakammapathā</bold>ti dasa akusalakammapathā. Seyyathidaṃ – pāṇātipāto adinnādānaṃ kāmesumicchācāro musāvādo pisuṇavācā pharusavācā samphappalāpo abhijjhā byāpādo micchādiṭṭhīti dasa.</paragraph>
    <paragraph line="17"><bold>Akusalacittuppādā</bold>ti <pageBreak edition="Myanmar" number="0.0176" /> lobhamūlāni aṭṭha, dosamūlāni dve, mohamūlāni dveti ime dvādasāti.</paragraph>
    <paragraph line="18">Etesaṃ saṃyojanādīnaṃ etāni yathāsambhavaṃ pahānakarāni. Kathaṃ? <bold>Saṃyojanesu</bold> tāva sakkāyadiṭṭhivicikicchāsīlabbataparāmāsā apāyagamanīyā kāmarāgapaṭighāti ete paṭhamamaggañāṇavajjhā, sesā kāmarāgapaṭighā oḷārikā dutiyamaggañāṇavajjhā, sukhumā tatiyamaggañāṇavajjhā, rūparāgādayo pañcapi catutthamaggañāṇavajjhā eva.</paragraph>
    <paragraph line="19"><bold>Kilesesu</bold><pageBreak edition="Vipassana Research Institut" number="0.0171" /> diṭṭhivicikicchā paṭhamamaggañāṇavajjhā, doso tatiyamaggañāṇavajjho, lobhamohamānathinauddhaccaahirikānottappāni catutthamaggañāṇavajjhāni.</paragraph>
    <paragraph line="20"><bold>Micchattesu</bold> micchādiṭṭhi musāvādo micchākammanto micchāājīvoti ime paṭhamamaggañāṇavajjhā, micchāsaṅkappo pisuṇavācā pharusavācāti ime tatiyamaggañāṇavajjhā, cetanāyeva cettha micchāvācāti veditabbā, samphappalāpamicchāvāyāmasatisamādhivimuttiñāṇāni catutthamaggañāṇavajjhāni.</paragraph>
    <paragraph line="21"><bold>Lokadhammesu</bold> paṭigho tatiyamaggañāṇavajjho, anunayo catutthamaggañāṇavajjho, yase pasaṃsāya ca anunayo catutthamaggañāṇavajjhoti eke.</paragraph>
    <paragraph line="22"><bold>Macchariyāni</bold> paṭhamamaggañāṇavajjhāni eva.</paragraph>
    <paragraph line="23"><bold>Vipallāsesu</bold> pana anicce niccaṃ, anattani attāti ca saññācittadiṭṭhivipallāsā <pageBreak edition="Pali Text Society" number="0.0131" />, dukkhe sukhaṃ, asubhe subhanti diṭṭhivipallāso cāti ime paṭhamamaggañāṇavajjhā, asubhe subhanti saññācittavipallāsā tatiyamaggañāṇavajjhā, dukkhe sukhanti catutthamaggañāṇavajjhā.</paragraph>
    <paragraph line="24"><bold>Ganthesu</bold> sīlabbataparāmāsaidaṃsaccābhinivesakāyaganthā paṭhamamaggañāṇavajjhā, byāpādakāyagantho tatiyamaggañāṇavajjho, abhijjhākāyagantho catutthamaggañāṇavajjhova.</paragraph>
    <paragraph line="25"><bold>Agatiyo</bold><pageBreak edition="Myanmar" number="0.0177" /> paṭhamamaggañāṇavajjhā.</paragraph>
    <paragraph line="26"><bold>Āsavesu</bold> diṭṭhāsavo paṭhamañāṇavajjho, kāmāsavo tatiyañāṇavajjho, itare dve catutthañāṇavajjhā. <bold>Oghayogesu</bold>pi eseva nayo.</paragraph>
    <paragraph line="27"><bold>Nīvaraṇesu</bold> vicikicchānīvaraṇaṃ paṭhamañāṇavajjhaṃ, kāmacchando byāpādo kukkuccanti tīṇi tatiyañāṇavajjhāni, thinamiddhauddhaccāni catutthañāṇavajjhāni.</paragraph>
    <paragraph line="28"><bold>Parāmāso</bold><pageBreak edition="Vipassana Research Institut" number="0.0172" /> paṭhamañāṇavajjho.</paragraph>
    <paragraph line="29"><bold>Upādānesu</bold> sabbesampi lokiyadhammānaṃ vatthukāmavasena ‘‘kāmā’’ti āgatattā rūpārūpesu rāgopi kāmupādāne patati, tasmā tañca kāmupādānaṃ catutthañāṇavajjhaṃ, sesāni paṭhamañāṇavajjhāni.</paragraph>
    <paragraph line="30"><bold>Anusayesu</bold> diṭṭhivicikicchānusayā paṭhamañāṇavajjhā, kāmarāgapaṭighānusayā tatiyañāṇavajjhā, mānabhavarāgāvijjānusayā catutthañāṇavajjhā.</paragraph>
    <paragraph line="31"><bold>Malesu</bold> dosamalaṃ tatiyañāṇavajjhaṃ, itarāni catutthañāṇavajjhāneva.</paragraph>
    <paragraph line="32"><bold>Akusalakammapathesu</bold> pāṇātipāto adinnādānaṃ micchācāro musāvādo micchādiṭṭhīti ime paṭhamañāṇavajjhā, pisuṇavācā pharusavācā byāpādoti tatiyañāṇavajjhā, samphappalāpo abhijjhā catutthañāṇavajjhāva.</paragraph>
    <paragraph line="33"><bold>Akusalacittuppādesu</bold> cattāro diṭṭhigatacittuppādā, vicikicchāsampayutto cāti pañca paṭhamañāṇavajjhā, dve paṭighasampayuttā tatiyañāṇavajjhā, sesā catutthañāṇavajjhāti.</paragraph>
    <paragraph line="34">Yañca yena vajjhaṃ, taṃ tena pahātabbaṃ nāma. Tena vuttaṃ ‘‘etesaṃ saṃyojanādīnaṃ dhammānaṃ etāni yathāyogaṃ pahānakarānī’’ti.</paragraph>
    <hangnum line="35" number="1376"></hangnum>
    <gatha1 line="36"> Etesu <pageBreak edition="Myanmar" number="0.0178" /> ñāṇesu ca yena yena,</gatha1>
    <gatha2 line="37">Yo yo hi dhammo samupeti ghātaṃ;</gatha2>
    <gatha3 line="38">So so asesena ca tena tena,</gatha3>
    <gathalast line="39">Sandassito sādhu mayā panevaṃ.</gathalast>
    <centered line="40">Kilesapahānakkamakathāyaṃ.</centered>
    <hangnum line="41" number="1377"></hangnum>
    <gatha1 line="42"> Pariññādīni <pageBreak edition="Pali Text Society" number="0.0132" /><pageBreak edition="Vipassana Research Institut" number="0.0173" /> kiccāni, yāni vuttāni satthunā;</gatha1>
    <gathalast line="43">Saccābhisamaye tāni, pavakkhāmi ito paraṃ.</gathalast>
    <hangnum line="44" number="1378"></hangnum>
    <gatha1 line="45"> Ekekassa panetesu,</gatha1>
    <gatha2 line="46">Ñāṇassekakkhaṇe siyā;</gatha2>
    <gatha3 line="47">Pariññā ca pahānañca,</gatha3>
    <gathalast line="48">Sacchikiriyā ca bhāvanā.</gathalast>
    <hangnum line="49" number="1379"></hangnum>
    <gatha1 line="50"> Pariññādīni etāni, kiccānekakkhaṇe pana;</gatha1>
    <gathalast line="51">Yathāsabhāvato tāni, jānitabbāni viññunā.</gathalast>
    <hangnum line="52" number="1380"></hangnum>
    <gatha1 line="53"> Padīpo hi yathā loke, apubbācarimaṃ idha;</gatha1>
    <gathalast line="54">Cattāri pana kiccāni, karotekakkhaṇe pana.</gathalast>
    <hangnum line="55" number="1381"></hangnum>
    <gatha1 line="56"> Ālokañca vidaṃseti, nāseti timirampi ca;</gatha1>
    <gathalast line="57">Pariyādiyati telañca, vaṭṭiṃ jhāpeti ekato.</gathalast>
    <hangnum line="58" number="1382"></hangnum>
    <gatha1 line="59"> Evaṃ taṃ maggañāṇampi, apubbācarimaṃ pana;</gatha1>
    <gathalast line="60">Cattāripi ca kiccāni, karotekakkhaṇe pana.</gathalast>
    <hangnum line="61" number="1383"></hangnum>
    <gatha1 line="62"> Pariññābhisamayeneva, dukkhaṃ abhisameti so;</gatha1>
    <gathalast line="63">Pahānābhisamayeneva, tathā samudayampi ca.</gathalast>
    <hangnum line="64" number="1384"></hangnum>
    <gatha1 line="65"> Bhāvanāvidhināyeva, maggaṃ abhisameti taṃ;</gatha1>
    <gathalast line="66">Ārammaṇakriyāyeva, nirodhaṃ sacchikaroti so.</gathalast>
    <paragraph line="67">Vuttampi cetaṃ ‘‘maggasamaṅgissa ñāṇaṃ dukkhepetaṃ ñāṇaṃ, dukkhasamudayepetaṃ ñāṇaṃ, dukkhanirodhepetaṃ ñāṇaṃ, dukkhanirodhagāminiyā <pageBreak edition="Myanmar" number="0.0179" /> paṭipadāyapetaṃ ñāṇa’’nti. Tattha yathā padīpo vaṭṭiṃ jhāpeti, evaṃ maggañāṇaṃ dukkhaṃ parijānāti. Yathā andhakāraṃ nāseti, evaṃ samudayaṃ pajahati. Yathā ālokaṃ vidaṃseti, evaṃ sahajātādipaccayatāya sammāsaṅkappādimaggaṃ bhāveti. Yathā telaṃ pariyādiyati, evaṃ kilesapariyādānena nirodhaṃ sacchikarotīti veditabbaṃ.</paragraph>
    <hangnum line="68" number="1385"></hangnum>
    <gatha1 line="69"> Uggacchanto yathādicco, apubbācarimaṃ pana;</gatha1>
    <gathalast line="70">Cattāri pana kiccāni, karotekakkhaṇe idha.</gathalast>
    <hangnum line="71" number="1386"></hangnum>
    <gatha1 line="72"> Obhāseti <pageBreak edition="Vipassana Research Institut" number="0.0174" /> ca rūpāni, nāseti timirampi ca;</gatha1>
    <gathalast line="73">Ālokañca vidaṃseti, sītañca paṭihaññati.</gathalast>
    <hangnum line="74" number="1387"></hangnum>
    <gatha1 line="75"> Yathā ca mahatī nāvā, apubbācarimaṃ pana;</gatha1>
    <gathalast line="76">Cattāri pana kiccāni, karotekakkhaṇe pana.</gathalast>
    <hangnum line="77" number="1388"></hangnum>
    <gatha1 line="78"> Jahatī orimaṃ tīraṃ, sotaṃ chindati sā pana;</gatha1>
    <gathalast line="79">Tathā vahati bhaṇḍañca, tīramappeti pārimaṃ.</gathalast>
    <hangnum line="80" number="1389"></hangnum>
    <gatha1 line="81"> Nāvāyorimatīrassa, yathā pajahanaṃ pana;</gatha1>
    <gathalast line="82">Tatheva maggañāṇassa, dukkhassa parijānanaṃ.</gathalast>
    <hangnum line="83" number="1390"></hangnum>
    <gatha1 line="84"> Yathā <pageBreak edition="Pali Text Society" number="0.0133" /> chindati taṃ sotaṃ, taṇhaṃ jahati taṃ tathā;</gatha1>
    <gathalast line="85">Yathā vahati taṃ bhaṇḍaṃ, sahajātādinā pana.</gathalast>
    <hangnum line="86" number="1391"></hangnum>
    <gatha1 line="87"> Tatheva paccayattena, maggaṃ bhāveti nāma so;</gatha1>
    <gathalast line="88">Yathā pāraṃ pana evaṃ, nirodhārammaṇaṃ bhave.</gathalast>
    <hangnum line="89" number="1392"></hangnum>
    <gatha1 line="90"> Lokuttarena niddiṭṭhā, yā lokuttarabhāvanā;</gatha1>
    <gathalast line="91">Sā saṅkhepanayenevaṃ, mayā sādhu pakāsitā.</gathalast>
    <hangnum line="92" number="1393"></hangnum>
    <gatha1 line="93"> Ko <pageBreak edition="Myanmar" number="0.0180" /> hi nāma naro loke,</gatha1>
    <gatha2 line="94">Lokuttarasukhāvahaṃ;</gatha2>
    <gatha3 line="95">Bhāvanaṃ pana paññāya,</gatha3>
    <gathalast line="96">Na ca bhāveyya paṇḍito.</gathalast>
    <hangnum line="97" number="1394"></hangnum>
    <gatha1 line="98"> Imaṃ viditvā hitabhāvanaṃ vanaṃ,</gatha1>
    <gatha2 line="99">Upeti yo ve sukhasaṃhitaṃ hitaṃ;</gatha2>
    <gatha3 line="100">Vidhūya cittassa anuttamaṃ tamaṃ,</gatha3>
    <gathalast line="101">Upeti cāviggahakampadaṃ padaṃ.</gathalast>
    <centered line="102">Iti abhidhammāvatāre ñāṇadassanavisuddhiniddeso nāma</centered>
    <centered line="103">Tevīsatimo paricchedo.</centered>
  </content>
</document>