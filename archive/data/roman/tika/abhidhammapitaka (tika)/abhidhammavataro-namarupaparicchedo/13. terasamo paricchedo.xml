<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf13.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/13. terasamo paricchedo.xml</archivePath>
<titlePath>13. Terasamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">13. Terasamo paricchedo</chapter>
<subhead line="2">Kārakapaṭivedhaniddeso</subhead>
<paragraph line="3">Etthāha <pageBreak edition="P" number="0.0085" /><pageBreak edition="V" number="0.0107" /> – niddiṭṭhā kusalādayo nāma dhammā, na panetesaṃ kārako attā niddiṭṭho. Tassa hi kārakassa vedakassa attano abhāve kusalākusalānaṃ dhammānaṃ abhāvo siyā, tesamabhāve tadāyattavuttīnaṃ tesaṃ vipākānamabhāvo hoti, tasmā kusalādīnaṃ dhammānaṃ desanā niratthikāti? Atra vuccate – nāyaṃ <pageBreak edition="M" number="0.0115" /> niratthikā, sātthikāvāyaṃ desanā. Yadi kārakassābhāvā kusalādīnamabhāvo siyā, tassa parikappitassa attanopi abhāvo siyā. Kiṃ kāraṇanti ce? Tassa attano aññassa kārakassābhāvato. Kārakābhāvepi kattā attā atthīti ce? Tathā kusalādīnampi asatipi kattari atthitā upagantabbā, kutoyaṃ tava tatthānurodho, idha virodhoti. Athāpi yathā pana loke kārakābhāvepi pathavīāpatejautuādayo paṭicca aṅkurādīnaṃ abhinibbatti dissati, tathā etesampi kusalādīnaṃ dhammānaṃ hetupaccayasāmaggiyā abhinibbatti hotīti veditabbā.</paragraph>
<paragraph line="4">Athāpi cettha tassā paññāya parikappito nicco dhuvo kusalādīnaṃ kattā attā paramatthato atthīti ce? Tamupaparikkhissāma tāva, so pana tāva attā kārako vedako kiṃ sacetano vā, udāhu acetano vāti? Kiñcettha – yadi acetano siyā, pākāratarupāsāṇasadiso siyā. Tassa kārakavedakattābhāvo siyā. Yadi sacetano, so cetanāya añño vā siyā, anañño vā. Athānañño, cetanāya nāse attanopi nāso siyā. Kiṃ kāraṇanti ce? Cetanāya anaññattā.</paragraph>
<paragraph line="5">Athāpi bhavato adhippāyo evaṃ siyā, attano pana nāso <pageBreak edition="P" number="0.0086" /> na bhavati niccattā, cetanāyayeva nāso bhavatīti? Vuccate – attano anāse sati cetanāyapi nāso na bhavati. Kiṃ kāraṇanti ce? Cetanāya anaññattā. Cetanattānaṃ anaññatte sati cetanāyayeva nāso bhavati, na attanoti ayuttametaṃ. Atha cetanāyayeva vināse visesakāraṇaṃ natthi, attāva nassatu, tiṭṭhatu cetanā. Atha cetanāya nāse attano nāso <pageBreak edition="M" number="0.0116" /> na bhavatīti ce? Cetanāya attā añño siyā. Atha aññassa attassa nāse sati sayaṃ nāso na bhavati, evañca sati ‘‘cetanāya <pageBreak edition="V" number="0.0108" /> anañño attā’’ti tava paṭiññā hīnā. Athāpi cetanattānaṃ anaññatte sati attano anāso cetanāyapi anāso bhavatu. Atha na bhavati, paṭiññā hīnā. Atha vuttappakārato viparītaṃ vā siyā, attā nassatu, cetanā tiṭṭhatu. Atha pana evaṃ na bhavatīti ce? Anaññattapakkhaṃ pariccaja. Atha pana na pariccajasi, paṭiññāhīno bhavasi.</paragraph>
<paragraph line="6">Athāyaṃ bhavato adhippāyo siyā ‘‘nāyaṃ mama attā cetanāya anañño, aññoyevā’’ti? Tatra vuccate – idha pana aññattaṃ duvidhaṃ hoti lakkhaṇakatamaññattañca desantarakatamaññattañcāti. Tattha kiṃ tvaṃ cetanattānaṃ lakkhaṇakatamaññattaṃ vadesi, udāhu desantarakatamaññattanti? Ahaṃ lakkhaṇakatamaññattaṃ vadāmīti. Yathā hi rūparasagandhādīnamekadese vattamānānampi lakkhaṇato aññattaṃ hoti, evaṃ cetanattānamekadese vattamānānampi lakkhaṇato aññattaṃ hoti, tasmā lakkhaṇakatamaññattaṃ vadāmīti. Tatra vuccate – yathā hi jātavedassa ḍayhamāne āmakasaṅghaṭe āmakavaṇṇavināse rasādīnaṃ vināso bhavati, tatheva cetanāya vināse attanopi vināso siyā. Kiṃ kāraṇanti ce? Rūparasādīnaṃ viya ekadesattāti.</paragraph>
<paragraph line="7">Athevaṃ bhavato mati siyā ‘‘ekadesatte satipi attano pana nāso na bhavati, cetanāyayeva vināso bhavatī’’ti? Atra vuccate – attano anāse cetanāyapi anāsova hoti. Kiṃ kāraṇanti ce? Rūparasādīnaṃ viya avinibbhogato. Atha samāne ekadesatte avinibbhogabhāvepi <pageBreak edition="M" number="0.0117" /> kena hetunā cetanāya eva nāso bhavati, na pana attano. Atha visesakāraṇaṃ natthi, tava laddhiyā attāva nassatu, tiṭṭhatu cetanā. Atha cetanāya nāse attano nāso <pageBreak edition="P" number="0.0087" /> na bhavati, ubhinnaṃ ekadesatā natthi. Evañca sati ko dosoti ce? Yaṃ pana tayā vuttaṃ, yathā rūparasagandhādīnaṃ ekadese vattamānānampi lakkhaṇato aññattaṃ, tathā cetanattānamekadese vattamānānampi lakkhaṇato aññattanti? Tamayuttanti tava paṭiññā hīnā. Atha rūparasādīnaṃ viya samānepi ekadesatte yadi attano anāse cetanāyapi anāso na bhavati, paṭiññāhīno asi. Atha vuttappakārato viparītaṃ vā siyā, tava attā nassatu, cetanā tiṭṭhatu. Athevaṃ na bhavatīti ce? Ekadesatāva natthīti.</paragraph>
<paragraph line="8">Atha desantarakatamaññattaṃ vadesi, cetanattānaṃ aññatte sati ghaṭapaṭasakaṭagehādīnaṃ viya aññattaṃ siyā. Cetanāya vinā anaññatā te attā na ghaṭena vinā paṭo viya añño siyā <pageBreak edition="V" number="0.0109" />. Añño ca hi ghaṭo añño ca paṭoti? Na, evañca sati ko dosoti ce? ‘‘Acetano attā’’ti pubbe vuttadosato na parimuccatīti. Tasmā paramatthato na koci kattā vā vedako vā attā atthīti daṭṭhabbanti.</paragraph>
<paragraph line="9">Yadi evaṃ atha kasmā bhagavatā –</paragraph>
<hangnum line="10" number="779"></hangnum>
<gatha1 line="11"> ‘‘Asmā lokā paraṃ lokaṃ,</gatha1>
<gatha2 line="12">So ca sandhāvatī naro;</gatha2>
<gatha3 line="13">So ca karoti vedeti,</gatha3>
<gathalast line="14">Sukhadukkhaṃ sayaṃkata’’nti ca.</gathalast>
<hangnum line="15" number="780"></hangnum>
<gatha1 line="16"> ‘‘Satto <pageBreak edition="M" number="0.0118" /> saṃsāramāpanno,</gatha1>
<gatha2 line="17">Dukkhamassa mahabbhayaṃ;</gatha2>
<gatha3 line="18">Atthi mātā atthi pitā,</gatha3>
<gathalast line="19">Atthi sattopapātiko’’ti ca.</gathalast>
<hangnum line="20" number="781"></hangnum>
<gatha1 line="21"> ‘‘Bhārā have pañcakkhandhā,</gatha1>
<gatha2 line="22">Bhārahāro ca puggalo;</gatha2>
<gatha3 line="23">Bhārādānaṃ dukkhaṃ loke,</gatha3>
<gathalast line="24">Bhāranikkhepanaṃ sukha’’nti ca.</gathalast>
<hangnum line="25" number="782"></hangnum>
<gatha1 line="26"> ‘‘Yañhi karoti puriso,</gatha1>
<gatha2 line="27">Kāyena vācā uda cetasā;</gatha2>
<gatha3 line="28">Tañhi tassa sakaṃ hoti,</gatha3>
<gathalast line="29">Tañca ādāya gacchatī’’ti ca.</gathalast>
<hangnum line="30" number="783"></hangnum>
<gatha1 line="31"> ‘‘Ekassekena kappena,</gatha1>
<gatha2 line="32">Puggalassaṭṭhisañcayo;</gatha2>
<gatha3 line="33">Siyā pabbatasamo rāsi,</gatha3>
<gathalast line="34">Iti vuttaṃ mahesinā’’ti ca.</gathalast>
<hangnum line="35" number="784"></hangnum>
<gatha1 line="36"> ‘‘Asaddho <pageBreak edition="V" number="0.0110" /> akataññū ca,</gatha1>
<gatha2 line="37">Sandhicchedo ca yo naro;</gatha2>
<gatha3 line="38">Hatāvakāso vantāso,</gatha3>
<gathalast line="39">Sa ve uttamaporiso’’ti ca. –</gathalast>
<unindented line="40">Vuttanti. Saccaṃ evaṃ vuttaṃ bhagavatā, tañca kho sammutivasena, na paramatthato. Nanu bhagavatā idampi vuttaṃ –</unindented>
<hangnum line="41" number="785"></hangnum>
<gatha1 line="42"> ‘‘Kiṃ <pageBreak edition="P" number="0.0088" /> nu sattoti paccesi, māra diṭṭhigataṃ nu te;</gatha1>
<gathalast line="43">Suddhasaṅkhārapuñjoyaṃ, nayidha sattupalabbhatī’’ti ca.</gathalast>
<hangnum line="44" number="786"></hangnum>
<gatha1 line="45"> ‘‘Yathāpi <pageBreak edition="M" number="0.0119" /> aṅgasambhārā,</gatha1>
<gatha2 line="46">Hoti saddo ratho iti;</gatha2>
<gatha3 line="47">Evaṃ khandhesu santesu,</gatha3>
<gathalast line="48">Hoti sattoti sammutī’’ti ca.</gathalast>
<paragraph line="49">Tasmā na vacanamattamevāvalambitabbaṃ, na ca daḷhamūḷhagāhinā ca bhavitabbaṃ, garukulamupasevitvā suttapadānaṃ adhippāyo jānitabbo, suttapadesu abhiyogo kātabbo. Dve saccāni bhagavatā vuttāni – ‘‘sammutisaccaṃ, paramatthasaccañcā’’ti. Tasmā dvepi sammutiparamatthasaccāni asaṅkarato ñātabbāni. Evaṃ asaṅkarato ñatvā koci kārako vā vedako vā nicco dhuvo attā paramatthato natthīti upaparikkhitvā paccayasāmaggiyā dhammānaṃ pavattiṃ sallakkhetvā paṇḍitena kulaputtena atthakāmena dukkhassantakiriyāya paṭipajjitabbanti.</paragraph>
<hangnum line="50" number="787"></hangnum>
<gatha1 line="51"> Yo imaṃ ganthaṃ accantaṃ, cinteti satatampi so;</gatha1>
<gathalast line="52">Kamena paramā paññā, tassa gacchati vepulaṃ.</gathalast>
<hangnum line="53" number="788"></hangnum>
<gatha1 line="54"> Atimatikaramādhinīharaṃ,</gatha1>
<gatha2 line="55">Vimativināsakaraṃ piyakkaraṃ;</gatha2>
<gatha3 line="56">Paṭhati <pageBreak edition="V" number="0.0111" /> suṇati yo sadā imaṃ,</gatha3>
<gathalast line="57">Vikasati tassa matīdha bhikkhuno.</gathalast>
<centered line="58">Iti abhidhammāvatāre kārakapaṭivedhaniddeso nāma</centered>
<centered line="59">Terasamo paricchedo.</centered>
</body>
</document>