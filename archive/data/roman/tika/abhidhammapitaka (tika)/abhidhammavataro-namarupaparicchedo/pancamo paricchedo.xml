<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf46.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/pancamo paricchedo.xml</archivePath>
<titlePath>Pañcamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">Pañcamo paricchedo</chapter>
<subhead line="2">5. Bhūmipuggalakathā</subhead>
<hangnum line="3" number="180"></hangnum>
<gatha1 line="4"> Ito paraṃ pavakkhāmi, bhūmipuggalabhedato;</gatha1>
<gathalast line="5">Cittānaṃ pana sabbesaṃ, kamato saṅgahaṃ kathaṃ.</gathalast>
<hangnum line="6" number="181"></hangnum>
<gatha1 line="7"> Nirayañca tiracchānayoni petāsurā tathā;</gatha1>
<gathalast line="8">Caturāpāyabhūmīti, kāme duggatiyo matā.</gathalast>
<hangnum line="9" number="182"></hangnum>
<gatha1 line="10"> Cātumahārājikā ca, tāvatiṃsā ca yāmakā;</gatha1>
<gathalast line="11">Tusitā ceva nimmānaratino vasavattino.</gathalast>
<hangnum line="12" number="183"></hangnum>
<gatha1 line="13"> Chaḷete devalokā ca, mānavāti ca sattadhā;</gatha1>
<gathalast line="14">Kāmasugatiyo cekādasadhā <bold>kāmabhūmiyo</bold>.</gathalast>
<hangnum line="15" number="184"></hangnum>
<gatha1 line="16"> Brahmānaṃ pārisajjā ca, tathā brahmapurohitā;</gatha1>
<gathalast line="17">Mahābrahmā ca tividhā, <bold>paṭhamajjhānabhūmiyo</bold>.</gathalast>
<hangnum line="18" number="185"></hangnum>
<gatha1 line="19"> Parittābhāppamāṇābhā, tathevābhassarāti ca;</gatha1>
<gathalast line="20"><bold>Dutiyajjhānabhūmi</bold> ca, tividhāva pakāsitā.</gathalast>
<hangnum line="21" number="186"></hangnum>
<gatha1 line="22"> Parittasubhāppamāṇāsubhā ca subhakiṇhakā;</gatha1>
<gathalast line="23">Tividhāpi pavuccanti, <bold>tatiyajjhānabhūmiyo</bold>.</gathalast>
<hangnum line="24" number="187"></hangnum>
<gatha1 line="25"> Vehapphalā <pageBreak edition="M" number="0.0017" /><pageBreak edition="V" number="0.0019" /> asaññī ca, suddhāvāsā ca pañcadhā;</gatha1>
<gathalast line="26">Iccetā pana sattāpi, <bold>catutthajjhānabhūmiyo</bold>.</gathalast>
<hangnum line="27" number="188"></hangnum>
<gatha1 line="28"> Avihā ca atappā ca, sudassā ca sudassino;</gatha1>
<gathalast line="29">Akaniṭṭhāti pañcete, <bold>suddhāvāsā</bold> pakāsitā.</gathalast>
<hangnum line="30" number="189"></hangnum>
<gatha1 line="31"> Iti soḷasadhā bhinnā, brahmalokā pavuccare;</gatha1>
<gathalast line="32">Rūpibrahmānamāvāsā, <bold>rūpāvacarabhūmiyo</bold>.</gathalast>
<hangnum line="33" number="190"></hangnum>
<gatha1 line="34"> Ākāsānañcāyatananāmādīhi pakāsitā;</gatha1>
<gathalast line="35">Arūpibrahmalokā ca, catudhā<bold>rūpabhūmiyo</bold>.</gathalast>
<hangnum line="36" number="191"></hangnum>
<gatha1 line="37"> Sotāpannādibhedena, catudhā<bold>nuttarā</bold> matā;</gatha1>
<gathalast line="38">Pañcatiṃsa paniccevaṃ, sabbathāpi ca bhūmiyo.</gathalast>
<hangnum line="39" number="192"></hangnum>
<gatha1 line="40"> Jāyanti caturāpāye, pāpapākāya sandhiyā;</gatha1>
<gathalast line="41">Kāmāvacaradevesu, mahāpākehi jāyare.</gathalast>
<hangnum line="42" number="193"></hangnum>
<gatha1 line="43"> Ahetukā puññapākāhetukena tu jāyare;</gatha1>
<gathalast line="44">Bhummadevamanussesu, mahāpākehi cetare.</gathalast>
<hangnum line="45" number="194"></hangnum>
<gatha1 line="46"> Vipākaṃ paṭhamajjhānaṃ, paṭhamajjhānabhūmiyaṃ;</gatha1>
<gathalast line="47">Dutiyaṃ tatiyañceva, dutiyajjhānabhūmiyaṃ.</gathalast>
<hangnum line="48" number="195"></hangnum>
<gatha1 line="49"> Tatiyamhi catutthaṃ tu, catutthamhi ca pañcamaṃ;</gatha1>
<gathalast line="50">Āruppā ca kameneva, āruppe honti sandhiyo.</gathalast>
<hangnum line="51" number="196"></hangnum>
<gatha1 line="52"> Kāyavācāmanodvāre, kammaṃ pāṇavadhādikaṃ;</gatha1>
<gathalast line="53">Katvā pāpakacittehi, jāyantāpāyabhūmiyaṃ.</gathalast>
<hangnum line="54" number="197"></hangnum>
<gatha1 line="55"> Kāyavācāmanodvāre, dānaṃ sīlañca bhāvanaṃ;</gatha1>
<gathalast line="56">Kāmapuññehi katvāna, kāmasugatiyaṃ siyuṃ.</gathalast>
<hangnum line="57" number="198"></hangnum>
<gatha1 line="58"> Parittaṃ majjhimaṃ jhānaṃ, paṇītañca yathākkamaṃ;</gatha1>
<gathalast line="59">Bhāvetvā tividhā honti, tīsu bhūmīsu yogino.</gathalast>
<hangnum line="60" number="199"></hangnum>
<gatha1 line="61"> Vehapphalesu <pageBreak edition="V" number="0.0020" /> jāyanti, bhāvetvā pañcamaṃ tathā;</gatha1>
<gathalast line="62">Saññāvirāgatañceva, bhāvetvāsaññibhūmiyaṃ.</gathalast>
<hangnum line="63" number="200"></hangnum>
<gatha1 line="64"> Suddhāvāsesu <pageBreak edition="M" number="0.0018" /> jāyanti, anāgāmikapuggalā;</gatha1>
<gathalast line="65">Āruppāni ca bhāvetvā, arūpesu yathākkamaṃ.</gathalast>
<hangnum line="66" number="201"></hangnum>
<gatha1 line="67"> Lokuttaraṃ tu bhāvetvā, yathāsakamanantaraṃ;</gatha1>
<gathalast line="68">Samāpattikkhaṇe ceva, appeti phalamānasaṃ.</gathalast>
<hangnum line="69" number="202"></hangnum>
<gatha1 line="70"> Apāyamhā cutā sattā, kāmadhātumhi jāyare;</gatha1>
<gathalast line="71">Sabbaṭṭhānesu jāyanti, kāmasugatito cutā.</gathalast>
<hangnum line="72" number="203"></hangnum>
<gatha1 line="73"> Cutā jāyanti rūpamhā, sabbatthāpāyavajjite;</gatha1>
<gathalast line="74">Kāmasugatiyaṃ honti, arūpāsaññato cutā.</gathalast>
<hangnum line="75" number="204"></hangnum>
<gatha1 line="76"> Tathārūpacutā honti, tatthevoparimeva ca;</gatha1>
<gathalast line="77">Vaṭṭamūlasamucchedā, nibbāyanti anāsavā.</gathalast>
<hangnum line="78" number="205"></hangnum>
<gatha1 line="79"> Suddhāvāsesvanāgāmi-puggalāvopapajjare;</gatha1>
<gathalast line="80">Kāmadhātumhi jāyanti, anāgāmivivajjitā.</gathalast>
<hangnum line="81" number="206"></hangnum>
<gatha1 line="82"> Heṭṭhupapattibrahmānaṃ, ariyānaṃ na katthaci;</gatha1>
<gathalast line="83">Asaññasattāpāyesu, natthevāriyapuggalā.</gathalast>
<hangnum line="84" number="207"></hangnum>
<gatha1 line="85"> Vehapphale akaniṭṭhe, bhavagge ca patiṭṭhitā;</gatha1>
<gathalast line="86">Na punāññattha jāyanti, sabbe ariyapuggalā.</gathalast>
<hangnum line="87" number="208"></hangnum>
<gatha1 line="88"> Chasu devesvanāgāmī, vītarāgā na tiṭṭhare;</gatha1>
<gathalast line="89">Na ciraṭṭhāyino tattha, lokiyāpi ca yogino.</gathalast>
<hangnum line="90" number="209"></hangnum>
<gatha1 line="91"> Gihiliṅge na tiṭṭhanti, manussesu anāsavā;</gatha1>
<gathalast line="92">Pabbajjāyañca bhumme ca, brahmattepi ca tiṭṭhare.</gathalast>
<hangnum line="93" number="210"></hangnum>
<gatha1 line="94"> Yāni paññāsa vassāni,</gatha1>
<gatha2 line="95">Manussānaṃ sa piṇḍito;</gatha2>
<gatha3 line="96">Eko <pageBreak edition="V" number="0.0021" /> rattidivo tena,</gatha3>
<gathalast line="97">Māseko tiṃsa rattiyo.</gathalast>
<hangnum line="98" number="211"></hangnum>
<gatha1 line="99"> Dvādasamāsiyo vasso, tena pañcasataṃ bhave;</gatha1>
<gathalast line="100"><bold>Cātumahārājikānaṃ,</bold> pamāṇamidamāyuno.</gathalast>
<hangnum line="101" number="212"></hangnum>
<gatha1 line="102"> Taṃ <pageBreak edition="M" number="0.0019" /> navutivassasata-sahassaṃ pana piṇḍitaṃ;</gatha1>
<gathalast line="103">Gaṇanāya manussānaṃ, catubhāgūparūpari.</gathalast>
<hangnum line="104" number="213"></hangnum>
<gatha1 line="105"> Yaṃ manussavassasataṃ, tadeko divaso kato;</gatha1>
<gathalast line="106">Tena vassasahassāyu, tāvatiṃsesu desito.</gathalast>
<hangnum line="107" number="214"></hangnum>
<gatha1 line="108"> Koṭittayaṃ saṭṭhisatasahassañcādhikaṃ bhave;</gatha1>
<gathalast line="109">Gaṇanāya manussānaṃ, <bold>tāvatiṃsesu</bold> piṇḍitaṃ.</gathalast>
<hangnum line="110" number="215"></hangnum>
<gatha1 line="111"> Āyuppamāṇamiccevaṃ, devānamuparūpari;</gatha1>
<gathalast line="112">Dvikkhattuṃ dviguṇaṃ katvā, catubhāgamudāhaṭaṃ.</gathalast>
<hangnum line="113" number="216"></hangnum>
<gatha1 line="114"> Gaṇanāya manussānaṃ, tattha cuddasa koṭiyo;</gatha1>
<gathalast line="115">Cattālīsasatasahassādhikā <bold>yāmabhūmiyaṃ</bold>.</gathalast>
<hangnum line="116" number="217"></hangnum>
<gatha1 line="117"><bold>Tusitānaṃ</bold> pakāsenti, sattapaññāsa koṭiyo;</gatha1>
<gathalast line="118">Saṭṭhisatasahassāni, vassāni adhikāni ca.</gathalast>
<hangnum line="119" number="218"></hangnum>
<gatha1 line="120"><bold>Nimmānarati</bold>devānaṃ, dvisataṃ tiṃsa koṭiyo;</gatha1>
<gathalast line="121">Cattālīsavassasatasahassāni ca sabbathā.</gathalast>
<hangnum line="122" number="219"></hangnum>
<gatha1 line="123"> Navakoṭisatañcekavīsativassakoṭiyo;</gatha1>
<gathalast line="124">Saṭṭhivassasatasahassādhikā <bold>vasavattisu</bold>.</gathalast>
<hangnum line="125" number="220"></hangnum>
<gatha1 line="126"> Kappassa tatiyo bhāgo, upaḍḍhañca yathākkamaṃ;</gatha1>
<gathalast line="127">Kappeko dve ca cattāro, aṭṭha kappā ca soḷasa.</gathalast>
<hangnum line="128" number="221"></hangnum>
<gatha1 line="129"> Dvattiṃsa catusaṭṭhī ca, navasu <bold>brahmabhūmisu</bold>;</gatha1>
<gathalast line="130">Vehapphalā asaññī ca, pañcakappasatāyukā.</gathalast>
<hangnum line="131" number="222"></hangnum>
<gatha1 line="132"> Kappasahassaṃ <pageBreak edition="V" number="0.0022" /> dve cattāri, aṭṭha soḷasa cakkamā;</gatha1>
<gathalast line="133">Sahassāni ca kappānaṃ, <bold>suddhāvāsāna</bold>muddise.</gathalast>
<hangnum line="134" number="223"></hangnum>
<gatha1 line="135"> Vīsakappasahassāni, cattālīsañca saṭṭhi ca;</gatha1>
<gathalast line="136">Caturāsītisahassā, kappā cā<bold>ruppake</bold> kamā.</gathalast>
<hangnum line="137" number="224"></hangnum>
<gatha1 line="138"> Āyuppamāṇaniyamo, natthi bhumme ca mānave;</gatha1>
<gathalast line="139">Vassānaṃ gaṇanā natthi, caturāpāyabhūmiyaṃ.</gathalast>
<hangnum line="140" number="225"></hangnum>
<gatha1 line="141"> Puthujjanāriyā <pageBreak edition="M" number="0.0020" /> ceti, duvidhā honti puggalā;</gatha1>
<gathalast line="142">Tihetukādibhedena, tividhā ca puthujjanā.</gathalast>
<hangnum line="143" number="226"></hangnum>
<gatha1 line="144"> Maggaṭṭhā ca phalaṭṭhā ca,</gatha1>
<gatha3 line="145">Aṭṭhevāriyapuggalā;</gatha3>
<gatha3 line="146">Ādito satta sekkhā ca,</gatha3>
<gathalast line="147">Asekkho cārahāparo.</gathalast>
<hangnum line="148" number="227"></hangnum>
<gatha1 line="149"> Ahetukāva labbhanti, sattā duggatiyaṃ pana;</gatha1>
<gathalast line="150">Tihetukāva labbhanti, rūpārūpe sacittakā.</gathalast>
<hangnum line="151" number="228"></hangnum>
<gatha1 line="152"> Kāmāvacaradevesu, ahetukavivajjitā;</gatha1>
<gathalast line="153">Vinipātāsure ceva, mānave ca tayopi ca.</gathalast>
<hangnum line="154" number="229"></hangnum>
<gatha1 line="155"> Ariyā nāma labbhanti, asaññāpāyavajjite;</gatha1>
<gathalast line="156">Puthujjanā tu labbhanti, suddhāvāsavivajjite.</gathalast>
<hangnum line="157" number="230"></hangnum>
<gatha1 line="158"> Suddhāvāsamapāyañca, hitvāsaññibhavaṃ tidhā;</gatha1>
<gathalast line="159">Sotāpannādayo dvepi, sesaṭṭhānesu labbhare.</gathalast>
<hangnum line="160" number="231"></hangnum>
<gatha1 line="161"> Iti sabbappabhedena, bhūmipuggalasaṅgahaṃ;</gatha1>
<gathalast line="162">Ñatvā viññū vibhāveyya, tattha cittāni sambhavāti.</gathalast>
<centered line="163">Iti cittavibhāge bhūmipuggalakathā niṭṭhitā.</centered>
<centered line="164">Pañcamo paricchedo.</centered>
</body>
</document>