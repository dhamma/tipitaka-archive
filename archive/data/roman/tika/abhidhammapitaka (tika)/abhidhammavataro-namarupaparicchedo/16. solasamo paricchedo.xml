<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf16.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/16. solasamo paricchedo.xml</archivePath>
<titlePath>16. Soḷasamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</titlePath>
</metadata>
<body>
<chapter line="1">16. Soḷasamo paricchedo</chapter>
<subhead line="2">Abhiññāniddeso</subhead>
<hangnum line="3" number="1043"></hangnum>
<gatha1 line="4"> Ito <pageBreak edition="P" number="0.0104" /> paraṃ karissāmi, paññāsuddhikaraṃ paraṃ;</gatha1>
<gathalast line="5">Pañcannampi abhiññānaṃ, mukhamattanidassanaṃ.</gathalast>
<hangnum line="6" number="1044"></hangnum>
<gatha1 line="7"> Rūpārūpasamāpattī,</gatha1>
<gatha2 line="8">Nibbattetvā panaṭṭhapi;</gatha2>
<gatha3 line="9">Lokikāpi abhiññāyo,</gatha3>
<gathalast line="10">Bhāvetabbā vibhāvinā.</gathalast>
<hangnum line="11" number="1045"></hangnum>
<gatha1 line="12"> Catutthajjhānamattepi, suciṇṇavasinā satā;</gatha1>
<gathalast line="13">Anuyogamabhiññāsu, kātuṃ vattati yogino.</gathalast>
<hangnum line="14" number="1046"></hangnum>
<gatha1 line="15"> Abhiññā <pageBreak edition="M" number="0.0142" /> nāma bhikkhūnaṃ, sābhiññānaṃ anuttaro;</gatha1>
<gathalast line="16">Alaṅkāro hi tāṇanti, satthanti ca pavuccati.</gathalast>
<hangnum line="17" number="1047"></hangnum>
<gatha1 line="18"> Nibbattitāsvabhiññāsu, yogāvacarabhikkhunā;</gatha1>
<gathalast line="19">Samādhibhāvanā hissa, tadā niṭṭhaṅgatā siyā.</gathalast>
<hangnum line="20" number="1048"></hangnum>
<gatha1 line="21"> Dibbāni <pageBreak edition="V" number="0.0135" /> cakkhusotāni, iddhicittavijānanaṃ;</gatha1>
<gathalast line="22">Pubbenivāsañāṇanti, pañcābhiññā imā siyuṃ.</gathalast>
<hangnum line="23" number="1049"></hangnum>
<gatha1 line="24"> Kasiṇānulomatādīhi, catuddasanayehi ca;</gatha1>
<gathalast line="25">Dametabbamabhiññāyo, pattukāmena mānasaṃ.</gathalast>
<hangnum line="26" number="1050"></hangnum>
<gatha1 line="27"> Dante samāhite suddhe, pariyodāte anaṅgaṇe;</gatha1>
<gathalast line="28">Nupaklese mudubhūte, kammanīye ṭhitācale.</gathalast>
<hangnum line="29" number="1051"></hangnum>
<gatha1 line="30"> Iti aṭṭhaṅgasampanne, citte iddhividhāya ca;</gatha1>
<gathalast line="31">Abhinīharati ce cittaṃ, sijjhatiddhivikubbanaṃ.</gathalast>
<hangnum line="32" number="1052"></hangnum>
<gatha1 line="33"> Abhiññāpādakajjhānaṃ, samāpajja tato pana;</gatha1>
<gathalast line="34">Vuṭṭhāya hi sataṃ vāpi, sahassaṃ vā yadicchati.</gathalast>
<hangnum line="35" number="1053"></hangnum>
<gatha1 line="36"> ‘‘Sataṃ homi sataṃ homī’’-ccevaṃ katvāna mānasaṃ;</gatha1>
<gathalast line="37">Abhiññāpādakajjhānaṃ, samāpajja tato pana.</gathalast>
<hangnum line="38" number="1054"></hangnum>
<gatha1 line="39"> Vuṭṭhāya punadhiṭṭhāti,</gatha1>
<gatha2 line="40">Sahādhiṭṭhānacetasā;</gatha2>
<gatha3 line="41">Sataṃ hoti hi so yogī,</gatha3>
<gathalast line="42">Sahassādīsvayaṃ nayo.</gathalast>
<hangnum line="43" number="1055"></hangnum>
<gatha1 line="44"> Pādakajjhānacittaṃ tu, nimittārammaṇaṃ siyā;</gatha1>
<gathalast line="45">Parikammamanānettha, satārammaṇikāni tu.</gathalast>
<hangnum line="46" number="1056"></hangnum>
<gatha1 line="47"> Tadādhiṭṭhānacittampi <pageBreak edition="P" number="0.0105" />, satārammaṇameva taṃ;</gatha1>
<gathalast line="48">Pubbe vuttappanācittaṃ, viya gotrabhunantaraṃ.</gathalast>
<hangnum line="49" number="1057"></hangnum>
<gatha1 line="50"> Tamekaṃ <pageBreak edition="M" number="0.0143" /> jāyate tattha, catutthajjhānikaṃ mano;</gatha1>
<gathalast line="51">Parikammavisesova, sesaṃ pubbasamaṃ idha.</gathalast>
<centered line="52">Iddhividhañāṇaṃ.</centered>
<hangnum line="53" number="1058"></hangnum>
<gatha1 line="54"> Dibbasotamidaṃ <pageBreak edition="V" number="0.0136" /> tattha, bhāvetabbaṃ kathaṃ siyā;</gatha1>
<gathalast line="55">Abhiññāpādakajjhānaṃ, samāpajja tato puna.</gathalast>
<hangnum line="56" number="1059"></hangnum>
<gatha1 line="57"> Vuṭṭhāya parikammena, kāmāvacaracetasā;</gatha1>
<gathalast line="58">Saddo āvajjitabbova, mahanto sukhumopi ca.</gathalast>
<hangnum line="59" number="1060"></hangnum>
<gatha1 line="60"> Tassevaṃ pana saddassa, nimittaṃ manasi kubbato;</gatha1>
<gathalast line="61">Dibbasotamidānissa, uppajjissati taṃ iti.</gathalast>
<hangnum line="62" number="1061"></hangnum>
<gatha1 line="63"> Saddesvaññataraṃ saddaṃ, katvā ārammaṇaṃ tato;</gatha1>
<gathalast line="64">Uppajjitvā niruddhe tu, manodvārāvajjane puna.</gathalast>
<hangnum line="65" number="1062"></hangnum>
<gatha1 line="66"> Javanāni hi jāyante, tassa cattāri pañca vā;</gatha1>
<gathalast line="67">Purimānettha cittesu, tīṇi cattāri vā pana.</gathalast>
<hangnum line="68" number="1063"></hangnum>
<gatha1 line="69"> Parikammopacārānu-lomagotrabhunāmakā;</gatha1>
<gathalast line="70">Catutthaṃ pañcamaṃ vāpi, appanācittamīritaṃ.</gathalast>
<hangnum line="71" number="1064"></hangnum>
<gatha1 line="72"> Sahajātaṃ tu yaṃ ñāṇaṃ, appanāmānasena hi;</gatha1>
<gathalast line="73">Taṃ ñāṇaṃ dibbasotanti, vadanti sutakovidā.</gathalast>
<hangnum line="74" number="1065"></hangnum>
<gatha1 line="75"> Thāmajātaṃ karontena, taṃ ñāṇaṃ tena yoginā;</gatha1>
<gathalast line="76">‘‘Etthantaragataṃ saddaṃ, suṇāmī’’ti ca cetasā.</gathalast>
<hangnum line="77" number="1066"></hangnum>
<gatha1 line="78"> Aṅgulaṃ dvaṅgulaṃ bhiyyo,</gatha1>
<gatha2 line="79">Vidatthi ratanaṃ tathā;</gatha2>
<gatha3 line="80">Gāmo deso tato yāva,</gatha3>
<gathalast line="81">Cakkavāḷā tato paraṃ.</gathalast>
<hangnum line="82" number="1067"></hangnum>
<gatha1 line="83"> Iccevaṃ tu paricchijja, vaḍḍhetabbaṃ yathākkamaṃ;</gatha1>
<gathalast line="84">Eso adhigatābhiñño, pādakārammaṇena tu.</gathalast>
<hangnum line="85" number="1068"></hangnum>
<gatha1 line="86"> Phuṭṭhokāsagate <pageBreak edition="M" number="0.0144" /> sadde, sabbe pana suṇāti so;</gatha1>
<gathalast line="87">Suṇanto pāṭiyekkampi, sallakkhetuṃ pahoti so.</gathalast>
<centered line="88">Dibbasotañāṇaṃ.</centered>
<hangnum line="89" number="1069"></hangnum>
<gatha1 line="90"> Kathaṃ <pageBreak edition="V" number="0.0137" /> panuppādetabbaṃ, cetopariyamānasaṃ;</gatha1>
<gathalast line="91">Dibbacakkhuvaseneva, idaṃ ñāṇaṃ panijjhati.</gathalast>
<hangnum line="92" number="1070"></hangnum>
<gatha1 line="93"> Ālokaṃ pana vaḍḍhetvā, tasmā dibbena cakkhunā;</gatha1>
<gathalast line="94">Hadayaṃ pana nissāya, vattamānaṃ tu lohitaṃ.</gathalast>
<hangnum line="95" number="1071"></hangnum>
<gatha1 line="96"> Disvā parassa viññeyyaṃ,</gatha1>
<gatha2 line="97">Hoti cittaṃ tu bhikkhunā;</gatha2>
<gatha3 line="98">Somanassayute citte,</gatha3>
<gathalast line="99">Lohitaṃ lohitaṃ siyā.</gathalast>
<hangnum line="100" number="1072"></hangnum>
<gatha1 line="101"> Domanassayute citte, vattamāne tu kāḷakaṃ;</gatha1>
<gathalast line="102">Upekkhāsahite citte, tilatelūpamaṃ siyā.</gathalast>
<hangnum line="103" number="1073"></hangnum>
<gatha1 line="104"> Tasmā <pageBreak edition="P" number="0.0106" /> parassa sattassa, disvā hadayalohitaṃ;</gatha1>
<gathalast line="105">Cetopariyañāṇaṃ taṃ, kātabbaṃ thāmataṃ gataṃ.</gathalast>
<hangnum line="106" number="1074"></hangnum>
<gatha1 line="107"> Evaṃ thāmagate tasmiṃ, yathānukkamato pana;</gatha1>
<gathalast line="108">Cittameva vijānāti, vinā lohitadassanaṃ.</gathalast>
<hangnum line="109" number="1075"></hangnum>
<gatha1 line="110"> Kāmāvacaracittañca, rūpārūpesu mānasaṃ;</gatha1>
<gathalast line="111">Sabbameva vijānāti, sarāgādippabhedakaṃ.</gathalast>
<centered line="112">Cetopariyañāṇaṃ.</centered>
<hangnum line="113" number="1076"></hangnum>
<gatha1 line="114"> Pubbenivāsañāṇena, kattabbā tadanussati;</gatha1>
<gatha2 line="115">Taṃ sampādetukāmena, ādikammikabhikkhunā;</gatha2>
<gathalast line="116">Jhānāni pana cattāri, samāpajjānupubbato.</gathalast>
<hangnum line="117" number="1077"></hangnum>
<gatha1 line="118"> Abhiññāpādakajjhānā, vuṭṭhāya hi tato puna;</gatha1>
<gathalast line="119">Bhikkhunā vajjitabbāva, nisajjā sabbapacchimā.</gathalast>
<hangnum line="120" number="1078"></hangnum>
<gatha1 line="121"> Tato <pageBreak edition="M" number="0.0145" /><pageBreak edition="V" number="0.0138" /> pabhuti sabbampi, paṭilomakkamā pana;</gatha1>
<gathalast line="122">Sabbamāvajjitabbaṃ taṃ, divase rattiyaṃ kataṃ.</gathalast>
<hangnum line="123" number="1079"></hangnum>
<gatha1 line="124"> Paṭilomakkameneva, dutiye tatiyepi ca;</gatha1>
<gathalast line="125">Divase pakkhamāsesu, tathā saṃvaccharesupi.</gathalast>
<hangnum line="126" number="1080"></hangnum>
<gatha1 line="127"> Yāva asmiṃ bhave sandhi, tāva tena ca bhikkhunā;</gatha1>
<gathalast line="128">Katamāvajjitabbaṃ taṃ, purimasmiṃ bhavepi ca.</gathalast>
<hangnum line="129" number="1081"></hangnum>
<gatha1 line="130"> Cutikkhaṇepi nibbattaṃ, nāmarūpañca sādhukaṃ;</gatha1>
<gathalast line="131">Evamāvajjite tasmiṃ, nāmarūpe yadā pana.</gathalast>
<hangnum line="132" number="1082"></hangnum>
<gatha1 line="133"> Tadevārammaṇaṃ katvā, nāmarūpaṃ cutikkhaṇe;</gatha1>
<gathalast line="134">Manodvāre manakkāro, uppajjati tadā pana.</gathalast>
<hangnum line="135" number="1083"></hangnum>
<gatha1 line="136"> Āvajjane niruddhasmiṃ, tadevārammaṇaṃ pana;</gatha1>
<gatha2 line="137">Katvā javanacittāni, honti cattāri pañca vā;</gatha2>
<gathalast line="138">Pubbe vuttanayeneva, sesaṃ ñeyyaṃ vibhāvinā.</gathalast>
<hangnum line="139" number="1084"></hangnum>
<gatha1 line="140"> Parikammādināmāni, purimāni bhavanti tu;</gatha1>
<gathalast line="141">Pacchimaṃ appanācittaṃ, rūpāvacarikaṃ bhave.</gathalast>
<hangnum line="142" number="1085"></hangnum>
<gatha1 line="143"> Tena cittena yaṃ ñāṇaṃ, saṃyuttaṃ tena yā pana;</gatha1>
<gathalast line="144">Saṃyuttā sati sā pubbe-nivāsānussatīritā.</gathalast>
<centered line="145">Pubbenivāsānussatiñāṇaṃ.</centered>
<hangnum line="146" number="1086"></hangnum>
<gatha1 line="147"> Rūpaṃ passitukāmena, bhikkhunā dibbacakkhunā;</gatha1>
<gathalast line="148">Kasiṇārammaṇaṃ jhānaṃ, abhiññāpādakaṃ pana.</gathalast>
<hangnum line="149" number="1087"></hangnum>
<gatha1 line="150"> Abhinīhārakkhamaṃ katvā, tejokasiṇameva vā;</gatha1>
<gathalast line="151">Odātakasiṇaṃ vāpi, ālokakasiṇampi vā.</gathalast>
<hangnum line="152" number="1088"></hangnum>
<gatha1 line="153"> Imesu <pageBreak edition="V" number="0.0139" /> katapuññehi, kasiṇesu ca tīsupi;</gatha1>
<gathalast line="154">Ālokakasiṇaṃ ettha, seṭṭhanti paridīpitaṃ.</gathalast>
<hangnum line="155" number="1089"></hangnum>
<gatha1 line="156"> Tasmā <pageBreak edition="M" number="0.0146" /><pageBreak edition="P" number="0.0107" /> tamitaraṃ vāpi, uppādetvā yathākkamaṃ;</gatha1>
<gathalast line="157">Upacārabhūmiyaṃyeva, ṭhatvā taṃ pana paṇḍito.</gathalast>
<hangnum line="158" number="1090"></hangnum>
<gatha1 line="159"> Vaḍḍhetvāna ṭhapetabbaṃ, na uppādeyya appanaṃ;</gatha1>
<gathalast line="160">Uppādeti sace hoti, pādakajjhānanissitaṃ.</gathalast>
<hangnum line="161" number="1091"></hangnum>
<gatha1 line="162"> Jhānassa vaḍḍhitassanto-gataṃ rūpaṃ tu yoginā;</gatha1>
<gathalast line="163">Passitabbaṃ bhave rūpaṃ, passato pana tassa taṃ.</gathalast>
<hangnum line="164" number="1092"></hangnum>
<gatha1 line="165"> Parikammassa vāro hi, atikkamati tāvade;</gatha1>
<gathalast line="166">Ālokopi tato tassa, khippamantaradhāyati.</gathalast>
<hangnum line="167" number="1093"></hangnum>
<gatha1 line="168"> Tasmiṃ antarahite rūpa-gatampi ca na dissati;</gatha1>
<gathalast line="169">Tenātha pādakajjhānaṃ, pavisitvā tato puna.</gathalast>
<hangnum line="170" number="1094"></hangnum>
<gatha1 line="171"> Vuṭṭhāya pana āloko, pharitabbova bhikkhunā;</gatha1>
<gathalast line="172">Evaṃ anukkameneva, āloko thāmavā siyā.</gathalast>
<hangnum line="173" number="1095"></hangnum>
<gatha1 line="174"> ‘‘Āloko ettha hotū’’ti,</gatha1>
<gatha2 line="175">Yattakaṃ ṭhānameva so;</gatha2>
<gatha3 line="176">Paricchindati tattheva,</gatha3>
<gathalast line="177">Āloko pana tiṭṭhati.</gathalast>
<hangnum line="178" number="1096"></hangnum>
<gatha1 line="179"> Divasampi nisīditvā, passato hoti dassanaṃ;</gatha1>
<gathalast line="180">Tiṇukkāya gato maggaṃ, purisettha nidassanaṃ.</gathalast>
<hangnum line="181" number="1097"></hangnum>
<gatha1 line="182"> Uppādanakkamopissa, tatrāyaṃ dibbacakkhuno;</gatha1>
<gathalast line="183">Vuttappakārarūpaṃ taṃ, katvā ārammaṇaṃ pana.</gathalast>
<hangnum line="184" number="1098"></hangnum>
<gatha1 line="185"> Manodvāre manakkāre, jāte yāni tadeva ca;</gatha1>
<gathalast line="186">Rūpaṃ ārammaṇaṃ katvā, jāyanti javanāni hi.</gathalast>
<hangnum line="187" number="1099"></hangnum>
<gatha1 line="188"> Kāmāvacaracittāni <pageBreak edition="V" number="0.0140" />, tāni cattāri pañca vā;</gatha1>
<gathalast line="189">Heṭṭhā vuttanayeneva, sesaṃ ñeyyaṃ vibhāvinā.</gathalast>
<hangnum line="190" number="1100"></hangnum>
<gatha1 line="191"> Atthasādhakacittaṃ taṃ, catutthajjhānikaṃ mataṃ;</gatha1>
<gathalast line="192">Taṃcittasaṃyutaṃ ñāṇaṃ, dibbacakkhunti vuccati.</gathalast>
<hangnum line="193" number="1101"></hangnum>
<gatha1 line="194"> Anāgataṃsañāṇassa <pageBreak edition="M" number="0.0147" />, yathākammupagassa ca;</gatha1>
<gathalast line="195">Parikammaṃ visuṃ natthi, ijjhanti dibbacakkhunā.</gathalast>
<hangnum line="196" number="1102"></hangnum>
<gatha1 line="197"> Cutūpapātañāṇampi, dibbacakkhunti vā pana;</gatha1>
<gathalast line="198">Atthato ekamevedaṃ, byañjane pana nānatā.</gathalast>
<centered line="199">Dibbacakkhuñāṇaṃ.</centered>
<hangnum line="200" number="1103"></hangnum>
<gatha1 line="201"> Yodha suṇāti karoti ca citte,</gatha1>
<gatha2 line="202">Ganthamimaṃ paramaṃ pana bhikkhu;</gatha2>
<gatha3 line="203">So abhidhammamahaṇṇavapāraṃ,</gatha3>
<gathalast line="204">Yāti anena tarena taritvā.</gathalast>
<centered line="205">Iti abhidhammāvatāre abhiññāniddeso nāma</centered>
<centered line="206">Soḷasamo paricchedo.</centered>
</body>
</document>