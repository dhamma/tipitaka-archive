<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf35.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/9. navamo paricchedo_.xml</archivePath>
<title>9. Navamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">9. Navamo paricchedo</chapter>
<subhead line="2">Dasānussativibhāgo</subhead>
<hangnum line="3" number="1100"></hangnum>
<gatha1 line="4">Saddhāpabbajito <pageBreak edition="M" number="0.0094" />yogī, bhāventonussatiṃ pana;</gatha1>
<gathalast line="5">Dasānussatibhedesu, bhāveyyaññataraṃ kathaṃ.</gathalast>
<hangnum line="6" number="1101"></hangnum>
<gatha1 line="7">Arahaṃ sugato loke, bhagavā lokapāragū;</gatha1>
<gathalast line="8">Vijjācaraṇasampanno, vimuttiparināyako.</gathalast>
<hangnum line="9" number="1102"></hangnum>
<gatha1 line="10">Jeṭṭho sammābhisambuddho, seṭṭho purisasārathī;</gatha1>
<gathalast line="11">Satthā devamanussānaṃ, buddho appaṭipuggalo.</gathalast>
<hangnum line="12" number="1103"></hangnum>
<gatha1 line="13">Sabbalokahito bandhu, samattaratanālayo;</gatha1>
<gathalast line="14">Sattānamanukampāya, jāto nātho sivaṃkaro.</gathalast>
<hangnum line="15" number="1104"></hangnum>
<gatha1 line="16">Cakkhumā titthakusalo, dhammassāmī tathāgato;</gatha1>
<gathalast line="17">Maccudheyyavimokkhāya, paṭipādayi pāṇino.</gathalast>
<hangnum line="18" number="1105"></hangnum>
<gatha1 line="19">Satthavāho mahāyoggo, maggāmaggayudhandharo;</gatha1>
<gathalast line="20">Sirisatthamadhiggayha, vicarittha mahāpathaṃ,</gathalast>
<hangnum line="21" number="1106"></hangnum>
<gatha1 line="22">Anomo asamo dhīro,</gatha1>
<gatha2 line="23">Lokahītaparakkamo;</gatha2>
<gatha3 line="24">Sabbākāravaropeto <pageBreak edition="V" number="0.0101" />,</gatha3>
<gathalast line="25">Accherabbhutapuggalo.</gathalast>
<hangnum line="26" number="1107"></hangnum>
<gatha1 line="27">Atthabhūto dhammabhūto,</gatha1>
<gatha2 line="28">Brahmabhūto mahāyaso;</gatha2>
<gatha3 line="29">Ñāṇālokaparicchinna-</gatha3>
<gathalast line="30">Ñeyyāsesapariggaho.</gathalast>
<hangnum line="31" number="1108"></hangnum>
<gatha1 line="32">Ānubhāvavasippatto, āsabhaṇḍānaniccalo;</gatha1>
<gathalast line="33">Mahantamariyādoyamanantagatigocaro.</gathalast>
<hangnum line="34" number="1109"></hangnum>
<gatha1 line="35">Sabbā bhiññābalappatto, vesārajjavisārado;</gatha1>
<gathalast line="36">Sabbasampattiniṭṭhāno, guṇapāramipūrako.</gathalast>
<hangnum line="37" number="1110"></hangnum>
<gatha1 line="38">Appameyyo <pageBreak edition="M" number="0.0095" />mahānāgo, mahāvīro mahāmuni;</gatha1>
<gathalast line="39">Mahesī mahitācāro, mahāmaho mahiddhiko.</gathalast>
<hangnum line="40" number="1111"></hangnum>
<gatha1 line="41">Sabbatthasiddhisañcāro, mahesīgaṇapūjito;</gatha1>
<gathalast line="42">Rājādhirājamahito, devabrahmābhivandito.</gathalast>
<hangnum line="43" number="1112"></hangnum>
<gatha1 line="44">Abhibhūya tayo loke, ādiccova nabhantare;</gatha1>
<gathalast line="45">Virocati mahātejo, andhakāre pabhaṅkaro.</gathalast>
<hangnum line="46" number="1113"></hangnum>
<gatha1 line="47">Byāmappabhāparikkhitto, ketumālāhalaṅkato;</gatha1>
<gathalast line="48">Dvattiṃsalakkhaṇāsītianubyañjanasobhito.</gathalast>
<hangnum line="49" number="1114"></hangnum>
<gatha1 line="50">Chabbaṇṇaraṃsilalito, ratanagghiyasannibho;</gatha1>
<gathalast line="51">Samiddhirūpasobhaggo, dassaneyyaṃva piṇḍitaṃ.</gathalast>
<hangnum line="52" number="1115"></hangnum>
<gatha1 line="53">Phullaṃ padumasaṇḍaṃva, kapparukkhovalaṅkato;</gatha1>
<gathalast line="54">Nabhaṃva tārakākiṇṇaṃ, uttamo paṭidissati.</gathalast>
<hangnum line="55" number="1116"></hangnum>
<gatha1 line="56">Satthukappamahāvīraputtehi parivārito;</gatha1>
<gathalast line="57">Sabbalokamahiddhāya, dhammarājā sayaṃvasī.</gathalast>
<hangnum line="58" number="1117"></hangnum>
<gatha1 line="59">Niddhotamalacandova <pageBreak edition="V" number="0.0102" />, nakkhattaparivārito;</gatha1>
<gathalast line="60">Khattasaṅghaparibyuḷho, cakkavattīva sobhati.</gathalast>
<hangnum line="61" number="1118"></hangnum>
<gatha1 line="62">Iccānantaguṇākiṇṇamasesamalanissaṭaṃ;</gatha1>
<gathalast line="63">Sabbasampattidātāraṃ, vipattivinibandhakaṃ.</gathalast>
<hangnum line="64" number="1119"></hangnum>
<gatha1 line="65">Dayāparamahorattaṃ, bhagavantamanussaraṃ;</gatha1>
<gathalast line="66">Bhāveti paññavā yogī, <bold>buddhānussatibhāvanaṃ</bold>.</gathalast>
<hangnum line="67" number="1120"></hangnum>
<gatha1 line="68">Svākhāto tena saddhammo, sambuddhena satīmatā;</gatha1>
<gathalast line="69">Paccattapaṭivedhena, passitabbo yathārahaṃ.</gathalast>
<hangnum line="70" number="1121"></hangnum>
<gatha1 line="71">Taṇhādaliddanāsāya, manorathasamiddhiyā;</gatha1>
<gathalast line="72">Kālantaramanāgamma, paccakkhaphaladāyako.</gathalast>
<hangnum line="73" number="1122"></hangnum>
<gatha1 line="74">Upanissayavantānaṃ, ‘‘ehi passā’’ti dassiyo;</gatha1>
<gathalast line="75">Paccattameva viññūhi, veditabbo sabhāvato.</gathalast>
<hangnum line="76" number="1123"></hangnum>
<gatha1 line="77">Sabbāsavasamugghātī <pageBreak edition="M" number="0.0096" />, suddho sovatthiko sivo;</gatha1>
<gathalast line="78">Pihitāpāyakummaggo, maggo nibbānapattiyā.</gathalast>
<hangnum line="79" number="1124"></hangnum>
<gatha1 line="80">Klesasaṃkaṭaduggamhā, dukkhakkhandhamahabbhayā;</gatha1>
<gathalast line="81">Khemantabhūmiṃ niyyāti, accantamanupaddavaṃ.</gathalast>
<hangnum line="82" number="1125"></hangnum>
<gatha1 line="83">Puññatitthamidaṃ nāma, maṅgalañca sivaṅkaraṃ;</gatha1>
<gathalast line="84">Hitodayasukhādhāna-mamatāhāramuttamaṃ.</gathalast>
<hangnum line="85" number="1126"></hangnum>
<gatha1 line="86">Avijjāpaṭaluddhāravijjānettosadhaṃ varaṃ;</gatha1>
<gathalast line="87">Paññādhāramidaṃ satthaṃ, klesagaṇḍappabhedakaṃ.</gathalast>
<hangnum line="88" number="1127"></hangnum>
<gatha1 line="89">Caturoghanimuggānaṃ, setubandho samuggato;</gatha1>
<gathalast line="90">Bhavacārakaruddhānaṃ, mahādvāro apāruto.</gathalast>
<hangnum line="91" number="1128"></hangnum>
<gatha1 line="92">Sokopāyāsaviddhānaṃ, paridevasamaṅginaṃ;</gatha1>
<gathalast line="93">Sallanīharaṇopāyo, accantasukhamīrito.</gathalast>
<hangnum line="94" number="1129"></hangnum>
<gatha1 line="95">Byasanopaddavāpeto <pageBreak edition="V" number="0.0103" />, saṃklesamalanissaṭo;</gatha1>
<gathalast line="96">Ujusammattaniyato, paṭipattivisuddhiyā.</gathalast>
<hangnum line="97" number="1130"></hangnum>
<gatha1 line="98">Suddhasīlaparikkhāro, samādhimayapañjaro;</gatha1>
<gathalast line="99">Sammāsaṅkappacakkaṅgo, sammāvāyāmavāhano.</gathalast>
<hangnum line="100" number="1131"></hangnum>
<gatha1 line="101">Satisārathisaṃyutto, sammādiṭṭhipurejavo;</gatha1>
<gathalast line="102">Esa dhammaratho yāti, yogakkhemassa pattiyā.</gathalast>
<hangnum line="103" number="1132"></hangnum>
<gatha1 line="104">Vipattipaṭibāhāya, sabbasampattisiddhiyā;</gatha1>
<gathalast line="105">Sabbakhandhavimokkhāya, dhammaṃ desesi cakkhumā.</gathalast>
<hangnum line="106" number="1133"></hangnum>
<gatha1 line="107">Hitesī sabbapāṇīnaṃ, dayāpanno mahāmuni;</gatha1>
<gathalast line="108">Dhammālokaṃ pakāsesi, cakkhumantānamuttamo.</gathalast>
<hangnum line="109" number="1134"></hangnum>
<gatha1 line="110">Yaṃ dhammaṃ sammadaññāya, khemamaggappatiṭṭhitā;</gatha1>
<gathalast line="111">Pāpakāpagatā dhīrā, passaddhidarathāsayā.</gathalast>
<hangnum line="112" number="1135"></hangnum>
<gatha1 line="113">Bhavayogā vinimuttā, pahīnabhayabheravā;</gatha1>
<gathalast line="114">Accantasukhamedhenti, sotthipattā mahesayo.</gathalast>
<hangnum line="115" number="1136"></hangnum>
<gatha1 line="116">Tamevamuttamaṃ <pageBreak edition="M" number="0.0097" />dhammaṃ, cintento pana paṇḍito;</gatha1>
<gathalast line="117">Bhāvetīti pakāsenti, <bold>dhammānussatibhāvanaṃ</bold>.</gathalast>
<hangnum line="118" number="1137"></hangnum>
<gatha1 line="119">Cattāro ca paṭipannā, cattāro ca phale ṭhitā;</gatha1>
<gathalast line="120">Esa saṅgho ujubhūto, paññāsīlasamāhito.</gathalast>
<hangnum line="121" number="1138"></hangnum>
<gatha1 line="122">Palāpāpagato suddho, paṭipattipatiṭṭhito;</gatha1>
<gathalast line="123">Pariggahitasaddhammo, samiddhiguṇasobhito.</gathalast>
<hangnum line="124" number="1139"></hangnum>
<gatha1 line="125">Pahīnāpāyagamano, pāpaklesavinissaṭo;</gatha1>
<gathalast line="126">Paripanthasamucchedī, bhavacārakabhedako.</gathalast>
<hangnum line="127" number="1140"></hangnum>
<gatha1 line="128">Uttamadamathappatto, suvinīto mahesinā;</gatha1>
<gathalast line="129">Vijjāvimuttivodāto, ājānīyapathe ṭhito.</gathalast>
<hangnum line="130" number="1141"></hangnum>
<gatha1 line="131">Sugatorasi <pageBreak edition="V" number="0.0104" />sambhūto, sucidhammasirindharo;</gatha1>
<gathalast line="132">Paṭipāditasampatto, dhammasāsanasevito.</gathalast>
<hangnum line="133" number="1142"></hangnum>
<gatha1 line="134">Bhayabheravanissaṅgo, jinatejānupālito;</gatha1>
<gathalast line="135">Moneyyapathasañcāro, sugatovādabhājano.</gathalast>
<hangnum line="136" number="1143"></hangnum>
<gatha1 line="137">Appamādaparittāṇo, sīlālaṅkārabhūsito;</gatha1>
<gathalast line="138">Cetosamādhisannaddho, paññāyudhasamujjalo.</gathalast>
<hangnum line="139" number="1144"></hangnum>
<gatha1 line="140">Ujumaggamadhiṭṭhāya, mārakāyappadālano;</gatha1>
<gathalast line="141">Aparājitasaṅgāmo, lalitodātavikkamo.</gathalast>
<hangnum line="142" number="1145"></hangnum>
<gatha1 line="143">Maccudheyyamatikkanto, bodhidhammappatiṭṭhito;</gatha1>
<gathalast line="144">Chaḷābhiññābalappatto, samārādhitasāsano.</gathalast>
<hangnum line="145" number="1146"></hangnum>
<gatha1 line="146">Anubodhimanuppatto, pabhinnapaṭisambhido;</gatha1>
<gathalast line="147">Sāmaññapāramippatto, toseti jinamānasaṃ.</gathalast>
<hangnum line="148" number="1147"></hangnum>
<gatha1 line="149">Nekākāravarūpeto, nānāsampattiphullito;</gatha1>
<gathalast line="150">Vipattipathanittiṇṇo, abhibuddhiparāyaṇo.</gathalast>
<hangnum line="151" number="1148"></hangnum>
<gatha1 line="152">Āhuneyyo <pageBreak edition="M" number="0.0098" />pāhuneyyo,</gatha1>
<gatha2 line="153">Dakkhiṇeyyo sudullabho;</gatha2>
<gatha3 line="154">Sadevakassa lokassa,</gatha3>
<gathalast line="155">Puññakkhettamanuttaraṃ.</gathalast>
<hangnum line="156" number="1149"></hangnum>
<gatha1 line="157">Yattha suddhimhi niddose, saddhābījaṃ patiṭṭhitaṃ;</gatha1>
<gathalast line="158">Accantaṃ paripāceti, sampattiphalamuttamaṃ.</gathalast>
<hangnum line="159" number="1150"></hangnum>
<gatha1 line="160">Yaṃ phalaṃ paribhuñjantā, vimuttirasasevanaṃ;</gatha1>
<gathalast line="161">Accantasukhitā dhīrā, bhavanti ajarāmarā.</gathalast>
<hangnum line="162" number="1151"></hangnum>
<gatha1 line="163">Taṃ phalaṃ patthayantena, <bold>saṅghānussatibhāvanā</bold>;</gatha1>
<gathalast line="164">Bhāvetabbā paniccevamiti bhāsanti paṇḍitā.</gathalast>
<hangnum line="165" number="1152"></hangnum>
<gatha1 line="166">Pañcasīlaṃ <pageBreak edition="V" number="0.0105" />dasasīlaṃ, pātimokkhamuposathaṃ;</gatha1>
<gathalast line="167">Cātupārisuddhisīlaṃ, dhutaṅgaparivāritaṃ.</gathalast>
<hangnum line="168" number="1153"></hangnum>
<gatha1 line="169">Evametesu yaṃ kiñci, samādāya rahogato;</gatha1>
<gathalast line="170">Tamānisaṃsaṃ guṇato, phalato ca vicintaye.</gathalast>
<hangnum line="171" number="1154"></hangnum>
<gatha1 line="172">Ādi cetaṃ patiṭṭhā ca, mukhaṃ pamukhamuttamaṃ;</gatha1>
<gathalast line="173">Mūlaṃ kusaladhammānaṃ, pabhavaṃ paṭipattiyā.</gathalast>
<hangnum line="174" number="1155"></hangnum>
<gatha1 line="175">Sāsanotaraṇadvāraṃ, titthaṃ saddhammavāpiyā;</gatha1>
<gathalast line="176">Pārisuddhipadaṭṭhānaṃ, maggo khemantapāpako.</gathalast>
<hangnum line="177" number="1156"></hangnum>
<gatha1 line="178">Sādhu sikkhāsamādānaṃ, bāhusaccavibhūsanaṃ;</gatha1>
<gathalast line="179">Ariyācāracāritta-mavaṇṇamalavajjanaṃ.</gathalast>
<hangnum line="180" number="1157"></hangnum>
<gatha1 line="181">Kulaputtaalaṅkāro, pāpajallapavāhanaṃ;</gatha1>
<gathalast line="182">Anapāyi sugandhañca, mahāpurisasevitaṃ.</gathalast>
<hangnum line="183" number="1158"></hangnum>
<gatha1 line="184">Pacchānutāpaharaṇaṃ, pītipāmojjavaḍḍhanaṃ;</gatha1>
<gathalast line="185">Nekkhammabhāvanopetaṃ, pabbajjāvesasobhanaṃ.</gathalast>
<hangnum line="186" number="1159"></hangnum>
<gatha1 line="187">Sopānaṃ saggalokassa, daḷhāpāyavidhānakaṃ;</gatha1>
<gathalast line="188">Anupaddavasampatti, samatthaguṇasūdanī.</gathalast>
<hangnum line="189" number="1160"></hangnum>
<gatha1 line="190">Klesapañjaravicchedi <pageBreak edition="M" number="0.0099" />, vipattipathavāraṇaṃ;</gatha1>
<gathalast line="191">Sotthikammasamuṭṭhānaṃ, asādhāraṇamaṅgalaṃ.</gathalast>
<hangnum line="192" number="1161"></hangnum>
<gatha1 line="193">‘‘Suladdhā vata me laddhā, saddhā sugatasāsane;</gatha1>
<gathalast line="194">Sīlaṃ me yassa kalyāṇaṃ, parisuddhamakhaṇḍitaṃ.</gathalast>
<hangnum line="195" number="1162"></hangnum>
<gatha1 line="196">‘‘Dullabho vata me laddho,</gatha1>
<gatha2 line="197">Mahālābho anappako;</gatha2>
<gatha3 line="198">Yohamakkhalitācāro,</gatha3>
<gathalast line="199">Upaghātavivajjito.</gathalast>
<hangnum line="200" number="1163"></hangnum>
<gatha1 line="201">‘‘Dhammaṅkuritasantāno <pageBreak edition="V" number="0.0106" />, mūlajātosmi sāsane;</gatha1>
<gathalast line="202">Ujumaggaṃ samāruḷho, pihitā sabhayā disā.</gathalast>
<hangnum line="203" number="1164"></hangnum>
<gatha1 line="204">‘‘Avañcā vata me jāti, āraddhā khaṇasampadā;</gatha1>
<gathalast line="205">Patiṭṭhitomhi saddhamme, saphalaṃ mama jīvitaṃ’’.</gathalast>
<hangnum line="206" number="1165"></hangnum>
<gatha1 line="207">Itthaṃ nānappakārena, cintento guṇamattano;</gatha1>
<gathalast line="208">Sīlakkhandhassa bhāveti, <bold>sīlānussatibhāvanaṃ</bold>.</gathalast>
<hangnum line="209" number="1166"></hangnum>
<gatha1 line="210">Saddhāya sīlavantesu, datvā dānaṃ yathārahaṃ;</gatha1>
<gathalast line="211">Niddhotamalamacchero, vivitto tamanussare.</gathalast>
<hangnum line="212" number="1167"></hangnum>
<gatha1 line="213">Dānaṃ nidhānamanugaṃ, asādhāraṇamuttamaṃ;</gatha1>
<gathalast line="214">Avināsasukhādhānaṃ, accantaṃ sabbakāmadaṃ.</gathalast>
<hangnum line="215" number="1168"></hangnum>
<gatha1 line="216">Kopadāhopasamanaṃ, maccheramalasodhanaṃ;</gatha1>
<gathalast line="217">Pamādaniddāvuṭṭhānaṃ, lobhapāsavimocanaṃ.</gathalast>
<hangnum line="218" number="1169"></hangnum>
<gatha1 line="219">Cetovikāradamanaṃ, micchāmagganivāraṇaṃ;</gatha1>
<gathalast line="220">Vittilābhasukhassādo, vibhavodayamaṅgalaṃ.</gathalast>
<hangnum line="221" number="1170"></hangnum>
<gatha1 line="222">Saddhādiguṇavodānaṃ, ajjhāsayavikāsanaṃ;</gatha1>
<gathalast line="223">Satācāraparikkhāro, tanucetovibhūsanaṃ.</gathalast>
<hangnum line="224" number="1171"></hangnum>
<gatha1 line="225">Appamaññāpadaṭṭhānaṃ, appameyyena vaṇṇitaṃ;</gatha1>
<gathalast line="226">Mahāpurisacārittaṃ, sapadānaṃ mahesinā.</gathalast>
<hangnum line="227" number="1172"></hangnum>
<gatha1 line="228">Dhammādhigatabhogānaṃ <pageBreak edition="M" number="0.0100" />, sārādānamanuttaraṃ;</gatha1>
<gathalast line="229">Mahattādhigamūpāyaṃ, lokasantatikāraṇaṃ.</gathalast>
<hangnum line="230" number="1173"></hangnum>
<gatha1 line="231">Atthakārī ca sammāhaṃ, pariccāgasamāyuto;</gatha1>
<gathalast line="232">Attano ca paresañca, hitāya paṭipannakā.</gathalast>
<hangnum line="233" number="1174"></hangnum>
<gatha1 line="234">Ujumaddavacittosmi, kālussiyavinissaṭo;</gatha1>
<gathalast line="235">Pāpasaṃklesavimukho, pāṇabhūtānukampako.</gathalast>
<hangnum line="236" number="1175"></hangnum>
<gatha1 line="237">Sīlavantapatiṭṭhosmi <pageBreak edition="V" number="0.0107" />, kapaṇānaṃ parāyaṇo;</gatha1>
<gathalast line="238">Buddhasāsanupaṭṭhāko, ñātimittopajīviko.</gathalast>
<hangnum line="239" number="1176"></hangnum>
<gatha1 line="240">Dānavossaggasammukho,</gatha1>
<gatha2 line="241">Saṃvibhāgarato sukhī;</gatha2>
<gatha3 line="242">Kapparukkhova phalito,</gatha3>
<gathalast line="243">Jāto lokābhivaḍḍhiyā.</gathalast>
<hangnum line="244" number="1177"></hangnum>
<gatha1 line="245">Pihitāpāyamaggosmi, maggadvāramapārutaṃ;</gatha1>
<gathalast line="246">Sampattā sabbasampatti, daliddassa manāpikaṃ.</gathalast>
<hangnum line="247" number="1178"></hangnum>
<gatha1 line="248">‘‘Saṃsāraddhānapātheyyaṃ, sabbadukkhavinodanaṃ;</gatha1>
<gathalast line="249">Subandhaṃ mama sabbattha, gahito ca kaṭaggaho’’.</gathalast>
<hangnum line="250" number="1179"></hangnum>
<gatha1 line="251">Evaṃ dānaguṇaṃ nānappakārena vicintayaṃ;</gatha1>
<gathalast line="252">Bhāveti dāyakoyogī, <bold>cāgānussatibhāvanaṃ</bold>.</gathalast>
<hangnum line="253" number="1180"></hangnum>
<gatha1 line="254">Saddhaṃ sīlaṃ sutaṃ cāgaṃ, paññaṃ paṇḍitajātiko;</gatha1>
<gathalast line="255">Sampādayitvā saddhamme, devatāyo anussare.</gathalast>
<hangnum line="256" number="1181"></hangnum>
<gatha1 line="257">Cātumahārājikā ca, tāvatiṃsā ca yāmakā;</gatha1>
<gathalast line="258">Tusitā ceva nimmānaratino vasavattino.</gathalast>
<hangnum line="259" number="1182"></hangnum>
<gatha1 line="260">Taduttariñca ye devā, dibbakāyamadhiṭṭhitā;</gatha1>
<gathalast line="261">Tepi saddhādidhammesu, cirakālaṃ patiṭṭhitā.</gathalast>
<hangnum line="262" number="1183"></hangnum>
<gatha1 line="263">Susamāhitasaṅkappā, dānasīladhurandharā;</gatha1>
<gathalast line="264">Dhammamaggamadhiṭṭhāya, hirottappapurakkhatā.</gathalast>
<hangnum line="265" number="1184"></hangnum>
<gatha1 line="266">Taṃ <pageBreak edition="M" number="0.0101" />lokamupapannāse, sassirīkaṃ parāyaṇaṃ;</gatha1>
<gathalast line="267">Iddhimanto jutimanto, vaṇṇavanto yasassino.</gathalast>
<hangnum line="268" number="1185"></hangnum>
<gatha1 line="269">Dibbasampattisampattā, nānābhogasamappitā;</gatha1>
<gathalast line="270">Pālento dīghamaddhānaṃ, anubhonti mahāsukhaṃ.</gathalast>
<hangnum line="271" number="1186"></hangnum>
<gatha1 line="272">Te <pageBreak edition="V" number="0.0108" />sabbepi ca mayhampi, vijjanti anupāyino;</gatha1>
<gathalast line="273">Saddhādikusalā dhammā, devadhammāti vissutā.</gathalast>
<hangnum line="274" number="1187"></hangnum>
<gatha1 line="275">Saddhammaguṇasampatti-dātā maṅgalanāyikā;</gatha1>
<gathalast line="276">Dullabhāpi ca me laddhā, saddhā sugatasāsane.</gathalast>
<hangnum line="277" number="1188"></hangnum>
<gatha1 line="278">Vajjopavādarahito, pāpakammaparammukho;</gatha1>
<gathalast line="279">Parisuddhasamācāro, pasannāmalacetano.</gathalast>
<hangnum line="280" number="1189"></hangnum>
<gatha1 line="281">Niccamohitasotosmi,</gatha1>
<gatha2 line="282">Tathāgatasubhāsite;</gatha2>
<gatha3 line="283">Sutabhājanabhūto ca,</gatha3>
<gathalast line="284">Satimā susamāhito.</gathalast>
<hangnum line="285" number="1190"></hangnum>
<gatha1 line="286">Maccheramalanittiṇṇo, lobhakkhandhavimuccito;</gatha1>
<gathalast line="287">Opānabhūto lokasmiṃ, vissaṭṭhasukhayācano.</gathalast>
<hangnum line="288" number="1191"></hangnum>
<gatha1 line="289">Vatthuttayamahatte ca, hitāhitavinicchaye;</gatha1>
<gathalast line="290">Paññā vatthusabhāve ca, tikhiṇā mama vattati.</gathalast>
<hangnum line="291" number="1192"></hangnum>
<gatha1 line="292">Samārādhitasaddhammo, katapuññamahussavo;</gatha1>
<gathalast line="293">Devadhammasamiddhosmi, kalyāṇacaritākaro.</gathalast>
<hangnum line="294" number="1193"></hangnum>
<gatha1 line="295">Devatāhi samānohaṃ, guṇālaṅkārabhūsito;</gatha1>
<gathalast line="296">Hatthapattā ca deviddhi, nipphannā dibbasampadā.</gathalast>
<hangnum line="297" number="1194"></hangnum>
<gatha1 line="298">Devasāmaññamiccevaṃ, cintento guṇamattano;</gatha1>
<gathalast line="299">Bhāveti guṇasampanno, <bold>devatānussatiṃ</bold>paraṃ.</gathalast>
<hangnum line="300" number="1195"></hangnum>
<gatha1 line="301">Jātidhammā jarābyādhisokopāyāsabhañjite;</gatha1>
<gathalast line="302">Anicce dukkhenatte ca, nibbinnopadhisambhave.</gathalast>
<hangnum line="303" number="1196"></hangnum>
<gatha1 line="304">Virāgo <pageBreak edition="M" number="0.0102" />ca nirodho ca, cāgo mutti anālayo;</gatha1>
<gathalast line="305">Yoyamādānanissaggo, nibbānamiti vuccati.</gathalast>
<hangnum line="306" number="1197"></hangnum>
<gatha1 line="307">Upasantamidaṃ <pageBreak edition="V" number="0.0109" />ṭhānamiti cinteti paṇḍito;</gatha1>
<gathalast line="308">Anupādānasaṃkliṭṭhamasaṅkhāramanāsavaṃ.</gathalast>
<hangnum line="309" number="1198"></hangnum>
<gatha1 line="310">Appamāṇaṃ paṇītañca, sivaṃ paramamaccutaṃ;</gatha1>
<gathalast line="311">Anantaguṇamaccanta-mavikāramanāmayaṃ.</gathalast>
<hangnum line="312" number="1199"></hangnum>
<gatha1 line="313">Khemaṃ taṃ pārimatīra-mahāyanakaraṃ paraṃ;</gatha1>
<gathalast line="314">Tāṇaṃ leṇañca dīpañca, patiṭṭhānaṃ parāyaṇaṃ.</gathalast>
<hangnum line="315" number="1200"></hangnum>
<gatha1 line="316">Vaṭṭānubandhavicchedo, bhavataṇhāvisosanaṃ;</gatha1>
<gathalast line="317">Sabbūpadhisamugghāto, dukkhanibbāpanaṃ sukhaṃ.</gathalast>
<hangnum line="318" number="1201"></hangnum>
<gatha1 line="319">Sabbapāpavināsoyaṃ, sabbaklesavisodhanaṃ;</gatha1>
<gathalast line="320">Sokopāyāsasantāpabhayabheravamocanaṃ.</gathalast>
<hangnum line="321" number="1202"></hangnum>
<gatha1 line="322">Palibodhasamucchedo, papañcaviniveṭhanaṃ;</gatha1>
<gathalast line="323">Sabbasaṅkhārasamatho, sabbalokavinissaṭo.</gathalast>
<hangnum line="324" number="1203"></hangnum>
<gatha1 line="325">Pārisuddhikarā dhātu, bhavanissaraṇaṃ padaṃ;</gatha1>
<gathalast line="326">Uttamāriyasampatti, anomamamataṃ padaṃ.</gathalast>
<hangnum line="327" number="1204"></hangnum>
<gatha1 line="328">Sabbathā bhaddamatulaṃ, nibbānamiti passato;</gatha1>
<gathalast line="329"><bold>Upasamānussatī</bold>ti, bhāvanāyaṃ pavuccati.</gathalast>
<hangnum line="330" number="1205"></hangnum>
<gatha1 line="331">Sattānussatimiccevaṃ, bhāvento pana paṇḍito;</gatha1>
<gathalast line="332">Pāmojjabahulo hoti, pasanno buddhasāsane.</gathalast>
<hangnum line="333" number="1206"></hangnum>
<gatha1 line="334">Paṭipassaddhadaratha-mupacārasamādhinā;</gatha1>
<gathalast line="335">Samādhiyati cittañca, parisuddhamanāmayaṃ.</gathalast>
<hangnum line="336" number="1207"></hangnum>
<gatha1 line="337">Bhāvanāmayametañca, katvā puññamanappakaṃ;</gatha1>
<gathalast line="338">Vāsanāgatisampatti-bhogabhāgīti vuccati.</gathalast>
<hangnum line="339" number="1208"></hangnum>
<gatha1 line="340">Upanissayasampanno, patvā nibbedhamuttamaṃ;</gatha1>
<gathalast line="341">Diṭṭheva dhamme dukkhaggiṃ, nibbāpeti anāsavo.</gathalast>
<hangnum line="342" number="1209"></hangnum>
<gatha1 line="343">Lokappavatti <pageBreak edition="M" number="0.0103" /><pageBreak edition="V" number="0.0110" />cintetvā, maraṇānussatiṃ pana;</gatha1>
<gathalast line="344">Bhāveyya sakamaccantaṃ, cintento maraṇaṃ kathaṃ.</gathalast>
<hangnum line="345" number="1210"></hangnum>
<gatha1 line="346">Animittamanaññātaṃ, maccānamidha jīvitaṃ;</gatha1>
<gathalast line="347">Kasirañca parittañca, tañca dukkhena saṃyutaṃ.</gathalast>
<hangnum line="348" number="1211"></hangnum>
<gatha1 line="349">Appodakamhi maccheva, bandhamāne rudammukhe;</gatha1>
<gathalast line="350">Maccu gacchati ādāya, pekkhamāne mahājane.</gathalast>
<hangnum line="351" number="1212"></hangnum>
<gatha1 line="352">Purakkhatvāva maraṇaṃ, jāyanti paṭisandhiyaṃ;</gatha1>
<gathalast line="353">Jātā puna marissanti, evaṃdhammā hi pāṇino.</gathalast>
<hangnum line="354" number="1213"></hangnum>
<gatha1 line="355">Yamekarattiṃ paṭhamaṃ, gabbhe vasati mānavo;</gatha1>
<gathalast line="356">Abbhuṭṭhitova so yāti, sa gacchaṃ na nivattati.</gathalast>
<hangnum line="357" number="1214"></hangnum>
<gatha1 line="358">Sattā maranti gabbhepi, jāyamānā ca dārakā;</gatha1>
<gathalast line="359">Kumārā yobbanappattā, balappattā mahattarā.</gathalast>
<hangnum line="360" number="1215"></hangnum>
<gatha1 line="361">Athāvassaṃ maranteva, jiṇṇā daṇḍaparāyaṇā;</gatha1>
<gathalast line="362">Sūrā puññabalatthāmā, nānābyādhinipīḷitā.</gathalast>
<hangnum line="363" number="1216"></hangnum>
<gatha1 line="364">Ajja suveti maraṇaṃ, pariyesati pāṇino;</gatha1>
<gathalast line="365">Senā yuddhapayātāva, sabbe maccubhayākulā.</gathalast>
<hangnum line="366" number="1217"></hangnum>
<gatha1 line="367">Sattāratanalaṅkārā, caturiddhisamuggatā;</gatha1>
<gathalast line="368">Cakkavattī mahātejā, rājamaṇḍalasobhino.</gathalast>
<hangnum line="369" number="1218"></hangnum>
<gatha1 line="370">Kappuṭṭhānamahāvātā, pātitāva mahāsilā;</gatha1>
<gathalast line="371">Patanti maccuvikkhittā, paro cetāna mānavā.</gathalast>
<hangnum line="372" number="1219"></hangnum>
<gatha1 line="373">Yepi dīghāyukā devā, vaṇṇavantā mahiddhikā;</gatha1>
<gathalast line="374">Ānubhāvabalappattā, mahābhogasukhedhino.</gathalast>
<hangnum line="375" number="1220"></hangnum>
<gatha1 line="376">Tepi maccusamuddhattā, bhavanti bhayasaṃkulā;</gatha1>
<gathalast line="377">Verambhakkhittapakkhīva, mādisesu kathāva kā.</gathalast>
<hangnum line="378" number="1221"></hangnum>
<gatha1 line="379">Accantarāyabahulo <pageBreak edition="V" number="0.0111" />, maraṇāhitasambhavo;</gatha1>
<gathalast line="380">Niccaṃ cakkasamāruḷho, lokoyaṃ parivattati.</gathalast>
<hangnum line="381" number="1222"></hangnum>
<gatha1 line="382">Etthantare <pageBreak edition="M" number="0.0104" />maraṇassa, vemajjhe mama vattato;</gatha1>
<gathalast line="383">Assāsepi avissaṭṭhe, jīvikā ce kathāva kā.</gathalast>
<hangnum line="384" number="1223"></hangnum>
<gatha1 line="385">Accheraṃ vata lokasmiṃ, khaṇamattampi jīvitaṃ;</gatha1>
<gathalast line="386">Nissitopaddavaṭṭhāne, mahābyasanapīḷite.</gathalast>
<hangnum line="387" number="1224"></hangnum>
<gatha1 line="388">Addhuvaṃ jīvitaṃ nicca-maccantaṃ maraṇaṃ mama;</gatha1>
<gathalast line="389">Sabhāvo maraṇanteva, viseso pana jīvitaṃ.</gathalast>
<hangnum line="390" number="1225"></hangnum>
<gatha1 line="391">Atthamārabbha gacchanto, ādiccova nabhantare;</gatha1>
<gathalast line="392">Maraṇāyābhidhāvanto, vihāyāmi suve suve.</gathalast>
<hangnum line="393" number="1226"></hangnum>
<gatha1 line="394">Vajjhappatto mahācoro,</gatha1>
<gatha2 line="395">Niyyātāghātanaṃ yathā;</gatha2>
<gatha3 line="396">Maraṇāya payātohaṃ,</gatha3>
<gathalast line="397">Tathevamanivattiyo.</gathalast>
<hangnum line="398" number="1227"></hangnum>
<gatha1 line="399">Ambujova vaṅkaghasto, tāṇaleṇavivajjito;</gatha1>
<gathalast line="400">Niccaṃ maccuvasaṃ yanto, vissaṭṭho kimahaṃ care.</gathalast>
<hangnum line="401" number="1228"></hangnum>
<gatha1 line="402">Ko me hāso kimānando,</gatha1>
<gatha2 line="403">Kimahaṃ mohapāruto;</gatha2>
<gatha3 line="404">Madappamādavikkhitto,</gatha3>
<gathalast line="405">Vicarāmi niraṅkuso?</gathalast>
<hangnum line="406" number="1229"></hangnum>
<gatha1 line="407">Handāhamārabhissāmi, sammāsambuddhasāsane;</gatha1>
<gathalast line="408">Ātāpī pahitatto ca, hirottappasamāhito.</gathalast>
<hangnum line="409" number="1230"></hangnum>
<gatha1 line="410">Paṭipattiparo hutvā, pāpadhammaniraṅkato;</gatha1>
<gathalast line="411">Nibbāpayāmi accantaṃ, sabbadukkhahutāvahaṃ.</gathalast>
<hangnum line="412" number="1231"></hangnum>
<gatha1 line="413">Itthaṃ <pageBreak edition="V" number="0.0112" />panattano yogī, maraṇaṃ paṭicintayaṃ;</gatha1>
<gathalast line="414"><bold>Maraṇānussatiṃ</bold>nāma, bhāvetīti pavuccati.</gathalast>
<hangnum line="415" number="1232"></hangnum>
<gatha1 line="416">Tadetaṃ <pageBreak edition="M" number="0.0105" />pana bhāvetvā, upacārasamāhito;</gatha1>
<gathalast line="417">Nibbedabahulo hoti, appamādadhurandharo.</gathalast>
<hangnum line="418" number="1233"></hangnum>
<gatha1 line="419">Micchādhammaṃ virājetvā, nandirāganirālayo;</gatha1>
<gathalast line="420">Sabbāsavaparikkhīṇo, pappoti amataṃ padaṃ.</gathalast>
<hangnum line="421" number="1234"></hangnum>
<gatha1 line="422">Gahetvā pana medhāvī, dvattiṃsākārabhāvanaṃ;</gatha1>
<gathalast line="423">Kareyya tāva pacchā ve, anupubbamabhiṇhaso.</gathalast>
<hangnum line="424" number="1235"></hangnum>
<gatha1 line="425">Kesā lomā nakhā dantā, taco maṃsaṃ nahāru ca;</gatha1>
<gathalast line="426">Aṭṭhi ca miñja vakkaṃ ca, hadayaṃ yakanaṃ tathā.</gathalast>
<hangnum line="427" number="1236"></hangnum>
<gatha1 line="428">Kilomaṃ pihaka papphāsaṃ, antaṃ guṇamudariyaṃ;</gatha1>
<gathalast line="429">Matthaluṅgaṃ karīsañca, pittaṃ semhamathāparaṃ.</gathalast>
<hangnum line="430" number="1237"></hangnum>
<gatha1 line="431">Pubbo ca lohitaṃ sedo,</gatha1>
<gatha2 line="432">Medo assu vasātha vā;</gatha2>
<gatha3 line="433">Kheḷo siṅghāṇikā ceva,</gatha3>
<gathalast line="434">Lasikā muttamiccapi.</gathalast>
<hangnum line="435" number="1238"></hangnum>
<gatha1 line="436">Ghanabandhasubhākāra-vipallāsānusārinaṃ;</gatha1>
<gathalast line="437">Yathābhūtāvabodhāya, vibhattāva mahesinā.</gathalast>
<hangnum line="438" number="1239"></hangnum>
<gatha1 line="439">Kāye bāttiṃsa koṭṭhāsā,</gatha1>
<gatha2 line="440">Kuṇapāva samussitā;</gatha2>
<gatha3 line="441">Sāragayhūpagāpetā,</gatha3>
<gathalast line="442">Dhikkatā dhīrahīḷitā.</gathalast>
<hangnum line="443" number="1240"></hangnum>
<gatha1 line="444">Asubhāva paṭikkūlā, jegucchā sucivajjitā;</gatha1>
<gathalast line="445">Ninditā cakkhumantehi, andhabālopalāḷitā.</gathalast>
<hangnum line="446" number="1241"></hangnum>
<gatha1 line="447">Vicittachavisañchannā <pageBreak edition="V" number="0.0113" />, tacabhattasamohitā;</gatha1>
<gathalast line="448">Parissavaparikliṭṭhā, kuthitā pūtigandhitā.</gathalast>
<hangnum line="449" number="1242"></hangnum>
<gatha1 line="450">Dhoviyantāpi <pageBreak edition="M" number="0.0106" />satataṃ, ajahantā malassavaṃ;</gatha1>
<gathalast line="451">Sugandhānuvilittāpi, duggandhapariṇāmino.</gathalast>
<hangnum line="452" number="1243"></hangnum>
<gatha1 line="453">Ahaṃkāramamattena, vissaṭṭhasukhasaṅgahā;</gatha1>
<gathalast line="454">Saṅghāṭaghanasambaddhā, sammohenti mahājanaṃ.</gathalast>
<hangnum line="455" number="1244"></hangnum>
<gatha1 line="456">Chandarāgasamūpetā, yattha muḷhā puthujjanā;</gatha1>
<gathalast line="457">Sevanti visamaṃ ghoraṃ, caturāpāyabhāgino.</gathalast>
<hangnum line="458" number="1245"></hangnum>
<gatha1 line="459">Tattha cittaṃ virājetuṃ, paṭipanno yathākkamaṃ;</gatha1>
<gathalast line="460">Cetovibhāvanatthāya, koṭṭhāsesu vicakkhaṇo.</gathalast>
<hangnum line="461" number="1246"></hangnum>
<gatha1 line="462">Vacasā manasā ceva, yathāvuttānusārato;</gatha1>
<gathalast line="463">Anulomapaṭilomaṃ, sajjhāyitvā tato paraṃ.</gathalast>
<hangnum line="464" number="1247"></hangnum>
<gatha1 line="465">Vaṇṇasaṇṭhānadisato, vavatthapeyya paṇḍito;</gatha1>
<gathalast line="466">Tatokāsaparicchedā, paccekaṃ tu yathākkamaṃ.</gathalast>
<hangnum line="467" number="1248"></hangnum>
<gatha1 line="468">Vaṇṇasaṇṭhānagandhā ca,</gatha1>
<gatha2 line="469">Āsayokāsato tato;</gatha2>
<gatha3 line="470">Vibhāveyyāsubhākāra-</gatha3>
<gathalast line="471">Mekekasmiṃ tu pañcadhā.</gathalast>
<hangnum line="472" number="1249"></hangnum>
<gatha1 line="473">Dasadhābhogamiccevaṃ, katvā bhāvayato pana;</gatha1>
<gathalast line="474">Santibhūtā pakāsenti, rathacakkārasādisā.</gathalast>
<hangnum line="475" number="1250"></hangnum>
<gatha1 line="476">Hitvā appaguṇe tattha, gaṇhaṃ suppaguṇaṃ budho;</gatha1>
<gathalast line="477">Appanaṃ paṭibhāgañca, pappotekekavatthusu.</gathalast>
<hangnum line="478" number="1251"></hangnum>
<gatha1 line="479">Asubhākāramārabbha, bhāvanā ce pavattati;</gatha1>
<gathalast line="480">Kammaṭṭhānaṃ paṭikkūlaṃ, paṭhamajjhānikaṃ siyā.</gathalast>
<hangnum line="481" number="1252"></hangnum>
<gatha1 line="482">Nīlādivaṇṇamārabbha, paṭibhāgo yadā tadā;</gatha1>
<gathalast line="483">Nīlādikasiṇaṃ hutvā, pañcakajjhānikaṃ bhave.</gathalast>
<hangnum line="484" number="1253"></hangnum>
<gatha1 line="485">Lakkhaṇākāramārabbha <pageBreak edition="V" number="0.0114" />, cintanā ce pavattati;</gatha1>
<gathalast line="486">Vipassanākammaṭṭhāna-miti bhāsanti paṇḍitā.</gathalast>
<hangnum line="487" number="1254"></hangnum>
<gatha1 line="488">Tidhā <pageBreak edition="M" number="0.0107" />pabhedamiccevaṃ, bhāvento puna buddhimā;</gatha1>
<gathalast line="489"><bold>Kāyagatāsatiṃ</bold>nāma, bhāvetīti pavuccati.</gathalast>
<hangnum line="490" number="1255"></hangnum>
<gatha1 line="491">Soyamajjhattaṃ nibbinno, bahiddhā ca nirālayo;</gatha1>
<gathalast line="492">Ubbegabahulo yogī, pamādamativattati.</gathalast>
<hangnum line="493" number="1256"></hangnum>
<gatha1 line="494">Kāmabandhavinimutto, pāpā medhāvi nissaṭo;</gatha1>
<gathalast line="495">Sacchikatvāna sāmaññaṃ, amataṃ paribhuñjati.</gathalast>
<hangnum line="496" number="1257"></hangnum>
<gatha1 line="497"><bold>Ānāpānassatiṃ</bold>nāma, sammāsambuddhavaṇṇitaṃ;</gatha1>
<gathalast line="498">Kammaṭṭhānādhirājānaṃ, bhāvento pana paṇḍito.</gathalast>
<hangnum line="499" number="1258"></hangnum>
<gatha1 line="500">Appanañcopacārañca, samathañca vipassanaṃ;</gatha1>
<gathalast line="501">Lokuttaraṃ lokiyañca, sukhenevādhigacchati.</gathalast>
<hangnum line="502" number="1259"></hangnum>
<gatha1 line="503">Sukhumā nipuṇā tikkhā, paripakkā bale ṭhitā;</gatha1>
<gathalast line="504">Bodhipakkhiyadhammā ca, vodāyanti visesato.</gathalast>
<hangnum line="505" number="1260"></hangnum>
<gatha1 line="506">Kammaṭṭhāne tathā hettha, gaṇanā anubandhanā;</gatha1>
<gathalast line="507">Phusanā ṭhapanā ceva, sallakkhaṇavivaṭṭanā.</gathalast>
<hangnum line="508" number="1261"></hangnum>
<gatha1 line="509">Pārisuddhi tato pacchā, tesañca paṭipassanā;</gatha1>
<gathalast line="510">Iccevamaṭṭhadhā bhedā, mātikāyaṃ pakāsitā.</gathalast>
<hangnum line="511" number="1262"></hangnum>
<gatha1 line="512">Vibhattā satipaṭṭhāna-vasā soḷasadhā tato;</gatha1>
<gathalast line="513">Ānāpānappabhedena, bhinnā dvattiṃsadhā puna.</gathalast>
<hangnum line="514" number="1263"></hangnum>
<gatha1 line="515">Tameva pariyādāya, samathañca vipassanaṃ;</gatha1>
<gathalast line="516">Mahattavepullagataṃ, bhāveyya satimā kathaṃ.</gathalast>
<hangnum line="517" number="1264"></hangnum>
<gatha1 line="518">Ānāpānaṃ pariggayha, pavivitto rahogato;</gatha1>
<gathalast line="519">Gaṇeyya paṭhamaṃ tāva, nisinno sukhamāsane.</gathalast>
<hangnum line="520" number="1265"></hangnum>
<gatha1 line="521">Pañcannaṃ <pageBreak edition="V" number="0.0115" />na ṭhapetabbaṃ, heṭṭhā na dasatopari;</gatha1>
<gathalast line="522">Netabbamanupubbena, gaṇetabbamakhaṇḍitaṃ.</gathalast>
<hangnum line="523" number="1266"></hangnum>
<gatha1 line="524">Anto <pageBreak edition="M" number="0.0108" />bahi ca vikkhepa-makatvāna punappunaṃ;</gatha1>
<gathalast line="525">Phuṭṭhaṭṭhānamhi satimā, anubandheyya mānasaṃ.</gathalast>
<hangnum line="526" number="1267"></hangnum>
<gatha1 line="527">Nāsikaggottaroṭṭhe ca, katvābhogaṃ tatoparaṃ;</gatha1>
<gathalast line="528">Satatassāsasamphassaṃ, āvajjantassa yogino.</gathalast>
<hangnum line="529" number="1268"></hangnum>
<gatha1 line="530">Puthulaṃ vātha dīghaṃ vā, maṇḍalaṃ vātha vitthataṃ;</gatha1>
<gathalast line="531">Tārakādisamākāraṃ, nimittaṃ tattha jāyati.</gathalast>
<hangnum line="532" number="1269"></hangnum>
<gatha1 line="533">Cittaṃ samāhitaṃ hoti, upacārasamādhinā;</gatha1>
<gathalast line="534">Upaklesā pahiyyanti, paṭibhāge samuṭṭhite.</gathalast>
<hangnum line="535" number="1270"></hangnum>
<gatha1 line="536">Nimitte ṭhapayaṃ cittaṃ, tato pāpeti appanaṃ;</gatha1>
<gathalast line="537">Pañcajjhānavasenāyaṃ, samathe bhāvanānayo.</gathalast>
<hangnum line="538" number="1271"></hangnum>
<gatha1 line="539">Ārabhitvābhinivesa-mānāpāne punāparo;</gatha1>
<gathalast line="540">Ajjhattañca bahiddhā ca, tato tadanusārato.</gathalast>
<hangnum line="541" number="1272"></hangnum>
<gatha1 line="542">Bhūmidhamme yathābhūtaṃ, vipassitvā visārado;</gatha1>
<gathalast line="543">Appetānuttarajjhāna-mayaṃ suddhivipassanā.</gathalast>
<hangnum line="544" number="1273"></hangnum>
<gatha1 line="545">Ānāpānasamāpattiṃ, katvā pādakamuttaraṃ;</gatha1>
<gathalast line="546">Bhāventassa vasenāhu, nayaṃ soḷasadhā kathaṃ.</gathalast>
<hangnum line="547" number="1274"></hangnum>
<gatha1 line="548">Dīghamassāsapassāsā, rassaṃ vātha tathā dvayaṃ;</gatha1>
<gathalast line="549">Satimā matisampanno, paṭhamaṃ parigaṇhati.</gathalast>
<hangnum line="550" number="1275"></hangnum>
<gatha1 line="551">Ādimajjhāvasānaṃ tu, karonto viditaṃ tathā;</gatha1>
<gathalast line="552">Samāhito sabbakāya-paṭisaṃvedi sikkhati.</gathalast>
<hangnum line="553" number="1276"></hangnum>
<gatha1 line="554">Tato te eva saṅkhāre, passambhentoparūpari;</gatha1>
<gathalast line="555">Vutto passambhayaṃ kāyasaṅkhāraṃ sikkhatīti ca.</gathalast>
<hangnum line="556" number="1277"></hangnum>
<gatha1 line="557">Ānāpānasaticcevaṃ <pageBreak edition="V" number="0.0116" />, kāyasaṅkhāranissitā;</gatha1>
<gathalast line="558">Kāyānupassanā nāma, catudhāpi ca bhāsitā.</gathalast>
<hangnum line="559" number="1278"></hangnum>
<gatha1 line="560">Sampayuttena <pageBreak edition="M" number="0.0109" />ñāṇena, pītimālambaṇena ca;</gatha1>
<gathalast line="561">Vipassanāya samathe, kubbanto pākaṭaṃ sukhaṃ.</gathalast>
<hangnum line="562" number="1279"></hangnum>
<gatha1 line="563">Vedanāsaññāsaṅkhāte, cittasaṅkhārake tathā;</gatha1>
<gathalast line="564">Pītādipaṭisaṃvedī, sikkhatīti pavuccati.</gathalast>
<hangnum line="565" number="1280"></hangnum>
<gatha1 line="566">Thūle te eva saṅkhāre, sametuṃ paribhāvayaṃ;</gatha1>
<gathalast line="567">Vutto ‘‘passambhayaṃ cittaṃ, saṅkhāraṃ sikkhatī’’ti ca.</gathalast>
<hangnum line="568" number="1281"></hangnum>
<gatha1 line="569">Tassā taṃtaṃmukhenettha, sampajjanavisesato;</gatha1>
<gathalast line="570">Vedanānupassanāya, catudhā samudīritā.</gathalast>
<hangnum line="571" number="1282"></hangnum>
<gatha1 line="572">Appento paccavekkhanto, bujjhanto ca pakāsitaṃ;</gatha1>
<gathalast line="573">Karonto mānasaṃ citta-paṭisaṃvedi sikkhati.</gathalast>
<hangnum line="574" number="1283"></hangnum>
<gatha1 line="575">Tamevābhippamodento, sappītikasamādhinā;</gatha1>
<gathalast line="576">‘‘Abhippamodayaṃ cittaṃ, sikkhatī’’ti pavuccati.</gathalast>
<hangnum line="577" number="1284"></hangnum>
<gatha1 line="578">Appanāyopacārena, tamevātha samādahaṃ;</gatha1>
<gathalast line="579">Yogī ‘‘samādahaṃ cittaṃ, sikkhatī’’ti pakāsito.</gathalast>
<hangnum line="580" number="1285"></hangnum>
<gatha1 line="581">Paccanīkehi vikkhambha-samucchedehi mocayaṃ;</gatha1>
<gathalast line="582">Tathā ‘‘vimocayaṃ cittaṃ, sikkhatī’’tipi bhāsito.</gathalast>
<hangnum line="583" number="1286"></hangnum>
<gatha1 line="584">Ānāpānaṃ pabhedāya, kammaṭṭhānaṃ yathārahaṃ;</gatha1>
<gathalast line="585">Cittānupassanā nāma, pavattāyaṃ catubbidhā.</gathalast>
<hangnum line="586" number="1287"></hangnum>
<gatha1 line="587">Vipassanāyaniccānu-gatattā hi visesato;</gatha1>
<gathalast line="588">Vipassanto aniccānu-passī sikkhati paṇḍito.</gathalast>
<hangnum line="589" number="1288"></hangnum>
<gatha1 line="590">Tato virāgānupassī, nibbinditvā virājayaṃ;</gatha1>
<gathalast line="591">Tathā nirodhānupassī, bhūmidhamme nirodhayaṃ.</gathalast>
<hangnum line="592" number="1289"></hangnum>
<gatha1 line="593">Pakkhandanapariccāgapaṭinissaggato <pageBreak edition="V" number="0.0117" />pana;</gatha1>
<gathalast line="594">Paṭinissaggānupassī, sikkhatīti pavuccati.</gathalast>
<hangnum line="595" number="1290"></hangnum>
<gatha1 line="596">Ānāpānamukheneva <pageBreak edition="M" number="0.0110" />, bhūmidhammavipassanā;</gatha1>
<gathalast line="597">Dhammānupassanā nāma, bhāsitevaṃ catubbidhā.</gathalast>
<hangnum line="598" number="1291"></hangnum>
<gatha1 line="599">Iti soḷasadhākāraṃ, sikkhattayapatiṭṭhitaṃ;</gatha1>
<gathalast line="600">Catubbidhampi pūreti, satipaṭṭhānabhāvanaṃ.</gathalast>
<hangnum line="601" number="1292"></hangnum>
<gatha1 line="602">Pariggayha satiñceva-mussāhanto vipassanaṃ;</gatha1>
<gathalast line="603">Dvattiṃsākārabhedehi, satokārīti vuccati.</gathalast>
<hangnum line="604" number="1293"></hangnum>
<gatha1 line="605">Itthañca gaṇanādīhi, bhāvetvā samathaṃ tato;</gatha1>
<gathalast line="606">Vipassanādhivacanaṃ, katvā sallakkhaṇaṃ puna.</gathalast>
<hangnum line="607" number="1294"></hangnum>
<gatha1 line="608">Patvā vivaṭṭanāmaggaṃ, pārisuddhiphale ṭhito;</gatha1>
<gathalast line="609">Paccavekkhaṇasaṅkhātaṃ, pappoti satipassanaṃ.</gathalast>
<hangnum line="610" number="1295"></hangnum>
<gatha1 line="611">Ānāpānasaticcevamasesaṃ paripūritā;</gatha1>
<gathalast line="612">Sākāraṃ sappabhedañca, bhāvitāti pavuccati.</gathalast>
<hangnum line="613" number="1296"></hangnum>
<gatha1 line="614">Ānāpānasamādhimetamatulaṃ buddhāpadānuttamaṃ,</gatha1>
<gatha2 line="615">Pāpaklesarajoharaṃ sukhamukhaṃ dukkhagginibbāpanaṃ;</gatha2>
<gatha3 line="616">Bhāvetvā satisampajaññavipulā vikkhepaviddhaṃsakā,</gatha3>
<gathalast line="617">Pappontuttaramuttamāmatapadaṃ bodhittayabyāpakaṃ.</gathalast>
<hangnum line="618" number="1297"></hangnum>
<gatha1 line="619">Buddhaṃ dhammañca saṅghaṃ puthunanamahitaṃ suddhasīlaṃ sudānaṃ,</gatha1>
<gatha2 line="620">Dhammaṭṭhā devatāyopasamatha maraṇaṃ kāyamānañcapānaṃ;</gatha2>
<gatha3 line="621">Paññattārabbhayāyaṃ satisamavahitā bodhimaggodayāya,</gatha3>
<gathalast line="622">Sāyaṃ saddhammanettī sahitasivaguṇā sevitabbādarena.</gathalast>
<centered line="623">Iti nāmarūpaparicchede dasānussativibhāgo nāma</centered>
<centered line="624">Navamo paricchedo.</centered>
</body>
</document>