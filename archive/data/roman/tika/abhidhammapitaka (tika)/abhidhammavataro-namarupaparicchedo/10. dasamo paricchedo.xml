<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf10.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/10. dasamo paricchedo.xml</archivePath>
<title>10. Dasamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">10. Dasamo paricchedo</chapter>
<subhead line="2">Rūpavibhāganiddeso</subhead>
<hangnum line="3" number="622"></hangnum>
<gatha1 line="4">Vuttamādimhi <pageBreak edition="P" number="0.0064" />yaṃ rūpaṃ, cittajānamanantaraṃ;</gatha1>
<gathalast line="5">Tassa dāni karissāmi, samāsena vibhāvanaṃ.</gathalast>
<hangnum line="6" number="623"></hangnum>
<gatha1 line="7">Yaṃ ruppatīti rūpanti, tathā rūpayatīti vā;</gatha1>
<gathalast line="8">Rūpārūpabhavātīto, surūpo rūpamabravi.</gathalast>
<hangnum line="9" number="624"></hangnum>
<gatha1 line="10">Taṃ rūpaṃ duvidhaṃ hoti, bhūtopādāyabhedato;</gatha1>
<gathalast line="11">Catubbidhā mahābhūtā, upādā catuvīsati.</gathalast>
<hangnum line="12" number="625"></hangnum>
<gatha1 line="13">Pathavīdhātu āpo ca,</gatha1>
<gatha2 line="14">Tejo vāyo tatheva ca;</gatha2>
<gatha3 line="15">Cattārome mahābhūtā,</gatha3>
<gathalast line="16">Mahābhūtena desitā.</gathalast>
<hangnum line="17" number="626"></hangnum>
<gatha1 line="18">Mahantā pātubhūtāti, mahābhūtasamāti vā;</gatha1>
<gathalast line="19">Vañcakattā abhūtena, <bold>mahābhūtā</bold>ti saññitā.</gathalast>
<hangnum line="20" number="627"></hangnum>
<gatha1 line="21">Cakkhu <pageBreak edition="M" number="0.0087" /><pageBreak edition="V" number="0.0081" />sotañca ghānañca, jivhā kāyo ca rūpatā;</gatha1>
<gathalast line="22">Saddo gandho raso itthi-purisindriyajīvitaṃ.</gathalast>
<hangnum line="23" number="628"></hangnum>
<gatha1 line="24">Vatthumāhāratā kāya-vacīviññattiyo duve;</gatha1>
<gathalast line="25">Ākāso ceva rūpassa, lahutādittayampi ca.</gathalast>
<hangnum line="26" number="629"></hangnum>
<gatha1 line="27">Upacayo santatirūpaṃ, jaratāniccatāpi ca;</gatha1>
<gathalast line="28"><bold>Upādā</bold>ti pavuccanti, imāni catuvīsati.</gathalast>
<hangnum line="29" number="630"></hangnum>
<gatha1 line="30">Mahābhūtāni nissāya, amuñcitvā pavattito;</gatha1>
<gathalast line="31">Upādārūpamiccāha, nirupādānamānaso.</gathalast>
<hangnum line="32" number="631"></hangnum>
<gatha1 line="33">Pathavī patthaṭattā ca, vāyo vāyanato bhave;</gatha1>
<gathalast line="34">Tejo tejeti rūpāni, āpo āpeti pālanā.</gathalast>
<hangnum line="35" number="632"></hangnum>
<gatha1 line="36">Tesaṃ dāni pavakkhāmi, rūpānaṃ lakkhaṇādikaṃ;</gatha1>
<gathalast line="37">Lakkhaṇādīsu ñātesu, dhammā āvi bhavanti hi.</gathalast>
<hangnum line="38" number="633"></hangnum>
<gatha1 line="39">Sāmaññaṃ vā sabhāvo vā, dhammānaṃ lakkhaṇaṃ mataṃ;</gatha1>
<gathalast line="40">Kiccaṃ vā tassa sampatti, rasoti paridīpito.</gathalast>
<hangnum line="41" number="634"></hangnum>
<gatha1 line="42">Phalaṃ vā paccupaṭṭhānaṃ, upaṭṭhānanayopi vā;</gatha1>
<gathalast line="43">Āsannakāraṇaṃ yaṃ tu, taṃ padaṭṭhānasaññitaṃ.</gathalast>
<paragraph line="44">Tattha <pageBreak edition="P" number="0.0065" />kakkhaḷattalakkhaṇā pathavīdhātu, patiṭṭhānarasā, sampaṭicchanapaccupaṭṭhānā. Paggharaṇalakkhaṇā āpodhātu, upabrūhanarasā, saṅgahapaccupaṭṭhānā. Uṇhattalakkhaṇā tejodhātu, paripācanarasā, maddavānuppadānapaccupaṭṭhānā. Vitthambhanalakkhaṇā vāyodhātu, samudīraṇarasā, abhinīhārapaccupaṭṭhānā. Ekekāya cettha sesabhūtattayapadaṭṭhānāti veditabbā.</paragraph>
<paragraph line="45">Cakkhatīti <bold>cakkhu,</bold>rūpaṃ vibhāvetīti attho.</paragraph>
<hangnum line="46" number="635"></hangnum>
<gatha1 line="47">Tattha <pageBreak edition="M" number="0.0088" /><pageBreak edition="V" number="0.0082" />cakkhu dvidhā vuttaṃ, paññāmaṃsappabhedato;</gatha1>
<gathalast line="48">Tattha paññāmayaṃ cakkhu, hoti pañcavidhaṃ pana.</gathalast>
<hangnum line="49" number="636"></hangnum>
<gatha1 line="50">Buddhadhammasamantehi, ñāṇadibbehi nāmato;</gatha1>
<gathalast line="51">Yathānukkamato tesaṃ, nānattaṃ me nibodhatha.</gathalast>
<hangnum line="52" number="637"></hangnum>
<gatha1 line="53">Āsayānusaye ñāṇaṃ, indriyānaṃ paropare;</gatha1>
<gathalast line="54"><bold>Buddhacakkhu</bold>nti niddiṭṭhaṃ, muninā lokacakkhunā.</gathalast>
<hangnum line="55" number="638"></hangnum>
<gatha1 line="56">Heṭṭhāmaggattaye ñāṇaṃ, <bold>dhammacakkhu</bold>nti saññitaṃ;</gatha1>
<gathalast line="57">Ñeyyaṃ <bold>samantacakkhunti,</bold>ñāṇaṃ sabbaññutā pana.</gathalast>
<hangnum line="58" number="639"></hangnum>
<gatha1 line="59">Yaṃ ‘‘cakkhuṃ udapādī’’ti, āgataṃ <bold>ñāṇacakkhu</bold>taṃ;</gatha1>
<gathalast line="60">Abhiññācittajā paññā, <bold>dibbacakkhu</bold>nti vuccati.</gathalast>
<hangnum line="61" number="640"></hangnum>
<gatha1 line="62">Maṃsacakkhupi duvidhaṃ, sasambhārapasādato;</gatha1>
<gathalast line="63">Sasambhārañca nāmettha, akkhikūpe patiṭṭhitaṃ.</gathalast>
<hangnum line="64" number="641"></hangnum>
<gatha1 line="65">Akkhikūpaṭṭhinā heṭṭhā, uddhañca bhamukaṭṭhinā;</gatha1>
<gathalast line="66">Ubhato akkhikūṭehi, matthaluṅgena antato.</gathalast>
<hangnum line="67" number="642"></hangnum>
<gatha1 line="68">Bahiddhā akkhilomehi, paricchinno ca yo pana;</gatha1>
<gathalast line="69">Nhārusuttena ābandho, maṃsapiṇḍo pavuccati.</gathalast>
<hangnum line="70" number="643"></hangnum>
<gatha1 line="71">Sakalopi ca lokoyaṃ, kamalassa dalaṃ viya;</gatha1>
<gathalast line="72">Puthulaṃ vipulaṃ nīlaṃ, iti jānāti locanaṃ.</gathalast>
<hangnum line="73" number="644"></hangnum>
<gatha1 line="74">Cakkhu nāma na taṃ hoti, vatthu tassāti vuccati;</gatha1>
<gathalast line="75">Idaṃ pana <bold>sasambhāra-cakkhu</bold>nti paridīpitaṃ.</gathalast>
<hangnum line="76" number="645"></hangnum>
<gatha1 line="77">Vaṇṇo gandho raso ojā,</gatha1>
<gatha2 line="78">Catasso cāpi dhātuyo;</gatha2>
<gatha3 line="79">Bhāvasambhavasaṇṭhānaṃ,</gatha3>
<gathalast line="80">Jīvitāni tatheva ca.</gathalast>
<hangnum line="81" number="646"></hangnum>
<gatha1 line="82">Kāyacakkhupasādāti <pageBreak edition="M" number="0.0089" /><pageBreak edition="V" number="0.0083" />,</gatha1>
<gatha2 line="83">Sambhārā honti cuddasa;</gatha2>
<gatha3 line="84">Tathā vitthārato cetaṃ,</gatha3>
<gathalast line="85">Catasso cāpi dhātuyo.</gathalast>
<hangnum line="86" number="647"></hangnum>
<gatha1 line="87">Vaṇṇo gandho raso ojā,</gatha1>
<gatha2 line="88">Saṇṭhānasambhavo tathā;</gatha2>
<gatha3 line="89">Dasete catusamuṭṭhānā,</gatha3>
<gathalast line="90">Cattālīsa bhavanti te.</gathalast>
<hangnum line="91" number="648"></hangnum>
<gatha1 line="92">Cakkhu <pageBreak edition="P" number="0.0066" />kāyappasādo ca, bhāvo jīvitameva ca;</gatha1>
<gathalast line="93">Cattālīsañca rūpāni, cattāri tu bhavanti hi.</gathalast>
<hangnum line="94" number="649"></hangnum>
<gatha1 line="95">Imesaṃ pana rūpānaṃ, vasena paripiṇḍitaṃ;</gatha1>
<gathalast line="96">Idaṃ sambhāracakkhunti, paṇḍitehi pakāsitaṃ.</gathalast>
<hangnum line="97" number="650"></hangnum>
<gatha1 line="98">Yo panettha sito atthi, paribandho parittako;</gatha1>
<gathalast line="99">Catunnaṃ pana bhūtānaṃ, pasādo kammasambhavo.</gathalast>
<hangnum line="100" number="651"></hangnum>
<gatha1 line="101">Idaṃ <bold>pasādacakkhu</bold>nti, akkhātaṃ pañcacakkhunā;</gatha1>
<gathalast line="102">Tadetaṃ tassa majjhe tu, sasambhārassa cakkhuno.</gathalast>
<hangnum line="103" number="652"></hangnum>
<gatha1 line="104">Setena maṇḍalenassa, parikkhittassa sabbaso;</gatha1>
<gathalast line="105">Kaṇhamaṇḍalamajjhe vā, niviṭṭhe diṭṭhamaṇḍale.</gathalast>
<hangnum line="106" number="653"></hangnum>
<gatha1 line="107">Sandhāraṇādikiccāhi, dhātūhi ca catūhipi;</gatha1>
<gathalast line="108">Katūpakāraṃ hutvāna, utucittādinā pana.</gathalast>
<hangnum line="109" number="654"></hangnum>
<gatha1 line="110">Upatthambhiyamānaṃ taṃ, āyunā katapālanaṃ;</gatha1>
<gathalast line="111">Vaṇṇagandharasādīhi, rūpehi parivāritaṃ.</gathalast>
<hangnum line="112" number="655"></hangnum>
<gatha1 line="113">Cakkhuviññāṇakādīnaṃ, vatthudvārañca sādhayaṃ;</gatha1>
<gathalast line="114">Ūkāsirasamānena, pamāṇeneva tiṭṭhati.</gathalast>
<paragraph line="115">Vuttaṃ <pageBreak edition="M" number="0.0090" /><pageBreak edition="V" number="0.0084" />hetaṃ –</paragraph>
<hangnum line="116" number="656"></hangnum>
<gatha1 line="117">‘‘Yena cakkhupasādena, rūpānimanupassati;</gatha1>
<gathalast line="118">Parittaṃ sukhumaṃ etaṃ, ūkāsirasamūpama’’nti.</gathalast>
<hangnum line="119" number="657"></hangnum>
<gatha1 line="120">Sotādīsu ca eseva, nayo ñeyyo vibhāvinā;</gatha1>
<gathalast line="121">Visesamattamevettha, pavakkhāmi ito paraṃ.</gathalast>
<paragraph line="122">Suṇātīti <bold>sotaṃ,</bold>taṃ tanutambalomācite aṅgulivedhakasaṇṭhāne padese vuttappakārāhi dhātūhi katūpakāraṃ utucittāhārehi upatthambhiyamānaṃ āyunā paripāliyamānaṃ sotaviññāṇādīnaṃ vatthudvārabhāvaṃ sādhayamānaṃ tiṭṭhati.</paragraph>
<paragraph line="123">Ghāyatīti <bold>ghānaṃ,</bold>taṃ sasambhāraghānabilassa anto ajapadasaṇṭhāne padese yathāvuttappakārā hutvā tiṭṭhati.</paragraph>
<paragraph line="124">Sāyatīti <bold>jivhā,</bold>jīvitamavhāyatīti vā <bold>jivhā,</bold>sā sasambhārajivhāmajjhassa upari uppaladalaggasaṇṭhāne padese yathāvuttappakārā hutvā tiṭṭhati.</paragraph>
<paragraph line="125">Kucchitānaṃ malānaṃ āyoti <bold>kāyo</bold>. Yāvatā pana imasmiṃ kāye upādinnakaṃ rūpaṃ atthi, sabbattha kāyapasādo kappāsapaṭale sneho viya yathāvuttappakāro hutvā tiṭṭhati.</paragraph>
<paragraph line="126">Ettha panetesaṃ lakkhaṇādīni pavakkhāmi – daṭṭhukāmatānidānakammasamuṭṭhānabhūtapasādalakkhaṇaṃ <pageBreak edition="P" number="0.0067" />cakkhu, rūpesu āviñchanarasaṃ, cakkhuviññāṇassa ādhārabhāvapaccupaṭṭhānaṃ, daṭṭhukāmatānidānakammajabhūtapadaṭṭhānaṃ.</paragraph>
<paragraph line="127">Sotukāmatānidānakammasamuṭṭhānabhūtapasādalakkhaṇaṃ <pageBreak edition="M" number="0.0091" />sotaṃ, saddesu āviñchanarasaṃ, sotaviññāṇassa ādhārabhāvapaccupaṭṭhānaṃ, sotukāmatānidānakammajabhūtapadaṭṭhānaṃ.</paragraph>
<paragraph line="128">Ghāyitukāmatānidānakammasamuṭṭhānabhūtapasādalakkhaṇaṃ ghānaṃ, gandhesu āviñchanarasaṃ, ghānaviññāṇassa ādhārabhāvapaccupaṭṭhānaṃ, ghāyitukāmatānidānakammajabhūtapadaṭṭhānaṃ.</paragraph>
<paragraph line="129">Sāyitukāmatānidānakammasamuṭṭhānabhūtapasādalakkhaṇājivhā <pageBreak edition="V" number="0.0085" />, rasesu āviñchanarasā, jivhāviññāṇassa ādhārabhāvapaccupaṭṭhānā, sāyitukāmatānidānakammajabhūtapadaṭṭhānā.</paragraph>
<paragraph line="130">Phusitukāmatānidānakammasamuṭṭhānabhūtapasādalakkhaṇo kāyo, phoṭṭhabbesu āviñchanaraso, kāyaviññāṇassa ādhārabhāvapaccupaṭṭhāno, phusitukāmatānidānakammajabhūtapadaṭṭhāno.</paragraph>
<paragraph line="131">Keci panāhu –</paragraph>
<hangnum line="132" number="658"></hangnum>
<gatha1 line="133">Tejādhikānaṃ bhūtānaṃ, pasādo pana cakkhuti;</gatha1>
<gathalast line="134">Ākāsānilatoyubbiadhikānaṃ tu sesakā.</gathalast>
<hangnum line="135" number="659"></hangnum>
<gatha1 line="136">Te panevaṃ tu vattabbā, ‘‘suttaṃ āharathā’’ti hi;</gatha1>
<gathalast line="137">Suttameva ca te addhā, na dakkhissanti kiñcipi.</gathalast>
<hangnum line="138" number="660"></hangnum>
<gatha1 line="139">Visese sati bhūtānaṃ, pasādo hi kathaṃ bhave;</gatha1>
<gathalast line="140">Samānānaṃ hi bhūtānaṃ, pasādo paridīpito.</gathalast>
<hangnum line="141" number="661"></hangnum>
<gatha1 line="142">Tasmā nissayabhūtānaṃ, catunnaṃ sabbaso pana;</gatha1>
<gathalast line="143">Pahāyeva panetesaṃ, visesaparikappanaṃ.</gathalast>
<hangnum line="144" number="662"></hangnum>
<gatha1 line="145">Ñeyyā kammavisesena, pasādānaṃ visesatā;</gatha1>
<gathalast line="146">Na hi bhūtavisesena, hoti tesaṃ visesatā.</gathalast>
<hangnum line="147" number="663"></hangnum>
<gatha1 line="148">Evametesu <pageBreak edition="M" number="0.0092" />cakkhuñca, sotaṃ apattagāhakaṃ;</gatha1>
<gathalast line="149">Sesaṃ tu pana ghānādittayaṃ sampattagāhakaṃ.</gathalast>
<paragraph line="150"><bold>Rūpa</bold>nti rūpayatīti rūpaṃ, vaṇṇavikāramāpajjamānaṃ hadayaṅgatabhāvaṃ pakāsetīti attho. Taṃ pana cakkhupaṭihananalakkhaṇaṃ, cakkhuviññāṇassa visayabhāvarasaṃ, tasseva gocarabhāvapaccupaṭṭhānaṃ, catumahābhūtapadaṭṭhānaṃ. Yathā cetaṃ, tathā sabbānipi upādārūpānīti <pageBreak edition="P" number="0.0068" />.</paragraph>
<paragraph line="151"><bold>Saddo</bold>ti <pageBreak edition="V" number="0.0086" />saddayatīti saddo, so pana sotapaṭihananalakkhaṇo, sotaviññāṇassa visayabhāvaraso, tasseva gocarabhāvapaccupaṭṭhāno.</paragraph>
<paragraph line="152"><bold>Raso</bold>ti rasanti tenāti raso, so jivhāpaṭihananalakkhaṇo, jivhāviññāṇassa visayabhāvaraso, tasseva gocarabhāvapaccupaṭṭhāno.</paragraph>
<paragraph line="153"><bold>Gandho</bold>ti attānaṃ gandhayati sūcayatīti gandho, so ghānapaṭihananalakkhaṇo, ghānaviññāṇassa visayabhāvaraso, tasseva gocarabhāvapaccupaṭṭhāno.</paragraph>
<paragraph line="154"><bold>Itthindriya</bold>nti –</paragraph>
<hangnum line="155" number="664"></hangnum>
<gatha1 line="156">Kammajo itthibhāvoyaṃ, paṭisandhisamuṭṭhito;</gatha1>
<gathalast line="157">Yañcetaṃ itthiliṅgādi, na tu taṃ indriyaṃ siyā.</gathalast>
<hangnum line="158" number="665"></hangnum>
<gatha1 line="159">Itthindriyaṃ paṭicceva, itthiliṅgādayo pana;</gatha1>
<gathalast line="160">Pavatteyeva jāyante, na tāni paṭisandhiyaṃ.</gathalast>
<hangnum line="161" number="666"></hangnum>
<gatha1 line="162">Na ca taṃ cakkhuviññeyyaṃ, manoviññeyyameva taṃ;</gatha1>
<gathalast line="163">Itthiliṅgādayo cakkhuviññeyyā honti vā na vā.</gathalast>
<hangnum line="164" number="667"></hangnum>
<gatha1 line="165">Eseva ca nayo ñeyyo, sesepi <bold>purisindriye</bold>;</gatha1>
<gathalast line="166">Idaṃ paṭhamakappānaṃ, ubhayaṃ tu pavattiyaṃ.</gathalast>
<hangnum line="167" number="668"></hangnum>
<gatha1 line="168">Samuṭṭhātīti <pageBreak edition="M" number="0.0093" />viññeyyaṃ, parato paṭisandhiyaṃ;</gatha1>
<gathalast line="169">Pavattepi samuṭṭhāya, pavatte parivattati.</gathalast>
<hangnum line="170" number="669"></hangnum>
<gatha1 line="171">Mahatā pāpakammena, purisattaṃ vinassati;</gatha1>
<gathalast line="172">Mahatā kusaleneva, jāyate purisindriyaṃ.</gathalast>
<hangnum line="173" number="670"></hangnum>
<gatha1 line="174">Dubbalākusaleneva, itthiliṅgaṃ vinassati;</gatha1>
<gathalast line="175">Dubbaleneva puññena, itthibhāvo hi jāyate.</gathalast>
<hangnum line="176" number="671"></hangnum>
<gatha1 line="177">Ubhatobyañjanassāpi <pageBreak edition="V" number="0.0087" />, ekamevindriyaṃ siyā;</gatha1>
<gathalast line="178">Evaṃ sante abhāvo ca, dutiyabyañjanassa tu.</gathalast>
<hangnum line="179" number="672"></hangnum>
<gatha1 line="180">Na cābhāvo siyā kasmā, na taṃ byañjanakāraṇaṃ;</gatha1>
<gathalast line="181">Tassa kammasahāyaṃ hi, rāgacittaṃ tu kāraṇaṃ.</gathalast>
<paragraph line="182">Ubhayassa panetassa lakkhaṇādīni vuccati. Tattha itthibhāvalakkhaṇaṃ itthindriyaṃ, ‘‘itthī’’ti pakāsanarasaṃ, itthiliṅganimittakuttākappānaṃ kāraṇabhāvapaccupaṭṭhānaṃ.</paragraph>
<paragraph line="183">Purisabhāvalakkhaṇaṃ purisindriyaṃ, ‘‘puriso’’ti pakāsanarasaṃ, purisaliṅganimittakuttākappānaṃ kāraṇabhāvapaccupaṭṭhānaṃ.</paragraph>
<paragraph line="184"><bold>Jīvita</bold>nti –</paragraph>
<hangnum line="185" number="673"></hangnum>
<gatha1 line="186">Jīvitindriyaniddese, vattabbaṃ yaṃ siyā idha;</gatha1>
<gathalast line="187">Arūpajīvite vutta-nayeneva ca taṃ vade.</gathalast>
<paragraph line="188">Lakkhaṇādīni <pageBreak edition="P" number="0.0069" />panassa evaṃ veditabbāni. Sahajarūpaparipālanalakkhaṇaṃ jīvitindriyaṃ, tesaṃ pavattanarasaṃ, tesameva ṭhapanapaccupaṭṭhānaṃ, yāpayitabbabhūtapadaṭṭhānanti.</paragraph>
<paragraph line="189"><bold>Vatthūti</bold>hadayavatthu.</paragraph>
<hangnum line="190" number="674"></hangnum>
<gatha1 line="191">Yaṃ nissāya manodhātu-manoviññāṇadhātuyo;</gatha1>
<gathalast line="192">Vattanti pañcavokāre, taṃ ‘‘vatthū’’ti pavuccati.</gathalast>
<paragraph line="193">Manodhātumanoviññāṇadhātūnaṃ <pageBreak edition="M" number="0.0094" />nissayalakkhaṇaṃ hadayavatthu, tāsañceva dhātūnaṃ ādhāraṇarasaṃ, ubbāhanapaccupaṭṭhānaṃ.</paragraph>
<paragraph line="194"><bold>Āhāratā</bold>ti kabaḷīkāro āhāro. Ojaṭṭhamakaṃ rūpaṃ āharatīti āhāro.</paragraph>
<hangnum line="195" number="675"></hangnum>
<gatha1 line="196">Yāya <pageBreak edition="V" number="0.0088" />ojāya yāpenti, yattha yattha ca pāṇino;</gatha1>
<gathalast line="197">Ayaṃ tu ‘‘kabaḷīkāro, āhāro’’ti pavuccati.</gathalast>
<hangnum line="198" number="676"></hangnum>
<gatha1 line="199">Annapānādikaṃ vatthu, aggiṃ harati kammajaṃ;</gatha1>
<gathalast line="200">Kevalaṃ na ca sakkoti, pāletuṃ jīvitaṃ pana.</gathalast>
<hangnum line="201" number="677"></hangnum>
<gatha1 line="202">Ojā sakkoti pāletuṃ, harituṃ na ca pācakaṃ;</gatha1>
<gathalast line="203">Haritumpi ca pāletuṃ, ubho sakkonti ekato.</gathalast>
<paragraph line="204">Lakkhaṇādito panassa ojālakkhaṇo kabaḷīkāro āhāro, rūpāharaṇaraso, upatthambhanapaccupaṭṭhāno, kabaḷaṃ katvā ajjhoharitabbavatthupadaṭṭhānoti veditabbo.</paragraph>
<paragraph line="205"><bold>Kāyaviññatti</bold>niddese kāyena attano bhāvaṃ viññāpentānaṃ kāyaggahaṇānusārena gahitāya etāya bhāvo viññāyatīti viññatti. Sayaṃ vā kāyaggahaṇānusārena viññāyatītipi viññatti. ‘‘Kāyena saṃvaro sādhu, sādhu vācāya saṃvaro’’ti āgato copanasaṅkhāto kāyova viññatti <bold>kāyaviññatti</bold>. Kāyavipphandanena adhippāyaviññāpanahetuttā sayañca tathā viññeyyattā kāyena viññattītipi <bold>kāyaviññatti</bold>.</paragraph>
<hangnum line="206" number="678"></hangnum>
<gatha1 line="207">Tattha yā sahajātassa, cittajāniladhātuyā;</gatha1>
<gathalast line="208">Rūpassa calane hetu, ekākāravikāratā.</gathalast>
<hangnum line="209" number="679"></hangnum>
<gatha1 line="210">Kāyaviññatti nāmāyaṃ, kāyadvāranti sā matā;</gatha1>
<gathalast line="211">Tattha yā cetanāsiddhā, puññāpuññavasā pana.</gathalast>
<hangnum line="212" number="680"></hangnum>
<gatha1 line="213">Kāyakammanti <pageBreak edition="M" number="0.0095" />niddiṭṭhā, satthunā sā hitesinā;</gatha1>
<gathalast line="214">Sampavatti panetissā, vacīdvārepi jāyate.</gathalast>
<hangnum line="215" number="681"></hangnum>
<gatha1 line="216">Labhitvā <pageBreak edition="P" number="0.0070" />panupatthambhaṃ, ekāvajjanavīthiyaṃ;</gatha1>
<gathalast line="217">Heṭṭhāhi chahi cittehi, vāyodhātusamuṭṭhitaṃ.</gathalast>
<hangnum line="218" number="682"></hangnum>
<gatha1 line="219">Sattamena tu cittena, vāyodhātusamuṭṭhitā;</gatha1>
<gathalast line="220">Cāleti sahajaṃ rūpaṃ, viññattisahitāttanā.</gathalast>
<paragraph line="221"><bold>Vacīviññatti</bold>niddese <pageBreak edition="V" number="0.0089" />pana –</paragraph>
<hangnum line="222" number="683"></hangnum>
<gatha1 line="223">Paccayo cittajātāya, upādinnakaghaṭṭane;</gatha1>
<gathalast line="224">Yo ākāravikāreko, ayaṃ pathavidhātuyā.</gathalast>
<hangnum line="225" number="684"></hangnum>
<gatha1 line="226">Vacīviññatti viññeyyā, saha saddavasā pana;</gatha1>
<gathalast line="227">Vacīdvāranti niddiṭṭhā, sāva sakyakulindunā.</gathalast>
<hangnum line="228" number="685"></hangnum>
<gatha1 line="229">Saddo na cittajo atthi, vinā viññattighaṭṭanaṃ;</gatha1>
<gathalast line="230">Dhātusaṅghaṭṭaneneva, saha saddo hi jāyati.</gathalast>
<hangnum line="231" number="686"></hangnum>
<gatha1 line="232">Sā viññāpanato ceva, ayaṃ viññeyyatopi ca;</gatha1>
<gathalast line="233">Viññattīti siyā tassā, sambhavo kārakadvaye.</gathalast>
<hangnum line="234" number="687"></hangnum>
<gatha1 line="235">Na viññattidvayaṃ aṭṭha, rūpāni viya cittajaṃ;</gatha1>
<gathalast line="236">Cittajānaṃ vikārattā, cittajanti pavuccati.</gathalast>
<paragraph line="237">Tattha kāyaviññatti adhippāyapakāsanarasā, kāyavipphandanahetubhāvapaccupaṭṭhānā, cittasamuṭṭhānavāyodhātupadaṭṭhānā. Tathā vacīviññatti adhippāyapakāsanarasā, vacīghosassa hetubhāvapaccupaṭṭhānā, cittasamuṭṭhānapathavīdhātupadaṭṭhānā.</paragraph>
<hangnum line="238" number="688"></hangnum>
<gatha1 line="239">Na kassatīti <bold>ākāso,</bold>rūpānaṃ vivaro pana;</gatha1>
<gathalast line="240">Yo rūpānaṃ paricchedo, svākāsoti pavuccati.</gathalast>
<paragraph line="241">So <pageBreak edition="M" number="0.0096" />rūpaparicchedalakkhaṇo, rūpapariyantapakāsanaraso, rūpamariyādapaccupaṭṭhāno, asamphuṭṭhabhāvachiddavivarabhāvapaccupaṭṭhāno vā, paricchinnarūpapadaṭṭhāno.</paragraph>
<paragraph line="242"><bold>Rūpassa lahutādittaya</bold>niddese –</paragraph>
<hangnum line="243" number="689"></hangnum>
<gatha1 line="244">Heṭṭhā vuttanayeneva, rūpassa lahutādisu;</gatha1>
<gathalast line="245">Tisso rūpavikārāti, viññātabbā vibhāvinā.</gathalast>
<hangnum line="246" number="690"></hangnum>
<gatha1 line="247">Etāsaṃ <pageBreak edition="V" number="0.0090" />pana tissannaṃ, kamato ca pavattiyaṃ;</gatha1>
<gathalast line="248">Arogī madditaṃ cammaṃ, dhantahemaṃ nidassanaṃ.</gathalast>
<hangnum line="249" number="691"></hangnum>
<gatha1 line="250">Kammaṃ kātuṃ na sakkoti, lahutādittayaṃ pana;</gatha1>
<gathalast line="251">Āhārādittayaṃyeva, taṃ karoti tato tijaṃ.</gathalast>
<paragraph line="252">Tattha <pageBreak edition="P" number="0.0071" />adandhatālakkhaṇā rūpassa lahutā, rūpānaṃ garubhāvavinodanarasā, lahuparivattitāpaccupaṭṭhānā, lahurūpapadaṭṭhānā.</paragraph>
<paragraph line="253">Athaddhatālakkhaṇā rūpassa mudutā, rūpānaṃ thaddhabhāvavinodanarasā, sabbakiriyāsu avirodhitāpaccupaṭṭhānā, mudurūpapadaṭṭhānā.</paragraph>
<paragraph line="254">Sarīrakiriyānukūlakammaññatālakkhaṇā rūpassa kammaññatā, akammaññatāvinodanarasā, adubbalabhāvapaccupaṭṭhānā, kammaññatārūpapadaṭṭhānā. Etā pana tissopi na aññamaññaṃ vijahanti.</paragraph>
<paragraph line="255"><bold>Upacayasantati</bold>niddese –</paragraph>
<hangnum line="256" number="692"></hangnum>
<gatha1 line="257">Rūpānamācayo yo hi, vutto upacayoti so;</gatha1>
<gathalast line="258">Anuppabandhatā tesaṃ, santatīti pavuccati.</gathalast>
<hangnum line="259" number="693"></hangnum>
<gatha1 line="260">Atthato <pageBreak edition="M" number="0.0097" />ubhayampetaṃ, jātirūpanti dīpitaṃ;</gatha1>
<gathalast line="261">Vuttamākāranānattā, veneyyānaṃ vasena vā.</gathalast>
<paragraph line="262">Lakkhaṇādito pana ācayalakkhaṇo rūpassa upacayo, pubbantato rūpānaṃ ummujjāpanaraso, niyyātanapaccupaṭṭhāno, paripuṇṇabhāvapaccupaṭṭhāno vā, upacitarūpapadaṭṭhāno.</paragraph>
<paragraph line="263">Pavattilakkhaṇā rūpassa santati, anuppabandhanarasā, anupacchedapaccupaṭṭhānā, anuppabandharūpapadaṭṭhānā.</paragraph>
<paragraph line="264"><bold>Jarā</bold>niddese <pageBreak edition="V" number="0.0091" />jīraṇaṃ <bold>jarā</bold>.</paragraph>
<hangnum line="265" number="694"></hangnum>
<gatha1 line="266">Duvidhāyaṃ jarā nāma, pākaṭāpākaṭāti ca;</gatha1>
<gathalast line="267">Pākaṭā rūpadhammesu, arūpesu apākaṭā.</gathalast>
<paragraph line="268">Rūpassa paripākatālakkhaṇā rūpassa jaratā, upanayanarasā, sabhāvānaṃ apagamepi nasabhāvāpagamapaccupaṭṭhānā vīhipurāṇabhāvo viya, paripaccamānarūpapadaṭṭhānā.</paragraph>
<paragraph line="269">Paribhedalakkhaṇā rūpassa aniccatā, saṃsīdanarasā, khayavayapaccupaṭṭhānā, paribhijjamānarūpapadaṭṭhānāti veditabbāti.</paragraph>
<paragraph line="270">Evaṃ catuvīsati upādārūpāni veditabbāni.</paragraph>
<hangnum line="271" number="695"></hangnum>
<gatha1 line="272">Bhūtarūpāni cattāri, upādā catuvīsati;</gatha1>
<gathalast line="273">Aṭṭhavīsati rūpāni, sabbāneva bhavanti hi.</gathalast>
<hangnum line="274" number="696"></hangnum>
<gatha1 line="275">Imesu pana rūpesu, asammohatthameva taṃ;</gatha1>
<gathalast line="276">Samodhānaṃ samuṭṭhānaṃ, nipphannaṃ saṅkhatampi ca.</gathalast>
<hangnum line="277" number="697"></hangnum>
<gatha1 line="278">Codanaṃ <pageBreak edition="P" number="0.0072" />parihārañca, nayamekavidhādikaṃ;</gatha1>
<gathalast line="279">Saṅkhepena pavakkhāmi, pakiṇṇakamidaṃ suṇa.</gathalast>
<paragraph line="280">Tattha <pageBreak edition="M" number="0.0098" /><bold>samodhāna</bold>nti sabbameva idaṃ rūpaṃ sabbasamodhānato pathavīdhātu āpodhātu tejodhātu vāyodhātu cakkhāyatanaṃ…pe… jaratā aniccatāti aṭṭhavīsatividhaṃ ca hoti, ito aññaṃ rūpaṃ nāma natthi. Keci pana middhavādino ‘‘middharūpaṃ nāma atthī’’ti vadanti, te ‘‘addhā munīsi sambuddho, natthi nīvaraṇā tavā’’ti ca ‘‘thinamiddhanīvaraṇaṃ avijjānīvaraṇañca nīvaraṇasampayutta’’nti sampayuttavacanato ca <bold>mahāpakaraṇapaṭṭhāne</bold>‘‘nīvaraṇaṃ dhammaṃ paṭicca nīvaraṇo dhammo uppajjati napurejātapaccayā’’ti arūpepi ‘‘kāmacchandanīvaraṇaṃ paṭicca thinamiddhauddhaccakukkuccāvijjānīvaraṇa’’nti evamādīhi pāḷīhi virujjhanato ca arūpameva middhanti paṭikkhipitabbā.</paragraph>
<hangnum line="281" number="698"></hangnum>
<gatha1 line="282">Arūpepi <pageBreak edition="V" number="0.0092" />panetassa, middhassuppatti pāṭhato;</gatha1>
<gathalast line="283">Niṭṭhametthāvagantabbā, arūpanti ca viññunā.</gathalast>
<paragraph line="284">Apare ‘‘balarūpena saddhiṃ ekūnatiṃsa, sambhavarūpena saddhiṃ tiṃsa, jātirūpena saddhiṃ ekatiṃsa, rogarūpena saddhiṃ dvattiṃsa rūpānī’’ti vadanti. Tepi tesaṃ visuṃ visuṃ abhāvaṃ dassetvā paṭikkhipitabbā. Vāyodhātuyā gahitāya balarūpaṃ gahitameva, aññaṃ balarūpaṃ nāma natthi. Āpodhātuyā sambhavarūpaṃ, upacayasantatīti jātirūpaṃ, jaratāaniccatādīhi rogarūpaṃ gahitaṃ, aññaṃ rogarūpaṃ nāma natthīti, tasmā aṭṭhavīsatividhāneva rūpānīti.</paragraph>
<paragraph line="285">Evaṃ samodhānato veditabbānīti.</paragraph>
<paragraph line="286"><bold>Samuṭṭhāna</bold>nti cattāri rūpasamuṭṭhānāni utucittāhārakammānīti.</paragraph>
<hangnum line="287" number="699"></hangnum>
<gatha1 line="288">Kammaṃ <pageBreak edition="M" number="0.0099" />utu ca cittañca, āhāro rūpahetuyo;</gatha1>
<gathalast line="289">Eteheva ca rūpāni, jāyanti na panaññato.</gathalast>
<hangnum line="290" number="700"></hangnum>
<gatha1 line="291">Tasmā ekasamuṭṭhānā, ekādasa bhavanti hi;</gatha1>
<gathalast line="292">Aṭṭhindriyāni vatthuñca, viññattidvayameva ca.</gathalast>
<hangnum line="293" number="701"></hangnum>
<gatha1 line="294">Aṭṭhindriyāni vatthuñca, ekanteneva kammajā;</gatha1>
<gathalast line="295">Cittajaṃyeva viññatti-dvayaṃ vuttaṃ mahesinā.</gathalast>
<hangnum line="296" number="702"></hangnum>
<gatha1 line="297">Cittena utunā ceva, saddo dvīhi samuṭṭhito;</gatha1>
<gathalast line="298">Utuāhāracittehi, lahutādittayaṃ kataṃ.</gathalast>
<hangnum line="299" number="703"></hangnum>
<gatha1 line="300">Vaṇṇo <pageBreak edition="P" number="0.0073" />gandho raso ojā,</gatha1>
<gatha2 line="301">Catasso cāpi dhātuyo;</gatha2>
<gatha3 line="302">Santatyupacayākāsā,</gatha3>
<gathalast line="303">Ekādasa catubbhavā.</gathalast>
<hangnum line="304" number="704"></hangnum>
<gatha1 line="305">Ekādasekato <pageBreak edition="V" number="0.0093" />jātā,</gatha1>
<gatha2 line="306">Dvijekova tijā tayo;</gatha2>
<gatha3 line="307">Catujekādasakkhātā,</gatha3>
<gathalast line="308">Dve na kenaci jāyare.</gathalast>
<hangnum line="309" number="705"></hangnum>
<gatha1 line="310">Kammena vīsati rūpā, sattarasa tu cetasā;</gatha1>
<gathalast line="311">Utunā dasapañceva, cuddasāhārato pana.</gathalast>
<hangnum line="312" number="706"></hangnum>
<gatha1 line="313">Chasaṭṭhi sabbānetāni, samuṭṭhānavibhāgato;</gatha1>
<gathalast line="314">Aṭṭhasaṭṭhi ca honteva, jaratāniccatāhi te.</gathalast>
<hangnum line="315" number="707"></hangnum>
<gatha1 line="316">Jaratāniccatā ceva, na kenaci samuṭṭhitā;</gatha1>
<gathalast line="317">Jātassa pākabhedattā, jāyeyyuṃ yadi tānipi.</gathalast>
<hangnum line="318" number="708"></hangnum>
<gatha1 line="319">Evaṃ sante tu tesampi, pākabhedā siyuṃ na hi;</gatha1>
<gathalast line="320">Pāko paccati bhedo vā, na ca bhijjati natthi taṃ.</gathalast>
<hangnum line="321" number="709"></hangnum>
<gatha1 line="322">Jātassa <pageBreak edition="M" number="0.0100" />pākabhedattā, dvayametaṃ na jāyati;</gatha1>
<gathalast line="323">Siyā katthaci buddhettha, ‘‘rūpassupacayo’’ti hi.</gathalast>
<hangnum line="324" number="710"></hangnum>
<gatha1 line="325">Vacanena yathā ‘‘jāti, jāyatī’’ti ca dīpitaṃ;</gatha1>
<gathalast line="326">Pākopi paccatevaṃ tu, bhedopi paribhijjatu.</gathalast>
<hangnum line="327" number="711"></hangnum>
<gatha1 line="328">Na ceva jāyate jāti, iti ñeyyā vibhāvinā;</gatha1>
<gathalast line="329">Jāyamānassa dhammassa, nibbattīti pakāsitā.</gathalast>
<hangnum line="330" number="712"></hangnum>
<gatha1 line="331">Tattha yathā siyā jāti, yesaṃ dhammānameva sā;</gatha1>
<gathalast line="332">Tappaccayattavohāraṃ, abhinibbattisammutiṃ.</gathalast>
<hangnum line="333" number="713"></hangnum>
<gatha1 line="334">Labhateva tathā tesaṃ, pākabhedā labbhanti te;</gatha1>
<gathalast line="335">Tappaccayattavohāraṃ, abhinibbattisammutiṃ.</gathalast>
<hangnum line="336" number="714"></hangnum>
<gatha1 line="337">Evaṃ idaṃ dvayañcāpi, hoti kammādisambhavaṃ;</gatha1>
<gathalast line="338">Na pākabhedā vohāraṃ, taṃ labhanti kadācipi.</gathalast>
<hangnum line="339" number="715"></hangnum>
<gatha1 line="340">Kasmā <pageBreak edition="V" number="0.0094" />hi janakānaṃ tu, paccayānamabhāvato;</gatha1>
<gathalast line="341">Ānubhāvakhaṇuppāde, jātiyā pana labbhati.</gathalast>
<hangnum line="342" number="716"></hangnum>
<gatha1 line="343">Tappaccayattavohāraṃ, abhinibbattisammutiṃ;</gatha1>
<gathalast line="344">Tasmā labhati jāti ca, labhatī netaradvayaṃ.</gathalast>
<hangnum line="345" number="717"></hangnum>
<gatha1 line="346">Jiyyatīti na vattabbaṃ, taṃ dvayaṃ bhijjatīti vā;</gatha1>
<gathalast line="347">Ānubhāvakhaṇe tassa, paccayānamabhāvato.</gathalast>
<hangnum line="348" number="718"></hangnum>
<gatha1 line="349">‘‘Aniccaṃ saṅkhatañcetaṃ, jarāmaraṇa’’miccapi;</gatha1>
<gathalast line="350">Vuttattā jāyaticcetaṃ, atha maññasi ce tuvaṃ.</gathalast>
<hangnum line="351" number="719"></hangnum>
<gatha1 line="352">Evampi ca na vattabbaṃ, sā hi pariyāyadesanā;</gatha1>
<gathalast line="353">Aniccānaṃ tu dhammānaṃ, jarāmaraṇato tathā.</gathalast>
<hangnum line="354" number="720"></hangnum>
<gatha1 line="355">Aniccaṃ <pageBreak edition="M" number="0.0101" />saṅkhatañcāti, vuttaṃ viññattiyo viya;</gatha1>
<gathalast line="356">Yadi evaṃ tayametaṃ, ajātattā ca sabbathā.</gathalast>
<hangnum line="357" number="721"></hangnum>
<gatha1 line="358">Natthīti <pageBreak edition="P" number="0.0074" />ce khaṃpupphaṃva, niccaṃ vāsaṅkhataṃ viya;</gatha1>
<gathalast line="359">Nobhayaṃ panidaṃ kasmā, nissayāyattavuttito.</gathalast>
<hangnum line="360" number="722"></hangnum>
<gatha1 line="361">Bhāve pathaviyādīnaṃ, nissayānaṃ tu bhāvato;</gatha1>
<gathalast line="362">Tasmā hi ca khaṃpupphaṃva, na natthi pana taṃ tayaṃ.</gathalast>
<hangnum line="363" number="723"></hangnum>
<gatha1 line="364">Yasmā pathaviyādīnaṃ, abhāvena ca labbhati;</gatha1>
<gathalast line="365">Tasmā na pana niccaṃ vā, nibbānaṃ viya taṃ tayaṃ.</gathalast>
<paragraph line="366"><bold>Nipphanna</bold>nti ettha cattāro mahābhūtā cakkhusotaghānajivhākāyarūpasaddagandharasaitthipurisajīvitindriyakabaḷīkārāhārahadayavatthūti aṭṭhārasa rūpāni nipphannāni nāma. Sesāni dasa anipphannāni nāma.</paragraph>
<hangnum line="367" number="724"></hangnum>
<gatha1 line="368">Aṭṭhārasa nipphannāni, anipphannāvasesakā;</gatha1>
<gathalast line="369">Yadi honti anipphannā, bhaveyyuṃ te asaṅkhatā.</gathalast>
<hangnum line="370" number="725"></hangnum>
<gatha1 line="371">Tesameva <pageBreak edition="V" number="0.0095" />ca rūpānaṃ, vikārattā asaṅkhatā;</gatha1>
<gathalast line="372">Kathaṃ nāma bhaveyyuṃ te, nipphannā ceva saṅkhatā.</gathalast>
<paragraph line="373">Evaṃ nipphannasaṅkhato veditabbo.</paragraph>
<paragraph line="374"><bold>Codanāparihāra</bold>nti ettha –</paragraph>
<hangnum line="375" number="726"></hangnum>
<gatha1 line="376">Itthibhāvo pumattañca, jīvitaṃ sambhavopi ca;</gatha1>
<gathalast line="377">Tathā kāyappasādoti, sabbaṭṭhānāti vaṇṇitā.</gathalast>
<hangnum line="378" number="727"></hangnum>
<gatha1 line="379">Evaṃ sante tu dhammānaṃ, hoti saṅkaradosatā;</gatha1>
<gathalast line="380">Cakkhukāyapasādānaṃ, ekattaṃ upapajjati.</gathalast>
<hangnum line="381" number="728"></hangnum>
<gatha1 line="382">Aññaṃ pana ca aññasmiṃ, na catthi paramatthato;</gatha1>
<gathalast line="383">Tasmā kāyindriyaṃ cakkhu-pasādena na saṅkaraṃ.</gathalast>
<hangnum line="384" number="729"></hangnum>
<gatha1 line="385">Aññamaññāvinibbhogavasena <pageBreak edition="M" number="0.0102" />tu pavattito;</gatha1>
<gathalast line="386">Tesaṃ ṭhānantaraṃ vattuṃ, na sakkā samayaññunā.</gathalast>
<hangnum line="387" number="730"></hangnum>
<gatha1 line="388">Yāvatā anupādinnasantānaṃ atthi tattha so;</gatha1>
<gathalast line="389">Atthi kāyapasādoti, tasmā evamudīritaṃ.</gathalast>
<hangnum line="390" number="731"></hangnum>
<gatha1 line="391">Lakkhaṇādivasenāpi, nānattaṃ samupāgataṃ;</gatha1>
<gathalast line="392">Dhajānaṃ pañcavaṇṇānaṃ, chāyā upamataṃ gatā.</gathalast>
<hangnum line="393" number="732"></hangnum>
<gatha1 line="394">Tasmā <pageBreak edition="P" number="0.0075" />hi pana dhammānaṃ, aññamaññaṃ vimissatā;</gatha1>
<gathalast line="395">Na hotevāti viññeyyā, viññunā samayaññunā.</gathalast>
<paragraph line="396">Evaṃ nipphannānipphannabhāvo, codanāparihāro ca veditabbo.</paragraph>
<paragraph line="397"><bold>Nayamekavidhādika</bold>nti –</paragraph>
<hangnum line="398" number="733"></hangnum>
<gatha1 line="399">Lokikattā <pageBreak edition="V" number="0.0096" />nahetuttā, saṅkhatattā ca sāsavā;</gatha1>
<gathalast line="400">Sabba<bold>mekavidhaṃ</bold>rūpaṃ, paccayāyattavuttito.</gathalast>
<hangnum line="401" number="734"></hangnum>
<gatha1 line="402">Ajjhattikabahiddhā ca, indriyānindriyāpi ca;</gatha1>
<gathalast line="403">Sukhumoḷārikā ceva, upādinnādito <bold>dvidhā</bold>.</gathalast>
<hangnum line="404" number="735"></hangnum>
<gatha1 line="405">Cakkhuāyatanādīni, pañca ajjhattikāni tu;</gatha1>
<gathalast line="406">Tevīsatividhaṃ sesaṃ, bāhiranti pavuccati.</gathalast>
<hangnum line="407" number="736"></hangnum>
<gatha1 line="408">Cakkhusotindriyādīni, indriyāni panaṭṭha tu;</gatha1>
<gathalast line="409">Sesañca tu vīsaṃ rūpaṃ, anindriyamudīritaṃ.</gathalast>
<hangnum line="410" number="737"></hangnum>
<gatha1 line="411">Cakkhuāyatanādīni, nava phoṭṭhabbameva ca;</gatha1>
<gathalast line="412">Taṃ bārasavidhaṃ rūpaṃ, oḷārikamudīritaṃ.</gathalast>
<hangnum line="413" number="738"></hangnum>
<gatha1 line="414">Sesāni pana rūpāni, sukhumāni tu soḷasa;</gatha1>
<gathalast line="415">Kammajaṃ tu upādinnaṃ, anupādinnamaññathā.</gathalast>
<paragraph line="416">Evañca duvidhaṃ hoti.</paragraph>
<paragraph line="417">Puna <pageBreak edition="M" number="0.0103" />sanidassanasappaṭighaanidassanasappaṭigha- anidassanaappaṭighabhedato ca, kammajākammajanevakammajānākammajabhedato ca <bold>tividhaṃ</bold>. Tattha rūpāyatanaṃ sanidassanasappaṭighaṃ, ekādasavidhaṃ sesoḷārikarūpaṃ anidassanasappaṭighaṃ, sesaṃ soḷasavidhaṃ sukhumarūpaṃ anidassanaappaṭighaṃ. Kammato jātaṃ kammajaṃ, aṭṭhindriyāni, vatthu ca kammajaṃ, tadaññappaccayā jātaṃ akammajaṃ, nakutoci jātaṃ nevakammajānākammajaṃ jaratā aniccatā ca. Evaṃ tividhaṃ hoti.</paragraph>
<paragraph line="418">Puna diṭṭhasutamutaviññātavasena ca, dvārañceva vatthu ca, dvārameva hutvā na vatthu ca, vatthumeva hutvā na dvārañca, neva dvārañca na vatthu cāti evaṃ bhedato ca, dvārañcevindriyañca, dvāraṃyeva hutvā nevindriyañca, indriyameva hutvā na dvārañca, neva dvārañca nevindriyañcāti evaṃ <pageBreak edition="V" number="0.0097" />bhedato ca, vatthu ceva indriyañca, indriyameva hutvā na vatthu ca, vatthumeva hutvā nevindriyañca, nevindriyaṃ na vatthu ceti evaṃ bhedato ca <bold>catubbidhaṃ</bold>.</paragraph>
<paragraph line="419">Tattha <pageBreak edition="P" number="0.0076" />diṭṭhaṃ nāma rūpāyatanaṃ, sutaṃ nāma saddāyatanaṃ, mutaṃ nāma gandharasaphoṭṭhabbāyatanattayaṃ, viññātaṃ nāma avasesacakkhāyatanādipañcakaṃ, soḷasavidhaṃ sukhumarūpañca. Cakkhāyatanādipañcakaṃ dvārañceva vatthu ca, viññattidvayaṃ dvārameva hoti, na vatthu, hadayavatthu vatthumeva hoti, na dvāraṃ, sesaṃ sabbaṃ rūpaṃ neva dvāraṃ na vatthu ca. Tatiyacatukke indriyameva hutvā na dvāranti itthindriyapurisindriyajīvitindriyāni. Imāni hi indriyāneva honti, na dvārāni, sesamanantaracatukke vuttanayeneva veditabbaṃ. Catutthacatukke tatiyapadaṃ hadayavatthuṃ sandhāya vuttaṃ, sesaṃ vuttanayameva. Evaṃ catubbidhaṃ hotīti veditabbaṃ.</paragraph>
<paragraph line="420">Puna ekajadvijatijacatujanakutocijātabhedato, dvārindriyaṃ vatthu ca, dvārameva hutvā nevindriyaṃ na vatthu ca, vatthumeva hutvā nevindriyaṃ na dvārañca, indriyameva hutvā na vatthu na dvārañca, nevindriyaṃ <pageBreak edition="M" number="0.0104" />na vatthu na dvārañcāti evaṃ pabhedato <bold>pañcavidhaṃ</bold>.</paragraph>
<paragraph line="421">Tattha –</paragraph>
<hangnum line="422" number="739"></hangnum>
<gatha1 line="423">Aṭṭhindriyāni vatthuñca, viññattidvayameva ca;</gatha1>
<gathalast line="424">Ekādasavidhaṃ rūpaṃ, <bold>ekaja</bold>nti pavuccati.</gathalast>
<hangnum line="425" number="740"></hangnum>
<gatha1 line="426">Saddo eko <bold>dvijo</bold>nāma, lahutādittayaṃ <bold>tijaṃ</bold>;</gatha1>
<gathalast line="427">Ekādasavidhaṃ sesaṃ, <bold>catuja</bold>nti pakāsitaṃ.</gathalast>
<hangnum line="428" number="741"></hangnum>
<gatha1 line="429">Jaratāniccatā ceva, <bold>nakutoci</bold>bhave pana;</gatha1>
<gathalast line="430">Cakkhādipañcakaṃ dvāraṃ, indriyaṃ vatthumeva ca.</gathalast>
<hangnum line="431" number="742"></hangnum>
<gatha1 line="432">Viññattīnaṃ dvayaṃ dvāraṃ, nevindriyaṃ na vatthu ca;</gatha1>
<gathalast line="433">Hadayavatthu vatthūva, na dvāraṃ nevindriyaṃ pana.</gathalast>
<paragraph line="434">Itthipurisajīvitindriyāni <pageBreak edition="V" number="0.0098" />indriyameva na vatthu na dvārañca, sesaṃ pana rūpaṃ nevindriyaṃ na vatthu na dvāranti. Evaṃ pañcavidhanti veditabbaṃ.</paragraph>
<paragraph line="435">Puna kammajacittajautucittajautucittāhārajacatujanakutocijātabhedato, cakkhuviññeyyasotaghānajivhākāyamanoviññeyyavasena <bold>chabbidhaṃ</bold>.</paragraph>
<paragraph line="436">Tattha aṭṭhindriyāni vatthu ca kammajameva, viññattidvayaṃ cittajameva, saddo utucittajo, lahutādittayaṃ utucittāhārajameva, sesaṃ ekādasavidhaṃ catujaṃ nāma, jaratā aniccatā nakutocijātaṃ nāma. Dutiyachakke cakkhuviññeyyaṃ <pageBreak edition="P" number="0.0077" />nāma cakkhuviññāṇena viññeyyaṃ rūpāyatanaṃ…pe… kāyaviññeyyaṃ nāma phoṭṭhabbāyatanaṃ, manoviññeyyaṃ nāma sesā pañca oḷārikā ca soḷasa sukhumarūpāni cāti ekavīsatividhaṃ hoti. Evaṃ chabbidhaṃ hoti.</paragraph>
<paragraph line="437">Puna chavatthuavatthubhedato ca, cakkhuviññeyyaṃ sotaghānajivhākāyaviññeyyaṃ manodhātuviññeyyaṃ manoviññāṇadhātuviññeyyanti <bold>sattavidhaṃ</bold>hoti.</paragraph>
<paragraph line="438">Tattha <pageBreak edition="M" number="0.0105" />cakkhādipañcavatthūni hadayavatthunā saddhiṃ cha vatthūni, sesaṃ bāvīsatividhaṃ rūpaṃ avatthu nāma, dutiyasattakamuttānameva. Evaṃ sattavidhaṃ hoti.</paragraph>
<paragraph line="439">Puna sattadvārādvārabhedato <bold>aṭṭhavidhaṃ</bold>. Tattha cakkhudvārādīni pañca kāyaviññattivacīviññattidvārehi saddhiṃ satta dvārāni, sesamadvāranti evaṃ aṭṭhavidhaṃ hoti.</paragraph>
<paragraph line="440">Puna aṭṭhindriyānindriyabhedato pana <bold>navavidhaṃ</bold>.</paragraph>
<paragraph line="441">Puna navakammajākammajabhedato <bold>dasavidhaṃ</bold>.</paragraph>
<paragraph line="442">Puna āyatanabhedato <bold>ekādasavidhaṃ</bold>.</paragraph>
<paragraph line="443">Bhavesu rūpakalāpapavattibhedato <bold>bahuvidha</bold>nti veditabbaṃ.</paragraph>
<hangnum line="444" number="743"></hangnum>
<gatha1 line="445">Ito paraṃ pavakkhāmi, kāmarūpabhavadvaye;</gatha1>
<gathalast line="446">Uppattiṃ pana rūpānaṃ, paṭisandhipavattisu.</gathalast>
<hangnum line="447" number="744"></hangnum>
<gatha1 line="448">Bhummavajjesu <pageBreak edition="V" number="0.0099" />devesu, niraye nijjhāmataṇhike;</gatha1>
<gathalast line="449">Yoniyo purimā tisso, na santīti viniddise.</gathalast>
<hangnum line="450" number="745"></hangnum>
<gatha1 line="451">Sese gatittaye bhumma-devesupi ca yoniyo;</gatha1>
<gathalast line="452">Catasso ca bhavantīti, veditabbā vibhāvinā.</gathalast>
<hangnum line="453" number="746"></hangnum>
<gatha1 line="454">Gabbhaseyyakasattassa, paṭisandhikkhaṇe pana;</gatha1>
<gathalast line="455">Tiṃsa rūpāni jāyante, sabhāvasseva dehino.</gathalast>
<hangnum line="456" number="747"></hangnum>
<gatha1 line="457">Abhāvagabbhaseyyānaṃ, aṇḍajānañca vīsati;</gatha1>
<gathalast line="458">Bhavanti pana rūpāni, kāyavatthuvasena tu.</gathalast>
<hangnum line="459" number="748"></hangnum>
<gatha1 line="460">Gahitāgahaṇenettha, ekādasa bhavanti te;</gatha1>
<gathalast line="461">Eseva ca nayo ñeyyo, sabbesu dasakesupi.</gathalast>
<hangnum line="462" number="749"></hangnum>
<gatha1 line="463">Jīvitena yadā saddhiṃ, jāte suddhakamaṭṭhakaṃ;</gatha1>
<gathalast line="464">Jīvitanavakaṃ nāma, hotīti samudīritaṃ.</gathalast>
<hangnum line="465" number="750"></hangnum>
<gatha1 line="466">Jīvitanavakaṃ <pageBreak edition="M" number="0.0106" />kāyapasādenekato siyā;</gatha1>
<gathalast line="467">Taṃ kāyadasakaṃ nāma, hotīti pariyāpuṭaṃ.</gathalast>
<hangnum line="468" number="751"></hangnum>
<gatha1 line="469">Eseva ca nayo ñeyyo, saddhiṃ bhāvena vatthunā;</gatha1>
<gathalast line="470">Cakkhādīhi ca yojetvā, dasakā satta viññunā.</gathalast>
<hangnum line="471" number="752"></hangnum>
<gatha1 line="472">Opapātikasattānaṃ, manussesūpapattiyaṃ;</gatha1>
<gathalast line="473">Kāmāvacaradevānaṃ, niccaṃ rūpāni sattati.</gathalast>
<hangnum line="474" number="753"></hangnum>
<gatha1 line="475">Cakkhu <pageBreak edition="P" number="0.0078" />sotañca ghānañca, jivhā kāyo ca vatthu ca;</gatha1>
<gathalast line="476">Bhāvo cāti hi sattannaṃ, dasakānaṃ vasā pana.</gathalast>
<hangnum line="477" number="754"></hangnum>
<gatha1 line="478">Brahmānaṃ rūpinaṃ cakkhu-sotavatthuvasā pana;</gatha1>
<gathalast line="479">Dasakāni ca tīṇeva, navakaṃ jīvitassa ca.</gathalast>
<hangnum line="480" number="755"></hangnum>
<gatha1 line="481">Catunnaṃ tu kalāpānaṃ, vasena pana rūpinaṃ;</gatha1>
<gathalast line="482">Cattālīseva rūpāni, ekūnāni bhavanti hi.</gathalast>
<hangnum line="483" number="756"></hangnum>
<gatha1 line="484">Jīvitanavakeneva <pageBreak edition="V" number="0.0100" />, asaññuppatti dīpitā;</gatha1>
<gathalast line="485">Jaccandhabadhirāghāna-rahite tu napuṃsake.</gathalast>
<hangnum line="486" number="757"></hangnum>
<gatha1 line="487">Vatthuno kāyajivhānaṃ, vasā tiṃsāvakaṃsato;</gatha1>
<gathalast line="488">Ukkaṃsassāvakaṃsassa, antare anurūpato.</gathalast>
<hangnum line="489" number="758"></hangnum>
<gatha1 line="490">Paripuṇṇānaṃ rūpānaṃ, vasena pana pāṇinaṃ;</gatha1>
<gathalast line="491">Rūpānaṃ tu samuppatti, veditabbā vibhāvinā.</gathalast>
<hangnum line="492" number="759"></hangnum>
<gatha1 line="493">Sattavīsati rūpāni, kāmāvacaradehino;</gatha1>
<gathalast line="494">Appavattanato honti, dvinnaṃ bhāvānamekato.</gathalast>
<hangnum line="495" number="760"></hangnum>
<gatha1 line="496">Ghānaṃ jivhā ca kāyo ca, tathā bhāvadvayampi ca;</gatha1>
<gathalast line="497">Brahmānaṃ pana rūpīnaṃ, pañca rūpā na vijjare.</gathalast>
<hangnum line="498" number="761"></hangnum>
<gatha1 line="499">Catusantati kāmasmiṃ, rūpe honti tisantati;</gatha1>
<gathalast line="500">Dvisantati asaññesu, bahiddhā ekasantati.</gathalast>
<hangnum line="501" number="762"></hangnum>
<gatha1 line="502">Rūpaṃ <pageBreak edition="M" number="0.0107" />nibbattamānaṃ tu, sabbesaṃ pana pāṇinaṃ;</gatha1>
<gathalast line="503">Paṭhamaṃ kammatoyeva, nibbattati na saṃsayo.</gathalast>
<hangnum line="504" number="763"></hangnum>
<gatha1 line="505">Gabbhaseyyakasattānaṃ, paṭisandhikkhaṇe pana;</gatha1>
<gathalast line="506">Tañca kho sandhicittassa, uppādeyeva jāyare.</gathalast>
<hangnum line="507" number="764"></hangnum>
<gatha1 line="508">Yatheva tassa uppāde, tiṃsa rūpāni jāyare;</gatha1>
<gathalast line="509">Tatheva ṭhitibhaṅgesu, tiṃsa tiṃseva jāyare.</gathalast>
<hangnum line="510" number="765"></hangnum>
<gatha1 line="511">Sabbānetāni rūpāni, rūpakkhandhoti saññito;</gatha1>
<gathalast line="512">Anicco addhuvonattā, dukkhakkhandhova kevalo.</gathalast>
<hangnum line="513" number="766"></hangnum>
<gatha1 line="514">Rogato gaṇḍato rūpaṃ, parato ca palokato;</gatha1>
<gathalast line="515">Disvāna dukkhato rūpaṃ, rūpe chandaṃ virājaye.</gathalast>
<hangnum line="516" number="767"></hangnum>
<gatha1 line="517">Gantuṃ panicche piṭakebhidhamme,</gatha1>
<gatha2 line="518">Yo dhammasenāpatinā samattaṃ;</gatha2>
<gatha3 line="519">Hitatthinā <pageBreak edition="V" number="0.0101" />tena ca bhikkhunāyaṃ,</gatha3>
<gathalast line="520">Sakkacca sammā pana sikkhitabbo.</gathalast>
<centered line="521">Iti abhidhammāvatāre rūpavibhāgo nāma</centered>
<centered line="522">Dasamo paricchedo.</centered>
</body>
</document>