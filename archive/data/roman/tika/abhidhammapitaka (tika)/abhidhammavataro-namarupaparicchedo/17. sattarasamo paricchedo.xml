<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf17.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/17. sattarasamo paricchedo.xml</archivePath>
<title>17. Sattarasamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">17. Sattarasamo paricchedo</chapter>
<subhead line="2">Abhiññārammaṇaniddeso</subhead>
<hangnum line="3" number="1104"></hangnum>
<gatha1 line="4">Anāgataṃsañāṇañca <pageBreak edition="P" number="0.0108" />, yathākammupagampi ca;</gatha1>
<gathalast line="5">Pañca iddhividhādīni, sattābhiññā imā pana.</gathalast>
<hangnum line="6" number="1105"></hangnum>
<gatha1 line="7">Etāsaṃ <pageBreak edition="V" number="0.0141" />pana sattannaṃ, abhiññānamito paraṃ;</gatha1>
<gathalast line="8">Pavakkhāmi samāsena, ārammaṇavinicchayaṃ.</gathalast>
<hangnum line="9" number="1106"></hangnum>
<gatha1 line="10">Ārammaṇattikā vuttā, ye cattāro mahesinā;</gatha1>
<gathalast line="11">Sattannamettha ñāṇānaṃ, sampavattiṃ suṇātha me.</gathalast>
<hangnum line="12" number="1107"></hangnum>
<gatha1 line="13">Tattha <bold>iddhividhañāṇaṃ,</bold>parittādīsu sattasu;</gatha1>
<gathalast line="14">Ārammaṇavibhāgesu, pavattati kathaṃ pana.</gathalast>
<hangnum line="15" number="1108"></hangnum>
<gatha1 line="16">Kāyenādissamānena, gantukāmo yadābhave;</gatha1>
<gathalast line="17">Cittasannissitaṃ katvā, kāyaṃ cittavasena taṃ.</gathalast>
<hangnum line="18" number="1109"></hangnum>
<gatha1 line="19">Mahaggate <pageBreak edition="M" number="0.0148" />ca cittasmiṃ, samāropeti so tadā;</gatha1>
<gathalast line="20">Kāyārammaṇato ñāṇaṃ, parittārammaṇaṃ siyā.</gathalast>
<hangnum line="21" number="1110"></hangnum>
<gatha1 line="22">Dissamānena kāyena, gantukāmo yadā bhave;</gatha1>
<gathalast line="23">Kāyasannissitaṃ katvā, cittaṃ kāyavasena taṃ.</gathalast>
<hangnum line="24" number="1111"></hangnum>
<gatha1 line="25">Pādakajjhānacittaṃ taṃ, kāye ropeti so tadā;</gatha1>
<gathalast line="26">Jhānārammaṇato ñāṇaṃ, taṃ mahaggatagocaraṃ.</gathalast>
<hangnum line="27" number="1112"></hangnum>
<gatha1 line="28">Anāgatamatītañca, karoti visayaṃ yadā;</gatha1>
<gathalast line="29">Atītārammaṇaṃ hoti, tadānāgatagocaraṃ.</gathalast>
<hangnum line="30" number="1113"></hangnum>
<gatha1 line="31">Kāyena dissamānena, gamane pana bhikkhuno;</gatha1>
<gathalast line="32">Paccuppanno bhave tassa, gocaroti viniddise.</gathalast>
<hangnum line="33" number="1114"></hangnum>
<gatha1 line="34">Kāyaṃ cittavasenāpi, cittaṃ kāyavasena vā;</gatha1>
<gathalast line="35">Pariṇāmanakālasmiṃ, ajjhattārammaṇaṃ siyā.</gathalast>
<hangnum line="36" number="1115"></hangnum>
<gatha1 line="37">Bahiddhārammaṇaṃ hoti, bahiddhārūpadassane;</gatha1>
<gathalast line="38">Evamiddhividhaṃ ñāṇaṃ, sampavattati sattasu.</gathalast>
<hangnum line="39" number="1116"></hangnum>
<gatha1 line="40">Paccuppanne paritte ca, bahiddhajjhattikesupi;</gatha1>
<gathalast line="41">Catūsvetesu dhammesu, dibbasotaṃ pavattati.</gathalast>
<hangnum line="42" number="1117"></hangnum>
<gatha1 line="43">Paccuppanno <pageBreak edition="P" number="0.0109" /><pageBreak edition="V" number="0.0142" />paritto ca, saddo ārammaṇaṃ yato;</gatha1>
<gathalast line="44">Parittārammaṇaṃ paccu-ppannārammaṇataṃ gataṃ.</gathalast>
<hangnum line="45" number="1118"></hangnum>
<gatha1 line="46">Attano kucchisaddassa, savanepi parassa ca;</gatha1>
<gathalast line="47">Ajjhattārammaṇañceva, bahiddhārammaṇampi ca.</gathalast>
<hangnum line="48" number="1119"></hangnum>
<gatha1 line="49"><bold>Cetopariyañāṇampi,</bold>parittādīsu aṭṭhasu;</gatha1>
<gathalast line="50">Ārammaṇavibhāgesu, pavattati kathaṃ pana.</gathalast>
<hangnum line="51" number="1120"></hangnum>
<gatha1 line="52">Parittārammaṇaṃ hoti, parittānaṃ pajānane;</gatha1>
<gathalast line="53">Jānane majjhimānaṃ tu, taṃ mahaggatagocaraṃ.</gathalast>
<hangnum line="54" number="1121"></hangnum>
<gatha1 line="55">Jānane pana maggassa, phalassāpi pajānane;</gatha1>
<gathalast line="56">Tadā panassa ñāṇassa, appamāṇova gocaro.</gathalast>
<hangnum line="57" number="1122"></hangnum>
<gatha1 line="58">Taṃ <pageBreak edition="M" number="0.0149" />maggārammaṇaṃ hoti, maggacittassa jānane;</gatha1>
<gathalast line="59">Pariyāyenevetassa, maggārammaṇatā matā.</gathalast>
<hangnum line="60" number="1123"></hangnum>
<gatha1 line="61">Atīte sattadivasa-bbhantare ca yadā pana;</gatha1>
<gathalast line="62">Anāgate tathā satta-divasabbhantarepi ca.</gathalast>
<hangnum line="63" number="1124"></hangnum>
<gatha1 line="64">Paresaṃ pana cittassa, jānane samudīritaṃ;</gatha1>
<gathalast line="65">Atītārammaṇañceva, tadānāgatagocaraṃ.</gathalast>
<hangnum line="66" number="1125"></hangnum>
<gatha1 line="67">Kathañca pana taṃ paccuppannagocarataṃ gataṃ;</gatha1>
<gathalast line="68">Paccuppannaṃ tidhā vuttaṃ, khaṇasantatiaddhato.</gathalast>
<hangnum line="69" number="1126"></hangnum>
<gatha1 line="70">Tattha tikkhaṇasampattaṃ, paccuppannakhaṇādikaṃ;</gatha1>
<gathalast line="71">Ekadvesantativārapariyāpannamidaṃ pana.</gathalast>
<hangnum line="72" number="1127"></hangnum>
<gatha1 line="73">Santatipaccuppannanti, āhu santatikovidā;</gatha1>
<gathalast line="74">Ekabbhavaparicchinnaṃ, paccuppannanti pacchimaṃ.</gathalast>
<hangnum line="75" number="1128"></hangnum>
<gatha1 line="76">Khaṇādikattayaṃ paccu-ppannaṃ tamāhu kecidha;</gatha1>
<gathalast line="77">Cetopariyañāṇassa, hoti ārammaṇaṃ iti.</gathalast>
<hangnum line="78" number="1129"></hangnum>
<gatha1 line="79">Yathā <pageBreak edition="V" number="0.0143" />ca pupphamuṭṭhimhi, ukkhitte gagane pana;</gatha1>
<gathalast line="80">Avassaṃ ekamekassa, vaṇṭaṃ vaṇṭena vijjhati.</gathalast>
<hangnum line="81" number="1130"></hangnum>
<gatha1 line="82">Evaṃ mahājanassāpi, citte āvajjite pana;</gatha1>
<gathalast line="83">Ekassa cittamekena, avassaṃ pana vijjhati.</gathalast>
<hangnum line="84" number="1131"></hangnum>
<gatha1 line="85">Yenāvajjati cittena, yena jānāti cetasā;</gatha1>
<gathalast line="86">Tesaṃ dvinnaṃ sahaṭṭhānā-bhāvato taṃ na yujjati.</gathalast>
<hangnum line="87" number="1132"></hangnum>
<gatha1 line="88">Javanāvajjanānaṃ tu, nānārammaṇapattito;</gatha1>
<gathalast line="89">Aniṭṭhe pana hi ṭhāne, ayuttanti pakāsitaṃ.</gathalast>
<hangnum line="90" number="1133"></hangnum>
<gatha1 line="91">Tasmā santatiaddhāna-paccuppannānameva tu;</gatha1>
<gathalast line="92">Vasena paccuppannaṃ taṃ, hoti ārammaṇaṃ idaṃ.</gathalast>
<hangnum line="93" number="1134"></hangnum>
<gatha1 line="94">Paccuppannampi addhākhyaṃ, idaṃ javanavārato;</gatha1>
<gathalast line="95">Dīpetabbanti niddiṭṭhaṃ, tatrāyaṃ dīpanānayo.</gathalast>
<hangnum line="96" number="1135"></hangnum>
<gatha1 line="97">Yadā <pageBreak edition="M" number="0.0150" /><pageBreak edition="P" number="0.0110" />parassa cittañhi, ñātumāvajjatiddhimā;</gatha1>
<gathalast line="98">Āvajjanamano tassa, paccuppannakhaṇavhayaṃ.</gathalast>
<hangnum line="99" number="1136"></hangnum>
<gatha1 line="100">Ārammaṇaṃ tadā katvā, tena saddhiṃ nirujjhati;</gatha1>
<gathalast line="101">Javanāni hi jāyante, tassa cattāri pañca vā.</gathalast>
<hangnum line="102" number="1137"></hangnum>
<gatha1 line="103">Etesaṃ pacchimaṃ cittaṃ, iddhicittamudīritaṃ;</gatha1>
<gathalast line="104">Kāmāvacaracittāni, sesānīti viniddise.</gathalast>
<hangnum line="105" number="1138"></hangnum>
<gatha1 line="106">Etesaṃ pana sabbesaṃ, niruddhaṃ tu tadeva ca;</gatha1>
<gathalast line="107">Cittaṃ ārammaṇaṃ hoti, tasmā sabbāni tānipi.</gathalast>
<hangnum line="108" number="1139"></hangnum>
<gatha1 line="109">Ekārammaṇataṃ yanti, na nānārammaṇāni hi;</gatha1>
<gathalast line="110">Addhāvasā bhave paccu-ppannārammaṇato pana.</gathalast>
<hangnum line="111" number="1140"></hangnum>
<gatha1 line="112">Ekārammaṇabhāvepi, iddhimānasameva ca;</gatha1>
<gathalast line="113">Parassa cittaṃ jānāti, netarāni yathā pana.</gathalast>
<hangnum line="114" number="1141"></hangnum>
<gatha1 line="115">Cakkhudvāre <pageBreak edition="V" number="0.0144" />tu viññāṇaṃ, rūpaṃ passati netaraṃ;</gatha1>
<gathalast line="116">Evameva ca taṃ iddhi-cittameva ca jānāti.</gathalast>
<hangnum line="117" number="1142"></hangnum>
<gatha1 line="118">Paracittārammaṇattā, bahiddhārammaṇaṃ siyā;</gatha1>
<gathalast line="119">Cetopariyañāṇampi, aṭṭhasveva pavattati.</gathalast>
<hangnum line="120" number="1143"></hangnum>
<gatha1 line="121"><bold>Pubbenivāsañāṇa</bold>mpi, parittādīsu aṭṭhasu;</gatha1>
<gathalast line="122">Ārammaṇavibhāgesu, pavattati kathaṃ pana.</gathalast>
<hangnum line="123" number="1144"></hangnum>
<gatha1 line="124">Kāmāvacarakhandhānaṃ, samanussaraṇe pana;</gatha1>
<gathalast line="125">Parittārammaṇaṃyeva, hotīti paridīpaye.</gathalast>
<hangnum line="126" number="1145"></hangnum>
<gatha1 line="127">Rūpāvacarikāruppakhandhānussaraṇe pana;</gatha1>
<gathalast line="128">Bhavatīti hi ñātabbaṃ, taṃ mahaggatagocaraṃ.</gathalast>
<hangnum line="129" number="1146"></hangnum>
<gatha1 line="130">Atīte attanā maggaṃ, bhāvitaṃ tu phalampi vā;</gatha1>
<gathalast line="131">Samanussarato eva-ppamāṇārammaṇaṃ siyā.</gathalast>
<hangnum line="132" number="1147"></hangnum>
<gatha1 line="133">Samanussarato maggaṃ, maggārammaṇameva taṃ;</gatha1>
<gathalast line="134">Atītārammaṇaṃyeva, hoti ekantato idaṃ.</gathalast>
<hangnum line="135" number="1148"></hangnum>
<gatha1 line="136">Cetopariyañāṇampi <pageBreak edition="M" number="0.0151" />, yathākammupagampi ca;</gatha1>
<gathalast line="137">Atītārammaṇā honti, kiñcāpi atha kho pana.</gathalast>
<hangnum line="138" number="1149"></hangnum>
<gatha1 line="139">Cetopariyañāṇassa, sattaddivasabbhantaraṃ;</gatha1>
<gathalast line="140">Atītaṃ cittamevassa, ārammaṇamudīritaṃ.</gathalast>
<hangnum line="141" number="1150"></hangnum>
<gatha1 line="142">Atīte cetanāmattaṃ, yathākammupagassapi;</gatha1>
<gathalast line="143">Pubbenivāsañāṇassa, natthi kiñci agocaraṃ.</gathalast>
<hangnum line="144" number="1151"></hangnum>
<gatha1 line="145">Ajjhattārammaṇaṃ atta-khandhānussaraṇe siyā;</gatha1>
<gathalast line="146">Bahiddhārammaṇaṃ añña-khandhānussaraṇe bhave.</gathalast>
<hangnum line="147" number="1152"></hangnum>
<gatha1 line="148">Saraṇe nāmagottassa, taṃ navattabbagocaraṃ;</gatha1>
<gathalast line="149">Pubbenivāsañāṇampi, aṭṭhasveva pavattati.</gathalast>
<hangnum line="150" number="1153"></hangnum>
<gatha1 line="151">Paccuppanne <pageBreak edition="V" number="0.0145" />paritte ca, bahiddhajjhattikesupi;</gatha1>
<gathalast line="152">Catūsvetesu dhammesu, dibbacakkhu pavattati.</gathalast>
<hangnum line="153" number="1154"></hangnum>
<gatha1 line="154"><bold>Dibbasota</bold>samaṃ <pageBreak edition="P" number="0.0111" /><bold>dibba-cakkhu</bold>ārammaṇakkame;</gatha1>
<gathalast line="155">Rūpaṃ saddoti dvinnaṃ tu, ayameva visesatā.</gathalast>
<hangnum line="156" number="1155"></hangnum>
<gatha1 line="157"><bold>Anāgataṃsañāṇa</bold>mpi, parittādīsu aṭṭhasu;</gatha1>
<gathalast line="158">Ārammaṇavibhāgesu, pavattati kathaṃ pana.</gathalast>
<hangnum line="159" number="1156"></hangnum>
<gatha1 line="160">Nibbattissati yaṃ kāmā-vacareti pajānato;</gatha1>
<gathalast line="161">Parittārammaṇaṃ hoti, rūpārūpesvanāgate.</gathalast>
<hangnum line="162" number="1157"></hangnum>
<gatha1 line="163">Nibbattissati yañcāpi, siyā mahaggatagocaraṃ;</gatha1>
<gathalast line="164">Bhāvessati ayaṃ maggaṃ, phalaṃ sacchikarissati.</gathalast>
<hangnum line="165" number="1158"></hangnum>
<gatha1 line="166">Evaṃ pajānane appa-māṇārammaṇataṃ bhave;</gatha1>
<gathalast line="167">Maggaṃ bhāvessaticceva, jānane maggagocaraṃ.</gathalast>
<hangnum line="168" number="1159"></hangnum>
<gatha1 line="169">Ekantena idaṃ ñāṇaṃ, hotānāgatagocaraṃ;</gatha1>
<gathalast line="170">Cetopariyaṃ tu kiñcāpi, hotānāgatagocaraṃ.</gathalast>
<hangnum line="171" number="1160"></hangnum>
<gatha1 line="172">Atha kho pana taṃ satta-divasabbhantaraṃ pana;</gatha1>
<gathalast line="173">Cittameva ca jānāti, na hi taṃ aññagocaraṃ.</gathalast>
<hangnum line="174" number="1161"></hangnum>
<gatha1 line="175">Anāgataṃsañāṇassa <pageBreak edition="M" number="0.0152" />, anāgataṃsagocaraṃ;</gatha1>
<gathalast line="176">‘‘Ahaṃ devo bhavissāmi’’-ccevamajjhattagocaraṃ.</gathalast>
<hangnum line="177" number="1162"></hangnum>
<gatha1 line="178">‘‘Tisso phusso amutrāyaṃ,</gatha1>
<gatha2 line="179">Nibbattissatināgate’’;</gatha2>
<gatha3 line="180">Iccevaṃ jānane tassa,</gatha3>
<gathalast line="181">Bahiddhārammaṇaṃ siyā.</gathalast>
<hangnum line="182" number="1163"></hangnum>
<gatha1 line="183">Jānane nāmagottassa, yassa kassacināgate;</gatha1>
<gathalast line="184">Pubbenivāsañāṇaṃva, taṃ navattabbagocaraṃ.</gathalast>
<hangnum line="185" number="1164"></hangnum>
<gatha1 line="186"><bold>Yathākammupagañāṇaṃ</bold><pageBreak edition="V" number="0.0146" />, parittādīsu pañcasu;</gatha1>
<gathalast line="187">Ārammaṇavibhāgesu, pavattati kathaṃ pana.</gathalast>
<hangnum line="188" number="1165"></hangnum>
<gatha1 line="189">Jānane kāmakammassa, parittārammaṇaṃ siyā;</gatha1>
<gathalast line="190">Tathā mahaggatakammassa, taṃ mahaggatagocaraṃ.</gathalast>
<hangnum line="191" number="1166"></hangnum>
<gatha1 line="192">Atītameva jānāti, tasmā cātītagocaraṃ;</gatha1>
<gathalast line="193">Ajjhattārammaṇaṃ hoti, attano kammajānane.</gathalast>
<hangnum line="194" number="1167"></hangnum>
<gatha1 line="195">Bahiddhārammaṇaṃ hoti, parakammapajānane;</gatha1>
<gathalast line="196">Evaṃ pavatti ñātabbā, yathākammupagassapi.</gathalast>
<hangnum line="197" number="1168"></hangnum>
<gatha1 line="198">Sattannampi abhiññānaṃ, vutto ārammaṇakkamo;</gatha1>
<gathalast line="199">Ettha vuttanayeneva, veditabbo vibhāvinā.</gathalast>
<hangnum line="200" number="1169"></hangnum>
<gatha1 line="201">Vividhatthavaṇṇapadehi sampannaṃ,</gatha1>
<gatha2 line="202">Madhuratthamatinīharaṃ ganthaṃ;</gatha2>
<gatha3 line="203">Sotujanassa hadayapītikaraṃ,</gatha3>
<gathalast line="204">Suṇeyya koci manujo sacetano.</gathalast>
<centered line="205">Iti abhidhammāvatāre abhiññārammaṇaniddeso nāma</centered>
<centered line="206">Sattarasamo paricchedo.</centered>
</body>
</document>