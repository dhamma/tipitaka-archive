<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf19.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/19. ekunavisatimo paricchedo.xml</archivePath>
<title>19. Ekūnavīsatimo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">19. Ekūnavīsatimo paricchedo</chapter>
<subhead line="2">Kaṅkhāvitaraṇavisuddhiniddeso</subhead>
<hangnum line="3" number="1227"></hangnum>
<gatha1 line="4">Etassa <pageBreak edition="P" number="0.0116" /><pageBreak edition="V" number="0.0153" />nāmarūpassa, jānitvā hetupaccaye;</gatha1>
<gathalast line="5">Kaṅkhā tīsu panaddhāsu, vitaritvā ṭhitaṃ pana.</gathalast>
<hangnum line="6" number="1228"></hangnum>
<gatha1 line="7">Kaṅkhāvitaraṇaṃ nāma, ñāṇaṃ taṃ samudīritaṃ;</gatha1>
<gathalast line="8">Taṃ sampādetukāmena, atthakāmena bhikkhunā.</gathalast>
<hangnum line="9" number="1229"></hangnum>
<gatha1 line="10">Nāmarūpassa ko hetu, konu vā paccayo bhave;</gatha1>
<gathalast line="11">Āvajjitvā tamiccevaṃ, rūpakāyassa tāvade.</gathalast>
<hangnum line="12" number="1230"></hangnum>
<gatha1 line="13">Kesā lomā nakhā dantā, taco maṃsaṃ nahāru ca;</gatha1>
<gathalast line="14">Aṭṭhimiñjañca vakkañca, hadayaṃ yakanampi ca.</gathalast>
<hangnum line="15" number="1231"></hangnum>
<gatha1 line="16">Iccevamādibāttiṃsa-koṭṭhāsapaccayassa hi;</gatha1>
<gathalast line="17">Pariggaṇhati kāyassa, manasā hetupaccaye.</gathalast>
<hangnum line="18" number="1232"></hangnum>
<gatha1 line="19">Avijjā <pageBreak edition="M" number="0.0159" />taṇhupādānaṃ, kammaṃ hetu catubbidho;</gatha1>
<gathalast line="20">Etassa rūpakāyassa, āhāro paccayo mato.</gathalast>
<hangnum line="21" number="1233"></hangnum>
<gatha1 line="22">Janako hetu akkhāto,</gatha1>
<gatha2 line="23">Paccayo anupālako;</gatha2>
<gatha3 line="24">Hetvaṅkurassa bījaṃ tu,</gatha3>
<gathalast line="25">Paccayā pathavādayo.</gathalast>
<hangnum line="26" number="1234"></hangnum>
<gatha1 line="27">Itime pañca dhammā hi, hetupaccayataṃ gatā;</gatha1>
<gathalast line="28">Avijjādayo tayo tattha, mātāva upanissayā.</gathalast>
<hangnum line="29" number="1235"></hangnum>
<gatha1 line="30">Janakaṃ pana kammaṃ tu, puttassa hi pitā viya;</gatha1>
<gathalast line="31">Dhātī viya kumārassa, āhāro dhārako bhave.</gathalast>
<hangnum line="32" number="1236"></hangnum>
<gatha1 line="33">Iccevaṃ <pageBreak edition="V" number="0.0154" />rūpakāyassa, so paccayapariggahaṃ;</gatha1>
<gathalast line="34">Katvā punapi ‘‘cakkhuñca, rūpamālokameva ca.</gathalast>
<hangnum line="35" number="1237"></hangnum>
<gatha1 line="36">Paṭicca cakkhuviññāṇaṃ, hoti’’iccevamādinā;</gatha1>
<gathalast line="37">Nayena nāmakāyassa, paccayaṃ parigaṇhati.</gathalast>
<hangnum line="38" number="1238"></hangnum>
<gatha1 line="39">So evaṃ nāmarūpassa, vuttiṃ disvāna paccayā;</gatha1>
<gathalast line="40">Yathā etarahidaṃ tu, atītepi tathevidaṃ.</gathalast>
<hangnum line="41" number="1239"></hangnum>
<gatha1 line="42">Paccayā ca pavattittha, tathevānāgatepi ca;</gatha1>
<gathalast line="43">Pavattissati addhāsu, tīsvevaṃ anupassati.</gathalast>
<hangnum line="44" number="1240"></hangnum>
<gatha1 line="45">Tassevaṃ <pageBreak edition="P" number="0.0117" />passato yā sā, pubbante pañcadhā tathā;</gatha1>
<gathalast line="46">Aparante siyā kaṅkhā, pañcadhā samudīritā.</gathalast>
<hangnum line="47" number="1241"></hangnum>
<gatha1 line="48">Paccuppannepi addhāne, chabbidhā parikittitā;</gatha1>
<gathalast line="49">Sabbā cānavasesāva, yogino sā pahiyyati.</gathalast>
<hangnum line="50" number="1242"></hangnum>
<gatha1 line="51">Eko kammavipākānaṃ, vasenāpi ca paṇḍito;</gatha1>
<gathalast line="52">Etassa nāmarūpassa, paccayaṃ parigaṇhati.</gathalast>
<hangnum line="53" number="1243"></hangnum>
<gatha1 line="54">Kammaṃ catubbidhaṃ diṭṭha-dhammavedaniyaṃ tathā;</gatha1>
<gathalast line="55">Upapajjāparāpariyā-hosikammavasā pana.</gathalast>
<paragraph line="56">Tattha <pageBreak edition="M" number="0.0160" />ekajavanavīthiyaṃ sattasu cittesu kusalā vā akusalā vā paṭhamajavanacetanā <bold>diṭṭhadhammavedanīyakammaṃ</bold>nāma. Taṃ imasmiṃyeva attabhāve vipākaṃ deti, tathā asakkontaṃ pana ‘‘ahosikammaṃ nāhosi kammavipāko, na bhavissati kammavipāko, natthi kammavipāko’’ti imassa tikassa vasena ahosikammaṃ nāma hoti. Atthasādhikā pana sattamajavanacetanā <bold>upapajjavedanīyakammaṃ</bold>nāma. Tamanantare attabhāve vipākaṃ deti, tathā asakkontaṃ vuttanayena ahosikammaṃ nāma hoti. Ubhinnamantare pañcajavanacetanā <bold>aparāpariyavedanīyakammaṃ</bold>nāma. Tamanāgate yadā okāsaṃ labhati, tadā vipākaṃ deti, sati saṃsārappavattiyā ahosikammaṃ nāma na hoti.</paragraph>
<hangnum line="57" number="1244"></hangnum>
<gatha1 line="58">Aparaṃ <pageBreak edition="V" number="0.0155" />catubbidhaṃ kammaṃ, garukaṃ bahulampi ca;</gatha1>
<gathalast line="59">Āsannañca kaṭattā ca, kammanti samudīritaṃ.</gathalast>
<hangnum line="60" number="1245"></hangnum>
<gatha1 line="61">Aññaṃ catubbidhaṃ kammaṃ, janakaṃ upathambhakaṃ;</gatha1>
<gathalast line="62">Tathūpapīḷakaṃ kamma-mupaghātakameva ca.</gathalast>
<paragraph line="63">Tattha <bold>janakaṃ</bold>nāma kusalaṃ vā akusalaṃ vā kammaṃ paṭisandhiyampi pavattepi rūpārūpavipākakkhandhe janeti. <bold>Upatthambhakaṃ</bold>pana vipākaṃ janetuṃ na sakkoti, aññena kammena dinnāya paṭisandhiyā janite vipāke uppajjanakasukhadukkhaṃ upatthambheti, addhānaṃ pavatteti. <bold>Upapīḷakaṃ</bold>pana aññena kammena dinnāya paṭisandhiyā janite vipāke uppajjanakasukhadukkhaṃ pīḷeti bādhati, addhānaṃ pavattituṃ na deti. <bold>Upaghātakaṃ</bold>pana sayaṃ kusalampi akusalampi samānaṃ <pageBreak edition="P" number="0.0118" />aññaṃ dubbalakammaṃ ghātetvā tassa vipākaṃ paṭibāhitvā attano vipākassa okāsaṃ karoti. Evaṃ pana kammena okāse kate taṃvipākamuppannaṃ nāma hoti. Iti imaṃ dvādasavidhaṃ kammaṃ kammavaṭṭe pakkhipitvā <pageBreak edition="M" number="0.0161" />evameko kammavipākavasena nāmarūpassa paccayapariggahaṃ karoti.</paragraph>
<paragraph line="64">Iti evaṃ kammavipākavaṭṭavasena nāmarūpassa pavattiṃ disvā ‘‘yathā idaṃ etarahi, evamatītepi addhāne kammavipākavasena paccayato pavattittha, anāgatepi pavattissatī’’ti iti kammañceva vipāko cāti kammavipākavasena loko pavattatīti taṃ samanupassati. Tassevaṃ samanupassato sabbā soḷasavidhā kaṅkhā pahiyyati.</paragraph>
<hangnum line="65" number="1246"></hangnum>
<gatha1 line="66">Hetuphalassa sambandhavaseneva pavattati;</gatha1>
<gathalast line="67">Kevalaṃ nāmarūpanti, sammā samanupassati.</gathalast>
<hangnum line="68" number="1247"></hangnum>
<gatha1 line="69">Evaṃ kāraṇato uddhaṃ, kāraṇaṃ na ca passati;</gatha1>
<gathalast line="70">Pākapavattito uddhaṃ, na pākapaṭivedakaṃ.</gathalast>
<paragraph line="71">Tenāhu porāṇā –</paragraph>
<hangnum line="72" number="1248"></hangnum>
<gatha1 line="73">‘‘Kammassa kārako natthi, vipākassa ca vedako;</gatha1>
<gathalast line="74">Suddhadhammā pavattanti, evetaṃ sammadassanaṃ.</gathalast>
<hangnum line="75" number="1249"></hangnum>
<gatha1 line="76">Evaṃ <pageBreak edition="V" number="0.0156" />kamme vipāke ca, vattamāne sahetuke;</gatha1>
<gathalast line="77">Bījarukkhādikānaṃva, pubbā koṭi na nāyati.</gathalast>
<hangnum line="78" number="1250"></hangnum>
<gatha1 line="79">Anāgatepi saṃsāre, appavatti na dissati;</gatha1>
<gathalast line="80">Etamatthamanaññāya, titthiyā asayaṃvasī.</gathalast>
<hangnum line="81" number="1251"></hangnum>
<gatha1 line="82">Sattasaññaṃ gahetvāna, sassatucchedadassino;</gatha1>
<gathalast line="83">Dvāsaṭṭhidiṭṭhiṃ gaṇhanti, aññamaññavirodhino.</gathalast>
<hangnum line="84" number="1252"></hangnum>
<gatha1 line="85">Diṭṭhibandhanabaddhā te, taṇhāsotena vuyhare;</gatha1>
<gathalast line="86">Taṇhāsotena vuyhantā, na te dukkhā pamuccare.</gathalast>
<hangnum line="87" number="1253"></hangnum>
<gatha1 line="88">Evametaṃ abhiññāya, bhikkhu buddhassa sāvako;</gatha1>
<gathalast line="89">Gambhīraṃ nipuṇaṃ suññaṃ, paccayaṃ paṭivijjhati.</gathalast>
<hangnum line="90" number="1254"></hangnum>
<gatha1 line="91">Kammaṃ <pageBreak edition="M" number="0.0162" />natthi vipākamhi, pāko kamme na vijjati;</gatha1>
<gathalast line="92">Aññamaññaṃ ubho suññā, na ca kammaṃ vinā phalaṃ.</gathalast>
<hangnum line="93" number="1255"></hangnum>
<gatha1 line="94">Yathā na sūriye aggi, na maṇimhi na gomaye;</gatha1>
<gathalast line="95">Na tesaṃ bahi so atthi, sambhārehi ca jāyati.</gathalast>
<hangnum line="96" number="1256"></hangnum>
<gatha1 line="97">Tathā na anto kammassa, vipāko upalabbhati;</gatha1>
<gathalast line="98">Bahiddhāpi na kammassa, na kammaṃ tattha vijjati.</gathalast>
<hangnum line="99" number="1257"></hangnum>
<gatha1 line="100">Phalena <pageBreak edition="P" number="0.0119" />suññaṃ taṃ kammaṃ, phalaṃ kamme na vijjati;</gatha1>
<gathalast line="101">Kammañca kho upādāya, tato nibbattate phalaṃ.</gathalast>
<hangnum line="102" number="1258"></hangnum>
<gatha1 line="103">Na hettha devo brahmā vā,</gatha1>
<gatha2 line="104">Saṃsārassatthi kārako;</gatha2>
<gatha3 line="105">Suddhadhammā pavattanti,</gatha3>
<gathalast line="106">Hetusambhārapaccayā’’ti.</gathalast>
<hangnum line="107" number="1259"></hangnum>
<gatha1 line="108">Evaṃ nānappakārehi, nāmarūpassa paccayaṃ;</gatha1>
<gathalast line="109">Pariggahetvā addhāsu, taritvā kaṅkhamuṭṭhitaṃ.</gathalast>
<hangnum line="110" number="1260"></hangnum>
<gatha1 line="111"><bold>Kaṅkhāvitaraṇaṃ</bold><pageBreak edition="V" number="0.0157" />nāma, ñāṇaṃ taṃ samudīritaṃ;</gatha1>
<gathalast line="112">Dhammaṭṭhiti yathābhūtaṃ, taṃ sammādassanantipi.</gathalast>
<hangnum line="113" number="1261"></hangnum>
<gatha1 line="114">Iminā pana ñāṇena,</gatha1>
<gatha2 line="115">Saṃyutto buddhasāsane;</gatha2>
<gatha3 line="116">Hoti laddhapatiṭṭhova,</gatha3>
<gathalast line="117">Sotāpanno hi cūḷako.</gathalast>
<hangnum line="118" number="1262"></hangnum>
<gatha1 line="119">Tasmā sapañño pana atthakāmo,</gatha1>
<gatha2 line="120">Yo nāmarūpassa hetupaccayāni;</gatha2>
<gatha3 line="121">Pariggahaṃ sādhu karoti dhīro,</gatha3>
<gathalast line="122">Khippaṃ sa nibbānapuraṃ upeti.</gathalast>
<centered line="123">Iti abhidhammāvatāre kaṅkhāvitaraṇavisuddhiniddeso nāma</centered>
<centered line="124">Ekūnavīsatimo paricchedo.</centered>
</body>
</document>