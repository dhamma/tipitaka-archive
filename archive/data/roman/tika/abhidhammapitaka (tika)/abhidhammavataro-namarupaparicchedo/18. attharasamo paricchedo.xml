<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh06t.nrf18.xml</normativeSource>
    <archivePath>roman/tika/abhidhammapitaka (tika)/abhidhammavataro-namarupaparicchedo/18. attharasamo paricchedo.xml</archivePath>
    <baseFileName>18. attharasamo paricchedo</baseFileName>
    <titlePath>18. Aṭṭhārasamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">18. Aṭṭhārasamo paricchedo</chapter>
    <subhead line="2">Diṭṭhivisuddhiniddeso</subhead>
    <hangnum line="3" number="1170"></hangnum>
    <gatha1 line="4"> Samādhiṃ <pageBreak edition="M" number="0.0153" /><pageBreak edition="P" number="0.0112" /> pana sābhiññaṃ, bhāvetvā tadanantaraṃ;</gatha1>
    <gathalast line="5">Bhāvetabbā yato paññā, bhikkhunā tena dhīmatā.</gathalast>
    <hangnum line="6" number="1171"></hangnum>
    <gatha1 line="7"> Tatohaṃ <pageBreak edition="V" number="0.0147" /> dāni vakkhāmi, paññābhāvanamuttamaṃ;</gatha1>
    <gathalast line="8">Samāseneva bhikkhūnaṃ, paraṃ pītisukhāvahaṃ.</gathalast>
    <hangnum line="9" number="1172"></hangnum>
    <gatha1 line="10"> Kā paññā pana ko cattho,</gatha1>
    <gatha2 line="11">Kimassā lakkhaṇādikaṃ;</gatha2>
    <gatha3 line="12">Katidhā sā kathaṃ tena,</gatha3>
    <gathalast line="13">Bhāvetabbāti vuccate. –</gathalast>
    <hangnum line="14" number="1173"></hangnum>
    <gatha1 line="15"> Paññā vipassanāpaññā, puññacittasamāyutā;</gatha1>
    <gathalast line="16">Pajānātīti paññā sā, jānanā vā pakārato.</gathalast>
    <hangnum line="17" number="1174"></hangnum>
    <gatha1 line="18"> Saññāviññāṇapaññānaṃ, ko viseso kimantaraṃ;</gatha1>
    <gathalast line="19">Saññāviññāṇapaññānaṃ, jānanatte samepi ca.</gathalast>
    <hangnum line="20" number="1175"></hangnum>
    <gatha1 line="21"> Yā sañjānanamattaṃva, saññā nīlādito pana;</gatha1>
    <gathalast line="22">Lakkhaṇappaṭivedhaṃ tu, kātuṃ sakkoti neva sā.</gathalast>
    <hangnum line="23" number="1176"></hangnum>
    <gatha1 line="24"> Viññāṇaṃ pana jānāti, nīlapītādigocaraṃ;</gatha1>
    <gathalast line="25">Sakkotipi aniccādilakkhaṇaṃ paṭivijjhituṃ.</gathalast>
    <hangnum line="26" number="1177"></hangnum>
    <gatha1 line="27"> Ussakkitvā na sakkoti, maggaṃ pāpetumeva taṃ;</gatha1>
    <gathalast line="28">Paññā vuttanayaṃ kātuṃ, sakkoti tividhampi taṃ.</gathalast>
    <hangnum line="29" number="1178"></hangnum>
    <gatha1 line="30"> Imesaṃ pana tiṇṇampi, viseso samudīrito;</gatha1>
    <gathalast line="31">Sabbesaṃ pana dhammānaṃ, sabhāvapaṭivedhanaṃ.</gathalast>
    <hangnum line="32" number="1179"></hangnum>
    <gatha1 line="33"> Lakkhaṇaṃ pana paññāya, lakkhaṇaññūhi dīpitaṃ;</gatha1>
    <gathalast line="34">Sammohanandhakārassa, viddhaṃsanarasā matā.</gathalast>
    <hangnum line="35" number="1180"></hangnum>
    <gatha1 line="36"> Asammohapaccupaṭṭhānā <pageBreak edition="M" number="0.0154" />, samādhāsannakāraṇā;</gatha1>
    <gathalast line="37">Evamettha ca viññeyyā, paññāya lakkhaṇādikā.</gathalast>
    <paragraph line="38"><bold>Katidhā</bold>ti <pageBreak edition="V" number="0.0148" /> ettha –</paragraph>
    <hangnum line="39" number="1181"></hangnum>
    <gatha1 line="40"> Lakkhaṇene<bold>kadhā</bold> vuttā,</gatha1>
    <gatha2 line="41">Lokikālokikā <bold>dvidhā</bold>;</gatha2>
    <gatha3 line="42">Lokiyenettha maggena,</gatha3>
    <gathalast line="43">Yuttā sā lokikā siyā.</gathalast>
    <hangnum line="44" number="1182"></hangnum>
    <gatha1 line="45"> Lokuttarena <pageBreak edition="P" number="0.0113" /> maggena, yuttā lokuttarā matā;</gatha1>
    <gathalast line="46"><bold>Tividhā</bold>pi siyā paññā, cintāsutamayādito.</gathalast>
    <hangnum line="47" number="1183"></hangnum>
    <gatha1 line="48"> Tatthattanova cintāya, nipphannattāti tassa sā;</gatha1>
    <gathalast line="49">Hoti cintāmayā paññā, bhūripaññena desitā.</gathalast>
    <hangnum line="50" number="1184"></hangnum>
    <gatha1 line="51"> Parato pana sutvāna, laddhā paññā ayaṃ idha;</gatha1>
    <gathalast line="52">Suteneva ca nipphannā, paññā sutamayā matā.</gathalast>
    <hangnum line="53" number="1185"></hangnum>
    <gatha1 line="54"> Yathā vāpi tathā cettha, bhāvanāya vasena tu;</gatha1>
    <gathalast line="55">Nipphannā appanāpattā, paññā sā bhāvanāmayā.</gathalast>
    <hangnum line="56" number="1186"></hangnum>
    <gatha1 line="57"> Paṭisambhidācatukkassa, vasena <bold>catudhā</bold> siyā;</gatha1>
    <gathalast line="58">Atthadhammaniruttīsu, ñāṇaṃ ñāṇesu tīsupi.</gathalast>
    <hangnum line="59" number="1187"></hangnum>
    <gatha1 line="60"> Yaṃ kiñci paccayuppannaṃ, vipākā ca kriyā tathā;</gatha1>
    <gathalast line="61">Nibbānaṃ bhāsitattho ca, pañcete atthasaññitā.</gathalast>
    <hangnum line="62" number="1188"></hangnum>
    <gatha1 line="63"> Phalanibbattako hetu, ariyamaggo ca bhāsitaṃ;</gatha1>
    <gathalast line="64">Kusalākusalañceti, pañcete dhammasaññitā.</gathalast>
    <hangnum line="65" number="1189"></hangnum>
    <gatha1 line="66"> Tasmiṃ atthe ca dhamme ca, yā sabhāvanirutti tu;</gatha1>
    <gathalast line="67">Niruttīti ca niddiṭṭhā, niruttikusalena sā.</gathalast>
    <hangnum line="68" number="1190"></hangnum>
    <gatha1 line="69"> Ñāṇaṃ ārammaṇaṃ katvā, tividhaṃ paccavekkhato;</gatha1>
    <gathalast line="70">Tesu ñāṇesu yaṃ ñāṇaṃ, paṭibhānanti taṃ mataṃ.</gathalast>
    <hangnum line="71" number="1191"></hangnum>
    <gatha1 line="72"> Pariyattiparipucchāhi <pageBreak edition="M" number="0.0155" /><pageBreak edition="V" number="0.0149" />, savanādhigamehi ca;</gatha1>
    <gathalast line="73">Pubbayogena gacchanti, pabhedaṃ paṭisambhidā.</gathalast>
    <paragraph line="74"><bold>Kathaṃ bhāvetabbā</bold>ti ettha –</paragraph>
    <hangnum line="75" number="1192"></hangnum>
    <gatha1 line="76"> Khandhādīsu hi dhammesu, bhūmibhūtesu yoginā;</gatha1>
    <gathalast line="77">Uggahādivasenettha, katvā paricayaṃ pana.</gathalast>
    <hangnum line="78" number="1193"></hangnum>
    <gatha1 line="79"><bold>Sīlaṃ cittavisuddhi</bold>ñca, sampādetvā tato paraṃ;</gatha1>
    <gathalast line="80">Diṭṭhisuddhādayo pañca, sampādentena suddhiyā.</gathalast>
    <hangnum line="81" number="1194"></hangnum>
    <gatha1 line="82"> Tāya paññāya yuttena, bhītena jananādito;</gatha1>
    <gathalast line="83">Bhāvetabbā bhavābhāvaṃ, patthayantena bhikkhunā.</gathalast>
    <hangnum line="84" number="1195"></hangnum>
    <gatha1 line="85"> Rūpañca vedanā saññā, saṅkhārā ceva sabbaso;</gatha1>
    <gathalast line="86">Viññāṇañceti pañcete, khandhā sambuddhadesitā.</gathalast>
    <hangnum line="87" number="1196"></hangnum>
    <gatha1 line="88"> Tattha yaṃ kiñci rūpaṃ taṃ, atītānāgatādikaṃ;</gatha1>
    <gathalast line="89">Ajjhattaṃ vā bahiddhā vā, sukhumoḷārikampi vā.</gathalast>
    <hangnum line="90" number="1197"></hangnum>
    <gatha1 line="91"> Hīnaṃ vāpi paṇītaṃ vā, yaṃ dūre yañca santike;</gatha1>
    <gathalast line="92">Sabbaṃ tamekato katvā, <bold>rūpakkhandho</bold>ti vuccati.</gathalast>
    <hangnum line="93" number="1198"></hangnum>
    <gatha1 line="94"> Itaresupi yaṃ kiñci, taṃ vedayitalakkhaṇaṃ;</gatha1>
    <gathalast line="95">Sabbaṃ tamekato katvā, <bold>vedanākkhandhatā</bold> katā.</gathalast>
    <hangnum line="96" number="1199"></hangnum>
    <gatha1 line="97"> Cittajaṃ <pageBreak edition="P" number="0.0114" /> pana yaṃ kiñci, taṃ sañjānanalakkhaṇaṃ;</gatha1>
    <gathalast line="98">Sabbaṃ tamekato katvā, <bold>saññākkhandho</bold>ti vuccati.</gathalast>
    <hangnum line="99" number="1200"></hangnum>
    <gatha1 line="100"> Yaṃ kiñci cittasambhūtaṃ, abhisaṅkhāralakkhaṇaṃ;</gatha1>
    <gathalast line="101">Sabbaṃ tamekato katvā, <bold>saṅkhārakkhandhatā</bold> katā.</gathalast>
    <hangnum line="102" number="1201"></hangnum>
    <gatha1 line="103"> Tattha cittaṃ tu yaṃ kiñci, taṃ vijānanalakkhaṇaṃ;</gatha1>
    <gathalast line="104">Sabbaṃ tamekato katvā, <bold>viññāṇakkhandhatā</bold> katā.</gathalast>
    <hangnum line="105" number="1202"></hangnum>
    <gatha1 line="106"> Cattāro <pageBreak edition="V" number="0.0150" /> ca mahābhūtā, upādā catuvīsati;</gatha1>
    <gathalast line="107">Aṭṭhavīsatidhā cetaṃ, rūpaṃ rūpanti gaṇhati.</gathalast>
    <hangnum line="108" number="1203"></hangnum>
    <gatha1 line="109"> Ekāsītiyā <pageBreak edition="M" number="0.0156" /> cittena, saṃyuttā vedanādayo;</gatha1>
    <gathalast line="110">Vedanāsaññāsaṅkhāra-viññāṇakkhandhasaññitā.</gathalast>
    <hangnum line="111" number="1204"></hangnum>
    <gatha1 line="112"> Cattārorūpino khandhe, nāmanti parigaṇhati;</gatha1>
    <gathalast line="113">Rūpakkhandho bhave rūpaṃ, nāmakkhandhā arūpino.</gathalast>
    <hangnum line="114" number="1205"></hangnum>
    <gatha1 line="115"> Ruppanalakkhaṇaṃ rūpaṃ, nāmaṃ namanalakkhaṇaṃ;</gatha1>
    <gathalast line="116">Iti saṅkhepato nāma-rūpaṃ so parigaṇhati.</gathalast>
    <hangnum line="117" number="1206"></hangnum>
    <gatha1 line="118"> Phālento viya tālassa, kandaṃ tu yamakaṃ dvidhā;</gatha1>
    <gathalast line="119">Vavatthapeti nāmañca, rūpañcāti dvidhā pana.</gathalast>
    <hangnum line="120" number="1207"></hangnum>
    <gatha1 line="121"> Nāmato rūpato añño,</gatha1>
    <gatha2 line="122">Satto vā puggalopi vā;</gatha2>
    <gatha3 line="123">Attā vā koci natthīti,</gatha3>
    <gathalast line="124">Niṭṭhaṃ gacchati sabbadā.</gathalast>
    <hangnum line="125" number="1208"></hangnum>
    <gatha1 line="126"> Evaṃ vavatthapetvā so, nāmarūpaṃ sabhāvato;</gatha1>
    <gathalast line="127">Sattasammohaghātatthaṃ, bahusuttavasenidha.</gathalast>
    <hangnum line="128" number="1209"></hangnum>
    <gatha1 line="129"> Nāmarūpamattaññeva, natthi kocidha puggalo;</gatha1>
    <gathalast line="130">Evamettha paṇḍito poso, vavatthapeti taṃ pana.</gathalast>
    <paragraph line="131">Vuttaṃ hetaṃ –</paragraph>
    <hangnum line="132" number="1210"></hangnum>
    <gatha1 line="133"> ‘‘Yathāpi aṅgasambhārā,</gatha1>
    <gatha3 line="134">Hoti saddo ratho iti;</gatha3>
    <gatha3 line="135">Evaṃ khandhesu santesu,</gatha3>
    <gathalast line="136">Hoti sattoti sammutī’’ti.</gathalast>
    <hangnum line="137" number="1211"></hangnum>
    <gatha1 line="138"> Yathāpi <pageBreak edition="V" number="0.0151" /> dāruyantampi, nijjīvañca nirīhakaṃ;</gatha1>
    <gathalast line="139">Dārurajjusamāyoge, taṃ gacchatipi tiṭṭhati.</gathalast>
    <hangnum line="140" number="1212"></hangnum>
    <gatha1 line="141"> Tathedaṃ nāmarūpampi, nijjīvañca nirīhakaṃ;</gatha1>
    <gathalast line="142">Aññamaññasamāyoge, taṃ gacchatipi tiṭṭhati.</gathalast>
    <paragraph line="143">Tenāhu porāṇā –</paragraph>
    <hangnum line="144" number="1213"></hangnum>
    <gatha1 line="145"> ‘‘Nāmañca <pageBreak edition="M" number="0.0157" /> rūpañca idhatthi saccato,</gatha1>
    <gatha2 line="146">Na hettha satto manujo ca vijjati;</gatha2>
    <gatha3 line="147">Suññaṃ idaṃ yantamivābhisaṅkhataṃ,</gatha3>
    <gathalast line="148">Dukkhassa puñjo tiṇakaṭṭhasādiso’’ti.</gathalast>
    <hangnum line="149" number="1214"></hangnum>
    <gatha1 line="150"> Aññamaññūpanissāya <pageBreak edition="P" number="0.0115" />, daṇḍakesu ṭhitesu hi;</gatha1>
    <gathalast line="151">Ekasmiṃ patamāne tu, tatheva patatītaro.</gathalast>
    <paragraph line="152">Tenāhu porāṇā –</paragraph>
    <hangnum line="153" number="1215"></hangnum>
    <gatha1 line="154"> ‘‘Yamakaṃ nāmarūpañca, ubho aññoññanissitā;</gatha1>
    <gathalast line="155">Ekasmiṃ bhijjamānasmiṃ, ubho bhijjanti paccayā’’ti.</gathalast>
    <hangnum line="156" number="1216"></hangnum>
    <gatha1 line="157"> Utinnaṃ nāmarūpānaṃ, nāmaṃ nittejamettha taṃ;</gatha1>
    <gathalast line="158">Sakeneva hi tejena, na sakkoti pavattituṃ.</gathalast>
    <hangnum line="159" number="1217"></hangnum>
    <gatha1 line="160"> Na byāharati no seti, na tiṭṭhati na gacchati;</gatha1>
    <gathalast line="161">Na bhedeti na coreti, na bhuñjati na khādati.</gathalast>
    <hangnum line="162" number="1218"></hangnum>
    <gatha1 line="163"> Tathā rūpampi nittejaṃ, vinā nāmañca sabbathā;</gatha1>
    <gathalast line="164">Sakeneva hi tejena, na sakkoti pavattituṃ.</gathalast>
    <hangnum line="165" number="1219"></hangnum>
    <gatha1 line="166"> Bhuñjāmīti pivāmīti, khādāmīti tatheva ca;</gatha1>
    <gathalast line="167">Rodāmīti hasāmīti, rūpassetaṃ na vijjati.</gathalast>
    <hangnum line="168" number="1220"></hangnum>
    <gatha1 line="169"> Nāmaṃ <pageBreak edition="V" number="0.0152" /> nissāya rūpaṃ tu, rūpaṃ nissāya nāmakaṃ;</gatha1>
    <gathalast line="170">Pavattati sadā sabbaṃ, pañcavokārabhūmiyaṃ.</gathalast>
    <hangnum line="171" number="1221"></hangnum>
    <gatha1 line="172"> Imassa pana atthassa, āvibhāvatthameva ca;</gatha1>
    <gathalast line="173">Jaccandhapīṭhasappīnaṃ, vattabbā upamā idha.</gathalast>
    <hangnum line="174" number="1222"></hangnum>
    <gatha1 line="175"> Yathā hi nāvaṃ nissāya, manussā yanti aṇṇave;</gatha1>
    <gathalast line="176">Evaṃ rūpampi nissāya, nāmakāyo pavattati.</gathalast>
    <hangnum line="177" number="1223"></hangnum>
    <gatha1 line="178"> Yathā <pageBreak edition="M" number="0.0158" /> manusse nissāya, nāvā gacchati aṇṇave;</gatha1>
    <gathalast line="179">Evaṃ nāmampi nissāya, rūpakāyo pavattati.</gathalast>
    <hangnum line="180" number="1224"></hangnum>
    <gatha1 line="181"> Sattasaññaṃ vinodetvā, nāmarūpassa sabbathā;</gatha1>
    <gathalast line="182">Yāthāvadassanaṃ etaṃ, <bold>‘‘diṭṭhisuddhī’’</bold>ti vuccati.</gathalast>
    <hangnum line="183" number="1225"></hangnum>
    <gatha1 line="184"> Parimuccitukāmo ca, dukkhato jātiādito;</gatha1>
    <gathalast line="185">Antadvayaṃ vivajjetvā, bhāvaye pana paṇḍito.</gathalast>
    <hangnum line="186" number="1226"></hangnum>
    <gatha1 line="187"> Diṭṭhivisuddhimimaṃ parisuddhaṃ,</gatha1>
    <gatha2 line="188">Suṭṭhutaraṃ tu karoti naro yo;</gatha2>
    <gatha3 line="189">Diṭṭhigatāni malāni asesaṃ,</gatha3>
    <gathalast line="190">Nāsamupenti hi tassa narassa.</gathalast>
    <centered line="191">Iti abhidhammāvatāre diṭṭhivisuddhiniddeso nāma</centered>
    <centered line="192">Aṭṭhārasamo paricchedo.</centered>
  </content>
</document>