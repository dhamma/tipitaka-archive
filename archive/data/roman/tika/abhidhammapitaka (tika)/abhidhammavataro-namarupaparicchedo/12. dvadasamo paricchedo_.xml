<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh06t.nrf38.xml</normativeSource>
    <archivePath>roman/tika/abhidhammapitaka (tika)/abhidhammavataro-namarupaparicchedo/12. dvadasamo paricchedo_.xml</archivePath>
    <baseFileName>12. dvadasamo paricchedo_</baseFileName>
    <titlePath>12. Dvādasamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">12. Dvādasamo paricchedo</chapter>
    <subhead line="2">Dasāvatthāvibhāgo</subhead>
    <hangnum line="3" number="1642"></hangnum>
    <gatha1 line="4"> Iccaṭṭhārasadhā bhinnā, paṭipakkhappahānato;</gatha1>
    <gathalast line="5">Lakkhaṇākārabhedena, tividhāpi ca bhāvanā.</gathalast>
    <hangnum line="6" number="1643"></hangnum>
    <gatha1 line="7"> Kalāpato sammasanaṃ, udayabbayadassanaṃ;</gatha1>
    <gathalast line="8">Bhaṅge ñāṇaṃ bhaye ñāṇaṃ, ñāṇamādīnavepi ca.</gathalast>
    <hangnum line="9" number="1644"></hangnum>
    <gatha1 line="10"> Tatheva nibbidāñāṇaṃ, ñāṇaṃ muccitukamyatā;</gatha1>
    <gathalast line="11">Paṭisaṅkhā ca saṅkhāru-pekkhāñāṇānulomakaṃ.</gathalast>
    <hangnum line="12" number="1645"></hangnum>
    <gatha1 line="13"> Iccā<bold>vatthāpabhedena, dasadhāpi</bold> vibhāvitā;</gatha1>
    <gathalast line="14">Sabhāgatthavisesena, <bold>tidhā saṅgahitā</bold> puna.</gathalast>
    <hangnum line="15" number="1646"></hangnum>
    <gatha1 line="16"> Yathābhūtaṃ nāma ñāṇattayaṃ sammasanādikaṃ;</gatha1>
    <gathalast line="17">Bhayādiñāṇaṃ tividhaṃ, nibbidāti pavuccati.</gathalast>
    <hangnum line="18" number="1647"></hangnum>
    <gatha1 line="19"> Tathā muccitukāmādi, virāgova catubbidhaṃ;</gatha1>
    <gathalast line="20">Lakkhaṇattayanijjhānavasena puna vuṭṭhitā.</gathalast>
    <hangnum line="21" number="1648"></hangnum>
    <gatha1 line="22"> Suññatañcānimittañca <pageBreak edition="V" number="0.0150" />, tathāppaṇihitanti ca;</gatha1>
    <gathalast line="23">Sādheti maggasaṅkhātaṃ, <bold>vimokkhattaya</bold>muttamaṃ.</gathalast>
    <hangnum line="24" number="1649"></hangnum>
    <gatha1 line="25"> Iti bhāvetukāmassa, vibhāveti yathākkamaṃ;</gatha1>
    <gathalast line="26">Dasāvatthāvibhāgena, samādāya yathā kathaṃ.</gathalast>
    <hangnum line="27" number="1650"></hangnum>
    <gatha1 line="28"> Visuddho <pageBreak edition="M" number="0.0142" /> paṭhamaṃ tāva, sādhu <bold>sīlavisuddhiyā</bold>;</gatha1>
    <gathalast line="29">Upacārappanāyañca, ṭhatvā <bold>cittavisuddhiyaṃ</bold>.</gathalast>
    <hangnum line="30" number="1651"></hangnum>
    <gatha1 line="31"> Sappaccayaṃ pariggayha, nāmarūpaṃ sabhāvato;</gatha1>
    <gathalast line="32"><bold>Diṭṭhikaṅkhāvitaraṇaṃ,</bold> patvā suddhiṃ tato paraṃ.</gathalast>
    <hangnum line="33" number="1652"></hangnum>
    <gatha1 line="34"> Atītānāgate khandhe, paccuppanne ca sāsave;</gatha1>
    <gathalast line="35">Kalāpato sammasitvā, sammaseyya tilakkhaṇaṃ.</gathalast>
    <hangnum line="36" number="1653"></hangnum>
    <gatha1 line="37"> Ādānanikkhepanato,</gatha1>
    <gatha2 line="38">Vayovuddhatthagāmito;</gatha2>
    <gatha3 line="39">Āhāratopi ututo,</gatha3>
    <gathalast line="40">Kammato cāpi cittato.</gathalast>
    <hangnum line="41" number="1654"></hangnum>
    <gatha1 line="42"> Dhammatārūpato cāpi, <bold>rūpasattakato</bold> naye;</gatha1>
    <gathalast line="43">Kalāpato yamakato, khaṇikā paṭipāṭito.</gathalast>
    <hangnum line="44" number="1655"></hangnum>
    <gatha1 line="45"> Diṭṭhimugghāṭayanto ca, mānamugghāṭayaṃ tathā;</gatha1>
    <gathalast line="46">Nikantipariyādāno, <bold>nāmasattakato</bold> naye.</gathalast>
    <hangnum line="47" number="1656"></hangnum>
    <gatha1 line="48"> Niccā ce na nirujjheyyuṃ, na bādheyyuṃ sukhā yadi;</gatha1>
    <gathalast line="49">Vase vatteyyumattā ce, tadabhāvā na tādisā.</gathalast>
    <hangnum line="50" number="1657"></hangnum>
    <gatha1 line="51"> Sambhavanti hi saṅkhārā, sati paccayasambhave;</gatha1>
    <gathalast line="52">Tato paccayanipphannā, avassaṃ bhedagāmino.</gathalast>
    <hangnum line="53" number="1658"></hangnum>
    <gatha1 line="54"> Tadaniccā khayaṭṭhena, dukkhā nāma bhayaṭṭhato;</gatha1>
    <gathalast line="55">Anattāsārakaṭṭhena, saṅkhārāti vibhāvayaṃ.</gathalast>
    <hangnum line="56" number="1659"></hangnum>
    <gatha1 line="57"> Kālena <pageBreak edition="V" number="0.0151" /> sammase rūpaṃ, nāmaṃ kālena sammase;</gatha1>
    <gathalast line="58">Ajjhattañca bahiddhā ca, samāsabyāsato tato.</gathalast>
    <hangnum line="59" number="1660"></hangnum>
    <gatha1 line="60"> Yathopaṭṭhitabhedena, sammasanto samūhato;</gatha1>
    <gathalast line="61">Kalāpato <bold>sammasana</bold>miti bhāveti paṇḍito.</gathalast>
    <hangnum line="62" number="1661"></hangnum>
    <gatha1 line="63"> Tassevaṃ sammasantassa, kammaññaṃ hoti mānasaṃ;</gatha1>
    <gathalast line="64">Sūpaṭṭhanti ca saṅkhārā, vodāyati ca bhāvanā.</gathalast>
    <hangnum line="65" number="1662"></hangnum>
    <gatha1 line="66"> Tato <pageBreak edition="M" number="0.0143" /> paraṃ vipassanto, pariggaṇhāti paṇḍito;</gatha1>
    <gathalast line="67">Paccuppannasabhāvānaṃ, khandhānamudayabbayaṃ.</gathalast>
    <hangnum line="68" number="1663"></hangnum>
    <gatha1 line="69"> Taṇhāsammohakammehi,</gatha1>
    <gatha2 line="70">Khandhapañcakasabhāvo;</gatha2>
    <gatha3 line="71">Rūpamāhārato hoti,</gatha3>
    <gathalast line="72">Phassato vedanādayo.</gathalast>
    <hangnum line="73" number="1664"></hangnum>
    <gatha1 line="74"> Viññāṇaṃ nāmarūpamhā, sambhotīti ca passato;</gatha1>
    <gathalast line="75">Tassa paccayato hoti, khandhesudayadassanaṃ.</gathalast>
    <hangnum line="76" number="1665"></hangnum>
    <gatha1 line="77"> Taṇhādīnaṃ nirodhā ca,</gatha1>
    <gatha2 line="78">Nirodho hoti passato;</gatha2>
    <gatha3 line="79">Tathā vīsatidhā hoti,</gatha3>
    <gathalast line="80">Tattheva vayadassanaṃ.</gathalast>
    <hangnum line="81" number="1666"></hangnum>
    <gatha1 line="82"> Nibbattivipariṇāmalakkhaṇaṃ pana passato;</gatha1>
    <gathalast line="83">Khaṇato dasadhā nesamudayabbayadassanaṃ.</gathalast>
    <hangnum line="84" number="1667"></hangnum>
    <gatha1 line="85"> Itthaṃ paññāsadhā bhedo,</gatha1>
    <gatha2 line="86">Khandhānamudayabbayo;</gatha2>
    <gatha3 line="87">Āyatanādibhedopi,</gatha3>
    <gathalast line="88">Yojetabbo yathārahaṃ.</gathalast>
    <hangnum line="89" number="1668"></hangnum>
    <gatha1 line="90"> Tadevamanupassanto <pageBreak edition="V" number="0.0152" />, khandhāyatanadhātuyo;</gatha1>
    <gathalast line="91">Aniccā dukkhānattāti, bhāveti bahudhā budho.</gathalast>
    <hangnum line="92" number="1669"></hangnum>
    <gatha1 line="93"> Bhāvanāpasutassevaṃ, passato bodhipakkhiyā;</gatha1>
    <gathalast line="94">Pātubhūtā pavattanti, visesena visāradā.</gathalast>
    <hangnum line="95" number="1670"></hangnum>
    <gatha1 line="96"> Salakkhaṇaparicchinne, tilakkhaṇavavatthite;</gatha1>
    <gathalast line="97">Chando sāsavasaṅkhāre, sāradaṃ pariyesati.</gathalast>
    <hangnum line="98" number="1671"></hangnum>
    <gatha1 line="99"> Tattha <pageBreak edition="M" number="0.0144" /> pubbaṅgamaṃ hutvā, saṃpakkhandati mānasaṃ;</gatha1>
    <gathalast line="100">Saṅkappobhiniropeti, āharanto punappunaṃ.</gathalast>
    <hangnum line="101" number="1672"></hangnum>
    <gatha1 line="102"> Yathāvatthusabhāvena, tato saddhādhimuccati;</gatha1>
    <gathalast line="103">Sati sūpaṭṭhitā hoti, pariggayha sabhāvato.</gathalast>
    <hangnum line="104" number="1673"></hangnum>
    <gatha1 line="105"> Paññā sampaṭivijjhantī, samāhacca vipassati;</gatha1>
    <gathalast line="106">Paggahetvāna vāyāmo, paṭipādeti bhāvanaṃ.</gathalast>
    <hangnum line="107" number="1674"></hangnum>
    <gatha1 line="108"> Tato pītimano hoti, nipphāditamanoratho;</gatha1>
    <gathalast line="109">Pāmojjabahulo hutvā, passaddhadaratho pana.</gathalast>
    <hangnum line="110" number="1675"></hangnum>
    <gatha1 line="111"> Vikkhepuddhaccanittiṇṇo, samādhiyati niccalo;</gatha1>
    <gathalast line="112">Upekkhā bhāvanāvīthiṃ, adhiṭṭhāti tato paraṃ.</gathalast>
    <hangnum line="113" number="1676"></hangnum>
    <gatha1 line="114"> Āruḷhayoggācariyo, ājānīyaratho viya;</gatha1>
    <gathalast line="115">Vātābhāve padīpova, pasannekamukhaṭṭhitā.</gathalast>
    <hangnum line="116" number="1677"></hangnum>
    <gatha1 line="117"> Sukhumā nipuṇākārā, khuradhārāgatā viya;</gatha1>
    <gathalast line="118">Gaṇhantī bhāvanāgabbhaṃ, pavaḍḍhati vipassanā.</gathalast>
    <hangnum line="119" number="1678"></hangnum>
    <gatha1 line="120"> Sampattapaṭivedhassa,</gatha1>
    <gatha2 line="121">Tassevaṃ taṃ vipassato;</gatha2>
    <gatha3 line="122">Jāyateko upakleso,</gatha3>
    <gathalast line="123">Dasopaklesavatthukā.</gathalast>
    <hangnum line="124" number="1679"></hangnum>
    <gatha1 line="125"> Obhāso <pageBreak edition="V" number="0.0153" /> pīti passaddhi, adhimokkho ca paggaho;</gatha1>
    <gathalast line="126">Sukhaṃ ñāṇamupaṭṭhānamupekkhā ca nikanti ca.</gathalast>
    <hangnum line="127" number="1680"></hangnum>
    <gatha1 line="128"> Jātesvetesu yaṃ kiñci, uḷāraṃ jātavimhayo;</gatha1>
    <gathalast line="129">Disvā vipassanāmaggā, vokkamitvā tato paraṃ.</gathalast>
    <hangnum line="130" number="1681"></hangnum>
    <gatha1 line="131"> Tamahaṃkāravikkhitto, assādento mamāyati;</gatha1>
    <gathalast line="132">Hotādhimāniko vātha, maññanto tamanuttaraṃ.</gathalast>
    <hangnum line="133" number="1682"></hangnum>
    <gatha1 line="134"> Siyā <pageBreak edition="M" number="0.0145" /> cevamupakliṭṭhā, patitā vātha bhāvanā;</gatha1>
    <gathalast line="135">Tatthevaṃ paṭisaṅkhāya, paṭivijjhati paṇḍito.</gathalast>
    <hangnum line="136" number="1683"></hangnum>
    <gatha1 line="137"> Na taṇhādiṭṭhimānehi, pariyogāhahetuto;</gatha1>
    <gathalast line="138">Lakkhaṇālambaṇattā ca, lokiyāyaṃ vipassanā.</gathalast>
    <hangnum line="139" number="1684"></hangnum>
    <gatha1 line="140"> Diṭṭhimānanikantī ca, kummaggā paripanthakā;</gatha1>
    <gathalast line="141">Maggo visuddhiyā nāma, visuddhā ca vipassanā.</gathalast>
    <hangnum line="142" number="1685"></hangnum>
    <gatha1 line="143"> Sārathīva rathaṃ bhantamiti saṅkhāya sādhukaṃ;</gatha1>
    <gathalast line="144">Paviṭṭhamaggaṃ vikkhittaṃ, sampādeti yathā pure.</gathalast>
    <hangnum line="145" number="1686"></hangnum>
    <gatha1 line="146"> Itthaṃ magge amagge ca, yāthāvapaṭivedhakaṃ;</gatha1>
    <gathalast line="147"><bold>Maggāmaggavisuddhī</bold>ti, ñāṇadassanamīritaṃ.</gathalast>
    <hangnum line="148" number="1687"></hangnum>
    <gatha1 line="149"> Cetopavattanākāramiti sallakkhayaṃ budho;</gatha1>
    <gathalast line="150">Sādhukaṃ paṭivijjhanto, sukhumaṃ nipuṇaṃ tato.</gathalast>
    <hangnum line="151" number="1688"></hangnum>
    <gatha1 line="152"> Paripanthe vimocetvā, bodhetvā bodhipakkhiye;</gatha1>
    <gathalast line="153">Bhāvanaṃ paṭipādento, punadevodayabbayaṃ.</gathalast>
    <hangnum line="154" number="1689"></hangnum>
    <gatha1 line="155"> Samadhiṭṭhāya medhāvī, vipassati tilakkhaṇaṃ;</gatha1>
    <gathalast line="156"><bold>Udayabbayañāṇa</bold>nti, tamīrenti tato paraṃ.</gathalast>
    <hangnum line="157" number="1690"></hangnum>
    <gatha1 line="158"> Saṅkhārānaṃ vibhūtattā, sākārānaṃ visesato;</gatha1>
    <gathalast line="159">Tilakkhaṇānaṃ diṭṭhattā, saṅkhāresu sabhāvato.</gathalast>
    <hangnum line="160" number="1691"></hangnum>
    <gatha1 line="161"> Paripanthā <pageBreak edition="V" number="0.0154" /> vimuttassa, maggāmaggavisuddhiyā;</gatha1>
    <gathalast line="162">Yathāvīthippavattassa, paṭipattivisuddhiyā.</gathalast>
    <hangnum line="163" number="1692"></hangnum>
    <gatha1 line="164"> Indriyānaṃ sutikkhattā, paripakkā vipassanā;</gatha1>
    <gathalast line="165">Udayamhā vimuccitvā, bhaṅge ṭhāti yathā kathaṃ.</gathalast>
    <hangnum line="166" number="1693"></hangnum>
    <gatha1 line="167"> Uppādo paccayāyatto, dhammānamiti nicchite;</gatha1>
    <gathalast line="168">Nirodhānugatā jāti, siddhāvassaṃ niyāmato.</gathalast>
    <hangnum line="169" number="1694"></hangnum>
    <gatha1 line="170"> Tatodayāva paṭṭhāya, atthāya sūriyo viya;</gatha1>
    <gathalast line="171">Vināsāya pavattantā, vayantevāti pekkhati.</gathalast>
    <hangnum line="172" number="1695"></hangnum>
    <gatha1 line="173"> Udayābhogamohāya <pageBreak edition="M" number="0.0146" />, vayanticceva sabbathā;</gatha1>
    <gathalast line="174">Bhedassabhāvamārabbha, dhammesu sati tiṭṭhati.</gathalast>
    <hangnum line="175" number="1696"></hangnum>
    <gatha1 line="176"> Atītā ca niruddhāva, nirujjhissantināgatā;</gatha1>
    <gathalast line="177">Nirujjhanteva vattantā, iccevamanupassato.</gathalast>
    <hangnum line="178" number="1697"></hangnum>
    <gatha1 line="179"> Nijjharova giraggamhi, vārivoṇatapokkhare;</gatha1>
    <gathalast line="180">Padīpo viya jhāyanto, āraggeriva sāsapo.</gathalast>
    <hangnum line="181" number="1698"></hangnum>
    <gatha1 line="182"> Ātape viya ussāvo, parissāve jalaṃ viya;</gatha1>
    <gathalast line="183">Madditaṃ pheṇapiṇḍaṃva, loṇapiṇḍamivodake.</gathalast>
    <hangnum line="184" number="1699"></hangnum>
    <gatha1 line="185"> Udake daṇḍarājīva, vijjutāva valāhake;</gatha1>
    <gathalast line="186">Jalaṃ tattakapāleva, salile viya bubbuḷaṃ.</gathalast>
    <hangnum line="187" number="1700"></hangnum>
    <gatha1 line="188"> Vātabbhāhatatūlaṃva, tīraṃ pattāva vīciyo;</gatha1>
    <gathalast line="189">Phalaṃ bandhanamuttaṃva, tiṇānīva hutāvahe.</gathalast>
    <hangnum line="190" number="1701"></hangnum>
    <gatha1 line="191"> Jāyantāpi ca jiyyantā, miyyantā ca nirantaraṃ;</gatha1>
    <gathalast line="192">Nirodhāyābhidhāvantā, bhaṅgābhimukhapātino.</gathalast>
    <hangnum line="193" number="1702"></hangnum>
    <gatha1 line="194"> Vigacchantāva dissanti, khīyantantaradhāyino;</gatha1>
    <gathalast line="195">Viddhaṃsayantā saṅkhārā, patantā ca vināsino.</gathalast>
    <hangnum line="196" number="1703"></hangnum>
    <gatha1 line="197"><bold>Bhaṅgañāṇaṃ</bold><pageBreak edition="V" number="0.0155" /> tamakkhātaṃ, yena ñāṇena passato;</gatha1>
    <gathalast line="198">Aniccantānudhāvanti, tividhāpi vipassanā.</gathalast>
    <hangnum line="199" number="1704"></hangnum>
    <gatha1 line="200"> Udayabbayabhaṅgesu, pākaṭā hi aniccatā;</gatha1>
    <gathalast line="201">Bhayādīnavanibbede, dukkhatānattatā tato.</gathalast>
    <hangnum line="202" number="1705"></hangnum>
    <gatha1 line="203"> Itthaṃ bhaṅgamadhiṭṭhāya, passantassa tilakkhaṇaṃ;</gatha1>
    <gathalast line="204">Saṅkhārā sabhayā hutvā, samupaṭṭhanti yogino.</gathalast>
    <hangnum line="205" number="1706"></hangnum>
    <gatha1 line="206"> Vāḷamigānubaddhāva, nimmujjantā viyaṇṇave;</gatha1>
    <gathalast line="207">Amanussagahitāva, parikkhittāva verihi.</gathalast>
    <hangnum line="208" number="1707"></hangnum>
    <gatha1 line="209"> Kaṇhasappasamālīḷhā <pageBreak edition="M" number="0.0147" />, caṇḍahatthisamuṭṭhitā;</gatha1>
    <gathalast line="210">Papātāvāṭapakkhantā, patantāva hutāvahe.</gathalast>
    <hangnum line="211" number="1708"></hangnum>
    <gatha1 line="212"> Vajjhappattā mahācorā, chijjantā viya sīsato;</gatha1>
    <gathalast line="213">Sūlamāropiyantāva, pabbatenotthaṭā viya.</gathalast>
    <hangnum line="214" number="1709"></hangnum>
    <gatha1 line="215"> Jātisaṅkaṭapakkhantā, jarābyādhinipīḷitā;</gatha1>
    <gathalast line="216">Maraṇāsanisammaddā, mahābyasanabhāgino.</gathalast>
    <hangnum line="217" number="1710"></hangnum>
    <gatha1 line="218"> Maccunabbhāhatā niccaṃ, dukkhabhārasamotthaṭā;</gatha1>
    <gathalast line="219">Sokopāyāsanissandā, paridevaparāyaṇā.</gathalast>
    <hangnum line="220" number="1711"></hangnum>
    <gatha1 line="221"> Taṇhādiṭṭhimamattena, sattā etthādhimucchitā;</gatha1>
    <gathalast line="222">Baddhā bhayena baddhāva, muttāva bhayamuttakā.</gathalast>
    <hangnum line="223" number="1712"></hangnum>
    <gatha1 line="224"> Iti saṅkhāradhammesu, bhayuppattimudikkhato;</gatha1>
    <gathalast line="225"><bold>Bhayañāṇa</bold>nti bhāsanti, bhayamuttā mahesayo.</gathalast>
    <hangnum line="226" number="1713"></hangnum>
    <gatha1 line="227"> Sabhayā puna saṅkhārā, sandissanti samantato;</gatha1>
    <gathalast line="228">Ahitāvahitāniccamādīnavaṃ nirantaraṃ.</gathalast>
    <hangnum line="229" number="1714"></hangnum>
    <gatha1 line="230"> Gūthakūpaṃva kuthitaṃ, bhasmacchannova pāvako;</gatha1>
    <gathalast line="231">Sarakkhasaṃva salilaṃ, savisaṃ viya bhojanaṃ.</gathalast>
    <hangnum line="232" number="1715"></hangnum>
    <gatha1 line="233"> Vanaṃ <pageBreak edition="V" number="0.0156" /> vāḷamigākiṇṇaṃ, maggo coramahabbhayo;</gatha1>
    <gathalast line="234">Bhijjamānā mahānāvā, phalantā asanī yathā.</gathalast>
    <hangnum line="235" number="1716"></hangnum>
    <gatha1 line="236"> Āvudhākulasannaddhā, yuddhabhūmipatiṭṭhitā;</gatha1>
    <gathalast line="237">Saṅgatāva mahāsenā, ghorānatthaniyāmitā.</gathalast>
    <hangnum line="238" number="1717"></hangnum>
    <gatha1 line="239"> Rathaṃ cakkasamāruḷhaṃ, vuyhantaṃ vaḷavāmukhaṃ;</gatha1>
    <gathalast line="240">Kappuṭṭhānamahārambhaṃ, kappo pattantaro yathā.</gathalast>
    <hangnum line="241" number="1718"></hangnum>
    <gatha1 line="242"> Tathā <pageBreak edition="M" number="0.0148" /> lokā tayopete,</gatha1>
    <gatha2 line="243">Mahopaddavasaṅkulā;</gatha2>
    <gatha3 line="244">Ḍayhantekādasaggīhi,</gatha3>
    <gathalast line="245">Paripphandaparāyaṇā.</gathalast>
    <hangnum line="246" number="1719"></hangnum>
    <gatha1 line="247"> Mahāraññamivādittaṃ, bhavayonigatiṭṭhiti-</gatha1>
    <gathalast line="248">Sattāvāsā samībhūtā, jalitaṅgārakāsukā.</gathalast>
    <hangnum line="249" number="1720"></hangnum>
    <gatha1 line="250"> Āsīvisā mahābhūtā, vadhakā khandhapañcakā;</gatha1>
    <gathalast line="251">Cakkhādayo suññā gāmā, gocarā gāmaghātakā.</gathalast>
    <hangnum line="252" number="1721"></hangnum>
    <gatha1 line="253"> Iccānayasamākiṇṇaṃ, bhavasāgaramaṇḍalaṃ;</gatha1>
    <gathalast line="254">Leṇaṃ tāṇaṃ patiṭṭhā vā, saraṇaṃ vā na vijjati.</gathalast>
    <hangnum line="255" number="1722"></hangnum>
    <gatha1 line="256"> Etthābhirodhino bālā, vaṅkaghastāva mīnakā;</gatha1>
    <gathalast line="257">Mahāsakaṭupabbuḷhā, mahabbhayapatiṭṭhitā.</gathalast>
    <hangnum line="258" number="1723"></hangnum>
    <gatha1 line="259"> Jāyamānāva jiyyantā, nānābyasanapīḷitā;</gatha1>
    <gathalast line="260">Vipattāvaṭṭapatitā, maraṇābaddhanicchayā.</gathalast>
    <hangnum line="261" number="1724"></hangnum>
    <gatha1 line="262"> Mohandhakārapihitā, caturoghasamotthaṭā;</gatha1>
    <gathalast line="263">Vitunnā dukkhasallena, vihaññanti vighātino.</gathalast>
    <hangnum line="264" number="1725"></hangnum>
    <gatha1 line="265"> Itthañca visapupphaṃva, nānānatthaphalāvahaṃ;</gatha1>
    <gathalast line="266">Dukkhānubandhasambādhaṃ, ābādhaṃva samuṭṭhitaṃ.</gathalast>
    <hangnum line="267" number="1726"></hangnum>
    <gatha1 line="268"> Āsīvisaṃva <pageBreak edition="V" number="0.0157" /> kupitaṃ, ghoraṃ bhayanibandhanaṃ;</gatha1>
    <gathalast line="269">Asisūnaṃva sārambhaṃ, dukkhāyūhanakaṃ padaṃ.</gathalast>
    <hangnum line="270" number="1727"></hangnum>
    <gatha1 line="271"> Savidāhaparipphandapakkabandhamivodakaṃ;</gatha1>
    <gathalast line="272">Uppādañca pavattañca, nimittāyūhanaṃ tathā.</gathalast>
    <hangnum line="273" number="1728"></hangnum>
    <gatha1 line="274"> Paṭisandhiñca passantaṃ, <bold>ñāṇamādīnavaṃ</bold> mataṃ;</gatha1>
    <gathalast line="275">Tebhūmakesu tenāyamavuddhiṃ paṭivijjhati.</gathalast>
    <hangnum line="276" number="1729"></hangnum>
    <gatha1 line="277"> Bhayabheravapakkhante, bahvādīnavapaccaye;</gatha1>
    <gathalast line="278">Saṅkhāre samavekkhanto, nibbindati nirālayo.</gathalast>
    <hangnum line="279" number="1730"></hangnum>
    <gatha1 line="280"> Visaṃ <pageBreak edition="M" number="0.0149" /> jīvitukāmova, verike viya bhīruko;</gatha1>
    <gathalast line="281">Supaṇṇaṃ nāgarājāva, coraṃ viya mahaddhano.</gathalast>
    <hangnum line="282" number="1731"></hangnum>
    <gatha1 line="283"> Dukkhānusayasambādhe, bādhamāne vibhāvayaṃ;</gatha1>
    <gathalast line="284">Saṃvejeti nirānande, paripanthabhayākule.</gathalast>
    <hangnum line="285" number="1732"></hangnum>
    <gatha1 line="286"> Suddho muttakarīsaṃva, suhito vamitaṃ viya;</gatha1>
    <gathalast line="287">Suvilittova duggandhaṃ, sunhāto aṅgaṇaṃ viya.</gathalast>
    <hangnum line="288" number="1733"></hangnum>
    <gatha1 line="289"> Rāgadosaparikliṭṭhe, caturāsavapūtike;</gatha1>
    <gathalast line="290">Hīnalokāmisāsāre, saṃklesavisadūsite.</gathalast>
    <hangnum line="291" number="1734"></hangnum>
    <gatha1 line="292"> Saṅkhārepi jigucchanto, nābhinandati paṇḍito;</gatha1>
    <gathalast line="293">Tassetaṃ nandinissaṭṭhaṃ, <bold>nibbidāñāṇa</bold>mabravuṃ.</gathalast>
    <hangnum line="294" number="1735"></hangnum>
    <gatha1 line="295"> Sabhayādīnave disvā, saṅkhāre puna paṇḍito;</gatha1>
    <gathalast line="296">Nibbindanto tato tehi, parimuccitumicchati.</gathalast>
    <hangnum line="297" number="1736"></hangnum>
    <gatha1 line="298"> Mīnāva kumīne baddhā, pañjare viya pakkhino;</gatha1>
    <gathalast line="299">Coro cārakabaddhova, peḷāyantova pannago.</gathalast>
    <hangnum line="300" number="1737"></hangnum>
    <gatha1 line="301"> Paṅke sanno mahānāgo, cando rāhumukhaṃ gato;</gatha1>
    <gathalast line="302">Migo yathā pāsagato, tathā saṃsāracārake.</gathalast>
    <hangnum line="303" number="1738"></hangnum>
    <gatha1 line="304"> Avijjāpariyonaddhe <pageBreak edition="V" number="0.0158" />, khandhapañcakasanthare;</gatha1>
    <gathalast line="305">Diṭṭhijālapaṭicchanne, vipallāsaparikkhite.</gathalast>
    <hangnum line="306" number="1739"></hangnum>
    <gatha1 line="307"> Pañcanīvaraṇābaddhe, mānatthambhasamussaye;</gatha1>
    <gathalast line="308">Icchāpapātagambhīre, vipattivinipātane.</gathalast>
    <hangnum line="309" number="1740"></hangnum>
    <gatha1 line="310"> Jarābyādhisamuppāde, dhūmaketupapattike;</gatha1>
    <gathalast line="311">Kodhūpanāhadahane, sokopāyāsadhūpite.</gathalast>
    <hangnum line="312" number="1741"></hangnum>
    <gatha1 line="313"> Madappamādāvarodhe, bhavataṇhāvakaḍḍhane;</gatha1>
    <gathalast line="314">Vippayogasamuttāse, niccāpāyabhayākule.</gathalast>
    <hangnum line="315" number="1742"></hangnum>
    <gatha1 line="316"> Chālambābhihate <pageBreak edition="M" number="0.0150" /> niccaṃ, phassadvārādhikuṭṭane;</gatha1>
    <gathalast line="317">Sañcetanākāraṇike, vedanākammakāraṇe.</gathalast>
    <hangnum line="318" number="1743"></hangnum>
    <gatha1 line="319"> Anatthālāpanigghose, klesarakkhasalālite;</gatha1>
    <gathalast line="320">Maraṇārambhaniṭṭhāne, baddho muttiṃ gavesati.</gathalast>
    <hangnum line="321" number="1744"></hangnum>
    <gatha1 line="322"> Aggiṃ viya ca samphuṭṭha-masuciṃ gahitaṃ viya;</gatha1>
    <gathalast line="323">Petaṃ khāditukāmaṃva, vikkantentamivāvudhaṃ.</gathalast>
    <hangnum line="324" number="1745"></hangnum>
    <gatha1 line="325"> Mahābyasanupassaṭṭhe, saṅkhāre mottumicchato;</gatha1>
    <gathalast line="326"><bold>Muccitukamyatāñāṇa</bold>muppannanti pavuccati.</gathalast>
    <hangnum line="327" number="1746"></hangnum>
    <gatha1 line="328"> Dujjahe palibajjhante, ganthānusayasaṅgame;</gatha1>
    <gathalast line="329">Taṇhupādānagahaṇe, nandirāgānubandhane.</gathalast>
    <hangnum line="330" number="1747"></hangnum>
    <gatha1 line="331"> Diṭṭhimānamadatthaddhe, lobhapāsanirantare;</gatha1>
    <gathalast line="332">Saṃyojanamahādugge, cirakālappapañcite.</gathalast>
    <hangnum line="333" number="1748"></hangnum>
    <gatha1 line="334"> Saṅkhāre muñcataccantaṃ, āvijjhitvāva pannagaṃ;</gatha1>
    <gathalast line="335">Lakkhaṇānupanijjhāya, sukhumaṃ pana yoniso.</gathalast>
    <hangnum line="336" number="1749"></hangnum>
    <gatha1 line="337"> Majjhattagahaṇo tasmā, nirapekkhavimuttiyā;</gatha1>
    <gathalast line="338">Vaggulīvāphalaṃ rukkhaṃ, vīmaṃsati visesato.</gathalast>
    <hangnum line="339" number="1750"></hangnum>
    <gatha1 line="340"> Vihataṃ <pageBreak edition="V" number="0.0159" /> viya kappāsaṃ, vihananto punappunaṃ;</gatha1>
    <gathalast line="341">Gandhaṃ viya ca pisento, pisitaṃyeva sādhukaṃ.</gathalast>
    <hangnum line="342" number="1751"></hangnum>
    <gatha1 line="343"> Aniccā dukkhānattāti, satimā susamāhito;</gatha1>
    <gathalast line="344">Āhacca paṭivijjhanto, lakkhaṇāni vipassati.</gathalast>
    <hangnum line="345" number="1752"></hangnum>
    <gatha1 line="346"> Vipassantassa tassevaṃ, <bold>paṭisaṅkhānupassanā-</bold></gatha1>
    <gathalast line="347"><bold>Ñāṇa</bold>miccāhu nipuṇaṃ, vicinantaṃ visāradā.</gathalast>
    <hangnum line="348" number="1753"></hangnum>
    <gatha1 line="349"> Iti sammā vipassanto, sacchikatvā tilakkhaṇaṃ;</gatha1>
    <gathalast line="350">Yathābhūtasabhāvena, tatthevamanupassati.</gathalast>
    <hangnum line="351" number="1754"></hangnum>
    <gatha1 line="352"> Aniccā <pageBreak edition="M" number="0.0151" /> vata saṅkhārā, niccāti gahitā pure;</gatha1>
    <gathalast line="353">Dukkhāva sukhato diṭṭhā, anattāva panattato.</gathalast>
    <hangnum line="354" number="1755"></hangnum>
    <gatha1 line="355"> Aniccā dukkhānattā ca, saṅkhatā puna sabbathā;</gatha1>
    <gathalast line="356">Alabbhaneyyadhammā ca, tathevākāmakāriyā.</gathalast>
    <hangnum line="357" number="1756"></hangnum>
    <gatha1 line="358"> Dhātumattā parādhīnā, attādheyyavivajjitā;</gatha1>
    <gathalast line="359">Maccudheyyavasānītā, upadhihatagocarā.</gathalast>
    <hangnum line="360" number="1757"></hangnum>
    <gatha1 line="361"> Ahaṃ mamanti vohāro, paro vātha parassa vā;</gatha1>
    <gathalast line="362">Attā vā attanīyaṃ vā, vatthuto natthi katthaci.</gathalast>
    <hangnum line="363" number="1758"></hangnum>
    <gatha1 line="364"> Yathāpi aṅgasambhārā, hoti saddo ratho iti;</gatha1>
    <gathalast line="365">Evaṃ khandhesu santesu, hoti sattoti sammuti.</gathalast>
    <hangnum line="366" number="1759"></hangnum>
    <gatha1 line="367"> Tattha kappenti attānaṃ, bālā dummedhino janā;</gatha1>
    <gathalast line="368">Ajjhattaṃ vā bahiddhā vā, passato natthi kiñcanaṃ.</gathalast>
    <hangnum line="369" number="1760"></hangnum>
    <gatha1 line="370"> Sukhito dukkhito vātha, puggalo nāma katthaci;</gatha1>
    <gathalast line="371">Vatthuto natthi sabbattha, saṅkhārā taṃsabhāvino.</gathalast>
    <hangnum line="372" number="1761"></hangnum>
    <gatha1 line="373"> Jāyamānā ca jiyyantā, miyyamānā ca saṅkhatā;</gatha1>
    <gathalast line="374">Attāva dukkhitā hete, na tu dukkhāya kassaci.</gathalast>
    <hangnum line="375" number="1762"></hangnum>
    <gatha1 line="376"> Dukkhameva <pageBreak edition="V" number="0.0160" /> hi sambhoti, dukkhaṃ tiṭṭhati veti ca;</gatha1>
    <gathalast line="377">Nāññatra dukkhā sambhoti, nāññaṃ dukkhā nirujjhati.</gathalast>
    <hangnum line="378" number="1763"></hangnum>
    <gatha1 line="379"> Ettha gayhūpagaṃ natthi, palāsetaṃ papañcitaṃ;</gatha1>
    <gathalast line="380">Niruddhassa samāyūhā, niratthakasamubbhavā.</gathalast>
    <hangnum line="381" number="1764"></hangnum>
    <gatha1 line="382"> Aniccā hontu saṅkhārā, dukkhitā vā mamettha kiṃ;</gatha1>
    <gathalast line="383">Anattā vāti? <bold>Saṅkhārupekkhāñāṇaṃ</bold> pavattati.</gathalast>
    <hangnum line="384" number="1765"></hangnum>
    <gatha1 line="385"> Iti disvā yathābhūtaṃ, yāva bhaṅgā tato paraṃ;</gatha1>
    <gathalast line="386">Gaṇhantī bhāvanāgabbhaṃ, paripakkā vipassanā.</gathalast>
    <hangnum line="387" number="1766"></hangnum>
    <gatha1 line="388"> Avassaṃ bhaṅganiṭṭhāne, bhayādīnavanicchite;</gatha1>
    <gathalast line="389">Nibbinditvā virajjanto, paṭisaṅkhāyupekkhati.</gathalast>
    <hangnum line="390" number="1767"></hangnum>
    <gatha1 line="391"> Tattha <pageBreak edition="M" number="0.0152" /> muttakarīsaṃva, kheḷapiṇḍaṃva ujjhitaṃ;</gatha1>
    <gathalast line="392">Vissaṭṭhaparaputtaṃva, vissaṭṭhabhariyaṃ viya.</gathalast>
    <hangnum line="393" number="1768"></hangnum>
    <gatha1 line="394"> Pavattañca nimittañca, paṭisaṅkhāyupekkhato;</gatha1>
    <gathalast line="395">Sabbasaṅkhāradhammesu, gatiyonibhavesu vā.</gathalast>
    <hangnum line="396" number="1769"></hangnum>
    <gatha1 line="397"> Vāri pokkharapatteva, sūcikaggeva sāsapo;</gatha1>
    <gathalast line="398">Khittaṃ kukkuṭapattaṃva, daddulaṃva hutāvahe.</gathalast>
    <hangnum line="399" number="1770"></hangnum>
    <gatha1 line="400"> Na pasārīyatī cittaṃ, na tu sajjati bajjhati;</gatha1>
    <gathalast line="401">Ālayā patilīyanti, parivattati vaṭṭato.</gathalast>
    <hangnum line="402" number="1771"></hangnum>
    <gatha1 line="403"> Sītaṃ ghammābhitattova,</gatha1>
    <gatha2 line="404">Chātajjhattova bhojanaṃ;</gatha2>
    <gatha3 line="405">Pipāsitova pānīyaṃ,</gatha3>
    <gathalast line="406">Byādhitova mahosadhaṃ.</gathalast>
    <hangnum line="407" number="1772"></hangnum>
    <gatha1 line="408"> Bhīto khemantabhūmiṃva, duggatova mahānidhiṃ;</gatha1>
    <gathalast line="409">Añjasaṃ maggamuḷhova, dīpaṃ viya ca aṇṇave.</gathalast>
    <hangnum line="410" number="1773"></hangnum>
    <gatha1 line="411"> Ajarāmaramaccantaṃ <pageBreak edition="V" number="0.0161" />, asaṅkhāramanāsavaṃ;</gatha1>
    <gathalast line="412">Sabbadukkhakkhayaṃ ṭhānaṃ, nibbānamabhikaṅkhati.</gathalast>
    <hangnum line="413" number="1774"></hangnum>
    <gatha1 line="414"> Vuṭṭhānagāminī cāyaṃ, sikhappattā vipassanā;</gatha1>
    <gathalast line="415">Sakuṇī tīradassīva, <bold>sānulomā</bold> pavattati.</gathalast>
    <hangnum line="416" number="1775"></hangnum>
    <gatha1 line="417"> Appavattamanimittaṃ, passanto pana santato;</gatha1>
    <gathalast line="418">Pakkhīva nipphalaṃ rukkhaṃ, hitvā vuṭṭhāti saṅkhatā.</gathalast>
    <hangnum line="419" number="1776"></hangnum>
    <gatha1 line="420"> Upacārasamādhīti, kāmāvacarabhāvanā;</gatha1>
    <gathalast line="421">Muttoyaṃ lokiyo maggo, pubbabhāgavipassanā.</gathalast>
    <hangnum line="422" number="1777"></hangnum>
    <gatha1 line="423"> Paripakkā kamenevaṃ, paribhāvitabhāvanā;</gatha1>
    <gathalast line="424">Pariccajantī saṅkhāre, pakkhandantī asaṅkhate.</gathalast>
    <hangnum line="425" number="1778"></hangnum>
    <gatha1 line="426"> Janetānuttaraṃ <pageBreak edition="M" number="0.0153" /> magga-māsevanavisesato;</gatha1>
    <gathalast line="427">Kaṭṭhasaṅghaṭṭanā jātā, accidhūmāva bhāsuraṃ.</gathalast>
    <hangnum line="428" number="1779"></hangnum>
    <gatha1 line="429"> Uggacchati yathādicco, purakkhatvāruṇaṃ tathā;</gatha1>
    <gathalast line="430">Vipassanaṃ purakkhatvā, maggadhammo pavattati.</gathalast>
    <hangnum line="431" number="1780"></hangnum>
    <gatha1 line="432"> Tathā pavattamāno ca, nibbānapadagocaro;</gatha1>
    <gathalast line="433">Vimokkhattayanāmena, yathārahamasesato.</gathalast>
    <hangnum line="434" number="1781"></hangnum>
    <gatha1 line="435"> Klesadūsitasantāne, abhihantvā vigacchati;</gatha1>
    <gathalast line="436">Ekacittakkhaṇuppādo, asanī viya pabbataṃ.</gathalast>
    <hangnum line="437" number="1782"></hangnum>
    <gatha1 line="438"> Pubbe vuttanayeneva, appanānayamīraye;</gatha1>
    <gathalast line="439">Pādakajjhānabhedena, jhānaṅganiyamo bhave.</gathalast>
    <hangnum line="440" number="1783"></hangnum>
    <gatha1 line="441"> Parikammopacārānu-lomasaṅkhātagocarā;</gatha1>
    <gathalast line="442">Yaṃ kiñci lakkhaṇākāraṃ, vipassantā pavattare.</gathalast>
    <hangnum line="443" number="1784"></hangnum>
    <gatha1 line="444"> Tato gotrabhu nibbāna-mālambitvāna jāyati;</gatha1>
    <gathalast line="445">Bahiddhā khandhato tasmā, vuṭṭhānanti pavuccati.</gathalast>
    <hangnum line="446" number="1785"></hangnum>
    <gatha1 line="447"> Tato <pageBreak edition="V" number="0.0162" /><bold>maggo</bold> kilesamhā, vimuccanto pavattati;</gatha1>
    <gathalast line="448">Vuṭṭhānaṃ ubhato tasmā, khandhato ca kilesato.</gathalast>
    <hangnum line="449" number="1786"></hangnum>
    <gatha1 line="450"> Dve tathā tīṇi vā honti, <bold>phalāni</bold> ca tato paraṃ;</gatha1>
    <gathalast line="451">Bhavaṅgapāto taṃ chetvā, jāyate paccavekkhaṇā.</gathalast>
    <hangnum line="452" number="1787"></hangnum>
    <gatha1 line="453"> Maggaṃ phalañca nibbānaṃ, paccavekkhati paṇḍito;</gatha1>
    <gathalast line="454">Hīne kilese sese ca, paccavekkhati vā na vā.</gathalast>
    <hangnum line="455" number="1788"></hangnum>
    <gatha1 line="456"> Bhāvetvā paṭhamaṃ magga-mitthamādiphale ṭhito;</gatha1>
    <gathalast line="457">Tato paraṃ pariggayha, nāmarūpaṃ yathā pure.</gathalast>
    <hangnum line="458" number="1789"></hangnum>
    <gatha1 line="459"> Kamena ca vipassanto, punadeva yathārahaṃ;</gatha1>
    <gathalast line="460">Yathānukkamamappeti, sakadāgāmiādayo.</gathalast>
    <hangnum line="461" number="1790"></hangnum>
    <gatha1 line="462"> Itthaṃ <pageBreak edition="M" number="0.0154" /> vibhattaparipākavibhāvanāyaṃ,</gatha1>
    <gatha2 line="463">Buddhānubuddhaparibhāvitabhāvanāyaṃ;</gatha2>
    <gatha3 line="464">Paccuddhareti bhavasāgarapāragāmī,</gatha3>
    <gathalast line="465">Maggo mahesi guṇasāgarapāragāmī.</gathalast>
    <hangnum line="466" number="1791"></hangnum>
    <gatha1 line="467"> Iccetaṃ dasavidha bhāvanāvibhāgaṃ,</gatha1>
    <gatha2 line="468">Bhāvetvā paramahitāvahaṃ kamena;</gatha2>
    <gatha3 line="469">Papponti padamajarāmaraṃ cirāya,</gatha3>
    <gathalast line="470">Saṃklesaṃ sakalamavassajanti dhīrā.</gathalast>
    <centered line="471">Iti nāmarūpaparicchede dasāvatthāvibhāgo nāma</centered>
    <centered line="472">Dvādasamo paricchedo.</centered>
  </content>
</document>