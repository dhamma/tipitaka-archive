<?xml version="1.0"?>
<document>
<metadata>
<normativeSource>http://tipitaka.org/romn/cscd/abh06t.nrf39.xml</normativeSource>
<archivePath>roman/tika/abhidhammapitaka (tika)/abhidhammavataro-namarupaparicchedo/13. terasamo paricchedo_.xml</archivePath>
<title>13. Terasamo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</title>
</metadata>
<body>
<chapter line="1">13. Terasamo paricchedo</chapter>
<subhead line="2">Nissandaphalavibhāgo</subhead>
<hangnum line="3" number="1792"></hangnum>
<gatha1 line="4">Vipassanāya <pageBreak edition="V" number="0.0163" />nissandamiti vuttamito paraṃ;</gatha1>
<gathalast line="5">Saccānaṃ paṭivedhādiṃ, pavakkhāmi yathākkamaṃ.</gathalast>
<hangnum line="6" number="1793"></hangnum>
<gatha1 line="7">Pariññā ca pahānañca, sacchikiriyā ca bhāvanā;</gatha1>
<gathalast line="8">Iti dukkhādisaccesu, <bold>kicca</bold>māhu catubbidhaṃ.</gathalast>
<hangnum line="9" number="1794"></hangnum>
<gatha1 line="10">Taṃ sabbaṃ maggakālamhi, karissati tato paraṃ;</gatha1>
<gathalast line="11">Paṭipassaddhakiccattā, kataṃ hoti phale kathaṃ.</gathalast>
<hangnum line="12" number="1795"></hangnum>
<gatha1 line="13">Chinnatālo phalasseva, chinnānusayamūlakā;</gatha1>
<gathalast line="14">Khandhā nālamadhiṭṭhānaṃ, vipallāsapavattiyā.</gathalast>
<hangnum line="15" number="1796"></hangnum>
<gatha1 line="16">Accantapaṭipakkhattā, catumaggapavattiyā;</gatha1>
<gathalast line="17">Paraṃ klesā na jāyanti, daḍḍhabījaṅkuraṃ yathā.</gathalast>
<hangnum line="18" number="1797"></hangnum>
<gatha1 line="19">Niyyānaṭṭhavisesena, aññamaññassa paccayo;</gatha1>
<gathalast line="20">Maggova maggaṃ bhāveti, jāyamānotha vā puna.</gathalast>
<hangnum line="21" number="1798"></hangnum>
<gatha1 line="22">Maggappavattisantāne <pageBreak edition="M" number="0.0155" />, bhāvanāti pavuccati;</gatha1>
<gathalast line="23">Vattamānena taṃ kiccaṃ, nipphāditamasesato.</gathalast>
<hangnum line="24" number="1799"></hangnum>
<gatha1 line="25">Iti tīṇipi saccāni, kiccato paṭivijjhati;</gatha1>
<gathalast line="26">Nibbānaṃ sacchikubbanto, maggo ekakkhaṇe saha.</gathalast>
<hangnum line="27" number="1800"></hangnum>
<gatha1 line="28">Kiccappavattito cettha, <bold>paṭivedho</bold>ti vuccati;</gatha1>
<gathalast line="29">Tañca sādheti maggoyaṃ, niyyanto santigocaro.</gathalast>
<hangnum line="30" number="1801"></hangnum>
<gatha1 line="31">Pariccajitvā saṅkhāre, maggassārabbha nibbutiṃ,</gatha1>
<gathalast line="32">Niyyānameva saccesu, kiccasādhanamīritaṃ.</gathalast>
<hangnum line="33" number="1802"></hangnum>
<gatha1 line="34">Maggo <pageBreak edition="V" number="0.0164" />eva hi niyyāti, sesā tassopakārakā;</gatha1>
<gathalast line="35">Appentā jhānadhammā ca, bujjhantā bodhipakkhiyā.</gathalast>
<hangnum line="36" number="1803"></hangnum>
<gatha1 line="37">Tasmā tasseva vuṭṭhānaṃ, pakāsenti visesato;</gatha1>
<gathalast line="38">Khandhehi ca kilesehi, vimokkhattayato kathaṃ.</gathalast>
<hangnum line="39" number="1804"></hangnum>
<gatha1 line="40">Katvānābhinivesaṃ tu, yattha tattha yathā tathā;</gatha1>
<gathalast line="41">Bhūmidhammaṃ pariggayha, vipassitvā tato paraṃ.</gathalast>
<hangnum line="42" number="1805"></hangnum>
<gatha1 line="43">Yato kutoci vuṭṭhānaṃ, yadi hoti aniccato;</gatha1>
<gathalast line="44">Hutvādhimokkhabahulo, saddhindriyavisesato.</gathalast>
<hangnum line="45" number="1806"></hangnum>
<gatha1 line="46">Animittavimokkhena, niyyanto sattapuggalo;</gatha1>
<gathalast line="47">Saddhānusārī paṭhame, majjhe saddhāvimuttako.</gathalast>
<hangnum line="48" number="1807"></hangnum>
<gatha1 line="49">Ante paññāvimuttoti, tamīrenti tathāgatā;</gatha1>
<gathalast line="50">Saṅkhāre dukkhato disvā, vuṭṭhahanto sa puggalo.</gathalast>
<hangnum line="51" number="1808"></hangnum>
<gatha1 line="52">Passaddhibahulo hutvā, samādhindriyalābhato;</gatha1>
<gathalast line="53">Tathevāppaṇihitena, niyyanto tividho bhave.</gathalast>
<hangnum line="54" number="1809"></hangnum>
<gatha1 line="55">Anattato vuṭṭhahitvā, vedabāhulyayogato;</gatha1>
<gathalast line="56">Suññatenātha niyyanto, paññindriyavisesato.</gathalast>
<hangnum line="57" number="1810"></hangnum>
<gatha1 line="58">Dhammānusārī paṭhame, diṭṭhippatto tato paraṃ;</gatha1>
<gathalast line="59">Ante paññāvimuttoti, tampi dīpenti paṇḍitā.</gathalast>
<hangnum line="60" number="1811"></hangnum>
<gatha1 line="61">Āneñjapādakajjhāna-nāmakāyavisesato <pageBreak edition="M" number="0.0156" />;</gatha1>
<gathalast line="62">Sacchikatvāna nibbānaṃ, majjhe cha kāyasakkhino.</gathalast>
<hangnum line="63" number="1812"></hangnum>
<gatha1 line="64">Arūpato ca maggena, āneñjena ca rūpato;</gatha1>
<gathalast line="65">Vimutto ubhatobhāga-vimutto arahā bhave.</gathalast>
<hangnum line="66" number="1813"></hangnum>
<gatha1 line="67">Tivimokkhamukhībhūtā, iti vuṭṭhānasādhikā;</gatha1>
<gathalast line="68"><bold>Sattapuggalabhedañca,</bold>sampādeti vipassanā.</gathalast>
<hangnum line="69" number="1814"></hangnum>
<gatha1 line="70">Adhimuccati <pageBreak edition="V" number="0.0165" />saddhā ca, yathāvatthusabhāvato;</gatha1>
<gathalast line="71">Ñeyyadhammesu sabbattha, paññā ca paṭivijjhati.</gathalast>
<hangnum line="72" number="1815"></hangnum>
<gatha1 line="73">Tasmā saddhā ca paññā ca, vatthunicchayalakkhaṇā;</gatha1>
<gathalast line="74">Vatthuppatiṭṭhitā cāyaṃ, tilakkhaṇavipassanā.</gathalast>
<hangnum line="75" number="1816"></hangnum>
<gatha1 line="76">Tasmā saddhādhuro yogī, disvoḷārikalakkhaṇaṃ;</gatha1>
<gathalast line="77">Tato paramanattāti, sukhume adhimuccati.</gathalast>
<hangnum line="78" number="1817"></hangnum>
<gatha1 line="79">Tassevamadhimuttassa, saddhā vā pana kevalā;</gatha1>
<gathalast line="80">Samādhindriyādhikā ca, vuṭṭhānaghaṭikā bhave.</gathalast>
<hangnum line="81" number="1818"></hangnum>
<gatha1 line="82">Thūlalakkhaṇamohāya, paññādhure vipassato;</gatha1>
<gathalast line="83">Dhammasabhāvamāhacca, sukhumaṃ paṭivijjhati.</gathalast>
<hangnum line="84" number="1819"></hangnum>
<gatha1 line="85">Tasmā saddhādhurasseva, vuṭṭhānadvayamādito;</gatha1>
<gathalast line="86">Ante saddhānugatassa, paññā suparipūrati.</gathalast>
<hangnum line="87" number="1820"></hangnum>
<gatha1 line="88">Paññādhurassa sesanti, keci ācariyā pana;</gatha1>
<gathalast line="89">Dhurasaṃsandanaṃ nāma, vuṭṭhānesu vibhāvayuṃ.</gathalast>
<hangnum line="90" number="1821"></hangnum>
<gatha1 line="91">Sattakkhattuparamo ca,</gatha1>
<gatha2 line="92">Kolaṃkolo tathāparo;</gatha2>
<gatha3 line="93">Ekabījīti tividho,</gatha3>
<gathalast line="94"><bold>Sotāpanno</bold>pavuccati.</gathalast>
<hangnum line="95" number="1822"></hangnum>
<gatha1 line="96">Sakiṃdeva imaṃ lokaṃ, āgantvā puna puggalo;</gatha1>
<gathalast line="97"><bold>Sakadāgāmi</bold>nāmena, dutiyopi pakāsito.</gathalast>
<hangnum line="98" number="1823"></hangnum>
<gatha1 line="99">Antarāparinibbāyī <pageBreak edition="M" number="0.0157" />, upahaccāparo tathā;</gatha1>
<gathalast line="100">Asaṅkhāraṃ sasaṅkhāraṃ, uddhaṃsototi pañcadhā.</gathalast>
<hangnum line="101" number="1824"></hangnum>
<gatha1 line="102"><bold>Anāgāmī</bold>ca tatiyo, catuttho <bold>arahā</bold>ti ca;</gatha1>
<gathalast line="103">Itthaṃ phalaṭṭhā cattāro, <bold>maggaṭṭhā</bold>ca tatopare.</gathalast>
<hangnum line="104" number="1825"></hangnum>
<gatha1 line="105">Bhāvanāpariyāyena <pageBreak edition="V" number="0.0166" />, paṭivedhānurūpato;</gatha1>
<gathalast line="106">Cattāro ca yugā honti, <bold>aṭṭha cāriyapuggalā</bold>.</gathalast>
<hangnum line="107" number="1826"></hangnum>
<gatha1 line="108">Diṭṭhikaṅkhā pahīyanti, ādimaggena sabbathā;</gatha1>
<gathalast line="109">Apāyagamanīyampi, pāpamaññaṃ pahīyati.</gathalast>
<hangnum line="110" number="1827"></hangnum>
<gatha1 line="111">Sakadāgāmimaggena, khīyantoḷārikā tathā;</gatha1>
<gathalast line="112">Anāgāmikamaggena, kāmadosāva sabbathā.</gathalast>
<hangnum line="113" number="1828"></hangnum>
<gatha1 line="114">Arahattena sabbepi, klesā khīyanti sabbathā;</gatha1>
<gathalast line="115"><bold>Klesahāni</bold>yathāyoga-miti ñeyyā vibhāvinā.</gathalast>
<hangnum line="116" number="1829"></hangnum>
<gatha1 line="117"><bold>Paṭisambhidā catasso,</bold>atthe dhamme niruttiyaṃ;</gatha1>
<gathalast line="118">Paṭibhāne ca bhāsanti, ñāṇaṃ bhedagataṃ budhā.</gathalast>
<hangnum line="119" number="1830"></hangnum>
<gatha1 line="120">Hetupphalañca nibbānaṃ, bhāsitattho tathāparo;</gatha1>
<gathalast line="121">Pākākriyāti pañcete, <bold>attha</bold>nāmena bhāsitā.</gathalast>
<hangnum line="122" number="1831"></hangnum>
<gatha1 line="123">Hetu cāriyamaggo ca, bhāsitañca tathāparaṃ;</gatha1>
<gathalast line="124">Kusalākusalañceti, pañca <bold>dhammo</bold>pakāsito.</gathalast>
<hangnum line="125" number="1832"></hangnum>
<gatha1 line="126">Tatthevaṃ dasadhā bhede, atthadhamme yathārahaṃ;</gatha1>
<gathalast line="127">Yo vohāro sabhāvena, sā <bold>niruttī</bold>ti sammatā.</gathalast>
<hangnum line="128" number="1833"></hangnum>
<gatha1 line="129">Taṃtaṃgocarakiccādi-bhedabhinnaṃ tahiṃ tahiṃ;</gatha1>
<gathalast line="130">Pavattamānaṃ yaṃ ñāṇaṃ, <bold>paṭibhānaṃ</bold>tamīritaṃ.</gathalast>
<hangnum line="131" number="1834"></hangnum>
<gatha1 line="132">Pubbayogo bāhussaccaṃ,</gatha1>
<gatha2 line="133">Desabhāsā tathāgamo;</gatha2>
<gatha3 line="134">Paripucchā cādhigamo,</gatha3>
<gathalast line="135">Nissayo mittasampadā.</gathalast>
<hangnum line="136" number="1835"></hangnum>
<gatha1 line="137">Iccūpanissayaṃ <pageBreak edition="M" number="0.0158" />laddhā, bhijjati paṭisambhidā;</gatha1>
<gathalast line="138">Asekkhabhūmiyaṃ vātha, sekkhabhūmiyameva vā.</gathalast>
<hangnum line="139" number="1836"></hangnum>
<gatha1 line="140">Sarassato <pageBreak edition="V" number="0.0167" />āgamato, tathālambaṇatopi ca;</gatha1>
<gathalast line="141">Nāmuppattiṃ pakāsenti, phalassa tividhaṃ budhā.</gathalast>
<hangnum line="142" number="1837"></hangnum>
<gatha1 line="143">Tidhā tato <bold>samāpatti,</bold>sotāpattiphalādikā;</gatha1>
<gathalast line="144">Suññatā cānimittā ca, tathāppaṇihitāti ca.</gathalast>
<hangnum line="145" number="1838"></hangnum>
<gatha1 line="146">Tañca vuttanayeneva, samāpajjitumicchato;</gatha1>
<gathalast line="147">Vipassantassa saṅkhāre, phalamappeti attano.</gathalast>
<hangnum line="148" number="1839"></hangnum>
<gatha1 line="149">Nirodhaṃ tu samāpattiṃ, rūpārūpassa lābhako;</gatha1>
<gathalast line="150">Samāpajjatānāgāmī, arahā ca yathā tathā.</gathalast>
<hangnum line="151" number="1840"></hangnum>
<gatha1 line="152">Rūpārūpasamāpattiṃ, samāpajja yathākkamaṃ;</gatha1>
<gathalast line="153">Vuṭṭhahitvā vipassanto, tattha tattheva saṅkhate.</gathalast>
<hangnum line="154" number="1841"></hangnum>
<gatha1 line="155">Yuganandhaṃ pavattetvā, samathañca vipassanaṃ;</gatha1>
<gathalast line="156">Yāvākiñcaññāyatana-mitthaṃ patvā tato paraṃ.</gathalast>
<hangnum line="157" number="1842"></hangnum>
<gatha1 line="158">Adhiṭṭheyyamadhiṭṭhāya, katvābhogaṃ yathārahaṃ;</gatha1>
<gathalast line="159">Maggārūpasamāpattiṃ, samāpajjati paṇḍito.</gathalast>
<hangnum line="160" number="1843"></hangnum>
<gatha1 line="161">Tato nirodhaṃ phusati, cittuppādadvayā paraṃ;</gatha1>
<gathalast line="162">Tassevaṃ manasābhāvo, <bold>nirodho</bold>ti pavuccati.</gathalast>
<hangnum line="163" number="1844"></hangnum>
<gatha1 line="164">Phalacittasamuppādā, vuṭṭhānaṃ tassa dīpitaṃ;</gatha1>
<gathalast line="165">Tato bhavaṅgaṃ chetvāna, paccavekkhati buddhimā.</gathalast>
<hangnum line="166" number="1845"></hangnum>
<gatha1 line="167">Iccānekaguṇādhāraṃ, paññābhāvanamuttamaṃ;</gatha1>
<gathalast line="168">Bhāveyya matimā yogī, patthento hitamattano.</gathalast>
<hangnum line="169" number="1846"></hangnum>
<gatha1 line="170">Itthaṃ susampāditasīlacitta-</gatha1>
<gatha2 line="171">Paññāvisuddhī paṭipādayantā;</gatha2>
<gatha3 line="172">Patvāna sambodhimapetasokā,</gatha3>
<gathalast line="173">Pālenti sotthiṃ paramaṃ cirāya.</gathalast>
<hangnum line="174" number="1847"></hangnum>
<gatha1 line="175">Te <pageBreak edition="M" number="0.0159" /><pageBreak edition="V" number="0.0168" />pattipattā paramappatītā,</gatha1>
<gathalast line="176">Pakkhālitaklesamalā mahesī;</gathalast>
<gatha3 line="177">Accantavodātaguṇoditattā,</gatha3>
<gathalast line="178">Lokassa hontuttamadakkhiṇeyyā.</gathalast>
<centered line="179">Iti nāmarūpaparicchede nissandaphalavibhāgo nāma</centered>
<centered line="180">Terasamo paricchedo.</centered>
<centered line="181">Niṭṭhito ca sabbathāpi vipassanāvibhāgo.</centered>
<subhead line="182">Nigamanakathā</subhead>
<hangnum line="183" number="1848"></hangnum>
<gatha1 line="184">Ettāvatā paṭiññāto, pavakkhāmīti ādito;</gatha1>
<gathalast line="185"><bold>Nāmarūpaparicchedo,</bold>pariniṭṭhāpito mayā.</gathalast>
<hangnum line="186" number="1849"></hangnum>
<gatha1 line="187">Teraseva paricchedā, vibhattā satta sādhikā;</gatha1>
<gathalast line="188">Nāmarūpaparicchede, bhāṇavārā pakāsitā.</gathalast>
<hangnum line="189" number="1850"></hangnum>
<gatha1 line="190">Abhidhammaparamatthā, samatho ca vipassanā;</gatha1>
<gathalast line="191">Visuṃ visuṃ vibhattāti, vibhāgettha tidhā matā.</gathalast>
<hangnum line="192" number="1851"></hangnum>
<gatha1 line="193">Soyaṃ vijjāvimokkhā ca, hadayesu vibhāvinaṃ;</gatha1>
<gathalast line="194">Vallabhattamadhiṭṭhāya, sāsanettha gavesinaṃ.</gathalast>
<hangnum line="195" number="1852"></hangnum>
<gatha1 line="196">Manogatatamuddhaṃsī, raviraṃsīva paṇḍito;</gatha1>
<gathalast line="197">Dassetu ciramālokaṃ, saddhammaratanālaye.</gathalast>
<hangnum line="198" number="1853"></hangnum>
<gatha1 line="199">Paṇḍiccaṃ <pageBreak edition="V" number="0.0169" />paramatthesu, pāṭavaṃ paṭipattiyaṃ;</gatha1>
<gathalast line="200">Patthayantena bhikkhūna-mitthaṃ sugatasāsane.</gathalast>
<hangnum line="201" number="1854"></hangnum>
<gatha1 line="202">Nāmarūpapariccheda-masaṃkiṇṇamanākulaṃ;</gatha1>
<gathalast line="203">Kubbatā hitakāmena, sukatena katena me.</gathalast>
<hangnum line="204" number="1855"></hangnum>
<gatha1 line="205">Mahāmerunibhaṃ <pageBreak edition="M" number="0.0160" />gehaṃ, mahācetiyabhūsitaṃ;</gatha1>
<gathalast line="206">Mahāvihāramāruḷha-mahābodhimahussavaṃ.</gathalast>
<hangnum line="207" number="1856"></hangnum>
<gatha1 line="208">Alaṅkātuṃ pahontālaṃ, cirakālaṃ tapodhanā;</gatha1>
<gathalast line="209">Laṅkādīpassalaṅkāraṃ, kalaṅkāpagatālayaṃ.</gathalast>
<hangnum line="210" number="1857"></hangnum>
<gatha1 line="211">Nāmarūpaparicchedo,</gatha1>
<gatha2 line="212">Antarāyaṃ vinā yathā;</gatha2>
<gatha3 line="213">Niṭṭhitoyaṃ tathā loke,</gatha3>
<gathalast line="214">Niṭṭhantajjhāsayā subhā.</gathalast>
<centered line="215">Iti anuruddhācariyena viracitaṃ</centered>
<centered line="216">Nāmarūpaparicchedapakaraṇaṃ niṭṭhitaṃ.</centered>
<centered line="217">Namo tassa bhagavato arahato sammāsambuddhassa</centered>
</body>
</document>