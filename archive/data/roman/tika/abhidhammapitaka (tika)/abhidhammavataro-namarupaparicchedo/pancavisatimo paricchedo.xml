<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh06t.nrf66.xml</normativeSource>
    <archivePath>roman/tika/abhidhammapitaka (tika)/abhidhammavataro-namarupaparicchedo/pancavisatimo paricchedo.xml</archivePath>
    <baseFileName>pancavisatimo paricchedo</baseFileName>
    <titlePath>Pañcavīsatimo paricchedo - Abhidhammāvatāro-nāmarūpaparicchedo - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Pañcavīsatimo paricchedo</chapter>
    <subhead line="2">25. Vipassanāvuddhikathā</subhead>
    <hangnum line="3" number="981"></hangnum>
    <gatha1 line="4"> Sīlacittadiṭṭhikaṅkhāvitaraṇavisuddhiyo <pageBreak edition="V" number="0.0095" />;</gatha1>
    <gathalast line="5">Patvā kalāpato tāva, sammaseyya tato paraṃ.</gathalast>
    <hangnum line="6" number="982"></hangnum>
    <gatha1 line="7"> Kalāpato sammasanaṃ, udayabbayadassanaṃ;</gatha1>
    <gathalast line="8">Bhaṅgañāṇaṃ bhayañāṇaṃ, tathādīnavanibbidā.</gathalast>
    <hangnum line="9" number="983"></hangnum>
    <gatha1 line="10"> Muccitukamyatāñāṇaṃ, paṭisaṅkhānupassanā;</gatha1>
    <gathalast line="11">Saṅkhārupekkhānulomamiccānukkamato ṭhitā.</gathalast>
    <hangnum line="12" number="984"></hangnum>
    <gatha1 line="13"> Vipassanāti cakkhātā, dasañāṇaparamparā;</gatha1>
    <gathalast line="14">Lakkhaṇattayamāhacca, saṅkhāresu pavattati.</gathalast>
    <hangnum line="15" number="985"></hangnum>
    <gatha1 line="16"> Tasmā kalāpato tāva, sammaseyya tilakkhaṇaṃ;</gatha1>
    <gathalast line="17">Sammasitvā atītādikhandhāyatanadhātuyo.</gathalast>
    <hangnum line="18" number="986"></hangnum>
    <gatha1 line="19"> Aniccā te khayaṭṭhena, khandhā dukkhā bhayaṭṭhato;</gatha1>
    <gathalast line="20">Anattā asārakaṭṭhena, iccābhiṇhaṃ vicintayaṃ.</gathalast>
    <hangnum line="21" number="987"></hangnum>
    <gatha1 line="22"> Tassevaṃ sammasantassa, upaṭṭhāti tilakkhaṇaṃ;</gatha1>
    <gathalast line="23">Saṅkhāresu tato yogī, khaṇasantatiaddhato.</gathalast>
    <hangnum line="24" number="988"></hangnum>
    <gatha1 line="25"> Paccuppannāna dhammānaṃ, udayañca vayaṃ tathā;</gatha1>
    <gathalast line="26">Paññāsākārabhedehi, anupassati tattha hi.</gathalast>
    <hangnum line="27" number="989"></hangnum>
    <gatha1 line="28"> Avijjātaṇhākammānaṃ, udayā ca nirodhato;</gatha1>
    <gathalast line="29">Samudayā nirodhā ca, pañcannaṃ dassitā tathā.</gathalast>
    <hangnum line="30" number="990"></hangnum>
    <gatha1 line="31"> Rūpassāhārato <pageBreak edition="M" number="0.0087" /> tiṇṇaṃ, phassato nāmarūpato;</gatha1>
    <gathalast line="32">Viññāṇasseti sabbepi, cattālīsa samissitā.</gathalast>
    <hangnum line="33" number="991"></hangnum>
    <gatha1 line="34"> Nibbattilakkhaṇaṃ <pageBreak edition="V" number="0.0096" /> bhaṅga-</gatha1>
    <gatha2 line="35">Lakkhaṇañcettha passato;</gatha2>
    <gatha3 line="36">Khaṇatodayato ceti,</gatha3>
    <gathalast line="37">Samapaññāsa honti te.</gathalast>
    <hangnum line="38" number="992"></hangnum>
    <gatha1 line="39"> Iti khandhamukhenete, vibhattā udayabbayā;</gatha1>
    <gathalast line="40">Āyatannādibhedehi, yojetabbā yathārahaṃ.</gathalast>
    <hangnum line="41" number="993"></hangnum>
    <gatha1 line="42"> Udayañca vayañcevaṃ, passato tassa yogino;</gatha1>
    <gathalast line="43">Vibhūtā honti saṅkhārā, samuṭṭhāti tilakkhaṇaṃ.</gathalast>
    <hangnum line="44" number="994"></hangnum>
    <gatha1 line="45"> Bodhipakkhiyadhammā ca,</gatha1>
    <gatha2 line="46">Te passanti visesato;</gatha2>
    <gatha3 line="47">Tato jāyantupaklesā,</gatha3>
    <gathalast line="48">Dasopaklesavatthukā.</gathalast>
    <hangnum line="49" number="995"></hangnum>
    <gatha1 line="50"> Obhāso pīti passaddhi, adhimokkho ca paggaho;</gatha1>
    <gathalast line="51">Sukhaṃ ñāṇamupaṭṭhānaṃ, upekkhā ca nikanti ca.</gathalast>
    <hangnum line="52" number="996"></hangnum>
    <gatha1 line="53"> Taṇhāmānadiṭṭhiggāhavasena tividhepi te;</gatha1>
    <gathalast line="54">Assādento unnamanto, mamāyanto kilissati.</gathalast>
    <hangnum line="55" number="997"></hangnum>
    <gatha1 line="56"> Maggaṃ phalañca nibbānaṃ, pattosmīti akovido;</gatha1>
    <gathalast line="57">Vekkhabujjhāti maññanto, pappoti adhimāniko.</gathalast>
    <hangnum line="58" number="998"></hangnum>
    <gatha1 line="59"> Maggādayo na hontete,</gatha1>
    <gatha2 line="60">Taṇhāgāhādivatthuto;</gatha2>
    <gathalast line="61">Taṇhāmānadiṭṭhiyo cupaklesā paripanthakā.</gathalast>
    <hangnum line="62" number="999"></hangnum>
    <gatha1 line="63"> Porāṇameva khandhānaṃ, udayabbayadassanaṃ;</gatha1>
    <gathalast line="64">Tilakkhaṇārammaṇato, maggo nibbānapaccayo.</gathalast>
    <hangnum line="65" number="1000"></hangnum>
    <gatha1 line="66"> Iti <pageBreak edition="M" number="0.0088" /> maggaṃ amaggañca, visodhentassa sijjhati;</gatha1>
    <gathalast line="67"><bold>Visuddhi</bold> ca <bold>maggāmaggañāṇadassana</bold>nāmikā.</gathalast>
    <hangnum line="68" number="1001"></hangnum>
    <gatha1 line="69"> Tathāparā <pageBreak edition="V" number="0.0097" /> visuddhīnaṃ, udayabbayadassanaṃ;</gatha1>
    <gathalast line="70">Ādiṃ katvā <bold>paṭipadāñāṇadassana</bold>nāmikā.</gathalast>
    <hangnum line="71" number="1002"></hangnum>
    <gatha1 line="72"> Pacchā saṃklesavikkhepavisuddhantaṃ yathā pure;</gatha1>
    <gathalast line="73">Paṭipajjati medhāvī, udayabbayadassanaṃ.</gathalast>
    <hangnum line="74" number="1003"></hangnum>
    <gatha1 line="75"> Iti khodayabbayānupassanāñāṇavīthiyaṃ;</gatha1>
    <gathalast line="76">Sikkhantassācireneva, paripakkā vipassanā.</gathalast>
    <hangnum line="77" number="1004"></hangnum>
    <gatha1 line="78"> Pahāyodayavohāraṃ, vayamevādhimuccato;</gatha1>
    <gathalast line="79">Uppādābhogamohāya, bhaṅgamevānutiṭṭhati.</gathalast>
    <hangnum line="80" number="1005"></hangnum>
    <gatha1 line="81"> Tato nijjharadhārāva, gaṅgāvārodakaṃ viya;</gatha1>
    <gathalast line="82">Bhijjamānatiṇāniva, paṭipajjā sikhā viya.</gathalast>
    <hangnum line="83" number="1006"></hangnum>
    <gatha1 line="84"> Patante ca vayante ca, bhijjanticceva saṅkhate;</gatha1>
    <gathalast line="85">Passato tassa bhaṅgānupassanāñāṇamīritaṃ.</gathalast>
    <hangnum line="86" number="1007"></hangnum>
    <gatha1 line="87"> Tato bhayānupassanā, sabhayāti vipassato;</gatha1>
    <gathalast line="88">Ādīnavānupassanā-ñāṇaṃ ādīnavāti ca.</gathalast>
    <hangnum line="89" number="1008"></hangnum>
    <gatha1 line="90"> Nibbidānupassanā ca, nibbindantassa yogino;</gatha1>
    <gathalast line="91">Muccitukamyatāñāṇaṃ, tato muccitumicchato.</gathalast>
    <hangnum line="92" number="1009"></hangnum>
    <gatha1 line="93"> Niccā ce na nirujjheyya, na bādheyya sukhā yadi;</gatha1>
    <gathalast line="94">Vase vatteyya attā ce, tadabhāvā na te tathā.</gathalast>
    <hangnum line="95" number="1010"></hangnum>
    <gatha1 line="96"> Suṭṭhu muccitumiccevaṃ, paṭipaccakkhato tato;</gatha1>
    <gathalast line="97">Paṭisaṅkhānupassanā-ñāṇaṃ jātanti vuccati.</gathalast>
    <hangnum line="98" number="1011"></hangnum>
    <gatha1 line="99"> Sādhukaṃ paṭisaṅkhāya, saṅkhāresu tilakkhaṇaṃ;</gatha1>
    <gathalast line="100">Supariññātasaṅkhāre, tatheva paṭipassati.</gathalast>
    <hangnum line="101" number="1012"></hangnum>
    <gatha1 line="102"> Aniccā dukkhānattā ca, saṅkhārāva na cāparo;</gatha1>
    <gathalast line="103">Attā vā attanīyaṃ vā, nāhaṃ na tu mamāti ca.</gathalast>
    <hangnum line="104" number="1013"></hangnum>
    <gatha1 line="105"> Tatova <pageBreak edition="M" number="0.0089" /><pageBreak edition="V" number="0.0098" /> tattha majjhatto, nandirāgavinissaṭo;</gatha1>
    <gathalast line="106">Attattaniyabhāvena, saṅkhāresvajjhupekkhati.</gathalast>
    <hangnum line="107" number="1014"></hangnum>
    <gatha1 line="108"> Saṅkhārupekkhāsaṅkhātaṃ, ñāṇaṃ tassa itīritaṃ;</gatha1>
    <gathalast line="109">Tato vuṭṭhānaghaṭitaṃ, anulomanti vuccati.</gathalast>
    <hangnum line="110" number="1015"></hangnum>
    <gatha1 line="111"> Supariññātasaṅkhāre, susammaṭṭhatilakkhaṇe;</gatha1>
    <gathalast line="112">Upekkhantassa tasseva, sikhāpattā vipassanā.</gathalast>
    <hangnum line="113" number="1016"></hangnum>
    <gatha1 line="114"> Saṅkhāradhamme ārabbha, tāva kālaṃ pavattati;</gatha1>
    <gathalast line="115">Tīradassīva sakuṇo, yāva pāraṃ na passati.</gathalast>
    <hangnum line="116" number="1017"></hangnum>
    <gatha1 line="117"> Yadā passati nibbānaṃ, vuṭṭhānagahitā tadā;</gatha1>
    <gathalast line="118">Vuṭṭhānagāminī nāma, sānulomā pavuccati.</gathalast>
    <hangnum line="119" number="1018"></hangnum>
    <gatha1 line="120"> Iti dvīhi visuddhīhi, visuddhāya vipassato;</gatha1>
    <gathalast line="121">Vipassanāpaṭipadaṃ, pūretīti pavuccatīti.</gathalast>
    <centered line="122">Iti nibbānavibhāge vipassanāvuddhikathā niṭṭhitā.</centered>
    <centered line="123">Pañcavīsatimo paricchedo.</centered>
  </content>
</document>