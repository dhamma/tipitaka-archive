<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh05t.nrf2.xml</normativeSource>
    <archivePath>roman/tika/abhidhammapitaka (tika)/pancapakarana-anutika/puggalapannattipakarana-anutika.xml</archivePath>
    <baseFileName>puggalapannattipakarana-anutika</baseFileName>
    <titlePath>Puggalapaññattipakaraṇa-anuṭīkā - Pañcapakaraṇa-anuṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Puggalapaññattipakaraṇa-anuṭīkā</chapter>
    <subhead line="2">1. Mātikāvaṇṇanā</subhead>
    <paragraph line="3" number="1"> ‘‘Dhātukathaṃ <pageBreak edition="Myanmar" number="0.0035" /><pageBreak edition="Vipassana Research Institut" number="0.0034" /> desayitvā anantaraṃ tassa āha puggalapaññatti’’nti vutte tattha kāraṇaṃ samudāgamato paṭṭhāya vibhāvento <bold>‘‘dhammasaṅgahe’’</bold>tiādimāha. Tattha yadipi dhammasaṅgahe phassādīnaṃ pathavīādīnañca dhammānaṃ nānānayavicitto anupadavibhāgopi kato, na saṅgaho eva, so pana tesaṃ kusalattikādihetudukāditikadukehi saṅgahasandassanatthoti vuttaṃ <bold>‘‘dhammasaṅgahe tikadukādivasena saṅgahitānaṃ dhammāna’’</bold>nti. Teneva hi taṃ pakaraṇaṃ ‘‘dhammasaṅgaho’’ti samaññaṃ labhi. Kāmañca dhammasaṅgahepi ‘‘tasmiṃ kho pana samaye cattāro khandhā hontī’’tiādinā (dha. sa. 58) khandhādivibhāgo dassito, so pana na tathā sātisayo, yathā vibhaṅgapakaraṇeti sātisayaṃ taṃ gahetvā āha <bold>‘‘vibhaṅge khandhādivibhāgaṃ dassetvā’’</bold>ti, yato taṃ ‘‘vibhaṅgo’’tveva paññāyittha. <bold>Dhātukathāyā</bold>ti ādhāre bhummaṃ, tathā ‘‘dhammasaṅgahe vibhaṅge’’ti etthāpi. Ādhāro hi saṅgahaṇavibhajanappabhedavacanasaṅkhātānaṃ <pageBreak edition="Vipassana Research Institut" number="0.0035" /> avayavakiriyānaṃ taṃsamudāyabhūtāni pakaraṇāni yathā ‘‘rukkhe sākhā’’ti. Karaṇavacanaṃ vā etaṃ, dhātukathāya karaṇabhūtāyāti attho.</paragraph>
    <paragraph line="4">Ettha ca abhiññeyyadhamme desento desanākusalo bhagavā tikadukavasena tāva nesaṃ saṅgahaṃ dassento <bold>dhammasaṅgaṇiṃ</bold> desetvā saṅgahapubbakattā vibhāgassa tadanantaraṃ khandhādivasena vibhāgaṃ dassento <bold>vibhaṅgaṃ</bold> desesi. Puna yathāvuttavibhāgasaṅgahayutte dhamme saṅgahāsaṅgahādinayappabhedato dassento <bold>dhātukathaṃ</bold> desesi tassā abbhantarabāhiramātikāsarīrakattā. Na hi sakkā khandhādike kusalādike ca vinā saṅgahāsaṅgahādinayaṃ netunti. Tenāha <bold>‘‘tathāsaṅgahitavibhattāna’’</bold>nti. Evaṃ saṅgahato vibhāgato pabhedato ca dhammānaṃ desanā yassā <pageBreak edition="Myanmar" number="0.0036" /> paññattiyā vasena hoti, yo cāyaṃ yathāvuttadhammupādāno puggalavohāro, tassa ca samayavimuttādivasena vibhāgo, taṃ sabbaṃ vibhāvetuṃ <bold>puggalapaññatti</bold> desitāti idametesaṃ catunnaṃ pakaraṇānaṃ desanānukkamakāraṇaṃ daṭṭhabbaṃ.</paragraph>
    <paragraph line="5"><bold>Tesa</bold>nti dhammānaṃ. <bold>Sabhāvato</bold>ti ‘‘phasso vedanā’’tiādisabhāvato. <bold>Upādāyā</bold>ti ‘‘puggalo satto poso’’tiādinā khandhe upādāya. Paññāpanaṃ <bold>yāya</bold> tajjāupādādibhedāya paññattiyā hoti, <bold>taṃ</bold> paññattiṃ. <bold>Pabhedato</bold>ti khandhādisamayavimuttādivibhāgato. Yāya paññattiyā sabhāvato upādāya ca paññāpananti saṅkhepato vuttamatthaṃ vivaranto <bold>‘‘tattha ye dhamme’’</bold>tiādimāha. Tattha asabhāvapaññattiyāpi mūlabhūtaṃ upādānaṃ sabhāvadhammo eva, kevalaṃ pana tesaṃ pavattiākārabhedasannissayato visesoti dassento <bold>‘‘ye dhamme…pe… hotī’’</bold>ti āha. Tattha <bold>pubbāpariyabhāvena pavattamāne</bold>ti iminā pabandhasannissayataṃ dassento santānapaññattiṃ vadati, <bold>asabhāvasamūhavasenā</bold>ti iminā sesapaññattiṃ. Tisso hi paññattiyo santānapaññatti samūhapaññatti avatthāvisesapaññattīti. Tattha pabandho <bold>santāno</bold>. Samudāyo <bold>samūho</bold>. Uppādādiko daharabhāvādiko ca <bold>avatthāviseso</bold>. Tesu asabhāvaggahaṇena vinā pabandhasamūhānaṃ asabhāvatte siddhe asabhāvasamūhavasenāti asabhāvaggahaṇaṃ pabandhasamūhavinimuttapaññattisandassanatthanti tena avatthāvisesapaññattiyā pariggaho vuttoti veditabbo.</paragraph>
    <paragraph line="6"><bold>Tesa</bold>nti pubbe yaṃ-saddena parāmaṭṭhānaṃ indriyabaddhadhammānaṃ. Tenevāha <bold>‘‘aññesañca bāhirarūpanibbānāna’’</bold>nti. <bold>Sasabhāvasamūhasasabhāvappabhedavasenā</bold>ti rūpakkhandhādisasabhāvasamūhavasena cakkhāyatanādisasabhāvavisesavasena ca. ‘‘Sasabhāvasamūhasabhāvabhedavasenā’’ti ca pāṭho. Tattha <bold>samūhasabhāvo</bold>ti <pageBreak edition="Vipassana Research Institut" number="0.0036" /> sabhāvasantānaṃ avatthāvisesavidhuraṃ samūhavasena lakkhaṇamevāha. Tathā hi khandhapaññattiyāpi sabhāvapaññattitā vuttā. <bold>Tāyā</bold>ti āyatanapaññattiādippabhedāya sabhāvapaññattiyā. <bold>Vibhattā sabhāvapaññattī</bold>ti ‘‘phasso phusanā’’tiādinā (dha. sa. 2) vibhattā phassādisabhāvapaññatti. <bold>Sabbāpī</bold>ti <bold>pi</bold>-saddena sabhāvadhammesu sāmaññavasena pavattaṃ kusalādipaññattiṃ saṅgaṇhāti. Rūpādidhammānaṃ samūho santānena <pageBreak edition="Myanmar" number="0.0037" /> pavattamāno avatthāvisesasahito ekattaggahaṇanibandhano sattoti voharīyatīti so sabhāvadhammo nāma pana na hotīti āha <bold>‘‘puggalapaññatti pana asabhāvapaññattī’’</bold>ti. <bold>Tāyā</bold>ti puggalapaññattiyā. Yasmā pana dhammānaṃ pabandho samūho ca dhammasannissitoti vattabbataṃ arahati, tasmā <bold>‘‘pariññeyyādisabhāvadhamme upādāya pavattito’’</bold>ti vuttaṃ.</paragraph>
    <paragraph line="7"><bold>Vijjamānapaññatti</bold> pana ‘‘sabhāvapaññattī’’ti vuttā, <bold>avijjamānapaññatti</bold> ‘‘asabhāvapaññattī’’ti vuttā. <bold>Sabbā paññattiyo</bold>ti upādāyapaññattikiccapaññattiādayo sabbā paññattiyo. Yadi sabbā paññattiyo idha dassitā honti, kathaṃ ‘‘puggalapaññattī’’ti nāmaṃ jātanti āha <bold>‘‘khandhādipaññattīsū’’</bold>tiādi. <bold>Aññatthā</bold>ti dhammasaṅgahādīsu. <bold>Ye dhamme</bold>ti ye khandhādidhamme. <bold>Paññattiyā vatthubhāvenā</bold>ti paññāpanassa adhiṭṭhānabhāvena. Adhiṭṭhānañhi paññāpetabbadhammā paññāpanassa. Evañca katvā khandhādīhi saddhiṃ puggalo gahito. <bold>Ye dhamme</bold>ti vā ye paññattidhamme. <bold>Paññāpetukāmo</bold>ti nikkhipitukāmo vatthubhedato asaṅkarato ṭhapetukāmo. <bold>Paññattipariccheda</bold>nti ca vatthubhedabhinnaṃ paññattibhūtaṃ paricchedaṃ. Evamettha attho daṭṭhabbo.</paragraph>
    <paragraph line="8"><bold>Sāmaññappabhedapaññāpanā</bold>ti sāmaññabhūtānaṃ visesabhūtānañca atthānaṃ paññāpanā. <bold>Tesa</bold>nti attha-saddāpekkhāya pulliṅganiddeso. <bold>Tatthā</bold>ti paññāpanāya atthadassanabhūtesu dassanādīsu. <bold>Idamevaṃnāmaka</bold>nti idaṃ ruppanādiatthajātaṃ itthannāmakaṃ rūpakkhandhavedanākkhandhādisamaññaṃ. <bold>Taṃtaṃkoṭṭhāsikakaraṇa</bold>nti rūpavedanāditaṃtaṃatthavibhāgapariyāpannatāpādanaṃ. Tathā saññuppādānamevāti āha <bold>‘‘bodhanameva nikkhipanā’’</bold>ti. Bodhanañhi bodhaneyyasantāne bodhetabbassa atthassa ṭhapananti katvā ‘‘nikkhipanā’’ti vuttaṃ. ‘‘Paññāpanā’’tiādinā bhāvasādhanena vatvā sādhanantarāmasanena atthantaraparikappāsaṅkā siyāti taṃ nivāretuṃ <bold>‘‘yo panāyaṃ…pe… veditabbo’’</bold>ti āha. <bold>Tesaṃ tesaṃ dhammāna</bold>nti taṃtaṃpaññāpetabbadhammānaṃ. Dassanabhūtāya nāmapaññattiyā <bold>diṭṭhatāya,</bold> ṭhapanabhūtāya <bold>ṭhapitatāya. Taṃnimittata</bold>nti tassa dassanassa ṭhapanassa ca nimittakāraṇataṃ. Nimittañhi kattubhāvena <pageBreak edition="Vipassana Research Institut" number="0.0037" /> voharīyati yathā ‘‘bhikkhā vāsetī’’ti, ‘‘ariyabhāvakarāni saccāni ariyasaccānī’’ti ca.</paragraph>
    <paragraph line="9"><bold>Pāḷiyaṃ</bold><pageBreak edition="Myanmar" number="0.0038" /><bold>anāgatata</bold>nti vijjamānatādivisesavacanena saha pāṭhānāruḷhataṃ. <bold>Vijjamānassa sato</bold>ti vijjamānassa samānassāti imamatthaṃ dassento <bold>‘‘vijjamānabhūtassāti attho’’</bold>ti āha. <bold>Tathā</bold>ti saccikaṭṭhaparamatthavasena <bold>avijjamānassa</bold> anupalabbhamānassa. Taṃ pana anupalabbhamānataṃ tathā-saddena byatirekavasena dīpitaṃ pākaṭataraṃ kātuṃ <bold>‘‘yathā kusalādīnī’’</bold>tiādimāha. Tattha <bold>vinivattasabhāvānī</bold>ti vibhattasabhāvāni. <bold>Upaladdhī</bold>ti gahaṇaṃ. <bold>Tenākārenā</bold>ti tena rūpavedanādiākārena avijjamānassa. <bold>Aññenākārenā</bold>ti tato rūpavedanādito aññena tabbinimuttena paññāpetabbapaññāpanākārena vijjamānassa. Paññattiduke vuttameva ‘‘ayañca vādo sevatthikathāya paṭisiddho’’tiādinā. <bold>Lokaniruttimattasiddhassā</bold>ti ettha <bold>matta</bold>ggahaṇaṃ tassa paññattivatthussa na kevalaṃ vijjamānasabhāvatānivattanatthameva, atha kho viparītaggāhanivattanatthampīti dassento <bold>‘‘anabhinivesena cittenā’’</bold>ti āha. Catusaccapañcakkhandhādivinimuttaṃ saccantarakhandhantarādikaṃ <bold>pañcamasaccādikaṃ</bold>. Sace taṃ koci atthīti paṭijāneyya, ayāthāvagahitassa taṃ vācāvatthumattamevassāti dassento āha <bold>‘‘sābhinivesena…pe… vutta’’</bold>nti. Uddese niddese ca sattavantaṃ padhānabhāvena āgamanaṃ sandhāyāha <bold>‘‘sarūpato tissannaṃ āgatata’’</bold>nti. Guṇabhāvena pana uddhaṃsotapaññāvimuttapāsāṇalekhādiggahaṇesu itarāpi tisso paññattiyo imasmiṃ pakaraṇe āgatā eva.</paragraph>
    <paragraph line="10"><bold>Yathāvuttassa…pe… avirodhenā</bold>ti ‘‘vijjamānapaññatti avijjamānapaññattī’’ti evaṃ vuttappakārassa avilomanena. <bold>Ācariyavādā</bold>ti cettha attanomatiyo veditabbā, aññattha pana aṭṭhakathā ca. Yathā ca avirodho hoti, taṃ dassento <bold>‘‘tasmā’’</bold>tiādimāha. Tattha <bold>avijjamānattā paññāpetabbamattatthena paññattī</bold>ti etena ‘‘avijjamānā paññatti avijjamānapaññattī’’ti imaṃ samāsavikappamāha. <bold>Avijjamānapaññattī</bold>ti ettha hi dve samāsā avijjamānassa, avijjamānā vā paññattīti avijjamānapaññatti. Tesu purimena nāmapaññatti vuttā, dutiyena upādāpaññattiādibhedā itarāpi. <bold>Sasabhāvaṃ</bold> vedanādikaṃ. <bold>Tajjaparamatthanāmalābhato</bold>ti tajjassa tadanurūpassa paramatthassa anvatthassa nāmassa labhanato, anubhavanādisabhāvānaṃ dhammānaṃ paramatthikassa vedanādināmassa labhanattāti attho <pageBreak edition="Myanmar" number="0.0039" />. Etena visesanivattiattho <pageBreak edition="Vipassana Research Institut" number="0.0038" /> matta-saddo, tena cāyaṃ viseso nivattitoti dasseti. <bold>Parato labhitabba</bold>nti paraṃ upādāya laddhabbaṃ yathā rūpādike upādāya sattoti nissabhāvasamūhasantānādi paññattivatthu. <bold>Ekattenā</bold>ti anaññattena. <bold>Anupalabbhasabhāvatā</bold> ñāṇena aggahetabbasabhāvatā, yato te navattabbāti vuccanti.</paragraph>
    <paragraph line="11">Sasūkasālirāsiādiākārena saṃkucitaggo vāsavavāsudevādīnaṃ viya moliviseso kirīṭaṃ, so pana makuṭavisesopi hotiyevāti āha <bold>‘‘kirīṭaṃ makuṭa’’</bold>nti. <bold>Sabbasamorodho</bold>ti sabbāsaṃ vijjamānapaññattiādīnaṃ channaṃ paññattīnaṃ antokaraṇaṃ. <bold>Saṅkhātabbappadhānattā</bold>ti idaṃ lakkhaṇavacanaṃ. Na hi sabbāpi upanidhāpaññattisaṅkhāvasena pavattā, nāpi sabbā saṅkhātabbappadhānā. <bold>Dutiyaṃ tatiya</bold>ntiādikaṃ pana upanidhāpaññattiyā, <bold>dve tīṇī</bold>tiādikaṃ upanikkhittapaññattiyā ekadesaṃ upalakkhaṇavasena dassento tassa ca saṅkhyeyyappadhānatāyāha <bold>‘‘saṅkhātabbappadhānattā’’</bold>ti. Pūraṇattho hi saddo tadatthadīpanamukhena pūretabbamatthaṃ dīpeti. So ca saṅkhāvisayo padhānovāti dutiyādīnaṃ paññattīnaṃ saṅkhātabbappadhānatā vuttā. Yāva hi dasasaṅkhā saṅkhyeyyappadhānāti. Tathā <bold>dve tīṇī</bold>tiādīnampi paññattīnaṃ. Saṅkhātabbo pana attho koci vijjamāno, koci avijjamāno, koci saha visuñca tadubhayaṃ missoti <bold>chapi paññattiyo bhajatī</bold>ti.</paragraph>
    <paragraph line="12"><bold>Itarā</bold>ti upādāsamodhānatajjāsantatipaññattiyo vuttāvasesā upanidhāpaññattiupanikkhittapaññattiyo ca. Sattarathādibhedā upādāpaññatti, dīgharassādibhedā upanidhāpaññatti ca avijjamānapaññatti. Hatthagatādivisiṭṭhā upanidhāpaññatti, samodhānapaññatti ca avijjamānenaavijjamānapaññatti. Tatheva ‘‘suvaṇṇavaṇṇo brahmassaro’’tiādikā vijjamānagabbhā vijjamānenaavijjamānapaññattiṃ bhajantīti āha <bold>‘‘yathāyogaṃ taṃ taṃ paññatti’’</bold>nti. Tena vuttaṃ ‘‘dutiyaṃ tatiyaṃ…pe… bhajantī’’ti. <bold>Yañhī</bold>tiādi yathāvuttaupanidhāupanikkhittapaññattīnaṃ avijjamānenaavijjamānapaññattibhāvasamatthanaṃ. Tattha <bold>tañca saṅkhāna</bold>nti yaṃ ‘‘paṭhamaṃ eka’’ntiādikaṃ saṅkhānaṃ, tañca saṅkhāmukhena gahetabbarūpaṃ. <bold>Ca</bold>-saddena saṅkhyeyyaṃ saṅgaṇhāti. Tampi hi paññāpetabbaṃ paññattīti. Tassā pana paramatthato abhāvo vuttoyeva. <bold>Kiñci</bold><pageBreak edition="Myanmar" number="0.0040" /><bold>natthī</bold>ti paramatthato kiñci natthi. <bold>Tathā</bold>ti iminā avijjamānenaavijjamānabhāvanti etaṃ ākaḍḍhati. Tenāha <bold>‘‘na hi…pe… vijjamāno’’</bold>ti.</paragraph>
    <paragraph line="13"><bold>Okāse</bold>ti <pageBreak edition="Vipassana Research Institut" number="0.0039" /> avīciparanimmitavasavattīparicchinne padese. So hi kāmādhiṭṭhānato ‘‘kāmo’’ti vuccati. <bold>Kammanibbattakkhandhesū</bold>ti iminā uttarapadalopena kāmabhavaṃ ‘‘kāmo’’ti vadati. Bhaṇanaṃ saddo cetanā vā, taṃsamaṅgitāya tabbisiṭṭhe puggale bhāṇakoti paññattīti āha <bold>‘‘vijjamānenaavijjamānapaññattipakkhaṃ bhajatī’’</bold>ti. Yebhuyyena rūpāyatanaggahaṇamukhena rūpasaṅkhātena saṇṭhānaṃ gayhatīti tassa tena abhedopacāraṃ katvā vuttaṃ <bold>‘‘rūpāyatanasaṅkhātena saṇṭhānenā’’</bold>ti. Yaṃ abhedopacāraṃ bhindituṃ ajānantā nikāyantariyā rūpāyatanaṃ saṇṭhānasabhāvaṃ paṭijānanti. ‘‘Kiso puggalo, thūlo puggalo, kiso daṇḍo, thūlo daṇḍo’’tiādinā puggalādīnaṃ paññāpanā tathātathāsanniviṭṭhe rūpasaṅkhāte kisādisaṇṭhānapaññatti, na rūpāyatanamatteti āha <bold>‘‘saṇṭhānanti vā rūpāyatane aggahite’’</bold>ti. <bold>Paccattadhammanāmavasenā</bold>ti ‘‘pathavī phasso’’tiādinā dhammānaṃ taṃtaṃnāmavasena. Kiccapaññattiādivibhāgena pavatto ayampi ācariyavādo ‘‘kiccapaññatti ekaccā bhūmipaññatti paccattapaññatti asaṅkhatapaññatti ca vijjamānapaññatti, liṅgapaññatti ekaccā paccattapaññatti ca avijjamānapaññatti, ekaccā kiccapaññatti vijjamānenaavijjamānapaññatti, ekaccā bhūmisaṇṭhānapaññatti vijjamānena vā avijjamānena vā avijjamānapaññattī’’ti dassitattā ‘‘dhammakathā itthiliṅga’’ntiādīnaṃ vijjamānenavijjamānapaññattibhāvo, avijjamānenaavijjamānapaññattibhāvo ca dassitanayoti āha <bold>‘‘sabbasaṅgāhakoti daṭṭhabbo’’</bold>ti. Upādāpaññattiādibhāvo cettha kiccapaññattiādīnaṃ kiccapaññattiādibhāvo ca tāsaṃ yathārahaṃ vibhāvetabbo.</paragraph>
    <paragraph line="14" number="2"><bold>Saṅkhepappabhedavasenā</bold>ti ‘‘yāvatā pañcakkhandhā’’ti sabbepi khandhe khandhabhāvasāmaññena saṃkhipanavasena, ‘‘yāvatā rūpakkhandho’’tiādinā khandhānaṃ tato sāmaññato pakārehi bhindanavasena ca. <bold>Ayaṃ attho</bold>ti ayaṃ paññattisaṅkhāto attho. Sāmaññato vā hi dhammānaṃ paññāpanaṃ hoti visesato vā. Viseso cettha attano sāmaññāpekkhāya veditabbo, visesāpekkhāya pana sopi sāmaññaṃ sampajjatīti ‘‘kittāvatā khandhānaṃ khandhapaññattī’’ti pucchāya saṅkhepato vissajjanavasena <pageBreak edition="Myanmar" number="0.0041" /> ‘‘yāvatā pañcakkhandhā’’ti vuttanti tatthāpi ‘‘khandhānaṃ khandhapaññattī’’ti ānetvā yojetabbanti āha <bold>‘‘yāvatā…pe… paññattī’’</bold>ti. ‘‘Yāvatā pañcakkhandhā, ettāvatā khandhānaṃ khandhapaññatti. Yāvatā rūpakkhandho…pe… viññāṇakkhandho, ettāvatā khandhānaṃ khandhapaññattī’’ti evamettha pāḷiyojanā kātabbā. Evañhi saṅkhepato pabhedato ca khandhapaññatti vissajjitā hoti. Tathā hi imasseva atthassa aṭṭhakathāyaṃ vuttabhāvaṃ <pageBreak edition="Vipassana Research Institut" number="0.0040" /> dassento <bold>‘‘yattakena…pe… ādikenā’’</bold>ti āha. <bold>Tatthā</bold>ti tasmiṃ vissajjanassa atthavacane, tasmiṃ vā vissajjanapāṭhe tadatthavacane ca. <bold>Pabhedanidassanamatta</bold>nti pabhedassa udāharaṇamattaṃ. <bold>Avuttopi sabbo</bold> bhūtupādiko, sukhādiko ca pabhedo. Taṃ pana bhūmimukhena dassetuṃ <bold>‘‘rūpakkhandho kāmāvacaro’’</bold>tiādi vuttanti daṭṭhabbaṃ.</paragraph>
    <paragraph line="15">Evaṃ aṭṭhakathāyaṃ āgatanayena pāḷiyā atthayojanaṃ dassetvā idāni taṃ pakārantarena dassetuṃ <bold>‘‘ayaṃ vā’’</bold>tiādi vuttaṃ. Tattha <bold>ayaṃ vā</bold>ti vuccamānaṃ sandhāyāha. <bold>Etthā</bold>ti etasmiṃ khandhapaññattivissajjane. <bold>Ida</bold>nti idaṃ padaṃ. <bold>Yattako…pe… khandhapaññattiyā pabhedo</bold>ti iminā saṅkhepato vitthārato ca khandhānaṃ pabhedaṃ pati paññattivibhāgoti dassitaṃ hoti. Tenāha <bold>‘‘vatthubhedena…pe… dassetī’’</bold>ti. <bold>Pakaraṇantare</bold>ti vibhaṅgapakaraṇe. Tattha hi sātisayaṃ khandhānaṃ vibhāgapaññatti vuttā. Tenāha aṭṭhakathāyaṃ <bold>‘‘sammāsambuddhena hi…pe… kathitā’’</bold>ti. Ettha ca paṭhamanaye samukhena, dutiye vatthumukhena paññattiyā vibhāgā dassitāti ayametesaṃ viseso.</paragraph>
    <paragraph line="16"><bold>Esa nayo</bold>ti iminā khandhapaññattiyā vuttamatthaṃ āyatanapaññattiyādīsu atidisati. Tattha <bold>‘‘yāvatā pañcakkhandhā’’</bold>ti, <bold>‘‘khandhānaṃ khandhapaññattī’’</bold>ti idaṃ paññattiniddesapāḷiyā ādipariyosānaggahaṇamukhena dassanaṃ. <bold>‘‘Yāvatā dvādasāyatanānī’’</bold>ti, <bold>‘‘āyatanānaṃ āyatanapaññattī’’</bold>ti imassa attho <bold>‘‘yattakena paññāpanena saṅkhepato dvādasāyatanānī’’</bold>ti etena dassito, <bold>‘‘yāvatā cakkhāyatana’’</bold>ntiādikassa pana <bold>‘‘pabhedato cakkhāyatana’’</bold>ntiādikenāti. Tattha <bold>‘‘cakkhāyatanaṃ…pe… dhammāyatana’’</bold>nti pabhedanidassanamattametaṃ. Etena avuttopi sabbo saṅgahito hotīti <bold>‘‘tatrāpi dasāyatanā kāmāvacarā’’</bold>tiādi vuttaṃ. Ayaṃ vā ettha pāḷiyā atthayojanā – ‘‘yāvatā’’ti idaṃ sabbehi padehi <pageBreak edition="Myanmar" number="0.0042" /> yojetvā ‘‘yattakāni dvādasāyatanāni…pe… yattako dvādasannaṃ āyatanānaṃ, tappabhedānañca cakkhāyatanādīnaṃ pabhedo, tattako āyatanānaṃ āyatanapaññattiyā pabhedo’’ti pakaraṇantare vuttena vatthupabhedena āyatanapaññattiyā pabhedaṃ dassetītiādinā itarapaññattīsupi nayo yojetabbo.</paragraph>
    <paragraph line="17" number="7"> ‘‘Cha paññattiyo…pe… puggalapaññattī’’ti imaṃ apekkhitvā ‘‘kittāvatā…pe… ettāvatā indriyānaṃ indriyapaññattī’’ti ayaṃ pāḷipadeso niddesopi samāno <pageBreak edition="Vipassana Research Institut" number="0.0041" /> pakaraṇantare vatthubhedena vuttaṃ khandhādipaññattippabhedaṃ upādāya uddesoyeva hotīti āha <bold>‘‘uddesamattenevāti attho’’</bold>ti.</paragraph>
    <centered line="18">Mātikāvaṇṇanā niṭṭhitā.</centered>
    <subhead line="19">2. Niddesavaṇṇanā</subhead>
    <subhead line="20">1. Ekakaniddesavaṇṇanā</subhead>
    <paragraph line="21" number="1"> Paccanīkadhammānaṃ <pageBreak edition="Myanmar" number="0.0043" /><pageBreak edition="Vipassana Research Institut" number="0.0042" /> jhāpanaṭṭhena jhānaṃ, tato suṭṭhu vimuccanaṭṭhena vimokkhoti nippariyāyena jhānaṅgāneva vimokkhoti aṭṭhakathāadhippāyo. Ṭīkākārena pana ‘‘abhibhāyatanaṃ viya sasampayuttaṃ jhānaṃ vimokkho’’ti maññamānena <bold>‘‘adhippāyenāhā’’</bold>ti vuttaṃ. Jhānadhammā hi sampayuttadhammehi saddhiṃyeva paṭipakkhato vimuccanti, na vinā, tathā abhirativasena ārammaṇe nirāsaṅkappavattipīti adhippāyo. Yathā vā jhānaṅgānaṃ jhānapaccayena paccayabhāvato saviseso jhānapariyāyo, evaṃ vimokkhakiccayogato tesaṃ saviseso vimokkhapariyāyo, tadupacārena sampayuttānaṃ veditabbo. <bold>Paṭhamaṃ samaṅgibhāvattha</bold>nti paṭilābhaṃ sandhāyāha. ‘‘Phusitvā viharatīti paṭilabhitvā iriyatī’’ti hi vuttaṃ. Aṭṭhakathāyaṃ ‘‘yena hi saddhiṃ…pe… paṭiladdhā nāma hontī’’ti tehi sādhetabbasahajātādipaccayalābhoyevettha paṭilābho daṭṭhabbo. Yathā phasso yattha uppanno, taṃ ārammaṇaṃ phusatīti vuccati, evaṃ sampayuttadhammepi taṃsabhāvattāti āha <bold>‘‘samphassena phusanattha’’</bold>nti. Tassa ‘‘vivaratī’’ti iminā sambandho. <bold>Itarehī</bold>ti upacārampītiādinā upacārapurimappanāparappanānaṃ paṭilābhakāraṇanti vacanehi. <bold>Itare kāraṇatthe</bold>ti ‘‘upacārena…pe… phusatiyevā’’ti vutte kāraṇatthadīpake atthe. Phusati phalaṃ adhigacchati etāyāti kāraṇabhāvassa phusanāpariyāyo veditabbo.</paragraph>
    <paragraph line="22"><bold>Paṭhamatthamevā</bold>ti samaṅgibhāvatthameva. <bold>Tāni aṅgānī</bold>ti iminā jhānakoṭṭhāsabhāvena vuttadhammāyeva gahitā, na phassapañcamakaindriyaṭṭhakādibhāvenāti vuttaṃ <bold>‘‘sesā…pe… saṅgahitānī’’</bold>ti. <bold>Evaṃ satī</bold>ti sukhasaṅkhātajhānaṅgato vedanāsomanassindriyānaṃ sesitabbabhāve <pageBreak edition="Vipassana Research Institut" number="0.0043" /> sati. Evañhi nesaṃ phassakatā itarassa phassitabbatāva siyā. Tenāha <bold>‘‘sukhassa phusitabbattā’’</bold>ti. <bold>Vedayitādhipateyyaṭṭhehī</bold>ti ārammaṇānubhavanasaṅkhātena vedayitasabhāvena, tasseva sātavisesasaṅkhātena sampayuttehi anuvattanīyabhāvena ca. <bold>Upanijjhāyanabhāvo</bold>pi yathāvuttavedayitādhipateyyaṭṭhavisiṭṭho oḷārikassa ārammaṇassa nijjhāyanabhāvo. Abhinnasabhāvopi hi dhammo purimavisiṭṭhapaccayavisesasambhavena visesena <pageBreak edition="Myanmar" number="0.0044" /> bhinnākāro hutvā visiṭṭhaphalabhāvaṃ āpajjati. Yathekaṃyeva kammaṃ cakkhādinibbattihetubhūtaṃ kammaṃ. Tena vuttaṃ <bold>‘‘vedayitā…pe… vuttattā’’</bold>ti. <bold>Aṅgānī</bold>ti nāyaṃ tapparabhāvena bahuvacananiddeso anantabhāvato, kevalañca aṅgānaṃ bahuttā bahuvacanaṃ, tena kiṃ siddhaṃ? Paccekampi yojanā siddhā hoti. Tena vuttaṃ <bold>‘‘paccekampi yojanā kātabbā’’</bold>ti. Yadi ‘‘sukhaṃ ṭhapetvā’’ti yojanāyaṃ sesā tayo khandhā honti, sesā tayo, cattāro ca khandhā hontīti vattabbaṃ siyāti? Na, catūsu tiṇṇaṃ antogadhattā. Tenāha <bold>‘‘sabbayojanā…pe… vutta’’</bold>nti.</paragraph>
    <paragraph line="23" number="2"><bold>Asamayavimokkhenā</bold>ti heṭṭhāmaggavimokkhena. So hi lokiyavimokkho viya adhigamavaḷañjanatthaṃ pakappetabbasamayavisesābhāvato evaṃ vutto. Aggamaggavimokkho pana ekaccāsavavimuttivacanato idha nādhippeto. Tenāha <bold>‘‘ekacce āsavā parikkhīṇā hontī’’</bold>ti. <bold>Ekaccehi āsavehi vimutto</bold>ti diṭṭhāsavādīhi samucchedavimuttiyā vimutto. <bold>Asamaya…pe… lābhenā</bold>ti yathāvuttaasamayavimokkhassa upanissayabhūtassa adhigamena. Tato eva <bold>sātisayena,</bold> ekaccehi kāmāsavehi vimutto vikkhambhanavasenāti attho. <bold>So eva</bold> ekaccasamayavimokkhalābhī yathāvutto <bold>samayavimutto</bold> asamayavimokkhavisesassa vasena samayavimokkhapaññattiyā adhippetattā. <bold>So</bold>ti asamayavimokkhūpanissayasamayavimokkhalābhī. <bold>Tena</bold> sātisayena samayavimokkhena. <bold>Tathāvimuttova hotī</bold>ti ettha <bold>iti</bold>-saddo hetuattho. Yasmā tathāvimutto hoti, tasmā samayavimuttapaññattiṃ laddhuṃ arahatīti pariññātatthaṃ hetunā patiṭṭhāpeti. Byatirekamukhenapi tamatthaṃ pākaṭataraṃ kātuṃ <bold>‘‘puthujjano panā’’</bold>tiādi vuttaṃ. Tattha <bold>samudācārabhāvato</bold>ti samudācārassa sambhavato. <bold>So</bold>ti jhānalābhī puthujjano.</paragraph>
    <paragraph line="24">Yadi punarāvattakadhammatāya puthujjano samayavimuttoti na vutto, tadabhāvato kasmā arahā tathā na vuttoti āha <bold>‘‘arahato panā’’</bold>tiādi. <bold>Tadakāraṇabhāva</bold>nti tesaṃ vimokkhānaṃ, tassa vā samayavimuttibhāvassa akāraṇabhāvaṃ. <bold>Sabbo</bold>ti sukkhavipassakopi samathayānikopi aṭṭhavimokkhalābhīpi <pageBreak edition="Vipassana Research Institut" number="0.0044" />. Bahiabbhantarabhāvā apekkhāsiddhā, vattu adhippāyavasena gahetabbarūpā cāti āha <bold>‘‘bāhirānanti lokuttarato bahibhūtāna’’</bold>nti.</paragraph>
    <paragraph line="25" number="3"><bold>Rūpato</bold><pageBreak edition="Myanmar" number="0.0045" /><bold>aññaṃ na rūpa</bold>nti tattha rūpapaṭibhāgaṃ kasiṇarūpādi rūpa-saddena gahitanti tadaññaṃ paṭhamatatiyāruppavisayamattaṃ arūpakkhandhanibbānavinimuttaṃ arūpa-saddena gahitaṃ daṭṭhabbaṃ. Paṭipakkhabhūtehi kilesacorehi amūsitabbaṃ jhānameva <bold>cittamañjūsaṃ. Samādhi</bold>nti vā samādhisīsena jhānameva vuttanti veditabbaṃ.</paragraph>
    <paragraph line="26" number="4"><bold>Attano anurūpena pamādenā</bold>ti ettha anāgāmino adhikusalesu dhammesu asakkaccaasātaccakiriyādinā. Khīṇāsavassa pana tādisena pamādapatirūpakena, tādisāya vā asakkaccakiriyāya. Sā cassa ussukkābhāvato veditabbā. Paṭippassaddhasabbussukkā hi te uttamapurisā. <bold>Samayena samaya</bold>nti samaye samaye. Bhummatthe hi etaṃ karaṇavacanaṃ upayogavacanañca. <bold>Anipphattito</bold>ti samāpajjituṃ asakkuṇeyyato. <bold>Assā</bold>ti ‘‘tesañhī’’tiādinā vuttassa imassa aṭṭhakathāvacanassa. <bold>Tenā</bold>ti yathābhatena suttena.</paragraph>
    <paragraph line="27" number="5"> Yenādhippāyena <bold>‘‘dhammehī’’ti vattabba</bold>nti vuttaṃ, taṃ vivaranto <bold>‘‘idhā’’</bold>tiādimāha. Tattha <bold>idhā</bold>ti ‘‘parihānadhammo aparihānadhammo’’ti etasmiṃ padadvaye. <bold>Tatthā</bold>ti ‘‘kuppadhammo akuppadhammo’’ti padadvaye. Sati vacananānatte attheva vacanatthanānattanti āha <bold>‘‘vacanatthanānattamattena vā’’</bold>ti. Vacanatthaggahaṇamukhena gahetabbassa pana vibhāvanatthassa natthettha nānattaṃ, yato tesaṃ pariyāyantaratāsiddhi.</paragraph>
    <paragraph line="28" number="7-8"><bold>Samāpatticetanā</bold>ti yāya cetanāya samāpattiṃ nibbatteti samāpajjati ca. Tenāha <bold>‘‘tadāyūhanā’’</bold>ti. Ārakkhapaccupaṭṭhānā satīti katvā āha <bold>‘‘anurakkhaṇā…pe… satī’’</bold>ti. Tenāha ‘‘ekārakkho satārakkhena cetasā viharatī’’ti. Tathā hi sā ‘‘kusalākusalānaṃ dhammānaṃ gatiyo samannesatī’’ti vuttā.</paragraph>
    <paragraph line="29" number="11"> Aggamaggaṭṭhopi itaramaggaṭṭhā viya anupacchinnabhayattā bhayūparatavohāraṃ labhatīti āha <bold>‘‘arahattamaggaṭṭho ca…pe… bhayūparato’’</bold>ti.</paragraph>
    <paragraph line="30" number="12"><bold>Kecī</bold>ti <pageBreak edition="Vipassana Research Institut" number="0.0045" /> tihetukapaṭisandhike mandabuddhike sandhāyāha. Tena vuttaṃ <bold>‘‘duppaññāti iminā gayhantī’’</bold>ti. Dubbalā paññā yesaṃ te duppaññāti.</paragraph>
    <paragraph line="31" number="14"> Aniyatadhammasamannāgatasseva <pageBreak edition="Myanmar" number="0.0046" /> paccayavisesena niyatadhammapaṭilābhoti āha <bold>‘‘yattha…pe… hontī’’</bold>ti. <bold>Tadabhāvā</bold>ti niyatāniyatavomissāya pavattiyā abhāvā.</paragraph>
    <paragraph line="32" number="16"><bold>Pariyādiyitabbānī</bold>ti pariyādakena maggena khepetabbāni. Taṇhādīnaṃ palibudhanādikiriyāya matthakappattiyā sīsabhāvo veditabbo, nibbānassa pana visaṅkhārabhāvato saṅkhārasīsatā. Tenāha <bold>‘‘saṅkhāravivekabhūto nirodho’’</bold>ti. Keci pana ‘‘saṅkhārasīsaṃ nirodhasamāpattī’’ti vadanti, taṃ tesaṃ matimattaṃ paññattimattassa sīsabhāvānupapattito taduddhañca saṅkhārappavattisabbhāvato. <bold>Saha viyā</bold>ti ekajjhaṃ viya. Etena sama-saddassa atthamāha. Sahattho hesa sama-saddo. <bold>Saṃsiddhidassanenā</bold>ti saṃsiddhiyā niṭṭhānassa uparamassa dassanena.</paragraph>
    <paragraph line="33"><bold>Idhā</bold>ti imissā puggalapaññattipāḷiyā, imissā vā tadaṭṭhakathāya. <bold>Kilesapavattasīsāna</bold>nti kilesasīsapavattasīsānaṃ. Tesu hi gahitesu itarampi pariyādiyitabbaṃ kilesabhāvena pariyādiyitabbatāsāmaññena ca gahitameva hotīti kilesavaṭṭapariyādānena maggassa itaravaṭṭānampi pariyādiyanaṃ. Vaṭṭupacchedakena maggeneva hi jīvitindriyampi anavasesato nirujjhatīti. Kasmā panettha pavattasīsaṃ visuṃ gahitanti codanaṃ sandhāyāha <bold>‘‘pavattasīsampī’’</bold>tiādi. Odhiso ca anodhiso ca kilesapariyādāne sati sijjhamānā paccavekkhaṇavārā tena nipphādetabbāti vuttā. Tenevāha <bold>‘‘kilesapariyādānasseva vārā’’</bold>ti. Idāni tamatthaṃ āgamena sādhento <bold>‘‘vimuttasmi’’</bold>ntiādimāha. <bold>Cuticittena hotī</bold>ti idaṃ yathāvuttassa kilesapariyādānasamāpanabhūtassa paccavekkhaṇavārassa cuticittena paricchinnattā vuttaṃ, tasmā cuticittena paricchedakena paricchinnaṃ hotīti attho.</paragraph>
    <paragraph line="34" number="17"><bold>Tiṭṭheyyā</bold>ti na upagaccheyya. Ṭhānañhi gatinivatti. Tena vuttaṃ <bold>‘‘nappavatteyyā’’</bold>ti.</paragraph>
    <paragraph line="35" number="18"> Payirupāsanāya bahūpakārattā <bold>payirupāsitabbattā</bold>.</paragraph>
    <paragraph line="36" number="20"> Aggavijjā <pageBreak edition="Vipassana Research Institut" number="0.0046" /> yassa anadhigatavijjādvayassa hoti, so ce pacchā vijjādvayaṃ adhigacchati, tassa paṭhamaṃ adhigatavijjādvayassa viya atevijjatābhāvā <pageBreak edition="Myanmar" number="0.0047" /> yadipi nippariyāyatā tevijjatā, paṭhamaṃ adhigatavijjādvayassa pana sā savisesāti dassento <bold>‘‘yāya katakiccatā’’</bold>tiādimāha. Tattha <bold>aggavijjā</bold>ti āsavakkhayañāṇaṃ, aggamaggañāṇameva vā veditabbaṃ. Sā ca tevijjatāti yojanā.</paragraph>
    <paragraph line="37" number="22"><bold>Tatthevā</bold>ti saccābhisambodhe eva.</paragraph>
    <paragraph line="38" number="24"><bold>Ta</bold>nti nirodhasamāpattilābhino ubhatobhāgavimuttatāvacanaṃ. <bold>Vuttalakkhaṇūpapattiko</bold>ti dvīhi bhāgehi dve vāre vimuttoti evaṃ vuttalakkhaṇena upapattito yuttito samannāgato. <bold>Eseva nayo</bold>ti yathā catunnaṃ arūpasamāpattīnaṃ ekekato nirodhato ca vuṭṭhāya arahattaṃ pattānaṃ vasena pañca ubhatobhāgavimuttā vuttā, tathā sekkhabhāvaṃ pattānaṃ vasena pañca kāyasakkhino hontīti katvā vuttaṃ.</paragraph>
    <paragraph line="39"><bold>Dassanakāraṇā</bold>ti iminā ‘‘disvā’’ti ettha tvā-saddo hetuatthoti dasseti yathā ‘‘sīhaṃ disvā bhayaṃ hotī’’tiādīsu. Dassane sati parikkhayo, nāsatīti āha <bold>‘‘dassanāyattaparikkhayattā’’</bold>ti. <bold>Purimakiriyā</bold>ti āsavānaṃ khayakiriyāya purimakiriyā. Samānakālattepi hi kāraṇakiriyā phalakiriyāya purimasiddhā viya voharīyati. <bold>Tato</bold> nāmakāyato muccanato. Yato hi yena muccitabbaṃ, taṃ nissito hotīti vuttaṃ <bold>‘‘nāmanissitako’’</bold>ti. <bold>Tassā</bold>ti kāyadvayavimuttiyā ubhatobhāgavimuttabhāvassa. Arūpaloke hi ṭhitārahantavasenāyamattho vutto. Tenāha <bold>‘‘sutte hī’’</bold>tiādi.</paragraph>
    <paragraph line="40"><bold>Dvīhi bhāgehī</bold>ti vikkhambhanasamucchedabhāgehi. <bold>Dve vāre</bold>ti kilesānaṃ vikkhambhanasamucchindanavasena dvikkhattuṃ. <bold>Kilesehi vimutto</bold>ti idaṃ paṭhamatatiyavādānaṃ vasena vuttaṃ, itaraṃ dutiyavādassa. Arūpajjhānaṃ yadipi rūpasaññādīhi vimuttaṃ taṃsamatikkamādinā pattabbattā, pavattinivārakehi pana kāmacchandādīhiyevassa vimutti sātisayāti dassento <bold>‘‘nīvaraṇasaṅkhātanāmakāyato vimutta’’</bold>nti āha. Yañcāpi arūpajjhānaṃ rūpaloke vivekaṭṭhatāvasenapi rūpakāyato vimuttaṃ, taṃ pana rūpapaṭibandhachandarāgavikkhambhaneneva hotīti vikkhambhanameva <pageBreak edition="Vipassana Research Institut" number="0.0047" /> padhānanti vuttaṃ <bold>‘‘rūpataṇhāvikkhambhanena</bold><pageBreak edition="Myanmar" number="0.0048" /><bold>rūpakāyato ca vimuttattā’’</bold>ti. <bold>Ekadesena ubhatobhāgavimuttaṃ nāma hoti</bold> samucchedavimuttiyā abhāvā.</paragraph>
    <paragraph line="41" number="25"> ‘‘Sattisayo’’ti viya samudāye pavatto vohāro avayavepi dissatīti dassento āha <bold>‘‘aṭṭhavimokkhekadesena…pe… vuccatī’’</bold>ti.</paragraph>
    <paragraph line="42" number="26"><bold>Phuṭṭhāna</bold>nti phassitānaṃ, adhigatānanti attho. <bold>Anto</bold>ti antasadiso phassanāya parakālo. Tadanantaro hi tappariyosāno viya hotīti. Kālavisayo cāyaṃ anta-saddo, na pana kālattho. Tenāha <bold>‘‘adhippāyo’’</bold>ti. <bold>Nāmakāyekadesato</bold>ti nīvaraṇasaṅkhātanāmakāyekadesato. <bold>Ālocito pakāsito viya hoti</bold> vibandhavikkhambhanena ālocane pakāsane samatthassa ñāṇacakkhuno adhiṭṭhānasamuppādanato. <bold>Na tu vimutto</bold>ti vimuttoti na vuccateva.</paragraph>
    <paragraph line="43" number="28"><bold>Imaṃ pana naya</bold>nti ‘‘apica tesa’’ntiādinā āgatavidhiṃ. <bold>Yena visesenā</bold>ti yena kāraṇavisesena. <bold>So</bold>ti diṭṭhippattasaddhāvimuttānaṃ yathāvutto paññāya viseso. <bold>Paṭikkhepo kato</bold> kāraṇassa avibhāvitattā. Ubhatobhāgavimutto viya, paññāvimutto viya vā sabbathā avimuttassa sāvasesavimuttiyampi diṭṭhippattassa viya paññāya sātisayāya abhāvato <bold>saddhāmattena vimuttabhāvo</bold> daṭṭhabbo. <bold>Saddhāya adhimutto</bold>ti idaṃ āgamanavasena saddhāya adhikabhāvaṃ sandhāya vuttaṃ, maggādhigamato panassa paccakkhameva ñāṇadassanaṃ.</paragraph>
    <paragraph line="44" number="31"> ‘‘Sototi ariyamaggassa nāma’’nti nippariyāyena taṃsamaṅgī sotāpannoti adhippāyena codako ‘‘api-saddo kasmā vutto’’ti codanaṃ uṭṭhāpetvā <bold>‘‘nanū’’</bold>tiādinā attano adhippāyaṃ vivarati. Itaro <bold>‘‘nāpanna’’</bold>ntiādinā pariharati. <bold>Samannāgato eva nāma</bold> lokuttaradhammānaṃ akuppasabhāvattā. <bold>Itarehī</bold>ti dutiyamaggaṭṭhādīhi. <bold>So evā</bold>ti paṭhamaphalaṭṭho eva. <bold>Idhā</bold>ti imasmiṃ sattakkhattuparamaniddese. Sotaṃ vā ariyamaggaṃ ādito panno adhigatoti sotāpannoti vuccamāne dutiyamaggaṭṭhādīnaṃ <pageBreak edition="Myanmar" number="0.0049" /> nattheva sotāpannabhāvāpatti. Sutte pana <bold>sotaṃ</bold> ariyamaggaṃ <bold>ādito</bold> mariyādaṃ amuñcitvāva <bold>panno</bold> paṭipajjatīti katvā maggasamaṅgī ‘‘sotāpanno’’ti vutto. Pariyāyena itaropi tassa aparihānadhammattā sotāpannoti veditabbaṃ. Pahīnāvasiṭṭhakilesapaccavekkhaṇāya samudayasaccaṃ viya dukkhasaccampi paccavekkhitaṃ hoti saccadvayapariyāpannattā <pageBreak edition="Vipassana Research Institut" number="0.0048" /> kilesānanti āha <bold>‘‘catusaccapaccavekkhaṇādīna’’</bold>nti. <bold>Ādi</bold>-saddena phalapaccavekkhaṇauparimaggaphaladhamme ca saṅgaṇhāti.</paragraph>
    <paragraph line="45" number="32"><bold>Mahākulamevā</bold>ti uḷārakulameva vuccati ‘‘kulīno kulaputto’’tiādīsu viya.</paragraph>
    <paragraph line="46" number="33"> Sajjhānako aparihīnajjhāno kālakato brahmalokūpago hutvā vaṭṭajjhāsayo ce, uparūpari nibbattitvā nibbāyatīti āha <bold>‘‘anāgāmisabhāgo’’</bold>ti. Yato so jhānānāgāmīti vuccati. Tenāha <bold>‘‘anāvattidhammo’’</bold>ti.</paragraph>
    <paragraph line="47" number="36"> Parayoge tvā-saddo tadanto hutvā <bold>‘‘parasaddayoge’’</bold>ti vutto, appatvāti vuttaṃ hotīti <bold>‘‘appattaṃ hutvā’’</bold>ti iminā vuccati.</paragraph>
    <paragraph line="48" number="37"><bold>Tenā</bold>ti ‘‘upahaccā’’ti padena. Nanu ca vemajjhātikkamo <bold>‘‘atikkamitvā vemajjha’’</bold>nti iminā pakāsito hotīti adhippāyo.</paragraph>
    <paragraph line="49" number="40"><bold>Taṇhāvaṭṭasotā</bold> taṇhāvaṭṭabandhā. <bold>Tassā</bold>ti sotassa. Sambandhe cetaṃ sāmivacanaṃ. Uddhaṃsotassa uparibhavūpagatā ekaṃsikāti āha <bold>‘‘yattha vā tattha vā gantvā’’</bold>ti. <bold>Tassā</bold>ti uddhaṃsotassa. <bold>Tatthā</bold>ti avihesu. <bold>Lahusālahusagatikā</bold>ti lahukālahukāyugatikā, lahukālahukañāṇagatikā vā. <bold>Uppajjitvāva nibbāyanakādīhī</bold>ti <bold>ādi</bold>-saddena ‘‘ākāsaṃ laṅghitvā nibbāyatī’’tiādinā vuttā tisso upamā saṅgaṇhāti. Antarāupahaccaparinibbāyīhi adhimattatā, uddhaṃsotato anadhimattatā ca asaṅkhārasasaṅkhāraparinibbāyīnaṃ na veditabbāti yojanā. <bold>Te evā</bold>ti antarāupahaccaparinibbāyiuddhaṃsotā eva. Yadi evaṃ asaṅkhārasasaṅkhāraparinibbāyīnaṃ upamāvacanena tato mahantatarehi kasmā vuttanti codanaṃ sandhāyāha <bold>‘‘tato mahanta…pe… dassanattha’’</bold>nti.</paragraph>
    <paragraph line="50"><bold>Tenā</bold>ti <pageBreak edition="Myanmar" number="0.0050" /> ‘‘no cassa, no ca me siyā’’ti vacanena. <bold>Tenā</bold>ti vā yathāvuttena tassa atthavacanena. <bold>Imassa dukkhassā</bold>ti imassa sampati vattamānassa viññāṇādidukkhassa. <bold>Udayadassanaṃ</bold> ñāṇaṃ. <bold>Catūhipī</bold>ti ‘‘no cassā’’ti catūhi padehi. <bold>Yaṃ atthī</bold>ti yaṃ paramatthato vijjati <pageBreak edition="Vipassana Research Institut" number="0.0049" />. Tenāha <bold>‘‘bhūtanti sasabhāva’’</bold>nti, bhūtanti khandhapañcakanti attho. Yathāha ‘‘bhūtamidanti, bhikkhave, samanupassathā’’ti. <bold>Vivaṭṭamānaso</bold> viviccamānahadayo taṇhādisotato nivattajjhāsayo. <bold>Upekkhako hotī</bold>ti cattabhariyo viya puriso bhayaṃ nandiñca pahāya udāsino hoti.</paragraph>
    <paragraph line="51"><bold>Avisiṭṭhe</bold>ti hīne. <bold>Visiṭṭhe</bold>ti uttame. ‘‘Bhave’’ti vatvā ‘‘sambhave’’ti vuccamānaṃ avuttavācakaṃ hotīti dassento <bold>‘‘paccuppanno’’</bold>tiādimāha. <bold>Bhūtameva vuccatī</bold>ti yaṃ bhūtanti vuccati, tadeva bhavoti ca vuccati, bhavati ahosīti vā. Sambhavati etasmāti <bold>sambhavo. Tadāhāro</bold> tassa bhavassa paccayo. <bold>Anukkamena maggapaññāyā</bold>ti vipassanānukkamena laddhāya ariyamaggapaññāya. <bold>Tenā</bold>ti sekkhena.</paragraph>
    <centered line="52">Ekakaniddesavaṇṇanā niṭṭhitā.</centered>
    <subhead line="53">2. Dukaniddesavaṇṇanā</subhead>
    <paragraph line="54" number="63"><bold>Kassacī</bold>ti kassacipi. <bold>Kathañcī</bold>ti kenaci pakārena, vikkhambhanamattenāpīti vuttaṃ hoti. <bold>Ajjhattaggahaṇassā</bold>ti attānaṃ adhikicca uddissa pavattaggāhassa.</paragraph>
    <paragraph line="55" number="83"><bold>Purimaggahita</bold>nti ‘‘karissati me’’tiādinā cittena paṭhamaṃ gahitaṃ. <bold>Taṃ kata</bold>nti taṃ tādisaṃ upakāraṃ. Puññaphalaṃ upajīvanto kataññupakkhe tiṭṭhatīti vuttaṃ <bold>‘‘puññaphalaṃ anupajīvanto’’</bold>ti.</paragraph>
    <paragraph line="56" number="90"> Guṇapāripūriyā paripuṇṇo yāvadattho idha tittoti āha <bold>‘‘niṭṭhitakiccatāya nirussukko’’</bold>ti.</paragraph>
    <centered line="57">Dukaniddesavaṇṇanā niṭṭhitā.</centered>
    <subhead line="58">3. Tikaniddesavaṇṇanā</subhead>
    <paragraph line="59" number="91"><bold>Sesasaṃvarabhedenā</bold>ti <pageBreak edition="Myanmar" number="0.0051" /><pageBreak edition="Vipassana Research Institut" number="0.0050" /> kāyikavācasikavītikkamato sesena saṃvaravināsena. So pana dvāravasena vuccamāno manodvāriko hotīti āha <bold>‘‘manosaṃvarabhedenā’’</bold>ti. Idāni taṃ pakārabhedena dassento <bold>‘‘satisaṃvarādibhedena vā’’</bold>ti āha, muṭṭhasaccādippavattiyāti attho. Yaṃ kiñci sabhāvabhūtaṃ caritampi ‘‘sīla’’nti vuccatīti akusalassapi sīlapariyāyo vutto.</paragraph>
    <paragraph line="60" number="94"><bold>Samānavisayāna</bold>nti paṭhamaphalādiko samāno evarūpo visayo etesanti samānavisayā, tesaṃ.</paragraph>
    <paragraph line="61" number="107"><bold>Tadattho</bold> tappayojano lokuttarasādhakoti attho. <bold>Tassa</bold> paramatthasāsanassa. <bold>Mūlekadesattā</bold>ti mūlabhāvena ekadesattā.</paragraph>
    <paragraph line="62" number="118"><bold>Unnaḷo</bold> uggatatucchamāno.</paragraph>
    <paragraph line="63" number="123"> Sīlassa anuggaṇhanaṃ aparisuddhiyaṃ sodhanaṃ apāripūriyaṃ pūraṇañcāti āha <bold>‘‘sodhetabbe ca vaḍḍhetabbe cā’’</bold>ti. <bold>Adhisīlaṃ nissāyā</bold>ti adhisīlaṃ nissayaṃ katvā uppannapaññāya.</paragraph>
    <paragraph line="64" number="124"><bold>Gūthasadisattameva dasseti,</bold> na gūthakūpasadisattanti adhippāyo. Gūthavaseneva hi kūpassapi jigucchanīyatāti. Ayañca attho gūtharāsiyeva gūthakūpoti imasmiṃ pakkhe navattabbo siyā.</paragraph>
    <paragraph line="65" number="130"> Sarabhaṅgasatthārādayo rūpabhavādikāmādipariññaṃ katvā paññapento lokiyaṃ pariññaṃ sammadeva paññapentīti āha <bold>‘‘yebhuyyena na sakkontī’’</bold>ti. Asamatthabhāvaṃ vā sandhāya no ca paññāpetuṃ sakkontīti vuttanti yojanā.</paragraph>
    <centered line="66">Tikaniddesavaṇṇanā niṭṭhitā.</centered>
    <subhead line="67">4. Catukkaniddesavaṇṇanā</subhead>
    <paragraph line="68" number="133"><bold>Parenā</bold>ti <pageBreak edition="Myanmar" number="0.0052" /><pageBreak edition="Vipassana Research Institut" number="0.0051" /> aññena, āṇattenāti attho. <bold>Āṇattiyā attanā cā</bold>ti āṇāpakassa āṇattiyā, attanā ca āṇattena kataṃ tañca tassa āṇāpakassa yaṃ vacīpayogena katanti yojanā. <bold>Āṇattiyā pāpassā</bold>ti āṇāpanavasena pasutapāpassa.</paragraph>
    <paragraph line="69" number="148"><bold>Desanāya</bold> karaṇabhūtāya. <bold>Dhammāna</bold>nti desanāya yathābodhetabbānaṃ sīlādidhammānaṃ.</paragraph>
    <paragraph line="70" number="152"><bold>Anantara</bold>nti ñāṇassa upaṭṭhitanti anantaraṃ vuttaṃ. Kiṃ pana tanti āha <bold>‘‘vacana’’</bold>nti. <bold>Lujjatī</bold>ti idaṃ yena kāraṇena loka-saddo tadatthe pavatto, taṃ dassetīti āha <bold>‘‘kāraṇayutta’’</bold>nti.</paragraph>
    <paragraph line="71" number="156"><bold>Sahitāsahitassā</bold>ti kusalasaddayogena sāmivacanaṃ bhummattheti dassento āha <bold>‘‘sahitāsahiteti attho’’</bold>ti. Sahitabhāsanena desakasampatti, sahitāsahitakosallena sāvakasampatti veditabbā. Parisasampattipi ñāṇasampannassa dhammakathikassa paṭibhānasampadāya kāraṇaṃ hotīti āha <bold>‘‘sāvakasampattiyā bodhetuṃ samatthatāyā’’</bold>ti.</paragraph>
    <paragraph line="72" number="157"><bold>Kusaladhammehī</bold>ti samathavipassanādhammehi. <bold>Catuttho vutto,</bold> yo neva saṅghaṃ nimanteti, na dānaṃ deti.</paragraph>
    <paragraph line="73" number="166"><bold>Yamidaṃ ‘‘kālenā’’ti vutta</bold>nti ‘‘yo tattha avaṇṇo, tampi bhaṇati kālena. Yopi tattha vaṇṇo, tampi bhaṇati kālenā’’ti yaṃ idaṃ pāḷiyaṃ vuttaṃ, <bold>tatra tasmiṃ vacane</bold> vākye <bold>yo</bold> puggalo ‘‘kālena bhaṇatī’’ti vutto, <bold>so kīdiso</bold>ti vicāraṇāya tassa dassanatthaṃ ‘‘kālaññū hotī’’tiādi pāḷiyaṃ vuttanti dassento saṅgahe āhāti yojanā.</paragraph>
    <paragraph line="74" number="168"><bold>Pubbuppannapaccayavipattī</bold>ti tasmiṃ attabhāve paṭhamuppannapaccayavipatti. Tesaṃ vipatti pavattappaccayavipattīti yojanā.</paragraph>
    <paragraph line="75" number="173"><bold>Tesa</bold>nti <pageBreak edition="Myanmar" number="0.0053" /><pageBreak edition="Vipassana Research Institut" number="0.0052" /> pahīnāvasiṭṭhakilesānaṃ. <bold>Vimuttidassanameva hoti</bold> vimuttiatthattā taṃdassanassa.</paragraph>
    <paragraph line="76" number="174"><bold>Tantāvutānaṃ vatthāna</bold>nti niddhāraṇe sāmivacanaṃ.</paragraph>
    <paragraph line="77" number="178"><bold>Nāmakāyo</bold>ti nāmasamūho. <bold>Idameva ca dvaya</bold>nti sīlasaṃvarapūraṇaṃ, sājīvāvītikkamanañcāti idameva dvayaṃ. <bold>Tato</bold>ti sājīvāvītikkamanato. Kathāya haliddarāgādisadisatāti yojanā. Tenāha <bold>‘‘na puggalassā’’</bold>ti.</paragraph>
    <paragraph line="78" number="179"><bold>Iti-saddenā</bold>ti ‘‘dārumāsako’’ti ettha vuttaiti-saddena. <bold>Evaṃpakāre</bold>ti imināpi salākādike saṅgaṇhāti.</paragraph>
    <paragraph line="79" number="181"><bold>Avisaṭasukha</bold>nti avikkhepasukhaṃ.</paragraph>
    <paragraph line="80" number="187"><bold>Khandhadhammesū</bold>ti saṅkhatadhammesu. <bold>Tadalābhenā</bold>ti maggaphalālābhena. <bold>Atthenā</bold>ti sīlādiatthena.</paragraph>
    <centered line="81">Catukkaniddesavaṇṇanā niṭṭhitā.</centered>
    <subhead line="82">5. Pañcakaniddesavaṇṇanā</subhead>
    <paragraph line="83" number="191"><bold>Yathā tesu paṭipajjitabba</bold>nti tesu pañcasu puggalesu yathārahaṃ upameyyopamādassanamukhena hitūpadesapaṭipattiyā yathā aññehi paṭipajjitabbanti attho. Kiriyāvācī ārambha-saddo adhippeto, na ‘‘ārambhakattussa kasāvapucchā’’tiādīsu viya dhammavācīti āha <bold>‘‘ārambhakiriyāvācako saddo’’</bold>ti. ‘‘Nirujjhantī’’ti vuttattā <bold>‘‘maggakiccavasenā’’</bold>ti vuttaṃ.</paragraph>
    <paragraph line="84" number="192"><bold>Gahaṇaṃ</bold><pageBreak edition="Vipassana Research Institut" number="0.0053" /> ‘‘evameta’’nti sampaṭicchanaṃ.</paragraph>
    <paragraph line="85" number="199"><bold>Na evaṃ sambandho</bold> asamānajātikattā.</paragraph>
    <centered line="86">Pañcakaniddesavaṇṇanā niṭṭhitā.</centered>
    <subhead line="87">6. Chakkaniddesavaṇṇanā</subhead>
    <paragraph line="88" number="202"><bold>Idaṃ</bold><pageBreak edition="Myanmar" number="0.0054" /> saccābhisambodhādikaṃ <bold>saṅgahitaṃ hoti</bold> phalassa hetunā avinābhāvato. Tenāha <bold>‘‘sāma’’</bold>ntiādi. <bold>Anācariyakena attanā uppāditenā</bold>ti idaṃ sabbaññutaññāṇe vijjamānaguṇakathanaṃ, na tabbidhuradhammantaranivattanaṃ tathārūpassa aññassa abhāvato. Tenassa sācariyakatā, parato ca uppatti paṭikkhittāti imamatthamāha <bold>‘‘tatthā’’</bold>tiādinā. Tattha <bold>sācariyakattaṃ</bold> parūpadesahetukatā, <bold>parato uppatti</bold> upadesena vināpi sannissāya nibbattīti ayametesaṃ viseso.</paragraph>
    <centered line="89">Chakkaniddesavaṇṇanā niṭṭhitā.</centered>
    <subhead line="90">7. Sattakaniddesavaṇṇanā</subhead>
    <paragraph line="91" number="203"><bold>Kusalesu dhammesū</bold>ti ādhāre bhummaṃ, na visayeti dassento <bold>‘‘kusalesu dhammesu antogadhā’’</bold>ti āha. Idāni visayalakkhaṇaṃ etaṃ bhummanti dassento <bold>‘‘bodhipakkhiyadhammesu vā’’</bold>tiādimāha. <bold>‘‘Tadupakāratāyā’’</bold>ti idaṃ kusalesu dhammesu sādhetabbesūti imamatthaṃ sandhāya vuttaṃ. <bold>Ummujjanapaññāyā</bold>ti ummujjāpanapaññāya, ummujjanākārena vā pavattapaññāya. <bold>Tenevā</bold>ti ummujjanamattattā eva. Yathā hi ñāṇuppādo saṃkilesapakkhato ummujjanaṃ, evaṃ saddhuppādopīti āha <bold>‘‘saddhāsaṅkhātameva ummujjana’’</bold>nti. <bold>Cittavāro</bold>ti cittappabandhavāro. Paccekaṃ ṭhānavipassanāpataraṇapatigādhappattiniṭṭhattā <pageBreak edition="Vipassana Research Institut" number="0.0054" /> tesaṃ puggalānaṃ <bold>‘‘aneke puggalā’’</bold>ti vuttaṃ. Kasmā? Tenattabhāvena arahattassa aggahaṇato. <bold>Tatiyapuggalādibhāva</bold>nti ummujjitvā ṭhitapuggalādibhāvaṃ.</paragraph>
    <centered line="92">Sattakaniddesavaṇṇanā niṭṭhitā.</centered>
    <subhead line="93">10. Dasakaniddesavaṇṇanā</subhead>
    <paragraph line="94" number="209"><bold>Sotāpannādayo</bold>ti <pageBreak edition="Myanmar" number="0.0055" /> vuttavisesayuttā sotāpannasakadāgāmijhānānāgāmino. <bold>Asā…pe… panā</bold>ti ettha <bold>pana</bold>-saddo visesatthadīpano. Tena ‘‘ajjhattasaṃyojanānaṃ samucchinnattā’’ti idaṃ visesaṃ dīpetīti veditabbaṃ.</paragraph>
    <centered line="95">Dasakaniddesavaṇṇanā niṭṭhitā.</centered>
    <centered line="96">Puggalapaññattipakaraṇa-anuṭīkā samattā.</centered>
  </content>
</document>