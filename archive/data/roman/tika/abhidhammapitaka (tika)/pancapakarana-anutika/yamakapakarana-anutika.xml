<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh05t.nrf4.xml</normativeSource>
    <archivePath>roman/tika/abhidhammapitaka (tika)/pancapakarana-anutika/yamakapakarana-anutika.xml</archivePath>
    <baseFileName>yamakapakarana-anutika</baseFileName>
    <titlePath>Yamakapakaraṇa-anuṭīkā - Pañcapakaraṇa-anuṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Yamakapakaraṇa-anuṭīkā</chapter>
    <subhead line="2">Ganthārambhavaṇṇanā</subhead>
    <paragraph line="3"><bold>Saṅkhepenevā</bold>ti <pageBreak edition="M" number="0.0159" /><pageBreak edition="V" number="0.0164" /> uddeseneva. Yaṃ ‘‘mātikāṭhapana’’nti vuttaṃ. <bold>Dhammesū</bold>ti khandhādidhammesu kusalādidhammesu ca. Aviparītato gahitesu dhammesu mūlayamakādivasena pavattiyamānā desanā veneyyānaṃ nānappakārakosallāvahā pariññākiccasādhanī ca hoti, na viparītatoti āha <bold>‘‘viparītaggahaṇaṃ…pe… āraddha’’</bold>nti. Etena kathāvatthupakaraṇadesanānantaraṃ yamakapakaraṇadesanāya kāraṇamāha. Tattha <bold>viparītaggahaṇa</bold>nti puggalapariggahaṇādimicchāgāhaṃ. <bold>Dhammapuggalokāsādinissayāna</bold>nti ‘‘ye keci kusalā dhammā, sabbe te kusalamūlā’’tiādinā (yama. 1.mūlayamaka.1) dhamme, ‘‘yassa rūpakkhandho uppajjati, tassa vedanākkhandho uppajjatī’’tiādinā (yama. 1.khandhayamaka.50) puggalaṃ ‘‘yattha rūpakkhandho uppajjati, tattha vedanākkhandho uppajjatī’’tiādinā (yama. 1.khandhayamaka.51) okāsaṃ nissāya ārabbha pavattānaṃ. <bold>Ādi</bold>-saddena puggalokāsauppādanirodhatadubhayapariññādīnaṃ saṅgaho daṭṭhabbo. <bold>Sanniṭṭhānasaṃsayāna</bold>nti <pageBreak edition="V" number="0.0165" /> pāḷigatipaṭivacanasarūpadassanapaṭikkhipanapaṭisedhananayehi yathāpucchitassa atthassa nicchayakaraṇaṃ sanniṭṭhānaṃ, tadabhāvato saṃsayanaṃ saṃsayo. Tesaṃ sanniṭṭhānasaṃsayānaṃ.</paragraph>
    <paragraph line="4">Kāmañcettha dhammapaṭiggāhakānaṃ saṃsayapubbakaṃ sanniṭṭhānanti paṭhamaṃ saṃsayo vattabbo, desentassa pana bhagavato sanniṭṭhānapubbako saṃsayoti dassanatthaṃ ayaṃ padānukkamo kato. Sabbañhi pariññeyyaṃ hatthāmalakaṃ viya paccakkhaṃ katvā ṭhitassa dhammasāmino na katthaci saṃsayo, vissajjetukāmatāya pana vineyyajjhāsayagataṃ saṃsayaṃ dassento saṃsayitavasena pucchaṃ karotīti evaṃ vissajjanapucchanavasena na sanniṭṭhānasaṃsayā labbhantīti ayamattho dassito, nicchitasaṃsayadhammavaseneva panettha sanniṭṭhānasaṃsayā <pageBreak edition="M" number="0.0160" /> veditabbā. Tenāha <bold>aṭṭhakathāyaṃ</bold> ‘‘kusalesu kusalā nu kho, na nu kho kusalāti sandehābhāvato’’tiādi. Teneva ca ‘‘sanniṭṭhānasaṃsayāna’’nti, ‘‘sanniṭṭhānasaṃsayavasenā’’ti ca paṭhamaṃ sanniṭṭhānaggahaṇaṃ kataṃ.</paragraph>
    <paragraph line="5"><bold>Ta</bold>nti yamakapakaraṇaṃ. Tassa ye samayādayo vattabbā, te kathāvatthupakaraṇadesanānantaro desanāsamayo, tāvatiṃsabhavanameva desanādeso, kusalākusalamūlādiyamakākārena desanāti vibhāgato ‘‘saṅkhepenevā’’tiādigāthāhi vibhāvitā nimittena saddhiṃ saṃvaṇṇanapaṭiññā cāti imamatthaṃ dassento <bold>‘‘samayadesadesanāvasenā’’</bold>tiādimāha. Nimittañhetaṃ idha saṃvaṇṇanāya, yadidaṃ kamānuppatti āgatabhāravāhitā ca paṇḍitānaṃ paṇḍitakiccabhāvato. Tattha anuppattaṃ dassetvāti sambandho.</paragraph>
    <paragraph line="6"><bold>Tatthā</bold>ti tasmiṃ samayādidassane. Yamanaṃ uparamananti yamo maraṇanti āha <bold>‘‘jātiyā sati maraṇaṃ hotīti…pe… visayo’’</bold>ti. Tattha yathā ‘‘jātiyā sati maraṇaṃ hotī’’ti jāti yamassa visayo, evaṃ ‘‘upādānakkhandhesu santesu maraṇaṃ hotī’’ti upādānakkhandhā yamassa visayoti yojetabbaṃ. Te hi maraṇadhamminoti. Anuppattamaraṇaṃyeva kibbisakārinaṃ puggalaṃ yamapurisā vividhā kammakāraṇā karonti, na appattamaraṇanti maraṇaṃ yamassa visayo vutto. <bold>Āṇāpavattiṭṭhāna</bold>nti idaṃ visaya-saddassa atthavacanaṃ. <bold>Desaṃ vā</bold>ti kāmādidhātuttayadesaṃ sandhāyāha. Dhātuttayissaro hi maccurājā. Pañcānantariyāni aññasatthāruddeso ca, tena vā saddhiṃ pañca verāni <bold>cha abhabbaṭṭhānāni. Āvattā</bold>ti padakkhiṇāvattā. <bold>Tanuruhā</bold>ti lomā.</paragraph>
    <centered line="7">Ganthārambhavaṇṇanā niṭṭhitā.</centered>
    <subhead line="8">1. Mūlayamakaṃ</subhead>
    <subhead line="9">Uddesavāravaṇṇanā</subhead>
    <paragraph line="10" number="1"><bold>Yamakasamūhassā</bold>ti <pageBreak edition="M" number="0.0161" /><pageBreak edition="V" number="0.0166" /> mūlayamakādikassa yamakasamūhassa. Mūlayamakādayo hi pakaraṇāpekkhāya avayavabhūtāpi niccāvayavāpekkhāya yamakasamūhoti vutto. Tenāha <bold>‘‘taṃsamūhassa ca sakalassa pakaraṇassā’’</bold>ti.</paragraph>
    <paragraph line="11"><bold>Kusalākusalamūlavisesāna</bold>nti dutiyapucchāya vuttānaṃ saṃsayapadasaṅgahitānaṃ kusalasaṅkhātānaṃ, tathā paṭhamapucchāya vuttānaṃ kusalamūlasaṅkhātānaṃ visesānaṃ atthayamakabhāvassa vuttattāti yojanā. Yathā hi paṭhamapucchāya visesavantabhāvena vuttāyeva kusaladhammā dutiyapucchāyaṃ visesabhāvena vuttā, evaṃ paṭhamapucchāyaṃ visesabhāvena vuttāyeva kusalamūladhammā dutiyapucchāyaṃ visesavantabhāvena vuttā. Vattuvacanicchāvasena hi dhammānaṃ visesavisesavantatāvibhāgā hontīti. <bold>Kusalamūlakusalavisesehi</bold> saṃsayitapadasaṅgahitehi kusalakusalamūlānaṃ visesavantānanti adhippāyo. Ettha ca visesavantāpekkhavisesavasena paṭhamo atthavikappo vutto, dutiyo pana visesāpekkhavisesavantavasenāti ayametesaṃ viseso. Tenāha <bold>‘‘ñātuṃ icchitānaṃ hī’’</bold>tiādi.</paragraph>
    <paragraph line="12">Tattha <bold>ñātuṃ icchitāna</bold>nti pucchāya visayabhūtānanti attho. <bold>Visesāna</bold>nti kusalakusalamūlavisesānaṃ. <bold>Visesavantāpekkhāna</bold>nti kusalamūlakusalasaṅkhātehi visesavantehi sāpekkhānaṃ. <bold>Visesavata</bold>nti kusalamūlakusalānaṃ. <bold>Visesāpekkhāna</bold>nti kusalakusalamūlavisesehi sāpekkhānaṃ. <bold>Etthā</bold>ti etasmiṃ mūlayamake. <bold>Padhānabhāvo</bold>ti paṭhamavikappe tāva saṃsayitappadhānattā pucchāya visesānaṃ padhānabhāvo veditabbo. Te hi saṃsayitānaṃ visesavantoti. Dutiyavikappe pana visesā nāma visesavantādhīnāti visesavantānaṃ tattha padhānabhāvo daṭṭhabbo. Dvinnaṃ pana ekajjhaṃ padhānabhāvo na yujjati. Sati hi appadhāne padhānaṃ nāma siyā. Tenāha <bold>‘‘ekekāya pucchāya ekeko eva attho saṅgahito hotī’’</bold>ti. Evañcetaṃ sampaṭicchitabbaṃ, aññathā vinicchitavisesitabbabhāvehi idha padhānabhāvo na yujjatevāti. <bold>Na dhammavācako</bold>ti na sabhāvadhammavācako. Sabhāvadhammopi <pageBreak edition="M" number="0.0162" /> hi atthoti vuccati ‘‘gambhīrapaññaṃ nipuṇatthadassi’’ntiādīsu <pageBreak edition="V" number="0.0167" /> (su. ni. 178). ‘‘Hetuphale ñāṇaṃ atthapaṭisambhidā’’tiādīsu (vibha. 720) attha-saddassa hetuphalavācakatā daṭṭhabbā. <bold>Ādi</bold>-saddenassa ‘‘atthābhisamayā’’tiādīsu (saṃ. ni. 1.129) āgatā hitādivācakatā saṅgayhati. <bold>Tenevā</bold>ti pāḷiatthavācakattā eva.</paragraph>
    <paragraph line="13"><bold>Tīṇipi padānī</bold>ti ettha <bold>pi</bold>-saddo samuccayattho, samuccayo ca tulyayoge siyā. Kiṃ nāma-padena anavasesato kusalādīnaṃ saṅgahoti āsaṅkāya tadāsaṅkānivattanatthamāha <bold>‘‘tīṇipi…pe… saṅgāhakatta’’</bold>nti. Tattha <bold>saṅgāhakattamatta</bold>nti <bold>matta</bold>-saddo visesanivattiatthoti. Tena nivattitaṃ visesaṃ dassetuṃ <bold>‘‘na niravasesasaṅgāhakatta’’</bold>nti vuttaṃ. Na hi rūpaṃ nāma-padena saṅgayhati. Kusalādiyeva nāmanti niyamo daṭṭhabbo, na nāmaṃyeva kusalādīti imameva ca niyamaṃ sandhāyāha <bold>‘‘kusalādīnaṃ saṅgāhakattamattameva sandhāya vutta’’</bold>nti. Yadipi nāma-padaṃ na niravasesakusalādisaṅgāhakaṃ, kusalādisaṅgāhakaṃ pana hoti, tadatthameva ca taṃ gahitanti nāmassa kusalattikapariyāpannatā vuttāti dassento āha <bold>‘‘kusalādi…pe… vutta</bold>’’nti.</paragraph>
    <centered line="14">Uddesavāravaṇṇanā niṭṭhitā.</centered>
    <subhead line="15">Niddesavāravaṇṇanā</subhead>
    <paragraph line="16" number="52"><bold>Dutiyayamake</bold>ti ekamūlayamake. <bold>Evamidhāpī</bold>ti yathā ekamūlayamake ‘‘ye keci kusalā’’icceva pucchā āraddhā, evaṃ idhāpi aññamaññamūlayamakepi ‘‘ye keci kusalā’’icceva pucchā ārabhitabbā siyā. Kasmā? <bold>Purimayamaka…pe… appavattattā</bold>ti. Idañca dutiyayamakassa tathā appavattattā vuttaṃ, tatiyayamakaṃ pana tatheva pavattaṃ. <bold>Kecī</bold>ti padakārā. Te hi yathā paṭhamadutiyayamakesu purimapucchā eva parivattanavasena pacchimapucchā katāti pacchimapucchāya purimapucchā samānā ṭhapetvā paṭilomabhāvaṃ, na tathā aññamaññayamake. Tattha hi dvepi pucchā aññamaññavisadisā. Yadi tatthāpi dvīhipi pucchāhi sadisāhi bhavitabbaṃ <pageBreak edition="M" number="0.0163" />, ‘‘ye keci kusalā’’ti paṭhamapucchā ārabhitabbā, pacchimapucchā vā ‘‘sabbe te dhammā kusalamūlena ekamūlā’’ti <pageBreak edition="V" number="0.0168" /> vattabbā siyā. Evaṃ pana avatvā paṭhamadutiyayamakesu viya purimapacchimapucchā sadisā akatvā tatiyayamake tāsaṃ visadisatā ‘‘ye keci kusalā’’ti anāraddhattā, tasmā paṭilomapucchānurūpāya anulomapucchāya bhavitabbanti imamatthaṃ sandhāya ‘‘ye keci kusalāti apucchitvā’’ti vuttanti vadanti.</paragraph>
    <paragraph line="17"><bold>Atthavasenā</bold>ti sambhavantānaṃ nicchitasaṃsayitānaṃ atthānaṃ vasena. <bold>Tadanurūpāyā</bold>ti tassā purimapucchāya atthato byañjanato ca anucchavikāya. Purimañhi apekkhitvā pacchimāya bhavitabbaṃ. <bold>Tenā</bold>ti tasmā. Yasmā anulome saṃsayacchede jātepi paṭilome saṃsayo uppajjati, yadi na uppajjeyya, paṭilomapucchāya payojanameva na siyā, tasmā na pacchimapucchānurūpā purimapucchā, atha kho vuttanayena purimapucchānurūpā pacchimapucchā, tāya ca anurūpatāya atthādivasena dvinnaṃ padānaṃ sambandhattā atthādiyamakatā vuttā. Desanākkamato cettha anulomapaṭilomatā veditabbā ‘‘kusalā kusalamūlā’’ti vatvā ‘‘kusalamūlā kusalā’’ti ca vuttattā. Sesayamakesupi eseva nayo. Visesavantavisesa, visesavisesavantaggahaṇato vā idha anulomapaṭilomatā veditabbā. Paṭhamapucchāyañhi ye dhammā visesavanto, te nicchayādhiṭṭhāne katvā dassento ‘‘ye keci kusalā dhammā’’ti vatvā tesu yasmiṃ viseso saṃsayādhiṭṭhāno, taṃdassanatthaṃ ‘‘sabbe te kusalamūlā’’ti pucchā katā. Dutiyapucchāyaṃ pana tappaṭilomato yena visesena te visesavanto, taṃ visesaṃ sanniṭṭhānaṃ katvā dassento ‘‘ye vā pana kusalamūlā’’ti vatvā te visesavante saṃsayādhiṭṭhānabhūte dassetuṃ ‘‘sabbe te dhammā kusalā’’ti pucchā katā. Aniyatavatthukā hi sanniṭṭhānasaṃsayā anekajjhāsayattā sattānaṃ.</paragraph>
    <paragraph line="18"><bold>Imināpi byañjanenā</bold>ti ‘‘ye keci kusalamūlena ekamūlā’’ti imināpi vākyena. <bold>Evaṃ na sakkā vattu</bold>nti yenādhippāyena vuttaṃ, tamevādhippāyaṃ vivarati <bold>‘‘na hī’’</bold>tiādinā. Tattha <bold>tenevā</bold>ti kusalabyañjanatthassa kusalamūlena ekamūlabyañjanatthassa bhinnattā eva. <bold>Vissajjana</bold>nti vibhajanaṃ <pageBreak edition="M" number="0.0164" />. <bold>Itarathā</bold>ti kusalamūlena ekamūlabyañjanena pucchāya katāya. <bold>Tāni vacanānī</bold>ti kusalavacanaṃ kusalamūlena ekamūlavacanañca. Kusalacittasamuṭṭhānarūpavasena cassa abyākatadīpanatā daṭṭhabbā. <bold>Etthā</bold>ti ‘‘imināpi byañjanena tassevatthassa sambhavato’’ti etasmiṃ vacane. <bold>Ye keci kusalā…pe… sambhavato</bold>ti etena kusalānaṃ kusalamūlena ekamūlatāya byabhicārābhāvaṃ dasseti. Tenevāha <bold>‘‘na hi…pe… santī’’</bold>ti. <bold>Vuttabyañjanatthasseva</bold><pageBreak edition="V" number="0.0169" /><bold>sambhavato</bold>ti hi iminā avuttabyañjanatthassa sambhavābhāvavacanena svāyamadhippāyamattho vibhāvito. Yathā hi kusalamūlena ekamūlabyañjanattho kusalabyañjanatthaṃ byabhicarati, na evaṃ taṃ kusalabyañjanattho. Kathaṃ katvā codanā, kathañca katvā parihāro? Kusalamūlena ekamūlā kusalā evāti codanā katā, kusalamūlena ekamūlā eva kusalāti pana parihāro pavattoti veditabbaṃ. <bold>Dutiyayamake viya apucchitvā</bold>ti ‘‘ye keci kusalā’’ti apucchitvā. <bold>Kusalamūlehī</bold>ti kusalehi mūlehi. <bold>Te</bold>ti kusalamūlena ekamūlā.</paragraph>
    <paragraph line="19"><bold>Ekato uppajjantī</bold>ti ettha <bold>iti</bold>-saddo ādiattho pakārattho vā. Tena ‘‘kusalamūlāni ekamūlāni ceva aññamaññamūlāni cā’’tiādipāḷisesaṃ dasseti. Yaṃ sandhāya <bold>‘‘heṭṭhā vuttanayeneva vissajjanaṃ kātabbaṃ bhaveyyā’’</bold>ti vuttaṃ. Tattha <bold>heṭṭhā</bold>ti anulomapucchāvissajjane. <bold>Vuttanayenā</bold>ti ‘‘mūlāni yāni ekato uppajjantī’’tiādinā vuttanayena. <bold>Tampī</bold>ti ‘‘kusalamūlenā’’tiādi aṭṭhakathāvacanampi. <bold>Tathā</bold>ti tena pakārena, anulomapucchāyaṃ viya vissajjanaṃ kātabbaṃ bhaveyyāti iminā pakārenāti attho. Yena kāraṇena ‘‘na sakkā vattu’’nti vuttaṃ, taṃ kāraṇaṃ dassetuṃ <bold>‘‘ye vā panā’’</bold>tiādimāha. Tattha <bold>‘‘āmantā’’icceva vissajjanena bhavitabba</bold>nti ‘‘sabbe te dhammā kusalā’’ti pucchāyaṃ viya ‘‘sabbe te dhammā kusalamūlena ekamūlā’’ti pucchitepi paṭivacanavissajjanameva labbhati, na anulomapucchāyaṃ viya sarūpadassanavissajjanaṃ vibhajitvā dassetabbassa abhāvato. Ye hi dhammā kusalamūlena ekamūlā, na te dhammā kusalamūlena aññamaññamūlāva. Ye pana kusalamūlena aññamaññamūlā, te kusalamūlena ekamūlāva. Tenāha <bold>‘‘na hi…pe… vibhāgo kātabbo bhaveyyā’’</bold>ti.</paragraph>
    <paragraph line="20">Tattha <pageBreak edition="M" number="0.0165" /><bold>yenā</bold>ti yena aññamaññamūlesu ekamūlassa abhāvena. <bold>Yatthā</bold>ti yasmiṃ ñāṇasampayuttacittuppāde. Aññamaññamūlakattā ekamūlakattā cāti adhippāyo. Dvinnaṃ dvinnañhi ekekena aññamaññamūlakatte vutte tesaṃ ekekena ekamūlakattampi vuttameva hoti samānattho ekasaddoti katvā. Tenevāha <bold>‘‘yattha pana…pe… na ekamūlānī’’</bold>ti. Tayidaṃ micchā, dvīsupi ekekena itarassa ekamūlakattaṃ sambhavati evāti. Tenāha <bold>‘‘etassa gahaṇassa nivāraṇattha’’</bold>ntiādi. ‘‘Ye dhammā kusalamūlena aññamaññamūlā, te kusalamūlena ekamūlā’’ti imamatthaṃ vibhāventena idha ‘‘āmantā’’ti padena yattha dve mūlāni uppajjanti, tattha ekekena itarassa ekamūlakattaṃ pakāsitamevāti āha <bold>‘‘āmantāti imināva vissajjanena taṃgahaṇanivāraṇato’’</bold>ti <pageBreak edition="V" number="0.0170" />. <bold>Nicchitattā</bold>ti ettha ekato uppajjamānānaṃ tiṇṇannaṃ tāva mūlānaṃ nicchitaṃ hotu aññamaññekamūlakattaṃ, dvinnaṃ pana kathanti āha <bold>‘‘aññamaññamūlānaṃ hī’’</bold>tiādi. <bold>Samānamūlatā evā</bold>ti avadhāraṇena nivattitatthaṃ dassetuṃ <bold>‘‘na aññamaññasamānamūlatā’’</bold>ti vuttaṃ. Tena aññamaññamūlānaṃ samānamūlatāmattavacanicchāya ekamūlaggahaṇaṃ, na tesaṃ aññamaññapaccayatāvisiṭṭhasamānamūlatādassanatthanti imamatthaṃ dasseti. <bold>Dvinnaṃ mūlāna</bold>nti dvinnaṃ ekamūlānaṃ ekato uppajjamānānaṃ. Yathā tesaṃ samānamūlatā, taṃ dassetuṃ <bold>‘‘tesu hī’’</bold>tiādi vuttaṃ. <bold>Taṃmūlehi aññehī</bold>ti itaramūlehi mūladvayato aññehi sahajātadhammehi.</paragraph>
    <paragraph line="21">Idāni yena adhippāyena paṭilome ‘‘kusalā’’icceva pucchā katā, na ‘‘kusalamūlena ekamūlā’’ti, taṃ dassetuṃ <bold>‘‘aññamaññamūlatte pana…pe… katāti daṭṭhabba’’</bold>nti āha. Na hi kusalamūlena aññamaññamūlesu kiñci ekamūlaṃ na hotīti vuttovāyamattho. <bold>Mūlayuttatameva vadati,</bold> na mūlehi ayuttanti adhippāyo. Aññathā pubbenāparaṃ virujjheyya. <bold>Tenevā</bold>ti mūlayuttatāya eva vuccamānattā. <bold>Ubhayatthāpī</bold>ti aññamaññamūlā ekamūlāti dvīsupi padesu. <bold>‘‘Kusalamūlenā’’ti vuttaṃ,</bold> kusalamūlena sampayuttenāti hi attho. Yadi ubhayampi vacanaṃ mūlayuttatameva vadati, atha kasmā anulomapucchāyameva ekamūlaggahaṇaṃ kataṃ, na paṭilomapucchāyanti ubhayatthāpi taṃ gahetabbaṃ na vā gahetabbaṃ. Evañhi mūlekamūlayamakadesanāhi ayaṃ aññamaññayamakadesanā samānarasā siyāti codanaṃ manasi katvā āha <bold>‘‘tatthā’’</bold>tiādi.</paragraph>
    <paragraph line="22">Tattha <pageBreak edition="M" number="0.0166" /><bold>tatthā</bold>ti tasmiṃ aññamaññayamake. Yadipi ekamūlā aññamaññamūlāti idaṃ padadvayaṃ vuttanayena mūlayuttatameva vadati, tathāpi sāmaññavisesalakkhaṇe attheva bhedoti dassetuṃ <bold>‘‘mūlayogasāmaññe’’</bold>tiādi vuttaṃ. Samūlakānaṃ samānamūlatā ekamūlattanti ekamūlavacanaṃ tesu avisesato mūlasabbhāvamattaṃ vadati, na aññamaññamūlasaddo viya mūlesu labbhamānaṃ visesaṃ, na ca sāmaññe nicchayo visese saṃsayaṃ vidhamatīti imamatthamāha <bold>‘‘mūlayogasāmaññe…pe… pavattā’’</bold>ti iminā. Visese pana nicchayo sāmaññe saṃsayaṃ vidhamanto eva pavattatīti āha <bold>‘‘mūlayogavisese pana…pe… nicchitameva hotī’’</bold>ti. <bold>Tasmā</bold>ti vuttasseva tassa hetubhāvena parāmasanaṃ, visesanicchayeneva avinābhāvato, sāmaññassa nicchitattā tattha vā saṃsayābhāvatoti attho. Tenāha <bold>‘‘ekamūlāti pucchaṃ akatvā’’</bold>ti. <bold>Kusalabhāvadīpakaṃ na hotī</bold>ti kusalabhāvasseva <pageBreak edition="V" number="0.0171" /> dīpakaṃ na hoti tadaññajātikassapi dīpanato. Tenāha <bold>‘‘kusalabhāve saṃsayasabbhāvā’’</bold>ti. <bold>Aññamaññamūlavacana</bold>nti kevalaṃ aññamaññamūlavacananti adhippāyo. <bold>Kusalādhikārassa anuvattamānattā</bold>ti iminā ‘‘sabbe te dhammā kusalā’’ti kusalaggahaṇe kāraṇamāha. Ekamūlaggahaṇe hi payojanābhāvo dassito, kusalassa vasena cāyaṃ desanāti.</paragraph>
    <paragraph line="23" number="53-61"><bold>Mūlanaye vutte eva atthe</bold>ti mūlanaye vutte eva kusalādidhamme. Kusalādayo hi sabhāvadhammā idha pāḷiatthatāya atthoti vutto. Kusalamūlabhāvena, mūlassa visesanena, mūlayogadīpanena ca pakāsetuṃ. Kusalamūlabhūtā mūlā kusalamūlamūlāti samāsayojanā. Mūlavacanañhi nivattetabbagahetabbasādhāraṇaṃ. Akusalābyākatāpi mūladhammā atthīti kusalamūlabhāvena mūladhammā visesitā. Mūlaggahaṇena ca mūlavantānaṃ mūlayogo dīpito hoti. Samānena mūlena, mūlassa visesanena, mūlayogadīpanena ca pakāsetuṃ ‘‘ekamūlamūlā’’ti, aññamaññassa mūlena mūlabhāvena, mūlassa visesanena, mūlayogadīpanena ca pakāsetuṃ ‘‘aññamaññamūlamūlā’’ti mūlamūlanayo vuttoti yojanā. Tīsupi yamakesu yathāvuttavisesanamevettha pariyāyantaraṃ daṭṭhabbaṃ.</paragraph>
    <paragraph line="24"><bold>Mūlayogaṃ</bold><pageBreak edition="M" number="0.0167" /><bold>dīpetu</bold>nti mūlayogameva padhānaṃ sātisayañca katvā dīpetunti adhippāyo. Yathā hi kusalāni mūlāni etesanti kusalamūlakānīti bāhiratthasamāse mūlayogo padhānabhāvena vutto hoti, na evaṃ ‘‘kusalasaṅkhātā mūlā kusalamūlā’’ti kevalaṃ, ‘‘kusalamūlamūlā’’ti savisesanaṃ vā vutte uttarapadatthappadhānasamāse. Tenāha <bold>‘‘aññapadattha…pe… dīpetu’’</bold>nti. <bold>Vuttappakārovā</bold>ti ‘‘kusalamūlabhāvena mūlassa visesanenā’’tiādinā mūlamūlanaye ca, ‘‘aññapadatthasamāsantena ka-kārenā’’tiādinā mūlakanaye ca vuttappakāro eva. <bold>Vacanapariyāyo</bold> mūlamūlakanaye ekajjhaṃ katvā yojetabbo.</paragraph>
    <paragraph line="25" number="74-85"><bold>Na ekamūlabhāvaṃ labhamānehī</bold>ti abyākatamūlena na ekamūlakaṃ tathāvattabbataṃ labhamānehi aṭṭhārasaahetukacittuppādāhetukasamuṭṭhānarūpanibbānehi ekato alabbhamānattā. Yathā hi yathāvuttacittuppādādayo hetupaccayavirahitā ahetukavohāraṃ labhanti, na evaṃ sahetukasamuṭṭhānaṃ rūpaṃ. Tenāha <bold>‘‘ahetukavohārarahitaṃ katvā’’</bold>ti. Ettha ca ‘‘sabbaṃ rūpaṃ na hetukameva, ahetukamevā’’ti vuttattā kiñcāpi sahetukasamuṭṭhānampi rūpaṃ ahetukaṃ, ‘‘abyākato <pageBreak edition="V" number="0.0172" /> dhammo abyākatassa dhammassa hetupaccayena paccayo, vipākābyākatā kiriyābyākatā hetū sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo’’ti (paṭṭhā. 1.1.403) pana vacanato hetupaccayayogena sahetukasamuṭṭhānassa rūpassa ahetukavohārābhāvo vutto. Keci pana <bold>‘‘abbohārikaṃ katvā</bold>ti sahetukavohārena abbohārikaṃ katvāti atthaṃ vatvā aññathā ‘ahetukaṃ abyākataṃ abyākatamūlena ekamūla’nti na sakkā vattu’’nti vadanti. Tattha yaṃ vattabbaṃ, taṃ vuttameva ahetukavohārābhāvena sahetukatāpariyāyassa atthasiddhattā. Apica hetupaccayasabbhāvato tassa sahetukatāpariyāyo labbhateva. Tenāha <bold>‘‘na vā sahetukaduke viya…pe… abbohārikaṃ kata’’</bold>nti. Ettha <bold>etthā</bold>ti etasmiṃ ekamūlakaduke. <bold>Hetupaccayayogāyogavasenā</bold>ti hetupaccayena yogāyogavasena, hetupaccayassa sabbhāvāsabbhāvavasenāti attho. <bold>Sahetukavohārameva labhati</bold> paccayabhūtahetusabbhāvato.</paragraph>
    <paragraph line="26">Apare <pageBreak edition="M" number="0.0168" /> pana bhaṇanti ‘‘sahetukacittasamuṭṭhānaṃ rūpaṃ ahetukaṃ abyākatanti iminā vacanena saṅgahaṃ gacchantampi samūlakattā ‘abyākatamūlena na ekamūla’nti na sakkā vattuṃ, satipi samūlakatte nippariyāyena sahetukaṃ na hotīti ‘abyākatamūlena ekamūla’nti ca na sakkā vattuṃ, tasmā ‘ahetukaṃ abyākataṃ abyākatamūlena na ekamūlaṃ, sahetukaṃ abyākataṃ abyākatamūlena ekamūla’nti dvīsupi padesu anavarodhato abbohārikaṃ katvāti vutta’’nti, taṃ tesaṃ matimattaṃ ‘‘sahetukaabyākatasamuṭṭhānaṃ rūpaṃ abyākatamūlena ekamūlaṃ hotī’’ti <bold>aṭṭhakathāyaṃ</bold> tassa ekamūlabhāvassa nicchitattā, tasmā vuttanayeneva cettha attho veditabbo.</paragraph>
    <paragraph line="27" number="86-97"> Kusalākusalābyākatarāsito namananāmanasaṅkhātena visesena arūpadhammānaṃ gahaṇaṃ niddhāraṇaṃ nāma hotīti āha <bold>‘‘nāmānaṃ niddhāritattā’’</bold>ti. Tena tesaṃ adhikabhāvamāha viññāyamānameva pakaraṇena aparicchinnattā. Yadi evaṃ ‘‘ahetukaṃ nāmaṃ sahetukaṃ nāma’’nti pāṭhantare kasmā nāmaggahaṇaṃ katanti āha <bold>‘‘supākaṭabhāvattha’’</bold>nti, paribyattaṃ katvā vutte kiṃ vattabbanti adhippāyo.</paragraph>
    <centered line="28">Niddesavāravaṇṇanā niṭṭhitā.</centered>
    <centered line="29">Mūlayamakavaṇṇanā niṭṭhitā.</centered>
    <subhead line="30">2. Khandhayamakaṃ</subhead>
    <title line="31">1. Paṇṇattivāro</title>
    <subhead line="32">Uddesavāravaṇṇanā</subhead>
    <paragraph line="33" number="2-3"><bold>Khandhayamake</bold><pageBreak edition="V" number="0.0173" /><bold>…pe… pariññā ca vattabbā</bold>ti idaṃ padhānabhāvena vattabbadassanaṃ. Abhiññeyyakathā hi abhidhammo, sā ca yāvadeva pariññattāti pariññāsu ca na vinā tīraṇapariññāya pahānapariññā, tīraṇañca sampuṇṇaparānuggahassa adhippetattā kālapuggalokāsavibhāgamukhena khandhānaṃ visuṃ saha ca uppādanirodhalakkhaṇapariggahavasena sātisayaṃ sambhavati, nāññathāti imamatthaṃ dassento <bold>‘‘chasu kālabhedesu…pe… pariññā ca vattabbā’’</bold>ti padhānaṃ vattabbaṃ uddharati. Tattha pana yathā na tīraṇapariññāya vinā pahānapariññā, evaṃ tīraṇapariññā vinā ñātapariññāya. Sā <pageBreak edition="M" number="0.0169" /> ca sutamayañāṇamūlikāti desanākusalo satthā anvayato byatirekato ca samudāyāvayavapadatthādivibhāgadassanamukhena khandhesu pariññāppabhedaṃ pakāsetukāmo ‘‘pañcakkhandhā’’tiādinā desanaṃ ārabhīti dassento <bold>‘‘te pana khandhā’’</bold>tiādimāha. <bold>Pañcahi padehī</bold>ti pañcahi samudāyapadehi.</paragraph>
    <paragraph line="34"><bold>Tatthā</bold>ti tesu samudāyāvayavapadesu. <bold>Dhammo</bold>ti ruppanādiko ñeyyadhammo. <bold>Samudāyapadassā</bold>ti rūpakkhandhādisamudāyapadassa. Yadipi avayavavinimutto paramatthato samudāyo nāma natthi, yathā pana avayavo samudāyo na hoti, evaṃ na samudāyopi avayavoti satipi samudāyāvayavānaṃ bhede dvinnaṃ padānaṃ samānādhikaraṇabhāvato atthevābhedoti padadvayassa samānatthatāya siyā āsaṅkāti āha <bold>‘‘etasmiṃ saṃsayaṭṭhāne’’</bold>ti. ‘‘Cakkhāyatanaṃ rūpakkhandhagaṇanaṃ gacchati, viññāṇakkhandho tajjā manoviññāṇadhātū’’tiādīsu ekadeso samudāyapadattho vutto, ‘‘yaṃ kiñci rūpaṃ…pe… ayaṃ vuccati rūpakkhandho’’tiādīsu (vibha. 2) pana sakaloti āha <bold>‘‘rūpādi…pe… attho’’</bold>ti. Avayavapadānañcettha visesanavisesitabbavisayānaṃ samānādhikaraṇatāya samudāyapadatthatā vuttā, tato eva samudāyapadānampi avayavapadatthatā. Na hi visesanavisesitabbānaṃ atthānaṃ accantaṃ bhedo abhedo vā icchito, atha kho bhedābhedo, tasmā <pageBreak edition="V" number="0.0174" /> abhedadassanavasena paṭhamanayo vutto, bhedadassanavasena dutiyanayo. Yo hi ruppanādisaṅkhāto rāsaṭṭho avayavapadehi rūpādisaddehi ca khandhasaddena ca visesanavisesitabbabhāvena bhinditvā vutto, svāyaṃ atthato rāsibhāvena apekkhito ruppanādiattho evāti.</paragraph>
    <paragraph line="35">Yathā avayavapadehi vuccamānopi samudāyapadassa attho hoti, evaṃ samudāyapadehi vuccamānopi avayavapadassa atthoti ‘‘rūpakkhandho rūpañceva rūpakkhandho ca, rūpakkhandho rūpanti? Āmantā’’tiādinā padasodhanā katāti dassento āha <bold>‘‘rūpādiavayavapadehi…pe… padasodhanavāro vutto’’</bold>ti. Tattha ekaccassa avayavapadassa aññattha vuttiyā avayavapadatthassa samudāyapadatthatāya siyā anekantikatā, samudāyapadassa pana taṃ natthīti samudāyapadatthassa avayavapadatthatāya byabhicārābhāvo <pageBreak edition="M" number="0.0170" /> ‘‘rūpakkhandho rūpanti? Āmantā’’ti <bold>pāḷiyā</bold> pakāsitoti vuttaṃ <bold>‘‘rūpādi…pe… dassetu’’</bold>nti.</paragraph>
    <paragraph line="36">‘‘Rūpakkhandho’’tiādīsu khandhatthassa visesitabbattā vuttaṃ <bold>‘‘padhānabhūtassa khandhapadassā’’</bold>ti. <bold>Vedanādiupapadatthassa ca sambhavato</bold> ‘‘vedanākkhandho’’tiādīsu. <bold>Rūpāvayavapadena vuttassā</bold>ti rūpasaṅkhātena avayavapadena visesanabhāvena vuttassa khandhatthassa rūpakkhandhabhāvo hoti. Tena vuttaṃ ‘‘rūpakkhandho rūpanti? Āmantā’’ti. <bold>Tatthā</bold>ti tasmiṃ rūpakkhandhapade. Padhānabhūtena visesitabbattā khandhāvayavapadena vuttassa ruppanaṭṭhassa kiṃ vedanākkhandhādibhāvo hotīti yojanā. Samāne avayavapadābhidheyyabhāve appadhānena padena yo attho viññāyati, so kasmā padhānena na viññāyatīti adhippāyo. <bold>Khandhāvayavapadena vutto dhammo</bold>ti rāsaṭṭhamāha. Tattha <bold>kocī</bold>ti ruppanaṭṭho. <bold>Kenaci samudāyapadenā</bold>ti rūpakkhandhapadena, na vedanākkhandhādipadena. Tenāha <bold>‘‘na sabbo sabbenā’’</bold>ti. Esa nayo vedanākkhandhādīsu. Rūparūpakkhandhādiavayavasamudāyapadasodhanamukhena tattha ca catukkhandhavasena pavattā pāḷigati <bold>padasodhanamūlacakkavāro. Evañca dassentenā</bold>ti iminā yvāyaṃ rūpādiavayavapadehi rūpakkhandhādisamudāyapadehi ca dassitākāro atthaviseso, taṃ paccāmasati. <bold>Visesanabhāvo</bold> bhedakatāya sāmaññato avacchedakattā, <bold>visesitabbabhāvo</bold> abhedayogena bhedantarato avicchinditabbattā, <bold>samānādhikaraṇabhāvo</bold> tesaṃ bhedābhedānaṃ ekavatthusannissayattā.</paragraph>
    <paragraph line="37"><bold>Tenā</bold>ti <pageBreak edition="V" number="0.0175" /> yathāvuttena visesanavisesitabbabhāvena. <bold>Etthā</bold>ti etasmiṃ samānādhikaraṇe. <bold>Tenā</bold>ti vā samānādhikaraṇabhāvena. <bold>Etthā</bold>ti rūpakkhandhapade. Yathā nīluppalapade uppalavisesanabhūtaṃ nīlaṃ visiṭṭhameva hoti, na yaṃ kiñci, evamidhāpi khandhavisesanabhūtaṃ rūpampi visiṭṭhameva siyāti dassento <bold>‘‘kiṃ khandhato…pe… hotī’’</bold>ti āha. Tathā ‘‘rūpañca taṃ khandho cā’’ti samānādhikaraṇabhāveneva yaṃ rūpaṃ, so khandho. Yo khandho, taṃ rūpanti ayampi āpanno evāti āha <bold>‘‘sabbeva…pe… visesitabbā’’</bold>ti. Visesanena ca nāma niddhāritarūpena bhavitabbaṃ avacchedakattā, na aniddhāritarūpenāti āha <bold>‘‘kiṃ pana ta’’</bold>ntiādi, tasseva gahitattā na piyarūpasātarūpassāti adhippāyo. Na <pageBreak edition="M" number="0.0171" /> hi taṃ khandhavisesanabhāvena gahitaṃ, vissajjanaṃ kataṃ tassevāti yojanā. <bold>Na khandhato aññaṃ rūpaṃ atthī</bold>ti idaṃ ruppanaṭṭho rūpanti katvā vuttaṃ, na hi so khandhavinimutto atthi. <bold>Tenevā</bold>ti yathāvuttarūpassa khandhavinimuttassa abhāveneva. ‘‘Piyarūpaṃ sātarūpaṃ, dassentenappaka’’nti ca ādīsu atadatthassa rūpasaddassa labbhamānattā ‘‘tena rūpasaddenā’’ti visesetvā vuttaṃ. <bold>Vuccamānaṃ</bold> bhūtupādāyampi bhedaṃ dhammajātaṃ. <bold>Suddhenā</bold>ti kevalena, rūpasaddena vināpīti attho. Tayidaṃ pakaraṇādiavacchinnataṃ sandhāya vuttaṃ, samānādhikaraṇataṃ vā. Yo hi rūpasaddena samānādhikaraṇo khandhasaddo, tena yathāvuttarūpasaddena viya tadattho vuccateva. Tenāha <bold>‘‘khandhā rūpakkhandho’’</bold>ti. Yadipi yathāvuttaṃ rūpaṃ khandho eva ca, khandho pana na rūpamevāti āha <bold>‘‘na ca sabbe…pe… visesitabbā’’</bold>ti. <bold>Tenevā</bold>ti arūpasabhāvassa khandhassa atthibhāveneva. <bold>Teti</bold> khandhā. <bold>Vibhajitabbā</bold>ti ‘‘khandhā rūpakkhandho’’ti padaṃ uddharitvā ‘‘rūpakkhandho khandho ceva rūpakkhandho ca, avasesā khandhā na rūpakkhandho’’tiādinā vibhāgena dassetabbā.</paragraph>
    <paragraph line="38"><bold>Khandhānaṃ rūpavisesana…pe… saṃsayo hotī</bold>ti ettha kiṃ khandhato aññāpi vedanā atthi, yato vinivattā vedanā khandhavisesanaṃ hoti, sabbe ca khandhā kiṃ khandhavisesanabhūtāya vedanāya visesitabbāti evaṃ yojanā veditabbā. <bold>Kecī</bold>ti anubhavanādippakārā. <bold>Kenaci visesanenā</bold>ti vedanādinā visesanena.</paragraph>
    <paragraph line="39">Ettha ca rūpādipaṇṇatti khandhapaṇṇatti ca ‘‘rūpaṃ khandho, khandhā rūpakkhandho’’tiādinā visuṃ saha ca ruppanādike atthe pavattamānā kadāci avayavabhūte pavattati, kadāci samudāyabhūte, tassā pana tathā pavattanākāre niddhārite yasmā rūpādikkhandhā padato atthato ca <pageBreak edition="V" number="0.0176" /> visodhitā nāma honti tabbisayakaṅkhāpanodanato, tasmā ‘‘rūpakkhandho rūpañceva rūpakkhandho ca, rūpakkhandho rūpanti? Āmantā’’tiādinayappavattena paṭhamavārena rūpādiavayavapadehi avayavattho viya samudāyatthopi vuccati, tathā samudāyapadehipīti ayamattho dassito. ‘‘Rūpaṃ rūpakkhandho, khandhā vedanākkhandho’’tiādinayappavattena pana dutiyavārena visesavācī viya rūpādiavayavapadehi sāmaññabhūtenapi taṃtaṃvisiṭṭhena khandhāvayavapadena so <pageBreak edition="M" number="0.0172" /> so eva samudāyattho vuccati, na sabboti ayamattho dassito. Khandhavinimuttassa yathādhippetassa abhāvā yadipi khandhoyeva rūpaṃ, so pana na sabbo rūpaṃ, atha kho tadekadeso, tathā vedanādayopīti ayamattho ‘‘rūpaṃ khandho, khandhā rūpa’’ntiādinayappavattena tatiyavārena dassito. ‘‘Rūpaṃ khandho, khandhā vedanākkhandho’’tiādinayappavattena pana catutthavārena ‘‘rūpaṃ khandho’’ti rūpassa khandhabhāve nicchite khandho nāmāyaṃ na kevalaṃ rūpameva, atha kho vedanādi cāti vedanādīnampi khandhabhāvappakāsane na sabbe khandhā vedanādivisesavanto, kecideva pana tena tena visesena tathā vuccantīti ayamattho dassito. Evaṃ dassentī cesā pāḷi khandhānaṃ yathāvuttapaṇṇattisodhanamukhena sarūpāvadhāraṇāya saṃvattati, tañca tesaṃ yāvadeva uppādādinicchayatthanti dassento <bold>‘‘evaṃ yesaṃ…pe… veditabbo’’</bold>ti āha.</paragraph>
    <paragraph line="40">Ekadesepi samudāyavohāro dissati yathā paṭo daḍḍho, samuddo diṭṭhoti āha <bold>‘‘cakkāvayavabhāvato cakkānīti yamakāni vuttānī’’</bold>ti. <bold>Bandhitvā</bold>ti yamakabhāvena bandhitvā, yamakamūlabhāveneva vā. Mūlabhāvena gahaṇaṃ sambandhabhāvo, taṃsambandhatā ca mūlapadādīnaṃ nābhiādisadisatā daṭṭhabbā. Apubbassa vattabbassa abhāvato nayidha desanā maṇḍalabhāveneva sambajjhatīti āha <bold>‘‘na maṇḍalabhāvena sambajjhanato’’</bold>ti. Yadipi rūpakkhandhamūlake apubbaṃ natthi, vedanākkhandhādimūlakesu pana saññādimukhena desanappavattiyaṃ apubbavaseneva gato siyā maṇḍalabhāvena sambandho, na tathā pāṭho pavattoti āha <bold>‘‘vedanākkhandha…pe… sambandhenā’’</bold>ti. Pacchimassa purimena asambajjhanameva hi heṭṭhimasodhanaṃ. <bold>Suddhakkhandhalābhamattameva gahetvā</bold>ti ‘‘khandhā rūpa’’nti ettha khandhāti khandhasaddena labbhamānaṃ rūpādīhi asammissaṃ khandhaṭṭhamattameva uddesavasena gahetvā. Yadipi uddese khandhavisesanaṃ rūpādi ‘‘khandhā rūpa’’nti suddharūpādimattameva gahitaṃ, tathāpi visesarahitassa sāmaññassa abhāvato tattha <bold>suddharūpādimattatāya aṭṭhatvā. Khandhavisesanabhāvasaṅkhāta</bold>nti yathādhigataṃ khandhānaṃ visesanabhāvena kathitaṃ ruppanādikaṃ <pageBreak edition="V" number="0.0177" /> visesanatthaṃ dassetuṃ. Kevalameva taṃ aggaṇhanto khandhasaddena saha yojetvā…pe… vibhattattā suddhakkhandhavāroti vuttoti yojanā.</paragraph>
    <centered line="41">Uddesavāravaṇṇanā niṭṭhitā.</centered>
    <title line="42">1. Paṇṇattivāro</title>
    <subhead line="43">Niddesavāravaṇṇanā</subhead>
    <paragraph line="44" number="26"><bold>Evaṃ</bold><pageBreak edition="M" number="0.0173" /><bold>vutta</bold>nti evaṃ dvārālambanehi saddhiṃ dvārappavattadhammavibhāgavasena vuttaṃ. Piyasabhāvaṃ piyajātikaṃ ‘‘kathaṃ rūpena kho, āvuso’’tiādīsu viya piyasabhāvaṭṭhena rūpaṃ, na ruppanaṭṭhenāti vuttaṃ <bold>‘‘piyarūpaṃ…pe… rūpaṃ na rūpakkhandho’’</bold>ti. Ruppanaṭṭhena rūpakkhandhapariyāpannampi cakkhādi piyasabhāvamattavacanicchāvasena piyarūpameva anuppavisati, na rūpakkhandhanti āha <bold>‘‘piyasabhāva…pe… na rūpakkhandhoti vutta’’</bold>nti. ‘‘Yo pana yattha viseso’’ti vutto visesasaddo nānuvattatīti adhippāyenāha <bold>‘‘vacanaseso’’</bold>ti. Na hi adhikārato labbhamānassa ajjhāharaṇakiccaṃ atthi. Diṭṭhisaññāti vā paduddhāroyaṃ veditabbo. Visesatā panassā ‘‘visesaṃ vaṇṇayissāmā’’ti paṭiññāya eva pākaṭā. ‘‘Avasesā saṅkhārā’’ti etthāpi eseva nayo. Saṃyojanavasena jānāti abhinivisatīti saññā diṭṭhīti āha <bold>‘‘diṭṭhi eva saññā’’</bold>ti. <bold>Diṭṭhi cā</bold>ti <bold>ca</bold>-saddena avasiṭṭhaṃ papañcaṃ saṅgaṇhāti. Tathā hi ‘‘papañcasaññāsaṅkhā’’ti ettha <bold>papañcasūdaniyaṃ</bold> (ma. ni. aṭṭha. 1.201) vuttaṃ ‘‘saññānāmena vā papañcā eva vuttā’’ti.</paragraph>
    <paragraph line="45" number="28"> ‘‘Khandhā vedanākkhandho’’ti etasmiṃ anulome yathā sarūpadassanena vissajjanaṃ labbhati, na evaṃ ‘‘na khandhā na vedanākkhandho’’ti paṭilome, idha pana paṭivacanena vissajjananti tadatthaṃ vivaranto <bold>‘‘khandhasaddappavattiyā ca abhāve vedanākkhandhasaddappavattiyā ca abhāvo’’</bold>ti āha. Tena sattāpaṭisedhe ayaṃ na-kāroti dasseti. Saddaggahaṇañcettha saddanibandhanattā <pageBreak edition="V" number="0.0178" /> paññattiyā saddasabhāgataṃ vā sandhāya kataṃ. Paṇṇattisodhanañhetaṃ. Tenāha <bold>‘‘paṇṇattisodhanamattameva karotī’’</bold>ti. Tena niddhāretabbassa dhammantarassa abhāvaṃ dasseti. Yato vuttaṃ <bold>‘‘na aññadhammasabbhāvo evettha pamāṇa’’</bold>nti. <bold>Evañca katvā</bold>tiādinā yathāvuttamatthaṃ pāṭhantarena samattheti. Kāmaṃ katthaci satipi khandhe natthi vedanākkhandho, akhandhattasabhāvā pana natthi vedanāti ‘‘na khandhā na vedanākkhandhoti? Āmantā’’ti vuttanti evaṃ vā etaṃ daṭṭhabbaṃ. Tenāha <bold>aṭṭhakathāyaṃ</bold> ‘‘paññattinibbānasaṅkhātā’’tiādi.</paragraph>
    <paragraph line="46" number="39"> ‘‘Rūpato aññe’’ti ettha bhūtupādāya dhammo viya piyasabhāvopi rūpasaddābhidheyyatāsāmaññena gahitoti āha <bold>‘‘lokuttarā vedanādayo</bold><pageBreak edition="M" number="0.0174" /><bold>daṭṭhabbā’’</bold>ti. <bold>Appavattimattamevā</bold>ti khandhasaddappavattiyā abhāve rūpasaddappavattiyā ca abhāvoti paṇṇattisodhanamattataṃyeva sandhāya vadati, tathā cāha <bold>‘‘evañca katvā’’</bold>tiādi. Tenetaṃ dasseti – yathā cakkhuto aññassa sabbassapi sabhāvadhammassa āyatanaggahaṇena gahitattā tadubhayavinimuttaṃ kiñci natthīti kevalaṃ paññattisodhanatthaṃ tameva abhāvaṃ dassetuṃ ‘‘cakkhuñca āyatane ca ṭhapetvā avasesā na ceva cakkhu na ca āyatana’’nti vuttaṃ, evamidhāpi tadatthameva ubhayavinimuttassa abhāvaṃ dassetuṃ ‘‘rūpañca khandhe ca ṭhapetvā avasesā na ceva rūpaṃ na ca khandhā’’ti vuttanti. Visamopaññāso. ‘‘Cakkhuñca āyatane ca ṭhapetvā’’ti ettha hi avasesaggahaṇena gayhamānaṃ kiñci natthīti sakkā vattuṃ āyatanavinimuttassa sabhāvadhammassa abhāvā. Tenāha <bold>‘‘yadi siyā’’</bold>ti. ‘‘Rūpañca khandhe ca ṭhapetvā’’ti ettha pana na tathā sakkā vattuṃ khandhavinimuttassa sabhāvadhammassa atthibhāvato. Yadi pana tādisaṃ khandhagataṃ dhammajātaṃ natthīti evamidaṃ vuttaṃ siyā, evaṃ sati yuttametaṃ siyā. Tathā hi <bold>‘‘aṭṭhakathāyaṃ panā’’</bold>tiādinā paññattiggahaṇameva uddharīyati. Taṇhāvatthu ca na siyā avasesaggahaṇena gayhamānanti ānetvā sambandho. Khandho ca siyāti yojanā.</paragraph>
    <centered line="47">Niddesavāravaṇṇanā niṭṭhitā.</centered>
    <subhead line="48">2. Pavattivāravaṇṇanā</subhead>
    <paragraph line="49" number="50-205"> Missakakālabhedesu <pageBreak edition="V" number="0.0179" /> yamakesu padānaṃ bhinnakālattā siyā atthavisesoti āha <bold>‘‘amissakakālabhedesu vāresu atthavisesābhāvato’’</bold>ti. Idāni tamevatthaṃ <bold>‘‘purimassa hī’’</bold>tiādinā vivarati. <bold>Tenā</bold>ti atthavisesābhāvena. <bold>Etthā</bold>ti etasmiṃ pavattivārapāṭhe, etissaṃ vā pavattivāravaṇṇanāyaṃ. <bold>Cha eva vuttā,</bold> na navāti adhippāyo. Tenāha <bold>‘‘atītenā’’</bold>tiādi. <bold>Ete pana tayo</bold>ti attanā visuṃ anantaraṃ dassite sandhāyāha. <bold>Yathādassitā</bold>ti aṭṭhakathāyaṃ niddhāretvā dassitabbākārā paccuppannenātītādayo ye pāḷiyaṃ ujukameva āgatā. <bold>‘‘Na visuṃ vijjantī’’</bold>ti vuttamevatthaṃ <bold>‘‘tattha tattha hī’’</bold>tiādinā pākaṭataraṃ karoti. Tattha <bold>paṭilomapucchāhī</bold>ti ‘‘yassa vā pana vedanākkhandho <pageBreak edition="M" number="0.0175" /> uppajjittha, tassa rūpakkhandho uppajjatī’’ti evamādikāhi paṭhamapade vuttassa paṭilomavasena pavattāhi. <bold>Tenevā</bold>ti nayato yojetuṃ sakkuṇeyyattā eva. <bold>Missakakālabhedesu cā</bold>ti na kevalaṃ amissakakālabhedesuyeva, atha kho missakakālabhedesu cāti attho. Na yojanāsukaratāya eva purime ayojanā, atha kho sukhaggahaṇatthampīti dassento āha <bold>‘‘amissaka…pe… vuttānī’’</bold>ti.</paragraph>
    <paragraph line="50"><bold>Yena kāraṇenā</bold>ti yena ekapadadvayasaṅgahitānaṃ khandhānaṃ uppādassa nirodhassa lābhasaṅkhātena kāraṇena. Yathākkamaṃ purepañho pacchāpañhoti ca nāmaṃ vuttaṃ. Ca-saddena purepacchāpañhoti ca nāmaṃ vuttanti niddhāretvā yojetabbaṃ. Tattha pana ‘‘ekapadadvayasaṅgahitāna’’nti idaṃ ekajjhaṃ katvā gahetabbaṃ. Tamevatthampi vivarati <bold>‘‘yassa hī’’</bold>tiādinā. Tattha <bold>yassā</bold>ti yassa pañhassa. ‘‘Pañho’’ti cettha pucchanavasena pavattaṃ vacanaṃ veditabbaṃ. Tenevāha <bold>‘‘paripūretvā vissajjetabbatthasaṅgaṇhanato’’</bold>ti. Taṃ sarūpadassanena vissajjanaṃ taṃvissajjanaṃ, taṃ vā yathāvuttaṃ vissajjanaṃ etassāti taṃvissajjano, tassa <bold>taṃvissajjanassa. Purimakoṭṭhāsenā</bold>ti purimena uddesapadena. Tena hi vissajjanapadassa samānatthatā idha sadisatthatā. <bold>Ekena padenā</bold>ti ekena padhānāppadhānena yamakapadena, na paṭhamapadenevāti attho. <bold>Uppādanirodhalābhasāmaññamattenā</bold>ti uppādassa vā nirodhassa vā labbhamānatāya samānatāmattena. <bold>Sanniṭṭhānapada…pe… yutta</bold>nti idaṃ aṭṭhakathāyaṃ ‘‘yattha rūpakkhandho nuppajjatī’’tiādinā purepañhassa dassitattā vuttaṃ. Yadipi tattha ‘‘uppajjatī’’ti vissajjitattā vedanākkhandhassa uppādo labbhatīti vuttaṃ, yo pana sanniṭṭhānapadasaṅgahito <pageBreak edition="V" number="0.0180" /> rūpakkhandhassa anuppādo pāḷiyaṃ anuññātarūpena ṭhito, tassa vasena purepañho yuttoti adhippāyo. Evañhi purimakoṭṭhāsena sadisatthatā hoti.</paragraph>
    <paragraph line="51">‘‘Yassa rūpakkhandho nuppajjittha, tassa vedanākkhandho nuppajjitthā’’ti ettha rūpakkhandhassa anuppannapubbatāpaṭikkhepamukhena itarassa paṭikkhipīyatīti rūpakkhandhasseva yathāvuttapaṭikkhepo padhānabhāvena vutto. Eseva nayo aññesupi edisesu ṭhānesūti āha <bold>‘‘sanniṭṭhānatthasseva paṭikkhipanaṃ paṭikkhepo’’</bold>ti <pageBreak edition="M" number="0.0176" />. ‘‘Yassa rūpakkhandho uppajjati, tassa vedanākkhandho nirujjhatī’’ti ettha pana rūpakkhandhassa uppādalakkhaṇaṃ katvā vedanākkhandhassa nirodho pucchīyatīti so eva ‘‘no’’ti paṭisedhīyati. Esa nayo aññesupi edisesu ṭhānesūti vuttaṃ <bold>‘‘saṃsayatthanivāraṇaṃ paṭisedho’’</bold>ti. ‘‘Na-kāravirahita’’nti etena paṭisedhassa paṭisedhitamāha. Yadi evaṃ pāḷigatipaṭisedhavissajjanānaṃ ko visesoti āha <bold>‘‘tattha uppattī’’</bold>tiādi.</paragraph>
    <paragraph line="52"><bold>Tadekadesapakkhepavasenā</bold>ti tesaṃ catunnaṃ pañhānaṃ pañcannañca vissajjanānaṃ ekadesassa pakkhipanavasena. Tenāha <bold>aṭṭhakathāyaṃ</bold> ‘‘paṭhame ṭhāne paripuṇṇapañhassa purimakoṭṭhāse sarūpadassanenā’’tiādi. Yo panettha pañhesu vissajjanesu ca sattavīsatiyā ṭhānesu pakkhepaṃ labhati, taṃ dassetuṃ <bold>‘‘paripuṇṇapañho evā’’</bold>tiādi vuttaṃ. <bold>Pāḷivavatthānadassanādito</bold>ti ettha <bold>ādi</bold>-saddena pucchāvibhaṅgo vissajjanāṭhānāni ekasmiṃ pañhe yojanānayoti imesaṃ saṅgaho daṭṭhabbo.</paragraph>
    <paragraph line="53"><bold>Suddhāvāsāna</bold>ntiādi pāḷiyā padaṃ uddharitvā atthadassanatthaṃ āraddhaṃ. ‘‘Yassa yattha rūpakkhandho nuppajjittha, tassa tattha vedanākkhandho nuppajjitthā’’ti imassa vissajjanaṃ hoti ‘‘suddhāvāsānaṃ tesaṃ tatthā’’ti. Tattha <bold>ekabhūmiyaṃ dutiyā upapatti natthī</bold>ti ekissā bhūmiyā ekassa ariyapuggalassa dutiyavāraṃ paṭisandhiggahaṇaṃ natthīti attho. Tatiyavārādīsu vattabbameva natthi. Svāyamattho yathā ñāpito hoti, taṃ dassetuṃ <bold>‘‘paṭisandhito pabhuti hi…pe… pavattā’’</bold>ti vuttaṃ. Tena addhāpaccuppannavasenāyaṃ desanā pavattāti dasseti. Ādānanikkhepaparicchinnaṃ kammajasantānaṃ ekattena gahetvā tassa vasena uppādanirodhesu vuccamānesu akammajesu kusalādīsu kathanti codanāyaṃ tepi idha taṃnissitā eva katāti dassento <pageBreak edition="V" number="0.0181" /> āha <bold>‘‘tasmiñhi…pe… dassitā’’</bold>ti. <bold>Tenevā</bold>ti kammajasantāneneva. <bold>Tasmā</bold>ti ekakammanibbattassa vipākasantānassa ekattena gahitattā. <bold>Tassā</bold>ti kammajasantānassa. Pañcasu suddhāvāsesu yathā paccekaṃ ‘‘ekissā bhūmiyā dutiyā upapatti natthī’’ti yathāvuttapāḷiyā viññāyati, evaṃ ‘‘suddhāvāsāna’’nti avisesavacanato sakalepi suddhāvāse sā natthīti tāya kasmā na viññāyatīti codanaṃ samuṭṭhāpetvā sayameva pariharituṃ <bold>‘‘kasmā panā’’</bold>tiādimāha. Tattha suddhāvāsesu heṭṭhābhūmikassa asati indriyaparipāke uparibhūmisamuppatti na sakkā <pageBreak edition="M" number="0.0177" /> paṭisedhetuṃ uddhaṃsotavacanato. Uddhamassa taṇhāsotaṃ vaṭṭasotañcāti hi uddhaṃsoto. Tenāha <bold>‘‘uddhaṃsotapāḷisabbhāvā’’</bold>ti. <bold>Saṃsandetabbā</bold>ti yathā na virujjhanti, evaṃ netabbā. Tathā ceva saṃvaṇṇitaṃ.</paragraph>
    <paragraph line="54"><bold>Etena sanniṭṭhānenā</bold>ti aṅkitokāsabhāvirūpuppādasannissayena nicchayena. <bold>Visesitā</bold> tathābhāvirūpabhāvino. <bold>Asaññasattāpī</bold>ti na kevalaṃ pañcavokārā eva, atha kho asaññasattāpi. <bold>Te eva</bold> asaññasatte eva gahetvā purimakoṭṭhāseti adhippāyo. <bold>Tena ye sanniṭṭhānena vajjitā</bold>ti tena yathāvuttasanniṭṭhānena ye virahitā, te tathā na vattabbāti attho. Idāni <bold>‘‘te tato’’</bold>tiādinā dasseti. <bold>Tato</bold>ti asaññābhavato. <bold>Pacchimabhavikāna</bold>nti ettha pacchimabhavaṃ sarūpato dassetuṃ <bold>‘‘kiṃ pañcavokārādī’’</bold>tiādi vuttaṃ. Apacchimabhavikānampi arūpānaṃ arūpabhave yathā rūpakkhandho nuppādi, evaṃ tattha pacchimabhavikānaṃ vedanākkhandhopīti āha <bold>‘‘etena sanniṭṭhānena saṅgahitattā’’</bold>ti. Tenāha <bold>‘‘tesaṃ…pe… āhā’’</bold>ti. Tattha <bold>tesa</bold>nti pacchimabhavikānaṃ. <bold>Tatthā</bold>ti arūpabhave. <bold>Itarānuppattibhāvañcā</bold>ti itarassa vedanākkhandhassa anuppajjanasabbhāvampi. Sappaṭisandhikānampi suddhāvāsānaṃ khandhabhedassa parinibbānapariyāyo oḷārikadosappahānato kilesūpasamasāmaññena vuttoti veditabbaṃ.</paragraph>
    <paragraph line="55"><bold>Sabbesañhi tesa</bold>nti taṃtaṃbhūmiyaṃ ṭhitānaṃ sabbesaṃ suddhāvāsānaṃ. <bold>Yathā panā</bold>tiādinā vuttamevatthaṃ pākaṭataraṃ karoti. <bold>Anantā lokadhātuyo</bold>ti idaṃ okāsassa paricchedābhāvaṃyeva dassetuṃ vuttaṃ. Puggalavasena samānādhāratāya samānakālattena asambhavanto okāsavasena pana sambhavanto saṃkiṇṇā viya hontīti āha <bold>‘‘saṃkiṇṇatā hotī’’</bold>ti.</paragraph>
    <centered line="56">Pavattivāravaṇṇanā niṭṭhitā.</centered>
    <subhead line="57">3. Pariññāvāravaṇṇanā</subhead>
    <paragraph line="58" number="206-208"><bold>Tassāpī</bold>ti <pageBreak edition="V" number="0.0182" /> puggalokāsavārassapi. <bold>Okāse puggalassevā</bold>ti yathāgahite okāse yo puggalo, tasseva okāsavisiṭṭhapuggalassevāti <pageBreak edition="M" number="0.0178" /> attho. Yathā pana puggalavāre labbhamāne puggalokāsavāropi labbhati, evaṃ okāsavāropi labbheyyāti codanaṃ sandhāyāha <bold>‘‘okāsavāropi cā’’</bold>ti. <bold>Tasmā</bold>ti yasmā vuccamānopi okāso puggalassa visesabhāveneva vucceyya, na visuṃ, tasmā.</paragraph>
    <paragraph line="59"><bold>Aññathā</bold>ti pavattivāre viya ādānanikkhepaparicchinnaṃ kammajasantānaṃ ekattena gahetvā tassa uppādanirodhavasena pariññāvacane. ‘‘Yo rūpakkhandhaṃ parijānātī’’ti sanniṭṭhānapadasaṅgahitatthābhāvadassanamukhena itarassapi abhāvaṃ dassetuṃ <bold>‘‘rupakkhandhaparijānanassa abhāvā’’</bold>ti vuttaṃ. ‘‘Āmantā’’ti ca kataṃ, tasmā pavatte cittakkhaṇavasenevettha tayo addho labbhantīti attho. ‘‘Aggamaggasamaṅgiñca arahantañcā’’ti dvinnaṃ padānaṃ ‘‘rūpakkhandhañca na parijānanti vedanākkhandhañca na parijānitthā’’ti dvīhi padehi yathākkamaṃ sambandho. ‘‘Ṭhapetvā avasesā puggalā’’ti pana paccekaṃ yojetabbaṃ. <bold>Aggamagga…pe… natthī</bold>ti iminā arahattamaggañāṇasseva pariññāmatthakappattiyā pariññākiccaṃ sātisayaṃ, tadabhāvā na itaresanti dasseti. Yato tasseva vajirūpamatā vuttā, sesānañca vijjūpamatā. <bold>Tenā</bold>ti tena yathāvuttena vacanena. <bold>Tadavasesasabbapuggale</bold>ti tato aggamaggasamaṅgito avasesasabbapuggale. Imaṃ pana yathāvuttadosaṃ pariharantā ‘‘puthujjanādayo sandhāyā’’ti vadanti.</paragraph>
    <centered line="60">Pariññāvāravaṇṇanā niṭṭhitā.</centered>
    <centered line="61">Khandhayamakavaṇṇanā niṭṭhitā.</centered>
    <subhead line="62">3. Āyatanayamakaṃ</subhead>
    <title line="63">1. Paṇṇattivāro</title>
    <subhead line="64">Uddesavāravaṇṇanā</subhead>
    <paragraph line="65" number="1-9"><bold>Vuttanayenā</bold>ti <pageBreak edition="V" number="0.0183" /> ‘‘avayavapadehi vutto ekadeso sakalo vā samudāyapadānaṃ attho, samudāyapadehi pana vutto ekantena avayavapadānaṃ attho’’tiādinā vuttena nayena. Etena yathāvuttaatthavaṇṇanānayadassanatāya sabbapaṇṇattivārādīsu yathārahaṃ attho netabboti dasseti.</paragraph>
    <centered line="66">Uddesavāravaṇṇanā niṭṭhitā.</centered>
    <subhead line="67">Niddesavāravaṇṇanā</subhead>
    <paragraph line="68" number="10-17"><bold>Vāyanaṃ</bold><pageBreak edition="M" number="0.0179" /> savisayaṃ byāpetvā pavattanaṃ, tayidaṃ yathā gandhāyatane labbhati, evaṃ sīlādīsupīti pāḷiyaṃ ‘‘sīlagandho’’tiādi vuttaṃ ‘‘sīlādiyeva gandho’’ti katvā. Tenāha aṭṭhakathāyaṃ ‘‘sīlagandho…pe… nāmānī’’ti. Yasmā pana savisayabyāpanaṃ tattha pasaṭabhāvo pākaṭabhāvo vā hoti, tasmā ‘‘pasāraṇaṭṭhena pākaṭabhāvaṭṭhena vā’’ti vuttaṃ. Attano vatthussa sūcanaṃ vā <bold>vāyanaṃ</bold>. ‘‘Devakāyā samāgatā (dī. ni. 2.332; saṃ. ni. 1.37), paṇṇattidhammā’’tiādīsu (dha. sa. dukamātikā 108) samūhapaññattīsupi kāyadhammasaddā āgatāti <bold>‘‘sasabhāva’’</bold>nti viseseti. <bold>Kāyavacanena…pe… natthī</bold>ti idaṃ ‘‘na dhammo nāyatana’’nti ettha dhammasaddassa vinivattavisesasabbasabhāvadhammavācakataṃ sandhāya vuttaṃ, na dhammāyatanasaṅkhātadhammavisesavācakatanti daṭṭhabbaṃ.</paragraph>
    <centered line="69">Niddesavāravaṇṇanā niṭṭhitā.</centered>
    <subhead line="70">2. Pavattivāravaṇṇanā</subhead>
    <paragraph line="71" number="18-21"><bold>Etasmi</bold>nti <pageBreak edition="V" number="0.0184" /> pavattivāre. <bold>Pucchāmattalābhenā</bold>ti moghapucchābhāvamāha. <bold>Ekeka</bold>nti ‘‘yassa cakkhāyatanaṃ uppajjati, tassa saddāyatanaṃ uppajjatī’’tiādikaṃ ekekaṃ. <bold>Pañcā</bold>ti ‘‘yassa saddāyatanaṃ uppajjati, tassa gandhāyatanaṃ uppajjatī’’tiādīni pañca. Pucchāmattalābhena saṅgahaṃ anujānanto <bold>‘‘vissajjanavasena hāpetabbānī’’</bold>ti āha. <bold>‘‘Vakkhati hī’’</bold>tiādinā yathāvuttamatthaṃ aṭṭhakathāya samattheti.</paragraph>
    <paragraph line="72"><bold>Sadisavissajjana</bold>nti sāmaññavacanaṃ visesaniviṭṭhameva hotīti taṃ visesaṃ dassento ‘‘puggalavārameva sandhāya vutta’’nti vatvā tassā pana sadisavissajjanatāya abyāpitattā yattha sadisaṃ, tatthāpi vissajjitanti dassento <bold>‘‘okāsavāre pana…pe… vissajjita’’</bold>nti āha. Tattha <bold>ta</bold>nti dutiyaṃ. <bold>Puggalavārepī</bold>ti yattha sadisaṃ vissajjanaṃ, tattha puggalavārepi vissajjitaṃ, pageva okāsavāreti adhippāyo. <bold>Virattakāmakammanibbattassā</bold>ti bhāvanābalena viratto kāmo etenāti virattakāmaṃ, rūpāvacarakammaṃ, tato nibbattassa. Paṭisandhi eva bījaṃ <pageBreak edition="M" number="0.0180" /><bold>paṭisandhibījaṃ,</bold> tassa. <bold>‘‘Evaṃsabhāvattā’’</bold>ti etena ekantato kāmataṇhānidānakammahetukāni ghānādīnīti dasseti. <bold>Gandhādayo ca na santī</bold>ti sabbena sabbaṃ tesampi abhāvaṃ sandhāya vadati. Tattha yaṃ vattabbaṃ, taṃ heṭṭhā vuttameva.</paragraph>
    <paragraph line="73"><bold>‘‘Sacca’’</bold>nti yathāvuttavasena gahetabbaṃ codakena vuttamatthaṃ sampaṭicchitvā puna yenādhippāyena tāni yamakāni sadisavissajjanāni, taṃ dassetuṃ <bold>‘‘yathā panā’’</bold>tiādi vuttaṃ. Tatrāyaṃ saṅkhepattho – tattha cakkhāyatanamūlakesu ghānāyatanayamakena ‘‘sacakkhukānaṃ aghānakānaṃ upapajjantāna’’ntiādinā nayena jivhākāyāyatanayamakāni yathā sadisavissajjanāni, tathā idha ghānāyatanamūlakesu ghānāyatanayamakena tāni jivhākāyāyatanayamakāni ‘‘yassa ghānāyatanaṃ uppajjati, tassa jivhāyatanaṃ uppajjatīti? Āmantā’’tiādinā nayena sadisavissajjanānīti. Evamettha ubhayesaṃ visuṃ aññamaññaṃ sadisavissajjanatāya idaṃ vuttaṃ, na ekajjhaṃ aññamaññaṃ sadisavissajjanatāya. Tenāha <bold>‘‘tasmā tattha tattheva sadisavissajjanatā pāḷianāruḷhatāya kāraṇa’’</bold>nti. Evañca sati cakkhāyatanamūlaggahaṇaṃ kimatthiyanti āha <bold>‘‘nidassanabhāvenā’’</bold>tiādi. Tattha <bold>nidassanabhāvenā</bold>ti nidassanabhūtānaṃ aññamaññasadisavissajjanatāsaṅkhātena <pageBreak edition="V" number="0.0185" /> nidassanabhāveneva, na pana tesaṃ nidassitabbehi sabbathā sadisavissajjanatāyāti adhippāyo. <bold>‘‘Yebhuyyatāyā’’</bold>ti vuttaṃ yebhuyyataṃ dassetuṃ <bold>‘‘tesu hī’’</bold>tiādi vuttaṃ.</paragraph>
    <paragraph line="74"><bold>Eva</bold>nti iminā ‘‘āmantā’’ti paṭivacanavissajjanena yathāvuttavacanasseva vissajjanabhāvānujānanaṃ kattabbanti imamatthaṃ ākaḍḍhati. <bold>Sā</bold>ti dutiyapucchā. <bold>Ghānāyatanayamakenā</bold>ti cakkhāyatanamūlakesu ghānāyatanayamakeneva. <bold>Taṃsesānī</bold>ti tena ghānāyatanamūlakakāyāyatanayamakena saddhiṃ sesāni. <bold>Sadisavissajjanattā anāruḷhānī</bold>ti ettha <bold>‘‘anāruḷhānī’’</bold>ti ettakameva <bold>tathā</bold>-saddena anukaḍḍhīyati, na ‘‘sadisavissajjanattā’’ti dassento <bold>‘‘tathāti…pe… samaññenā’’</bold>ti vatvā idāni <bold>‘‘kāraṇasāmaññenā’’</bold>ti vuttassa sadisavissajjanattassa tattha abhāvaṃ dassetuṃ <bold>‘‘ghānajivhākāyāyatanānaṃ panā’’</bold>tiādi vuttaṃ. Tattha <pageBreak edition="M" number="0.0181" /><bold>agabbhaseyyakesu pavattamānāna</bold>nti etthāpi <bold>‘‘sahacāritāyā’’</bold>ti padaṃ ānetvā sambandhitabbaṃ, tathā <bold>‘‘gabbhaseyyakesu ca pavattamānāna’’</bold>nti. <bold>Itarāni</bold> ghānāyatanamūlakāni jivhākāyāyatanayamakāni <bold>dve</bold> na vissajjīyanti, ghānāyatanamūlakesu ca yamakesu vissajjitesu <bold>itaradvayamūlakāni</bold> jivhākāyāyatanamūlakāni na vissajjīyanti avisesattā appavisesattā cāti yojetabbaṃ. Tattha kāyāyatanayamake dutiyapucchāvasena appaviseso, itaravasena aviseso veditabbo. <bold>Rūpāyatanamanāyatanehi saddhi</bold>nti idaṃ rūpāyatanamūlakamanāyatanavasena vuttanti āha <bold>‘‘rūpāyatana…pe… adhippāyo’’</bold>ti. Tenevāha <bold>‘‘rūpāyatanamūlakesu hī’’</bold>tiādi. <bold>Yamakāna</bold>nti rūpāyatanamūlakagandharasaphoṭṭhabbāyatanayamakānaṃ. <bold>Dutiyapucchāna</bold>nti yathāvuttayamakānaṃyeva dutiyapucchānaṃ. <bold>Vuttanayenā</bold>ti ‘‘sarūpakānaṃ acittakāna’’ntiādinā vuttena nayena. <bold>Ādipucchāna</bold>nti tesaṃyeva yamakānaṃ paṭhamapucchānaṃ.</paragraph>
    <paragraph line="75"><bold>Heṭṭhimehī</bold>ti idaṃ avisesavacanampi yesu sadisavissajjanatā sambhavati, tadapekkhanti āha <bold>‘‘gandharasa…pe… attho’’</bold>ti. Uddiṭṭhadhammesu uddesānurūpaṃ labbhamānavisesakathanaṃ vissajjanaṃ, yo tattha na sabbena sabbaṃ uddesānurūpaguṇena upalabbhati, tassa akathanampi atthato vissajjanameva nāma hotīti āha <bold>‘‘avissajjaneneva alabbhamānatādassanena vissajjitāni nāma hontī’’</bold>ti.</paragraph>
    <paragraph line="76">Cakkhuvikalasotavikalā <pageBreak edition="V" number="0.0186" /> viya cakkhusotavikalopi labbhatīti so pana aṭṭhakathāyaṃ pi-saddena saṅgahitoti dassento <bold>‘‘jaccandhampi…pe… veditabbo’’</bold>ti āha. Paripuṇṇāyatanameva opapātikaṃ sandhāya vuttanti ettha aṭṭhānappayutto <bold>eva</bold>-saddoti tassa ṭhānaṃ dassento <bold>‘‘vuttamevāti attho’’</bold>ti vatvā tena paripuṇṇāyatanassa tattha aniyatattā aparipuṇṇāyatanassapi saṅgaho siddhoti dassento <bold>‘‘tena jaccandhabadhirampi sandhāya vuttatā na nivāritā hotī’’</bold>ti āha.</paragraph>
    <paragraph line="77" number="22-254"><bold>Tasmiṃ puggalassa anāmaṭṭhattā</bold>ti kasmā vuttaṃ, yāvatā ‘‘rūpībrahmalokaṃ pucchatī’’ti imināpi okāsoyeva āmaṭṭhoti. ‘‘Āmantā’’ti paṭiññāya kāraṇavibhāvanādhippāyeneva ‘‘kasmā paṭiññāta’’nti codanaṃ samuṭṭhāpetvā taṃ kāraṇaṃ dassetukāmo <bold>‘‘nanū’’</bold>tiādimāha <pageBreak edition="M" number="0.0182" />. <bold>Gabbhaseyyakabhāvaṃ gantvā parinibbāyissatī</bold>ti pacchimabhavikaṃ sandhāyāha. <bold>Tadavatthassā</bold>ti pacchimabhavāvatthassa. <bold>Bhavissantassā</bold>ti bhāvino. <bold>Paṭiññātabbattā</bold>ti ‘‘uppajjissatī’’ti paṭiññātabbattā.</paragraph>
    <paragraph line="78"><bold>Atha kasmā</bold>ti etthāyaṃ saṅkhepattho – yadi ‘‘yassa rūpāyatanaṃ uppajjissati, tassa cakkhāyatanaṃ uppajjissatī’’ti pucchāyaṃ vuttena vidhinā paṭiññātabbaṃ, atha kasmā atha kena kāraṇena paṭilome ‘‘yassa vā pana rūpāyatanaṃ nuppajjissati, tassa cakkhāyatanaṃ nuppajjissatī’’ti pucchāya ‘‘āmantā’’ti paṭiññātaṃ, nanu idaṃ aññamaññaṃ viruddhanti? <bold>Nanū</bold>tiādināpi codako tameva virodhaṃ vibhāveti. <bold>No ca nuppajjissati</bold> uppajjissati evāti attho. <bold>‘‘Tasmiṃ bhave’’</bold>tiādi tassa parihāro. Tattha <bold>tasmiṃ bhave</bold>ti yasmiṃ bhave ‘‘rūpāyatanaṃ nuppajjissatī’’ti vuttaṃ pavattamānattā, tasmiṃ bhave. <bold>Anāgatabhāvena avacanato</bold>ti bhāvībhāvena avattabbato āraddhuppādabhāvena pavattamānattāti adhippāyo. Tenevāha <bold>‘‘bhavantare hī’’</bold>tiādi. Na pana vuccatīti sambandho. <bold>Evañca katvā</bold>tiādinā pāṭhantarena yathāvuttamatthaṃ samattheti.</paragraph>
    <paragraph line="79">Yasmiṃ attabhāve yehi āyatanehi bhavitabbaṃ, <bold>taṃtaṃāyatananibbattakakammena avassaṃbhāvīāyatanassa</bold> sattassa, santānassa vā, ‘‘yassa vā pana rūpāyatanaṃ uppajjissati, tassa cakkhāyatanaṃ uppajjissatīti? Āmantā, yassa vā pana rūpāyatanaṃ nuppajjissati, tassa cakkhāyatanaṃ nuppajjissatīti? Āmantā’’ti ca evaṃ pavattaṃ pucchādvayavissajjanaṃ āyatanapaṭilābhassa <pageBreak edition="V" number="0.0187" /> jātibhāvato suṭṭhu upapannaṃ bhavati. <bold>Pacchimabhavikādayo</bold>ti ettha <bold>ādi</bold>-saddena arūpe uppajjitvā parinibbāyanakā saṅgayhanti. <bold>Idampi</bold> vissajjanaṃ. <bold>Abhinanditabbattā</bold>ti ‘‘āmantā’’ti sampaṭicchitabbattā.</paragraph>
    <paragraph line="80">Yaṃ pana aghānakānaṃ kāmāvacaraṃ upapajjantānanti vuttanti sambandho. Yassa vipāko ghānāyatanuppattito puretarameva upacchijjissati, taṃ ghānāyatanānibbattakakammanti vuttaṃ. Kathaṃ panīdisaṃ kammaṃ atthīti viññāyatīti āha <bold>‘‘yassa yatthā’’</bold>tiādi. Evampi gabbhaseyyako eva idha aghānakoti adhippetoti kathamidaṃ viññāyatīti codanāya <bold>‘‘na hī’’</bold>tiādiṃ vatvā tamatthaṃ sādhetuṃ <bold>‘‘dhammahadayavibhaṅge’’</bold>tiādi vuttaṃ. Avacanattampi hi yathādhammasāsane abhidhamme paṭikkhepoyevāti <pageBreak edition="M" number="0.0183" />. <bold>Idhā</bold>ti imasmiṃ āyatanayamake. <bold>Yathādassitāsū</bold>ti ‘‘yassa vā pana sotāyatanaṃ nuppajjissati, tassa cakkhāyatanaṃ nuppajjati, yassa yattha ghānāyatanaṃ na nirujjhati, tassa tattha rūpāyatanaṃ na nirujjhissatī’’ti ca dassitappakārāsu pucchāsu. <bold>Āmantāti vutta</bold>nti atha kasmā na viññāyatīti yojanā. Etāsu pucchāsu kasmā paṭivacanena vissajjanaṃ na katanti adhippāyo. <bold>Sanniṭṭhānena gahitatthassā</bold>ti ‘‘yassa vā pana sotāyatanaṃ nuppajjissati, yassa yattha ghānāyatanaṃ na nirujjhissatī’’ti ca evamādikena sanniṭṭhānapadena gahitassa atthassa. <bold>Ekadese saṃsayatthassa sambhavenā</bold>ti ekadese saṃsayitabbassa atthassa sambhavena sanniṭṭhānatthapaṭiyogabhūtasaṃsayatthassa paṭivacanassa akaraṇato ‘‘āmantā’’ti paṭivacanavissajjanassa akattabbato atthassa abhinditvā ekajjhaṃ katvā avattabbato. Tenāha <bold>‘‘bhinditabbehi na paṭivacanavissajjanaṃ hotī’’</bold>ti.</paragraph>
    <paragraph line="81"><bold>Yadi siyā</bold>ti bhinditvā vattabbepi atthe yadi paṭivacanavissajjanaṃ siyā, <bold>paripuṇṇavissajjanameva na siyā</bold> anokāsabhāvato bhinditabbato cāti attho. Tathā hi ‘‘pañcavokāre parinibbantānaṃ, arūpe pacchimabhavikānaṃ, ye ca arūpaṃ upapajjitvā parinibbāyissanti, tesaṃ cavantānaṃ tesaṃ sotāyatanañca nuppajjissati, cakkhāyatanañca nuppajjatī’’ti ca, tathā ‘‘rūpāvacare parinibbantānaṃ, arūpānaṃ tesaṃ tattha ghānāyatanañca na nirujjhati, rūpāyatanañca na nirujjhissatī’’ti ca tattha vibhāgavasena pavatto pāṭhaseso. <bold>Atha kasmā</bold>ti yadi abhinditabbe paṭivacanavissajjanaṃ, na bhinditabbe, evaṃ sante ‘‘yassa vā pana somanassindriyaṃ uppajjati, tassa cakkhundriyaṃ uppajjatīti? Āmantā’’ti iminā paṭivacanavissajjanena <pageBreak edition="V" number="0.0188" /> gabbhaseyyakānaṃ somanassapaṭisandhi natthīti kasmā na viññāyati, bhinditabbe na paṭivacanavissajjanaṃ hotīti sampaṭicchitabbanti? Taṃ na, aññāya pāḷiyā tadatthassa viññāyamānattāti dassento <bold>‘‘kāmadhātuyā’’</bold>tiādimāha.</paragraph>
    <paragraph line="82">‘‘Yaṃ cittaṃ uppajjati, na nirujjhati, taṃ cittaṃ nirujjhissati, nuppajjissatīti? Āmantā’’ti tasseva cittassa nirodho anāgatabhāvena tassa uppādakkhaṇe yathā vutto, evaṃ tasseva kammajasantānassa nirodho tassa uppāde anāgatabhāvena vattabbo. Tenetaṃ dasseti ‘‘ekacittassa nāma uppādakkhaṇe nirodho anāgatabhāvena vuccati, kimaṅgaṃ pana ekasantānassā’’ti <pageBreak edition="M" number="0.0184" />. <bold>Sabbattha</bold> sabbasmiṃ anāgatavāre. Upapajjantānaṃ eva vasena <bold>so</bold> nirodho <bold>tathā</bold> anāgatabhāvena vutto, kasmā panettha nirodho upapannānaṃ vasena na vuttoti āha <bold>‘‘uppannānaṃ panā’’</bold>tiādi. <bold>Tasseva</bold> yathāpavattassa kammajasantānassa eva. <bold>Tasmā</bold>ti yasmā uppādakkhaṇato uddhaṃ nirodho āraddho nāma hoti, tasmā. <bold>Bhede satipi</bold> kālabhedāmasanassa kāraṇe satipi. Anāgatakālāmasanavaseneva nirodhasseva vasena vissajjanadvayaṃ <bold>upapannameva</bold> yuttameva hotīti. Aññesaṃ vasena nirodhasseva vattuṃ asakkuṇeyyattā <bold>‘‘arahata’’</bold>nti vuttaṃ.</paragraph>
    <paragraph line="83">Yadi upapattianantaraṃ nirodho āraddho nāma hoti, atha kasmā cutiyā nirodhavacananti codanaṃ sandhāyāha <bold>‘‘tanniṭṭhānabhāvato pana cutiyā nirodhavacana’’</bold>nti. <bold>Tanniṭṭhānabhāvato</bold>ti tassa santānassa niṭṭhānabhāvato. <bold>Pavatte</bold>tiādi vuttassevatthassa pākaṭakaraṇaṃ. Tattha <bold>tassā</bold>ti santānassa. <bold>Vakkhatī</bold>tiādipi pavatte nirodhaṃ anādiyitvā cutinirodhasseva gahitatāya kāraṇavacanaṃ. <bold>Tenā</bold>ti tena yathāvuttena pāṭhantaravacanena. <bold>Etthā</bold>ti etasmiṃ ‘‘yassa cakkhāyatanaṃ nirujjhissatī’’tiādike āyatanayamake. Yadi pavatte niruddhassapi cutiyā eva nirodho icchito, ‘‘sacakkhukāna’’ntiādi kathanti āha <bold>‘‘sacakkhukānantiādīsu ca paṭiladdhacakkhukānantiādinā attho viññāyatī’’</bold>ti. <bold>Te</bold>ti arūpe pacchimabhavikā. Acakkhukavacanañca sāvasesanti yojanā.</paragraph>
    <centered line="84">Pavattivāravaṇṇanā niṭṭhitā.</centered>
    <centered line="85">Āyatanayamakavaṇṇanā niṭṭhitā.</centered>
    <subhead line="86">4. Dhātuyamakaṃ</subhead>
    <paragraph line="87" number="1-19"><bold>Saddadhātusambandhāna</bold>nti <pageBreak edition="V" number="0.0189" /> idaṃ yāni cakkhudhātādimūlakesu saddayamakāni, sabbāni ca saddadhātumūlakāni, tāni sandhāya vuttaṃ. Na hi tāni cakkhuviññāṇadhātādisambandhāni viya cutipaṭisandhivasena labbhanti, eteneva āyatanayamakepi pavattivāre saddadhātusambandhānaṃ yamakānaṃ alabbhamānatā ca veditabbā.</paragraph>
    <centered line="88">Dhātuyamakavaṇṇanā niṭṭhitā.</centered>
    <subhead line="89">5. Saccayamakaṃ</subhead>
    <subhead line="90">1. Paṇṇattivāravaṇṇanā</subhead>
    <paragraph line="91" number="10-26"><bold>So</bold>ti <pageBreak edition="M" number="0.0185" /> dukkhasaddo. <bold>Aññatthā</bold>ti saṅkhāradukkhavipariṇāmadukkhadukkhādhiṭṭhānesu. <bold>Aññanirapekkho</bold>ti saṅkhārādipadantarānapekkho. <bold>Tenā</bold>ti aññanirapekkhadukkhapadaggahaṇato. <bold>Tasmiṃ dukkhadukkhe</bold> visayabhūte. <bold>Esa dukkhasaddo</bold> ‘‘dukkhaṃ dukkhasacca’’nti ettha paṭhamo dukkhasaddo. <bold>Tañca</bold> dukkhadukkhaṃ. ‘‘Dukkhaṃ dukkhasacca’’nti ettha dukkhameva dukkhasaccanti nayidaṃ avadhāraṇaṃ icchitabbaṃ, dukkhaṃ dukkhasaccamevāti pana icchitabbanti āha <bold>‘‘ekantena dukkhasaccamevā’’</bold>ti. <bold>Saccavibhaṅge vuttesu samudayesu koci phaladhammesu natthī</bold>ti saccavibhaṅge pañcadhā vuttesu samudayesu ekopi phalasabhāvesu natthi, phalasabhāvo natthīti attho. ‘‘Phaladhammo natthī’’ti ca pāṭho. <bold>Maggasaddo ca phalaṅgesū</bold>ti sāmaññaphalaṅgesu sammādiṭṭhiādīsu ‘‘maggaṅgaṃ maggapariyāpanna’’ntiādinā (vibha. 492, 495) āgato maggasaddo <bold>maggaphalattā pavattati</bold> kāraṇūpacārenāti adhippāyo. Tenāha <bold>‘‘na maggakiccasabbhāvā’’</bold>tiādi. <bold>Tasmā</bold>ti yasmā saccadesanāya pabhavādisabhāvā eva dhammā samudayādipariyāyena vuttā, na appabhavādisabhāvā, tasmā <pageBreak edition="V" number="0.0190" />. Ettha ca tebhūmakadhammānaṃ yathārahaṃ dukkhasamudayasaccantogadhattā asaccasabhāve sabhāvadhamme ca uddharanto phaladhamme eva uddhari. Nanu ca maggasampayuttāpi dhammā asaccasabhāvāti tepi uddharitabbāti? Na, tesaṃ maggagatikattā. ‘‘Phaladhammesū’’ti ettha dhammaggahaṇena vā phalasampayuttadhammānaṃ viya tesampi gahaṇaṃ daṭṭhabbaṃ.</paragraph>
    <paragraph line="92"><bold>Padasodhanena…pe… idha gahitā</bold>ti etena asaccasabhāvānaṃ dhammānaṃ pakaraṇena nivattitataṃ āha. <bold>Tesa</bold>nti dukkhādīnaṃ. <bold>Tabbisesanayogavisesa</bold>nti tena dukkhādivisesanayogena visiṭṭhataṃ. Saccavisesanabhāveneva dukkhādīnaṃ pariññeyyatādibhāvo siddhoti āha <bold>‘‘ekantasaccattā’’</bold>ti. <bold>Yathā cetthā</bold>ti yathā etasmiṃ saccayamake suddhasaccavāre saccavisesanabhūtā eva dukkhādayo gahitā. <bold>Evaṃ khandhayamakādīsupī</bold>ti na suddhasaccavāre eva ayaṃ nayo dassitoti attho. Padasodhanavāre taṃmūlacakkavāre ca ‘‘rūpaṃ rūpakkhandho’’tiādinā samudāyapadānaṃyeva vuttattā vattabbameva natthīti <bold>‘‘suddhakkhandhādivāresū’’</bold>ti vuttaṃ. Tathā cetthāpi <pageBreak edition="M" number="0.0186" /> suddhavāre eva ayaṃ nayo dassito. Yadi suddhakkhandhādivāresu khandhādivisesanabhūtānameva rūpādīnaṃ gahaṇena bhavitabbaṃ, atha kasmā khandhādivisesanato aññesampi rūpādīnaṃ vasena attho dassitoti codanaṃ sandhāyāha <bold>‘‘aṭṭhakathāyaṃ panā’’</bold>tiādi. Purimo eva attho yutto, yuttito pāṭhova balavāti.</paragraph>
    <centered line="93">Paṇṇattivāravaṇṇanā niṭṭhitā.</centered>
    <subhead line="94">2. Pavattivāravaṇṇanā</subhead>
    <paragraph line="95" number="27-164"> Dukkhapariññā yāva dukkhasamatikkamanatthāti sappadesaṃ pavattāpi sā tadatthāvahā bhaveyyāti kassaci āsaṅkā siyāti dassento āha <bold>‘‘ariyattā…pe… katvā vutta’’</bold>nti. Keci panettha ‘‘antimabhave ṭhitattā’’ti kāraṇaṃ vadanti, taṃ na yujjati upapattiyā dukkhavicārattā, na ca sabbe suddhāvāsā antimabhavikā uddhaṃsotavacanato. ‘‘Yassa dukkhasaccaṃ uppajjatī’’ti uppādāvatthā. Avisesena dukkhasaccapariyāpannā dhammā sambandhībhāveneva <pageBreak edition="V" number="0.0191" /> taṃsamaṅgī ca puggalo vuttoti dassento <bold>‘‘sabbe upapajjantā’’</bold>tiādiṃ vatvā svāyamattho yasmā nicchayarūpena gahito, nicchitasseva ca atthassa vibhāgadassanena bhavitabbaṃ, tasmā <bold>‘‘tesveva…pe… upapannamevā’’</bold>ti āha. Tattha tesveva keci dassīyantīti sambandho. <bold>Ekakoṭṭhāsuppattisamaṅgino</bold>ti dukkhakoṭṭhāsuppattisamaṅgino. <bold>Tesū</bold>ti sanniṭṭhānena gahitesu. <bold>Maggaphaluppādasamaṅgīsū</bold>ti maggaphaluppādasamaṅgīnaṃ, ayameva vā pāṭho.</paragraph>
    <paragraph line="96"><bold>Ettha cā</bold>tiādinā ‘‘sabbesa’’ntiādipāḷiyā piṇḍatthaṃ dasseti. Tattha <bold>samudayasaccuppādavomissassa dukkhasaccuppādassā</bold>ti idaṃ anādare sāmivacanaṃ. Katthaci samudayasaccuppādavomissepi dukkhasacce taṃrahitassa samudayasaccuppādarahitassa dukkhasaccuppādassa dassanavasena vuttanti yojanā. Keci pana ‘‘samudayasaccāvomissassā’’ti paṭhanti, tesaṃ <bold>‘‘taṃrahitassā’’</bold>ti idaṃ purimapadassa atthavivaraṇaṃ veditabbaṃ. <bold>Taṃsahitassā</bold>ti samudayasaccuppādasahitassa dukkhasaccuppādassa dassanavasena vuttanti yojanā. <bold>Tesa</bold>nti asaññasattānaṃ, <bold>pavattiyaṃ dukkhasaccassa uppādo</bold> ‘‘pavatte’’tiādinā vuttesu dvīsupi koṭṭhāsesu na gahitoti attho. Paṭisandhiyaṃ pana <pageBreak edition="M" number="0.0187" /> tesaṃ uppādassa paṭhamakoṭṭhāsena gahitatā dassitā eva. <bold>Tathā nirodho cā</bold>ti yathā asaññasattānaṃ paṭisandhiyaṃ dukkhasaccassa uppādo paṭhamakoṭṭhāsena gahito, pavattiyaṃ pana so dvīhi koṭṭhāsehi na gahito, tathā tesaṃ dukkhasaccassa nirodhopīti attho. Tathā hi ‘‘sabbesaṃ cavantānaṃ pavatte taṇhāvippayuttacittassa bhaṅgakkhaṇe’’tiādinā (yama. 1.saccayamaka.88) nirodhavāre pāḷi pavattā. <bold>Eseva nayo</bold>ti yvāyaṃ ‘‘ettha cā’’tiādinā samudayasaccayamake pāḷiyā atthanayo vutto, maggasaccayamakepi eseva nayo, evameva tatthāpi attho netabboti attho. Tathā hi ‘‘sabbesaṃ upapajjantāna’’ntiādinā tattha pāḷi pavattā.</paragraph>
    <paragraph line="97"><bold>Evañca satī</bold>ti evaṃ khaṇavasena okāsaggahaṇe satīti yathāvuttamatthaṃ ananujānanavasena paccāmasati. <bold>Etassa vissajjane</bold>ti etassa yamakapadassa vissajjane. ‘‘Aggamaggassa uppādakkhaṇe, arahantānaṃ cittassa uppādakkhaṇe, yassa cittassa anantarā aggamaggaṃ paṭilabhissanti, tassa cittassa uppādakkhaṇe, asaññasattaṃ upapajjantānaṃ tesaṃ tattha dukkhasaccaṃ uppajjati, no ca tesaṃ tattha samudayasaccaṃ uppajjissatī’’ti (yama. 1.saccayamaka.71) purimakoṭṭhāsassa āgatattā virodho natthīti <bold>‘‘pacchimakoṭṭhāse’’</bold>tiādi vuttaṃ <pageBreak edition="V" number="0.0192" />. Tattha <bold>tasmā</bold>ti yasmā na upapatticittuppādakkhaṇo bhāvino samudayapaccuppādassa ādhāro, atha kho kāmāvacarādiokāso, tasmā. <bold>Puggalokāsavāro hesā</bold>ti yasmā puggalokāsavāro esa, tasmā ‘‘tesaṃ tatthā’’ti ettha okāsavasena tattha-saddassa attho veditabbo. Yadi puggalokāsavāre kāmāvacarādiokāsavaseneva attho gahetabbo, na khaṇavasena, atha kasmā ‘‘sabbesaṃ upapajjantāna’’ntiādinā okāsaṃ anāmasitvā tattha vissajjanaṃ pavattanti codanaṃ sandhāyāha <bold>‘‘tattha…pe… so evā’’</bold>ti. Tattha <bold>tatthā</bold>ti okāsavāre. <bold>Puggalavisesadassanattha</bold>nti puggalasaṅkhātavisesadassanatthaṃ. <bold>Yattha te</bold>ti yasmiṃ kāmāvacarādiokāse te puggalā.</paragraph>
    <paragraph line="98"><bold>Kecī</bold>ti dhammasirittheraṃ sandhāyāha. So hi ‘‘pavatte cittassa bhaṅgakkhaṇe dukkhasaccaṃ nuppajjatī’’ti ettha cittajarūpameva adhippetaṃ cittapaṭibaddhavuttittāti kāraṇaṃ vadati. Apare ‘‘arūpeti imaṃ purimāpekkhampi hotīti tena pavattaṃ visesetvā arūpabhavavasena ayamattho vutto <pageBreak edition="M" number="0.0188" />, tasmā ‘yassa vā pana samudayasaccaṃ nirujjhati, tassa dukkhasaccaṃ uppajjatīti? No’tiādīsupi evamattho veditabbo’’ti vadanti. <bold>Puggalo na cittaṃ apekkhitvāva gahito</bold>ti idaṃ cittassa anadhikatattā vuttaṃ. Yattha pana samudayasaccassa uppādanicchayo, tattheva tassa anuppādanicchayenapi bhavitabbaṃ cittena ca vinā puggalasseva anupalabbhanatoti ‘‘yassa samudayasaccaṃ nuppajjatī’’ti ettha samudayasaccādhāraṃ cittaṃ atthato gahitamevāti sakkā viññātuṃ. Apica indriyabaddhepi na sabbo rūpuppādo ekantena cittuppādādhīnoti sakkā vattuṃ cittuppattiyā vināpi tattha rūpuppattidassanato, tasmā cittajarūpameva cittassa uppādakkhaṇe uppajjati, na itaraṃ, itaraṃ pana tassa tīsupi khaṇesu uppajjatīti niṭṭhamettha gantabbaṃ. Vibhajitabbā avibhattā nāma natthīti siyāyaṃ pasaṅgo paṭhamavāre, dutiyavāre pana vibhajanā eva sāti nāyaṃ pasaṅgo labbhati, paṭhamavārepi vā nāyaṃ pasaṅgo. Kasmā? Esā hi yamakassa pakati, yadidaṃ yathālābhavasena yojanā.</paragraph>
    <paragraph line="99"><bold>Dutiye citte vattamāne</bold>ti ettha ‘‘paṭhamaṃ bhavaṅgaṃ, dutiyaṃ citta’’nti vadanti. Bhavanikantiyā āvajjanampi vipākappavattito visadisattā ‘‘dutiya’’nti vattuṃ sakkā, tato paṭṭhāya pubbe tassa tattha samudayasaccaṃ nuppajjitthāti vattabbāti apare. Bhavanikantiyā pana sahajātaṃ paṭhamaṃ cittaṃ idha dutiyaṃ cittanti adhippetaṃ. Tato pubbe pavattaṃ sabbaṃ abyākatabhāvena samānajātikattā ekanti katvā tato paṭṭhāya heṭṭhā tassa tattha samudayasaccaṃ nuppajjitthevāti <pageBreak edition="V" number="0.0193" />. Tenāha <bold>‘‘sabbantimena paricchedenā’’</bold>tiādi. <bold>Tasmi</bold>nti dutiye citte. <bold>Tena samānagatikattā</bold>ti tena yathāvuttadutiyacittena ca taṃsamaṅgino vā dukkhasaccaṃ uppajjittha, no ca samudayasaccanti vattabbabhāvena samānagatikattā. <bold>Evañca katvā</bold>ti tena samānagatikatāya dassitattā eva. <bold>Yathāvuttā</bold>ti dutiyākusalacittato purimasabbacittasamaṅgino aggahitā honti itarabhāvābhāvato. Vuttamevatthaṃ pāṭhantarena samatthetuṃ <bold>‘‘yathā’’</bold>tiādi vuttaṃ. <bold>Te</bold>ti catuvokārā. <bold>Vajjetabbā</bold>ti ‘‘itaresa’’nti visesanena nivattetabbā. <bold>Pañcavokārā viya yathāvuttā suddhāvāsā</bold>ti dutiyacittakkhaṇasamaṅgibhāvena vuttappakārā yathā suddhāvāsasaṅkhātā pañcavokārā pubbe vuttā santi, evaṃ catuvokārā pubbe vuttā na hi santīti yojanā.</paragraph>
    <paragraph line="100">‘‘Yassa <pageBreak edition="M" number="0.0189" /> yatthā’’ti puggalokāsā ādheyyādhārabhāvena apekkhitāti āha <bold>‘‘puggalokāsā aññamaññaparicchinnā gahitā’’</bold>ti. <bold>Kāmāvacare…pe… upapannā</bold>ti ettha kāmāvacare abhisametāvino rūpāvacaraṃ upapannā, rūpāvacare abhisametāvino arūpāvacaraṃ upapannā, vā-saddena kāmāvacare abhisametāvino arūpāvacaraṃ upapannāti ca yojetabbaṃ. <bold>Tatthā</bold>ti upapannokāse. <bold>Abhisamayo</bold>ti uparimaggābhisamayo yāva upapanno na bhavissati, tāva <bold>te</bold> tattha upapannapuggalā <bold>ettha</bold> etasmiṃ ‘‘abhisametāvīna’’ntiādinā vutte dutiyakoṭṭhāse <bold>na gayhanti</bold> puggalokāsānaṃ aññamaññaṃ paricchinnattā. Yadi evaṃ kiṃ te imasmiṃ yamake asaṅgahitāti āha <bold>‘‘te panā’’</bold>tiādi. Tattha yaṃ vuttaṃ ‘‘samānagatikāti visuṃ na dassitā’’ti, taṃ pākaṭataraṃ kātuṃ <bold>‘‘anabhisametāvīna’’</bold>ntiādi vuttaṃ. Tassattho – ‘‘anabhisametāvīna’’nti iminā paṭhamapadena gahitā sabbattha magguppattirahe sampattibhave tattha suddhāvāse ye anabhisametāvino, tesu dvippakāresu suddhāvāsā yasmiṃ kāle tattha anabhisametāvinoti gahetabbā, tattha nesaṃ tathā gahetabbakālassa visesanatthaṃ ‘‘suddhāvāsānaṃ dutiye citte vattamāne’’ti vuttanti.</paragraph>
    <paragraph line="101"><bold>Etenā</bold>ti etena vacanena. Vodānacittaṃ nāma maggacittānaṃ anantarapaccayabhūtaṃ cittaṃ, idha pana aggamaggacittassa. <bold>Tato</bold>ti yathāvuttavodānacittato <bold>purimataracittasamaṅgino,</bold> anulomañāṇasampayuttacittasamaṅgino, avasiṭṭhavuṭṭhānagāminivipassanācittādisamaṅginopi. Tenāha <bold>‘‘yāva sabbantimataṇhāsampayuttacittasamaṅgī, tāva dassitā’’</bold>ti.</paragraph>
    <paragraph line="102">Paṭisandhicuticittānaṃ <pageBreak edition="V" number="0.0194" /> bhaṅguppādakkhaṇā pavatte cittassa bhaṅguppādakkhaṇehi dukkhasaccādīnaṃ nuppādādīsu samānagatikāti katvā vuttaṃ <bold>‘‘pavatte cittassā’’</bold>tiādi. Tattha cuticittassapi uppādakkhaṇassa gahaṇaṃ daṭṭhabbanti yojanā. <bold>Dvīsupi koṭṭhāsesū</bold>ti samudayasaccassa bhāvino nirodhassa appaṭikkhepapaṭikkhepavasena pavattesu purimapacchimakoṭṭhāsesu. <bold>Na visesita</bold>nti yathāvutte appaṭikkhepe ca satipi visesetvā na vuttanti attho. <bold>Ekassapi</bold> puggalassa tādisassa <bold>maggassa ca phalassa ca bhaṅgakkhaṇasamaṅgino</bold> purimakoṭṭhāsasseva abhajanato koṭṭhāsadvayasambhavābhāvatoti attho. Idāni tamevatthaṃ vivarituṃ <bold>‘‘yassa dukkhasacca’’</bold>ntiādi vuttaṃ. <bold>Kesañci</bold> puggalānaṃ. Niddhāraṇe cetaṃ sāmivacanaṃ. ‘‘Maggassa ca phalassa <pageBreak edition="M" number="0.0190" /> cā’’ti vuttamaggaphalāni dassento <bold>‘‘tiṇṇaṃ phalānaṃ dvinnañca maggāna’’</bold>nti āha. Tāni pana heṭṭhimāni tīṇi phalāni majjhe ca dve maggā veditabbā. <bold>Nirantaraṃ anuppādetvā</bold>ti paṭipakkhadhammehi avokiṇṇaṃ katvā saha vipassanāya maggaṃ uppādentena yā sātaccakiriyā kātabbā, taṃ akatvāti attho. Tenāha <bold>‘‘antarantarā…pe… uppādetvā’’</bold>ti. ‘‘Arūpe maggassa ca phalassa ca bhaṅgakkhaṇe’’ti avisesato vutte kathamayaṃ viseso labbhatīti āha <bold>‘‘sāmaññavacanenapī’’</bold>tiādi. Tena apavādavisayapariyāyena upasaggā abhinivisantīti lokasiddhoyaṃ ñāyoti dasseti.</paragraph>
    <centered line="103">Pavattivāravaṇṇanā niṭṭhitā.</centered>
    <subhead line="104">3. Pariññāvāravaṇṇanā</subhead>
    <paragraph line="105" number="165-170"><bold>Etthevā</bold>ti imasmiṃ saccayamake eva. <bold>Apariññeyyatādassanattha</bold>nti ettha <bold>a</bold>-kāro na pariññeyyābhāvavacano, nāpi pariññeyyapaṭipakkhavacano, atha kho tadaññavacanoti yathārahaṃ saccesu labbhamānānaṃ pahātabbatādīnampi dassane āpanneyeva samayavāro dassanaparo, yesañca na dassanaparo, tesu kesuci saccesu labbhamānānampi kesañci visesānaṃ ayaṃ vāro na dassanaparoti dassento <bold>‘‘sacchikaraṇa…pe… dassanatthañcā’’</bold>ti āha. <bold>Samudaye pahānapariññāva vuttā, na tīraṇapariññā</bold>ti yuttaṃ tāvetaṃ samudayassapi tīretabbasabhāvattā, <bold>‘‘dukkhe tīraṇapariññāva</bold><pageBreak edition="V" number="0.0195" /><bold>vuttā, na pahānapariññā’’</bold>ti idaṃ pana kasmā vuttaṃ, nanu dukkhaṃ appahātabbamevāti? Samudayasaccavibhaṅge vuttānaṃ kesañci samudayakoṭṭhāsānaṃ dukkhasacce saṅgahaṇato dukkhasamudaye vā asaṅkaratova gahetvā bhūtakathanametaṃ daṭṭhabbaṃ. <bold>Ubhayatthā</bold>ti dukkhe samudaye ca vuttā. Kasmā? Tesaṃ sādhāraṇāti. Evaṃ sādhāraṇāsādhāraṇabhedabhinnaṃ yathāvuttaṃ pariññākiccaṃ pubbabhāge nānakkhaṇe labbhamānampi maggakāle ekakkhaṇe eva labbhati ekañāṇakiccattāti dassetuṃ <bold>‘‘maggañāṇañhī’’</bold>tiādi vuttaṃ.</paragraph>
    <centered line="106">Pariññāvāravaṇṇanā niṭṭhitā.</centered>
    <centered line="107">Saccayamakavaṇṇanā niṭṭhitā.</centered>
    <subhead line="108">6. Saṅkhārayamakaṃ</subhead>
    <subhead line="109">1. Paṇṇattivāravaṇṇanā</subhead>
    <paragraph line="110" number="1"> Satipi <pageBreak edition="M" number="0.0191" /> kusalamūlādīnampi vibhattabhāve khandhādivibhāgo tato sātisayoti dassento <bold>‘‘khandhādayo viya pubbe avibhattā’’</bold>ti āha. Pakārattho vā ettha <bold>ādi</bold>-saddo ‘‘bhūvādayo’’tiādīsu viyāti kusalamūlādīnampi saṅgaho daṭṭhabbo. <bold>Aviññātattā</bold> nisāmentehi. Hetuattho vā ettha luttaniddiṭṭho aviññāpitattāti attho. Yadipi kāyasaṅkhārānaṃ vikappadvayepi hetuphalabhāvoyeva icchito, sāmivacanarūpāvibhūto pana attheva atthabhedoti dassento <bold>‘‘kāyassa…pe… kattuatthe’’</bold>ti āha. <bold>So panā</bold>ti kattuattho.</paragraph>
    <paragraph line="111" number="2-7"><bold>Suddhikaekekapadavasenā</bold>ti ‘‘kāyo saṅkhāro’’tiādīsu dvīsu dvīsu padesu aññamaññaṃ asammissaekekapadavasena. <bold>Atthābhāvato</bold>ti yathādhippetatthābhāvato. Aññathā karajakāyādiko attho attheva. Tenevāha <bold>‘‘padasodhana…pe… avacanīyattā’’</bold>ti. Idāni tameva atthābhāvaṃ byatirekavasena dassento <bold>‘‘yathā’’</bold>tiādimāha. Kasmā pana ubhayattha samāne samāsapadabhāve tattha attho labbhati, idha na labbhatīti? Bhinnalakkhaṇattā. Tattha hi rūpakkhandhādipadāni <pageBreak edition="V" number="0.0196" /> samānādhikaraṇānīti padadvayādhiṭṭhāno eko attho labbhati, idha pana kāyasaṅkhārādipadāni bhinnādhikaraṇānīti tathārūpo attho na labbhatīti. Tenāha <bold>‘‘yathādhippetatthābhāvato’’</bold>ti.</paragraph>
    <paragraph line="112"><bold>Visuṃ adīpetvā</bold>ti ‘‘kāyasaṅkhāro’’tiādinā saha vuccamānopi kāyasaṅkhārasaddo visuṃ visuṃ attano atthaṃ ajotetvā ekaṃ atthaṃ yadi dīpetīti parikappavasena vadati. Tena kāyasaṅkhārasaddānaṃ samānādhikaraṇataṃ ulliṅgeti. <bold>‘‘Kāyasaṅkhārasaddo kāyasaṅkhāratthe vattamāno’’</bold>ti kasmā vuttaṃ, ‘‘saṅkhārasaddo saṅkhārattheva vattamāno’’ti pana vattabbaṃ siyā. Evañhi sati khandhatthe vattamāno khandhasaddo viya rūpasaddena kāyasaddena visesitabboti idaṃ vacanaṃ yujjeyya, kāyasaṅkhārasaddānaṃ pana samānādhikaraṇatte na kevalaṃ saṅkhārasaddoyeva saṅkhāratthe <pageBreak edition="M" number="0.0192" /> vattati, atha kho kāyasaddopīti imamatthaṃ dassetuṃ <bold>‘‘kāyasaṅkhārasaddo kāyasaṅkhāratthe vattamāno’’</bold>ti vuttaṃ siyā, kāyasaddena samānādhikaraṇenāti adhippāyo. Byadhikaraṇena pana saṅkhārassa visesitabbatā atthevāti.</paragraph>
    <paragraph line="113"><bold>Imassa vārassā</bold>ti suddhasaṅkhāravārassa. <bold>Padasodhanena dassitāna</bold>nti ettakeva vuccamāne tattha dassitabhāvasāmaññena suddhakāyādīnampi gahaṇaṃ āpajjeyyāti taṃnivāraṇatthaṃ <bold>‘‘yathādhippetānamevā’’</bold>ti āha. <bold>Kāyādipadehi aggahitattā</bold>ti suddhakāyādipadehi aggahitattā. <bold>Idha panā</bold>ti aṭṭhakathāyaṃ. Suddhasaṅkhāravāraṃ sandhāya vuttampi suddhasaṅkhāravāramevettha ananujānanto sakalasaṅkhārayamakavisayanti āha <bold>‘‘idha pana saṅkhārayamake’’</bold>ti. <bold>Adhippetatthapariccāgo</bold>ti assāsapassāsādikassa adhippetatthassa aggahaṇaṃ cetanākāyaabhisaṅkharaṇasaṅkhārādi <bold>anadhippetatthapariggaho</bold>. Yadi ‘‘kāyo saṅkhāro’’tiādinā suddhasaṅkhārataṃmūlacakkavārā atthābhāvato idha na gahetabbā, atha kasmā pavattivārameva anārabhitvā aññathā desanā āraddhāti āha <bold>‘‘padasodhanavārataṃmūlacakkavārehī’’</bold>tiādi. <bold>Saṃsayo hoti</bold> saṅkhārasaddavacanīyatāsāmaññato kāyasaṅkhārādipadānaṃ byadhikaraṇabhāvato ca. Tenevāha <bold>‘‘asamānādhikaraṇehi…pe… dassitāyā’’</bold>ti.</paragraph>
    <centered line="114">Paṇṇattivāravaṇṇanā niṭṭhitā.</centered>
    <subhead line="115">2. Pavattivāravaṇṇanā</subhead>
    <paragraph line="116" number="19"><bold>Saṅkhārānaṃ</bold><pageBreak edition="V" number="0.0197" /><bold>puggalānañca okāsattā</bold>ti sampayuttānaṃ nissayapaccayatāya, saṅkhārānaṃ samāpajjitabbatāya puggalānaṃ jhānassa okāsatā veditabbā, bhūmi pana yadaggena puggalānaṃ okāso, tadaggena saṅkhārānampi okāso. ‘‘Dutiye jhāne tatiye jhāne’’tiādinā <bold>jhānaṃ,</bold> ‘‘kāmāvacare rūpāvacare’’tiādinā <bold>bhūmi</bold> ca visuṃ okāsabhāvena gahitā. <bold>Itī</bold>ti hetuattho, yasmā jhānampi okāsabhāvena gahitaṃ, tasmāti attho. <bold>Puggalavāre ca okāsavasena puggalaggahaṇe</bold>ti puggalavāre ca yadā puggalokāsasaṅkhārādīnaṃ okāsabhāvena gayhati, tadā <pageBreak edition="M" number="0.0193" /> tesaṃ dvinnaṃ okāsānaṃ vasena gayhanaṃ hotīti yattha so puggalo, yañca tasmiṃ puggale jhānaṃ upalabbhati, tesaṃ dvinnaṃ bhūmijhānasaṅkhātānaṃ okāsānaṃ vasena yathārahaṃ kāyasaṅkhārādīnaṃ gahaṇaṃ kathanaṃ hotīti. <bold>Tasmā</bold>ti yasmā etadeva, tasmā. <bold>Dutiyatatiyajjhānokāsavasenā</bold>ti dutiyatatiyajjhānasaṅkhātaokāsavasena <bold>gahitā</bold>. Kathaṃ? ‘‘Vinā vitakkavicārehi assāsapassāsānaṃ uppādakkhaṇe’’ti evaṃ gahitā <bold>puggalā visesetvā dassitā</bold>. Kena? Teneva vitakkavicārarahitaassāsapassāsuppādakkhaṇenāti yojetabbaṃ.</paragraph>
    <paragraph line="117">Paṭhamakoṭṭhāse jhānokāsavasena puggaladassanaṃ katanti vuttaṃ <bold>‘‘puna…pe… dassetī’’</bold>ti. Bhūmiokāsavasena puggalaṃ dassetīti sambandho. <bold>Dvippakārāna</bold>nti jhānabhūmiokāsabhedena duvidhānaṃ. <bold>Tesa</bold>nti puggalānaṃ. ‘‘Paṭhamaṃ jhānaṃ samāpannānaṃ kāmāvacarāna’’nti ca idaṃ nivattetabbagahetabbasādhāraṇavacanaṃ, tassa ca avacchedakaṃ ‘‘assāsapassāsānaṃ uppādakkhaṇe’’ti idanti vuttaṃ <bold>‘‘visesa…pe… khaṇe’’</bold>ti. <bold>Tena</bold> visesanena. <bold>Kāmāvacarānampī</bold>ti <bold>pi</bold>-saddo sampiṇḍanattho. Tena na kevalaṃ rūpārūpāvacaresu paṭhamajjhānaṃ samāpannānaṃ, atha kho kāmāvacarānampīti vuttamevatthaṃ sampiṇḍeti. Kīdisānaṃ kāmāvacarānanti āha <bold>‘‘gabbhagatādīna’’</bold>nti. <bold>Ādi</bold>-saddena udakanimuggavisaññibhūtā saṅgahitā, na matacatutthajjhānasamāpannanirodhasamāpannā. Te hi akāmāvacaratāya viya rūpārūpabhavasamaṅgino vitakkavicāruppattiyāva nivattitā. <bold>Ekantikattā</bold>ti assāsapassāsābhāvassa ekantikattā. <bold>Nidassitā</bold>ti rūpārūpāvacarā nidassanabhāvena vuttā, na tabbirahitānaṃ aññesaṃ abhāvatoti adhippāyo. Paṭhamajjhānokāsā assāsapassāsavirahavisiṭṭhāti yojanā. Paṭhamañcettha paṭhamajjhānasamaṅgīnaṃ rūpārūpāvacarānaṃ gahaṇaṃ, dutiyaṃ yathāvuttagabbhagatādīnaṃ. <bold>Iminā nayenā</bold>ti yvāyaṃ <pageBreak edition="V" number="0.0198" /> ‘‘saṅkhārānaṃ puggalānañcā’’tiādinā jhānokāsabhūmiokāsavasena puggalavibhāganayo vutto, iminā nayena upāyena. <bold>Sabbattha</bold> sabbapucchāsu.</paragraph>
    <paragraph line="118" number="21"><bold>Etasmiṃ pana atthe satī</bold>ti yvāyaṃ uppattibhūmiyā jhānaṃ visesetvā attho vutto, etasmiṃ atthe gayhamāne aññatthapi uppattibhūmiyā jhānaṃ visesitabbaṃ bhaveyya, tathā ca aniṭṭhaṃ āpajjatīti dassento <bold>‘‘catutthajjhāne’’</bold>tiādimāha. Kiṃ pana taṃ aniṭṭhanti āha <bold>‘‘bhūmīnaṃ</bold><pageBreak edition="M" number="0.0194" /><bold>okāsabhāvasseva aggahitatāpattito’’</bold>ti. Yattha yattha hi jhānaṃ gayhati, tattha tattha taṃ uppattibhūmiyā visesitabbaṃ hoti. Tathā sati jhānokāsova gahito siyā, na bhūmiokāso guṇabhūtattā. Kiñca ‘‘catutthajjhāne rūpāvacare arūpāvacare’’ti ettha rūpārūpabhūmiyā catutthajjhāne visesiyamāne tadekadesova okāsavasena gahito siyā, na sabbaṃ catutthajjhānaṃ. Tenāha <bold>‘‘sabbacatutthajjhānassa okāsavasena aggahitatāpattito cā’’</bold>ti. <bold>Jhānabhūmokāsāna</bold>nti jhānokāsabhūmiokāsānaṃ.</paragraph>
    <paragraph line="119">Nanu ca jhānabhūmiokāse asaṅkarato yojiyamāne na sabbasmiṃ paṭhamajjhānokāse kāyasaṅkhāro vacīsaṅkhāro ca atthi, tathā sabbasmiṃ kāmāvacarokāseti codanuppattiṃ sandhāya tassa parihāraṃ vattuṃ <bold>‘‘yadipī’’</bold>tiādimāha. <bold>Tatthā</bold>ti paṭhamajjhānokāse kāmāvacarokāse ca. <bold>Taṃdvayuppattī</bold>ti tassa kāyavacīsaṅkhāradvayassa uppatti. Okāsadvayassa asaṅkarato gahaṇe ayañca guṇo laddho hotīti āha <bold>‘‘visuṃ…pe… na vattabbaṃ hotī’’</bold>ti. Tattha <bold>aṅgamattavasenā</bold>ti vitakkādijhānaṅgamattavasena. Tattha vattabbaṃ aṭṭhakathāyaṃ vuttameva. Vitakkarahitopi vicāro vacīsaṅkhāroyevāti āha <bold>‘‘avitakka…pe… gacchatī’’</bold>ti. <bold>Muddhabhūtaṃ dutiyajjhāna</bold>nti catukkanaye dutiyajjhānamāha. Tañhi sakalakkhobhakaradhammavigamena vitakkekaṅgappahāyikato sātisayattā ‘‘muddhabhūta’’nti vattabbataṃ labhati. <bold>Asaññasattā viyā</bold>ti idaṃ visadisudāharaṇaṃ daṭṭhabbaṃ.</paragraph>
    <paragraph line="120" number="37"> Āvajjanato pubbe pavattaṃ sabbaṃ cittaṃ paṭisandhicittena samānagatikattā ekaṃ katvā vuttaṃ <bold>‘‘paṭhamato’’</bold>ti. Tenāha <bold>‘‘avitakkaavicārato’’</bold>tiādi. <bold>Cittasaṅkhārassa ādidassanattha</bold>nti suddhāvāse cittasaṅkhārassa ādidassanatthaṃ. Tathā <bold>‘‘vacīsaṅkhārassa ādidassanattha’’</bold>nti etthāpi.</paragraph>
    <centered line="121">Pavattivāravaṇṇanā niṭṭhitā.</centered>
    <centered line="122">Saṅkhārayamakavaṇṇanā niṭṭhitā.</centered>
    <subhead line="123">7. Anusayayamakaṃ</subhead>
    <subhead line="124">Paricchedaparicchinnuddesavāravaṇṇanā</subhead>
    <paragraph line="125" number="1"> ‘‘Avijjāsamudayā <pageBreak edition="M" number="0.0195" /><pageBreak edition="V" number="0.0199" /> rūpasamudayo, taṇhāsamudayā rūpasamudayo, kammasamudayā rūpasamudayo. Lobho nidānaṃ kammānaṃ samudayāyā’’ti ca evamādinā kusalamūlakusalādīnaṃ paccayabhāvo vuttoti āha <bold>‘‘paccayadīpakena mūlayamakenā’’</bold>ti. ‘‘So ‘aniccaṃ rūpaṃ, aniccaṃ rūpa’nti yathābhūtaṃ pajānāti. Cakkhu aniccaṃ, rūpā aniccā’’ti ca ādinā bahulakhandhādimukhena aniccānupassanādayo vihitāti vuttaṃ <bold>‘‘khandhādīsu tīraṇabāhullato’’</bold>ti. Kilesānaṃ samucchindanato paraṃ pahānakiccaṃ natthīti āha <bold>‘‘anusayapahānantā pahānapariññā’’</bold>ti. Yadipi anusayehi sampayogato ārammaṇato vā pahānapariññā nappavattati, anusayābhāve pana tadārambho eva natthīti katvā vuttaṃ <bold>‘‘anusayehi pahānapariññaṃ vibhāvetu’’</bold>nti. <bold>Anusayabhāvena labbhamānāna</bold>nti anusayabhāvena vijjamānānaṃ, anusayasabhāvānanti attho. <bold>Tīhākārehī</bold>ti paricchedādīhi tīhi pakārehi. Anusayesu gaṇanasarūpappavattiṭṭhānato abodhitesu puggalokāsādivasena pavattiyamānā tabbisayā desanā na suviññeyyā hotīti dassento āha <bold>‘‘tesu tathā…pe… duravabodhattā’’</bold>ti.</paragraph>
    <paragraph line="126"><bold>Ettha purimesū</bold>ti paduddhāro anantarassa vidhi paṭisedho vāti katvā sānusayavārādiapekkho, na anusayavārādiapekkho anusayavāre pāḷivavatthānassa pageva katattāti dassento <bold>‘‘etesu sānusayavārādīsu purimesūti attho’’</bold>ti āha. Sānusayavārādīsu hi tīsu purimesu okāsavāre yato tatoti desanā pavattā, na anusayavārādīsu. <bold>Atthavisesābhāvato</bold>ti ‘‘kāmadhātuyā cutassā’’tiādinā (yama. 2.anusayayamaka.302) pāḷiāgatapadassa, ‘‘kāmadhātuṃ vā pana upapajjantassā’’tiādinā yamakabhāvena aṭṭhakathāādigatapadassa ca atthavisesābhāvato. <bold>Kathamayaṃ yamakadesanā siyā</bold> dutiyassa padassa abhāvatoti attho. Yadi nāyaṃ yamakadesanā, atha kasmā idhāgatāti āha <bold>‘‘purimavāre hī’’</bold>tiādi. Tattha <bold>anusayaṭṭhānaparicchedadassana</bold>nti anusayaṭṭhānatāya <pageBreak edition="M" number="0.0196" /> paricchedadassanaṃ. Evampi kathamidaṃ anusayayamakaṃ yamakadesanāsabbhāvatoti āha <bold>‘‘yamakadesanā…pe… nāmaṃ daṭṭhabba’’</bold>nti <pageBreak edition="V" number="0.0200" />. <bold>Atthavasenā</bold>ti paṭilomatthavasena. Paṭhamapadena hi vuttassa viparivattanavasenapi yamakadesanā hoti ‘‘rūpaṃ rūpakkhandho, rūpakkhandho rūpa’’ntiādīsu (yama. 1.khandhayamaka.2), tattha pana atthaviseso atthi, idha natthi, tasmā na tathā desanā katāti dassento āha <bold>‘‘atthavisesābhāvato pana na vuttā’’</bold>ti. <bold>Labbhamānatāvasenā</bold>ti pucchāya labbhamānatāvasena.</paragraph>
    <paragraph line="127"><bold>Uppattiarahataṃ dassetī</bold>ti iminā nippariyāyena anusayā anāgatāti dassitaṃ hoti yato te maggavajjhā, na ca atītapaccuppannā uppattirahāti vuccanti uppannattā. Yaṃsabhāvā pana dhammā anāgatā anusayāti vuccanti, taṃsabhāvā eva te atītapaccuppannā vuttā. Na hi dhammānaṃ addhābhedena sabhāvabhedo atthi, tasmā anusayānaṃ atītapaccuppannabhāvā pariyāyato labbhantīti <bold>aṭṭhakathāyaṃ</bold> (yama. aṭṭha. anusayayamaka 1) ‘‘atītopi hotī’’tiādi vuttaṃ. <bold>Evaṃpakārā</bold>ti anusayappakārā, kāraṇalābhe sati uppajjanārahāicceva attho. <bold>So evaṃpakāro</bold> uppajjanavāre <bold>uppajjati-saddena gahito</bold> uppajjanārahatāya avicchinnabhāvadīpanatthanti adhippāyo. Tenāha <bold>‘‘na khandhayamakādīsu viya uppajjamānatā’’</bold>ti, paccuppannatāti attho. <bold>Tenevā</bold>tiādinā yathāvuttamatthaṃ pākaṭataraṃ karoti. Tattha <bold>ninnānākaraṇo</bold>ti nibbiseso. Uppajjanānusayānaṃ ninnānākaraṇattā eva hi ‘‘etthesā taṇhā uppajjamānā uppajjati, ettha nivisamānā nivisatī’’ti <bold>vibhaṅge</bold> (vibha. 203) āgataṃ. Anusayanañhi ettha nivisananti adhippetaṃ.</paragraph>
    <paragraph line="128">Idāni yena pariyāyena atītapaccuppannesu anusayavohāro, taṃ dassetukāmo anāgatampi tehi saddhiṃ ekajjhaṃ katvā dassento <bold>‘‘anurūpaṃ kāraṇaṃ pana…pe… vuccantī’’</bold>ti āha. Etena bhūtapubbagatiyā atītapaccuppannesu uppattirahatā veditabbāti dasseti. Uppattiarahatā nāma kilesānaṃ maggena asamucchinnatāya veditabbā. Sā ca atītapaccuppannesupi atthevāti pakārantarenapi tesaṃ pariyāyatova anusayabhāvaṃ pakāseti. Tenevāha <bold>‘‘maggassa panā’’</bold>tiādi. <bold>Tādisāna</bold>nti ye maggabhāvanāya asati uppattirahā, tādisānaṃ. <bold>Dhammo eva ca uppajjati,</bold> na dhammākāroti adhippāyo. Na hi dhammākārā aniccatādayo <pageBreak edition="M" number="0.0197" /> uppajjantīti vuccanti. Yadi pana te uppādādisamaṅgino siyuṃ, dhammā eva siyuṃ. Tena vuttaṃ ‘‘appahīnākāro ca uppajjatīti vattuṃ na yujjatī’’ti.</paragraph>
    <paragraph line="129">Vuttampi thāmagamanaṃ aggahetvā appahīnaṭṭhamattameva gahetvā codako codetīti dassento āha <pageBreak edition="V" number="0.0201" /><bold>‘‘sattānusaya…pe… āpajjatīti ce’’</bold>ti. Na hi thāmagamane gahite codanāya okāso atthi. Tenāha <bold>‘‘nāpajjatī’’</bold>tiādi. Vuttaṃ aṭṭhakathāyaṃ, na kevalamaṭṭhakathāyameva pāṭhagatovāyamattho, tasmā evameva gahetabboti dassento <bold>‘‘thāmagato…pe… yutta’’</bold>nti vatvā kiṃ pana taṃ thāmagamananti parāsaṅkaṃ nivattento <bold>‘‘thāmagatanti ca…pe… vuttā’’</bold>ti āha. Tattha <bold>aññehi asādhāraṇo</bold>ti kilesavatthuādīnaṃ kilesatādisabhāvo viya kāmarāgādito aññattha alabbhamāno tesaṃyeva āveṇiko sabhāvo, yato te bhavabījaṃ bhavamūlanti ca vuccanti. Yasmā ca thāmagamanaṃ tesaṃ anaññasādhāraṇo sabhāvo, tasmā anusayananti vuttaṃ hotīti dassento <bold>‘‘thāmagatoti anusayasamaṅgīti attho’’</bold>ti āha.</paragraph>
    <paragraph line="130">‘‘Yassa kāmarāgānusayo anuseti, tassa paṭighānusayo anusetīti? Āmantā’’tiādinā (yama. 2.anusayayamaka.3) anusayavāre vutto eva attho ‘‘yassa kāmarāgānusayo uppajjati, tassa paṭighānusayo uppajjatīti? Āmantā’’tiādinā (yama. 2.anusayayamaka.300) vuttoti anusayanākāro eva uppajjanavāre uppajjati-saddena gahitoti ‘‘uppajjanavāro anusayavārena ninnānākaraṇo vibhatto’’ti yaṃ vuttaṃ, tattha vicāraṃ ārabhati <bold>‘‘anusayauppajjanavārānaṃ samānagatikattā’’</bold>tiādinā. <bold>‘‘Uppajjatī’’ti vacanaṃ siyā</bold>ti uppajjanavāre ‘‘uppajjatī’’ti vacanaṃ appahīnākāradīpakaṃ siyā. Tathā ca sati yathā ‘‘imassa uppādā’’ti ettha imassa anirodhāti ayamatthopi ñāyati, evaṃ ‘‘uppajjatī’’ti vutte atthato ‘‘na uppajjatī’’ti ayamattho vutto hoti appahīnākārassa uppattirahabhāvassa anuppajjamānasabhāvattāti codanaṃ dassento <bold>‘‘uppajjatīti vacanassa avuttatā na sakkā vattunti ce’’</bold>ti āha. <bold>Vacanatthavisesena taṃdvayassa vuttattā</bold>ti etena dhammanānattābhāvepi padatthanānatthena vārantaradesanā hoti yathā <pageBreak edition="M" number="0.0198" /> sahajātasaṃsaṭṭhavāresūti dasseti. <bold>Anurūpaṃ kāraṇaṃ labhitvā</bold>tiādi tameva vacanatthavisesaṃ vibhāvetuṃ āraddhaṃ. <bold>Uppattiyogga</bold>nti uppattiyā yoggaṃ, uppajjanasabhāgatanti attho. Yato anusayā uppattirahāti vuccanti, ekantena cetadeva sampaṭicchitabbaṃ ‘‘yassa kāmarāgānusayo uppajjati, tassa paṭighānusayo uppajjatīti? Āmantā’’tiādivacanato (yama. 2.anusayayamaka.300). ‘‘Anusentīti anusayā’’ti ettake vutte sadā vijjamānā nu kho te aparinipphannānusayanaṭṭhena ‘‘anusayā’’ti vuccantīti ayamattho āpajjatīti taṃnisedhanatthaṃ <bold>‘‘anurūpaṃ kāraṇaṃ labhitvā uppajjantī’’</bold>ti vuttaṃ. Uppattiarahabhāvena thāmagatatā anusayaṭṭhoti yaṃ tesaṃ uppattiyogavacanaṃ vuttaṃ, taṃ sammadeva <pageBreak edition="V" number="0.0202" /> vuttanti imamatthamāha <bold>‘‘anusayasaddassā’’</bold>tiādinā. Tena vāradvayadesanuppādikā anusayasaddatthaniddhāraṇāti dasseti. <bold>Tampi suvuttameva iminā tantippamāṇenā</bold>ti idampi ‘‘abhidhamme tāvā’’tiādinā āgataṃ tividhameva tantiṃ sandhāyāhāti dassento āha <bold>‘‘tantittayenapi hi cittasampayuttatā dīpitā hotī’’</bold>ti.</paragraph>
    <centered line="131">Paricchedaparicchinnuddesavāravaṇṇanā niṭṭhitā.</centered>
    <subhead line="132">Uppattiṭṭhānavāravaṇṇanā</subhead>
    <paragraph line="133" number="2"><bold>Evaṃ satī</bold>ti vedanānaṃ visesitabbabhāve kāmadhātuyā ca visesanabhāve sati. <bold>Kāmādhātuyā anusayanaṭṭhānatā na vuttā hoti</bold> appadhānabhāvato, padhānāppadhānesu padhāne kiccadassanato, visesanabhāvena caritabbatāya cāti adhippāyo. Hotu ko dosoti kadāci vadeyyāti āsaṅkamāno āha <bold>‘‘dvīsu panā’’</bold>tiādi. <bold>Dvīsū</bold>ti niddhāraṇe bhummaṃ, tathā <bold>‘‘tīsu dhātūsū’’</bold>ti etthāpi. <bold>Tasmā</bold>ti yasmā dhātuādibhedena tividhaṃ anusayaṭṭhānaṃ, tattha ca rūpārūpadhātūnaṃ bhavarāgassa anusayaṭṭhānatā vuttāti kāmadhātuyā kāmarāgassa anusayaṭṭhānatā ekantena vattabbā, tasmā. <bold>Tīsu dhātūsu tīsu vedanāsū</bold>ti ca niddhāraṇe bhummaṃ, <bold>kāmadhātuyā dvīsu vedanāsū</bold>ti ca ādhāre.</paragraph>
    <paragraph line="134"><bold>Dvīsvevā</bold>ti <pageBreak edition="M" number="0.0199" /> dvīsu sukhopekkhāsu eva. <bold>Sabbāsu dvīsū</bold>ti yāsu kāsuci dvīsu. <bold>Tenā</bold>ti ‘‘kāmarāgo dvīsu vedanāsu anusetī’’ti vacanasāmatthiyaladdhena visesanicchayeneva. <bold>Bhavarāgānusayaṭṭhānaṃ</bold> rūpārūpadhātuyo tadanurūpā ca vedanā. Na hi dvīsu vedanāsu kāmarāgānusayova anusetīti avadhāraṇaṃ icchitaṃ, dvīsu eva pana vedanāsūti icchitaṃ. Tenevāha <bold>‘‘dvīsveva anuseti, na tīsū’’</bold>ti. <bold>Aṭṭhānañca</bold> anusayānaṃ, kiṃ taṃ apariyāpannaṃ sakkāye? Sabbo lokuttaro dhammo. <bold>Ca</bold>-saddena paṭighānusayaṭṭhānaṃ saṅgaṇhāti. Tena vuttaṃ <bold>‘‘yathā cā’’</bold>tiādi. <bold>Aññā</bold>ti kāmarāgānusayaṭṭhānabhūtā dve vedanā.</paragraph>
    <paragraph line="135"><bold>Aññesu</bold><pageBreak edition="V" number="0.0203" /> dvīhi vedanāhi vippayuttesu. <bold>Piyarūpasātarūpesū</bold>ti piyāyitabbamadhurasabhāvesu. Visesanañcetaṃ rūpādīnaṃ sabbadvārasabbapurisesu iṭṭhabhāvassa aniyatatāya kataṃ. <bold>Sātasantasukhagiddhiyā</bold>ti sātasukhe santasukhe ca gijjhanākārena abhikaṅkhanākārena. Tattha sātasukhaṃ kāyikaṃ, santasukhaṃ cetasikaṃ. Sātasukhaṃ vā kāyikasukhaṃ, santasukhaṃ upekkhāsukhaṃ. Tathā cāhu ‘‘upekkhā pana santattā, sukhamicceva bhāsitā’’ti (visuddhi. 2.644; mahāni. aṭṭha. 27). Parittaṃ vā oḷārikaṃ sukhaṃ sātasukhaṃ, anoḷārikaṃ santasukhaṃ. Parittaggahaṇañcettha kāmarāgānusayassa adhippetattā. <bold>Aññatthā</bold>ti vedanāhi aññattha. <bold>So</bold>ti kāmarāgānusayo. <bold>Vedanāsu anugato hutvā setī</bold>ti vedanāpekkho eva hutvā pavattati yathā puttāpekkhāya dhātiyā anuggaṇhanappavatti, sayanasaṅkhātā pavatti ca kāmarāgassa nikāmanameva. Tenāha <bold>‘‘sukhamicceva abhilapatī’’</bold>ti. Yathā tassa, evaṃ paṭighānusayādīnampi vuttaniyāmena yathāsakaṃ kiccakaraṇameva dukkhavedanādīsu anusayanaṃ daṭṭhabbaṃ. Tena vuttaṃ <bold>‘‘evaṃ paṭighānusayo cā’’</bold>tiādi. <bold>Tīsu vedanāsu anusayanavacanenā</bold>ti tīsu vedanāsu yathārahaṃ anusayanavacanena. <bold>Iṭṭhādibhāvena gahitesū</bold>ti iṭṭhādīsu ārammaṇapakatiyā vasena iṭṭhādibhāvena gahitesu viparītasaññāya vasena aniṭṭhādīsu iṭṭhādibhāvena gahitesūti yojanā. Na hi iṭṭhādibhāvena gahaṇaṃ viparītasaññā.</paragraph>
    <paragraph line="136"><bold>Tatthā</bold>ti iṭṭhārammaṇādīsu. <bold>Etthā</bold>ti anusayane. <bold>Kāmassādādivatthubhūtānaṃ kāmabhavādīna</bold>nti kāmassādabhavassādavatthubhūtānaṃ <pageBreak edition="M" number="0.0200" /> kāmarūpārūpabhavānaṃ gahaṇaṃ veditabbanti yojanā. <bold>Tatthā</bold>ti vedanāttayadhātuttayesu. Niddhāraṇe cetaṃ bhummaṃ. <bold>Dukkhapaṭighāto</bold> dukkhe anabhirati. <bold>Yattha tatthā</bold>ti dukkhavedanāya taṃsampayuttesu aniṭṭharūpādīsu vāti yattha tattha. Mahaggatā upādinnakkhandhā <bold>rūpārūpabhavā,</bold> anupādinnakkhandhā <bold>rūpārūpāvacaradhammā. Tatthā</bold>ti yathāvuttesu mahaggatadhammesu bhavarāgoicceva veditabbo. Tena vuttaṃ <bold>‘‘rūpadhātuyā arūpadhātuyā ettha kāmarāgānusayo nānusetī’’</bold>ti. <bold>Diṭṭhānusayādīna</bold>nti <bold>ādi</bold>-saddena vicikicchānusayaavijjānusayādīnaṃ saṅgaho daṭṭhabbo.</paragraph>
    <paragraph line="137"><bold>Dhātuttayavedanāttayavinimuttaṃ diṭṭhānusayādīnaṃ anusayanaṭṭhānaṃ na vutta</bold>nti suvuttametaṃ diṭṭhānusayādīnaṃ uppattiṭṭhānapucchāyaṃ ‘‘sabbasakkāyapariyāpannesu dhammesu’’icceva vissajjitattā. Kāmarāgo pana yattha nānuseti, taṃ dukkhavedanārūpārūpadhātuvinimuttaṃ diṭṭhānusayādīnaṃ anusayanaṭṭhānaṃ <pageBreak edition="V" number="0.0204" /> atthīti dassetuṃ <bold>‘‘nanu cā’’</bold>tiādi āraddhaṃ. Tattha <bold>tadanusayanaṭṭhānato</bold>ti tassa kāmarāgānusayassa anusayanaṭṭhānato. <bold>Aññā</bold> nekkhammassitasomanassupekkhāsaṅkhātā. Ayamettha saṅkhepattho – nekkhammassitadomanasse viya paṭighānusayo nekkhammassitasomanassupekkhāsu kāmarāgānusayo nānusetīti ‘‘yattha kāmarāgānusayo nānuseti, tattha diṭṭhānusayo nānusetī’’ti sakkā vattunti tasmā taṃ uddharitvā na vuttanti. <bold>Hontū</bold>ti tāsaṃ vedanānaṃ atthitaṃ paṭijānitvā uddharitvā avacanassa kāraṇaṃ dassento āha <bold>‘‘na pana…pe… taṃ na vutta’’</bold>nti. <bold>Tadanusayanaṭṭhāna</bold>nti tesaṃ diṭṭhānusayādīnaṃ anusayanaṭṭhānaṃ. <bold>Tasmā</bold>ti yasmā satipi kāmarāgānusayanaṭṭhānato aññasmiṃ diṭṭhānusayādīnaṃ anusayanaṭṭhāne taṃ pana dhātuttayavedanāttayavinimuttaṃ natthi vedanādvayabhāvato, tasmā. <bold>Taṃ</bold> vedanādvayaṃ <bold>na vuttaṃ</bold> visuṃ na uddhaṭanti attho. <bold>Tasmā</bold>ti yasmā ‘‘yattha kāmarāgādayo nānusenti, tattha diṭṭhivicikicchā nānusentī’’ti ayamattho ‘‘āmantā’’ti iminā paṭivacanavissajjanena avibhāgato vuttoti ‘‘yattha kāmarāgādayo anusenti, tattha diṭṭhivicikicchā anusentī’’ti ayampi attho avibhāgatova labbhati, tasmā. Avibhāgato ca dukkhaṃ paṭighassa anusayanaṭṭhānanti dīpitaṃ hoti. Tenāha <bold>‘‘avisesena…pe… veditabba’’</bold>nti. Tattha <bold>avisesenā</bold>ti gehassitaṃ nekkhammassitanti visesaṃ akatvā. <bold>Samudāyavasena</bold><pageBreak edition="M" number="0.0201" /><bold>gahetvā</bold>ti yathāvuttaavayavānaṃ samūhavasena dukkhantveva gahetvā. ‘‘Avisesena samudāyavasena gahetvā’’ti imamatthaṃ <bold>tathā</bold>-saddena anukaḍḍhati ‘‘dvīsu vedanāsū’’ti etthāpi gehassitādivibhāgassa anicchitattā.</paragraph>
    <paragraph line="138">Yadi evaṃ ‘‘paṭighaṃ tena pajahati, na tattha paṭighānusayo anusetī’’ti idaṃ suttapadaṃ kathanti codanaṃ sandhāya <bold>‘‘apicā’’</bold>tiādi vuttaṃ. <bold>Tatthā</bold>ti tasmiṃ domanasse, taṃsampayutte vā paṭighe. <bold>Nekkhammassitaṃ domanassa</bold>ntiādinā neyyatthamidaṃ suttaṃ, na nītatthanti dasseti. Yathā pana suttaṃ udāhaṭaṃ, tathā idha kasmā na vuttanti āha <bold>‘‘paṭighuppattirahaṭṭhānatāyā’’</bold>tiādi. Evampi suttābhidhammapāṭhānaṃ kathamavirodhoti āha <bold>nippariyāyadesanā hesā, sā pana pariyāyadesanā</bold>ti. <bold>Evañca katvā</bold>ti pariyāyadesanattā eva. <bold>Rāgānusayo</bold>ti kāmarāgānusayo adhippeto. Yato ‘‘anāgāmimaggena samugghātanaṃ sandhāyā’’ti vuttaṃ, tasmā tassa na mahaggatadhammā anusayanaṭṭhānanti taṃ paṭhamajjhānañca anāmasitvā <bold>‘‘na hi lokiyā…pe… nānusetīti sakkā vattu’’</bold>nti vuttaṃ. <bold>Avatthubhāvato</bold>ti sabhāveneva anuppattiṭṭhānattā. <bold>Idhā</bold>ti imasmiṃ anusayayamake. <bold>Vuttanayenā</bold>ti ‘‘nekkhammassitaṃ domanassaṃ uppādetvā’’tiādinā vuttena nayena <pageBreak edition="V" number="0.0205" />. <bold>Taṃpaṭipakkhabhāvato</bold>ti tesaṃ paṭighādīnaṃ paṭipakkhassa maggassa sabbhāvato. Na kevalaṃ maggasabbhāvato, atha kho balavavipassanāsabbhāvatopīti dassento āha <bold>‘‘taṃsamugghā…pe… bhāvato cā’’</bold>ti.</paragraph>
    <paragraph line="139">Idāni yadetaṃ tattha tattha ‘‘anusayanaṭṭhāna’’nti vuttaṃ, taṃ gahetabbadhammavasena vā siyā gahaṇavisesena vāti dve vikappā, tesu paṭhamaṃ sandhāyāha <bold>‘‘ārammaṇe anusayanaṭṭhāne satī’’</bold>ti. Rūpādiārammaṇe anusayānaṃ anusayanaṭṭhānanti gayhamāne yamatthaṃ sandhāya ‘‘na sakkā vattu’’nti vuttaṃ, taṃ dassetuṃ <bold>‘‘dukkhāya hī’’</bold>tiādimāha. <bold>Yadi siyā</bold>ti yadi kāmarāgānusayo siyā. <bold>Etassapī</bold>ti diṭṭhānusayasampayuttalobhassapi ‘‘sabbasakkāyapariyāpannesu dhammesū’’ti kāmarāgassa ṭhānaṃ vattabbaṃ siyā, na ca vuttaṃ. <bold>Atha panā</bold>tiādi dutiyavikappaṃ sandhāya vuttaṃ. <bold>Ajjhāsayavasena taṃninnatāyā</bold>ti asatipi ārammaṇakaraṇe yattha kāmarāgādayo ajjhāsayato ninnā, taṃ tesaṃ anusayanaṭṭhānaṃ. Tena <pageBreak edition="M" number="0.0202" /> vuttaṃ ‘‘anugato hutvā setī’’ti. Atha pana vuttanti sambandho. <bold>Yathā</bold>tiādi yathāvuttassa atthassa udāharaṇavasena nirūpanaṃ. <bold>Dukkhe paṭihaññanavaseneva pavattati,</bold> nārammaṇakaraṇavasenāti adhippāyo. <bold>Dukkhameva tassa anusayanaṭṭhānaṃ vutta</bold>nti ajjhāsayassa tattha ninnattā dukkhameva tassa paṭighassa anusayanaṭṭhānaṃ vuttaṃ, <bold>nālambitaṃ</bold> rūpādi sukhavedanā cāti adhippāyo. <bold>Eva</bold>nti yathā aññārammaṇassapi paṭighassa ajjhāsayato dukkhaninnatāya dukkhameva anusayanaṭṭhānaṃ vuttaṃ, evaṃ. <bold>Dukkhādīsu…pe… vuttanti</bold> ‘‘dukkhena sukhaṃ adhigantabbaṃ. Natthi dinna’’nti ca ādinā kāyakilamanadukkhe dānānubhāvādike ca micchābhinivesanavasena uppajjamānena diṭṭhānusayena sampayutto aññārammaṇopi lobho ‘‘evaṃ sukhaṃ bhavissatī’’ti ajjhāsayato sukhābhisaṅgavaseneva pavattatīti sukhupekkhābhedaṃ sātasantasukhadvayameva assa lobhassa anusayanaṭṭhānaṃ vuttaṃ pāḷiyaṃ, na yathāvuttaṃ dukkhādi, tasmā <bold>bhavarāga…pe… na virujjhati</bold>. <bold>Ekasmiṃyeva cā</bold>tiādi dutiyavikappaṃyeva upabrūhanatthaṃ vuttaṃ. Tattha rāgassa sukhajjhāsayatā taṃsamaṅgino puggalassa vasena veditabbā, tanninnabhāvena vā cakkhussa visamajjhāsayatā viya. Esa nayo sesesupi. <bold>Tesaṃ</bold> rāgapaṭighānaṃ <bold>nānānusayaṭṭhānatā hoti</bold> ekasmimpi ārammaṇeti attho.</paragraph>
    <paragraph line="140"><bold>Evañca katvā</bold>ti asatipi gahetabbabhede gahaṇavisesena anusayanaṭṭhānassa bhinnattā eva. <bold>‘‘Yattha…pe… no’’ti vuttaṃ,</bold> aññathā virujjheyya. Gahetabbabhedena hi rāgapaṭighānaṃ anusayanaṭṭhānabhede <pageBreak edition="V" number="0.0206" /> gayhamāne vipākamatte ṭhātabbaṃ siyā, na ca taṃ yuttaṃ, napi sabbesaṃ purisadvārānaṃ iṭṭhāniṭṭhaṃ niyatanti. Yadipi yathāvuttalobhassa vuttanayena kāmarāgānusayatā sambhavati, yathā pana sukhupekkhāsu iṭṭhārammaṇe ca uppajjantena domanassena saha pavatto doso dubbalabhāvena paṭighānusayo na hoti, evaṃ yathāvuttalobhopi kāmarāgānusayo na hotīti imamatthaṃ dassetuṃ <bold>‘‘aṭṭhakathāyaṃ panā’’</bold>tiādi vuttaṃ. <bold>Na paṭighānusayo</bold>ti ettha <bold>na</bold>-kāro paṭisedhanattho, na aññattho, itarattha pana sambhavo eva natthīti dassento <bold>‘‘yaṃ paneta’’</bold>ntiādimāha. Tattha <bold>‘‘na hi domanassassa paṭighānusayabhāvāsaṅkā atthī’’</bold>ti iminā <bold>na</bold>-kārassa aññatthatābhāvadassanamukhena abhāvatthataṃ samattheti.</paragraph>
    <paragraph line="141"><bold>Desanā</bold><pageBreak edition="M" number="0.0203" /><bold>saṃkiṇṇā viya bhaveyyā</bold>ti ettha desanāsaṅkaraṃ dassetuṃ <bold>‘‘bhavarāgassapi…pe… bhaveyyā’’</bold>ti vuttaṃ. Tassattho – yathā kāmarāgassa kāmadhātuyā dvīsu vedanāsu ārammaṇakaraṇavasena uppatti vuttā ‘‘kāmarāgo kāmadhātuyā dvīsu vedanāsu anusetī’’ti, evaṃ yadi ‘‘bhavarāgo kāmadhātuyā dvīsu vedanāsu anusetī’’ti vucceyya, bhavarāgassapi…pe… bhaveyya. Tato ca kāmarāgena saddhiṃ bhavarāgassa desanā saṃkiṇṇā bhaveyya, kāmarāgato ca bhavarāgassa viseso dassetabbo. So ca sahajātānusayavasena na sakkā dassetunti ārammaṇakaraṇavasena dassetabbo. Tena vuttaṃ <bold>‘‘tasmā ārammaṇa…pe… adhippāyo’’</bold>ti. Tattha <bold>ārammaṇavisesenā</bold>ti rūpārūpadhātusaṅkhātaārammaṇavisesena. <bold>Visesadassanattha</bold>nti kāmarāgato bhavarāgassa visesadassanatthaṃ. <bold>Evaṃ desanā katā</bold>ti ‘‘rūpadhātuyā arūpadhātuyā ettha bhavarāgānusayo anusetī’’ti evaṃ visaye bhummaṃ katvā desanā katā. Tenāha <bold>‘‘sahajātavedanāvisesābhāvato’’</bold>ti.</paragraph>
    <centered line="142">Uppattiṭṭhānavāravaṇṇanā niṭṭhitā.</centered>
    <title line="143">Mahāvāro</title>
    <subhead line="144">1. Anusayavāravaṇṇanā</subhead>
    <paragraph line="145" number="3"><bold>Pavattāvirāmavasenā</bold>ti <pageBreak edition="V" number="0.0207" /> anusayappavattiyā avirāmavasena, avicchedavasenāti attho. Kathaṃ pana kusalābyākatacittakkhaṇe anusayānaṃ pavattīti āha <bold>‘‘maggeneva…pe… pubbe’’</bold>ti.</paragraph>
    <paragraph line="146" number="20"> Cittacetasikānañca ṭhānaṃ nāma cittuppādoti āha <bold>‘‘ekasmiṃ cittuppāde’’</bold>ti. <bold>Tesaṃ tesaṃ puggalāna</bold>nti puthujjanādīnaṃ puggalānaṃ. <bold>Pakatiyā</bold> sabhāvena. Sabhāvasiddhā hi dukkhāya vedanāya kāmarāgassa ananusayanaṭṭhānatā. Evaṃ sesesupi yathārahaṃ vattabbaṃ. Vakkhati hi ‘‘pakatiyā dukkhādīnaṃ kāmarāgādīnaṃ ananusayanaṭṭhānataṃ sandhāya vutta’’nti. <bold>Pahānenā</bold>ti tassa tassa anusayassa samucchindanena. <bold>Tiṇṇaṃ puggalāna</bold>nti puthujjanasotāpannasakadāgāmīnaṃ. <bold>Dvinnaṃ puggalāna</bold>nti anāgāmiarahantānaṃ. <bold>Etthā</bold>ti etasmiṃ puggalokāsavāre. <bold>Purimanaye</bold>ti ‘‘tiṇṇaṃ puggalāna’’ntiādike purimasmiṃ vissajjananaye. <bold>Okāsa</bold>nti uppattiṭṭhānaṃ, idha pana dukkhavedanā <pageBreak edition="M" number="0.0204" /> veditabbā. <bold>Pacchimanaye</bold>ti ‘‘dvinnaṃ puggalāna’’ntiādike vissajjananaye. <bold>Anokāsatā</bold> ananusayanaṭṭhānatā.</paragraph>
    <centered line="147">Anusayavāravaṇṇanā niṭṭhitā.</centered>
    <subhead line="148">2. Sānusayavāravaṇṇanā</subhead>
    <paragraph line="149" number="66-131"><bold>‘‘Sānusayo, pajahati, parijānātī’’ti puggalo vutto</bold>ti ‘‘kāmarāgena sānusayo, kāmarāgaṃ pajahati, kāmarāgaṃ parijānātī’’tiādīsu anusayasamaṅgibhāvena pahānapariññākiriyāya kattubhāvena ca puggalo vutto, na dhammo. <bold>Bhavavisesena vā</bold>ti kevalena bhavavisesena vā. <bold>Itaresū</bold>ti paṭighānusayādīsu. <bold>Bhavānusayavisesena vā</bold>ti kāmabhavādibhavavisiṭṭhānusayavisesena vā. <bold>Sānusayatāniranusayatādikā</bold>ti ettha <bold>ādi</bold>-saddena pahānāpahānapariññāpariññā <pageBreak edition="V" number="0.0208" /> saṅgayhanti. Nanu ca bhavavisese kesañci anusayānaṃ appahānanti? Na taṃ anusayakataṃ, atha kho paccayavekallato anokāsatāya cāti nāyaṃ virodho. <bold>Dvīsu vedanāsū</bold>ti sukhaupekkhāsu vedanāsu dukkhāya vedanāya kāmarāgānusayena niranusayoti yojetabbaṃ. <bold>Idampi natthi</bold> puggalavasena vuccamānattā. Tenāha <bold>‘‘na hi puggalassa…pe… anusayāna’’</bold>nti. Yadipi puggalassa anusayanokāso anokāso, tassa pana sānusayatādihetu hotīti dassento <bold>‘‘anusayassa panā’’</bold>tiādimāha. <bold>Niranusayatādīna</bold>nti <bold>ādi</bold>-saddena appahānāpariññā saṅgaṇhāti. <bold>Parijānanaṃ</bold> samatikkamananti pariññāvārepi ‘‘apādāne nissakkavacana’’nti vuttaṃ.</paragraph>
    <paragraph line="150"><bold>Anusayanaṭṭhānato</bold>ti anusayanaṭṭhānahetu. <bold>‘‘Ananusayanaṭṭhānato’’</bold>ti etthāpi eseva nayo. <bold>Nimittāpādānabhāvadassanattha</bold>nti sānusayavāre nimittabhāvadassanatthaṃ, pajahanapariññāvāresu apādānabhāvadassanatthañcāti yojetabbaṃ. <bold>Pajahatī</bold>ti ettha ‘‘rūpadhātuyā arūpadhātuyā tato mānānusayaṃ pajahatī’’ti pāḷipadaṃ āharitvā yojetabbaṃ, <bold>na pajahatī</bold>ti ettha pana ‘‘dukkhāya vedanāya tato kāmarāgānusayaṃ nappajahatī’’ti. <bold>Evamādīsū</bold>ti <bold>ādi</bold>-saddena pariññāvārampi saṅgaṇhāti. <bold>Bhummaniddeseneva</bold> hetuattheneva niddiṭṭhāti attho.</paragraph>
    <paragraph line="151"><bold>Catutthapañhavissajjanenā</bold>ti <pageBreak edition="M" number="0.0205" /> ‘‘yato vā pana mānānusayena sānusayo, tato kāmarāgānusayena sānusayo’’ti etassa pañhassa vissajjanena. Tattha hi ‘‘rūpadhātuyā arūpadhātuyā’’tiādinā sarūpato anusayanaṭṭhānāni dassitāni. <bold>Tadatthe</bold>ti taṃ anusayanaṭṭhānadassanaṃ attho etassāti tadattho, tasmiṃ tadatthe. ‘‘Anusayassa uppattiṭṭhānadassanatthaṃ ayaṃ vāro āraddho’’tiādinā ‘‘yato’’ti etena <bold>anusayanaṭṭhānaṃ vuttanti imamatthaṃ vibhāvetvā. Pamādalikhitaṃ viya dissati</bold> uppanna-saddena vattamānuppanne vuccamāne. Yathā pana uppajjanavāre uppajjati-saddena uppattiyogadīpakattā uppattirahā vuccanti, evamidhāpi uppattiarahe vuccamāne na koci virodho. Yaṃ pana vakkhati ‘‘na hi apariyāpannānaṃ anusayuppattirahaṭṭhānatā’’ti, sopi na doso. Yattha yattha hi anusayā uppattirahā, tadeva ekajjhaṃ gahetvā ‘‘sabbatthā’’ti vuttanti. <bold>Tatheva dissatī</bold>ti taṃ pamādalikhitaṃ viya dissatīti attho.</paragraph>
    <paragraph line="152"><bold>Yato uppannena bhavitabba</bold>nti yato anusayanaṭṭhānato kāmagārānusayena uppannena bhavitabbaṃ, tena <pageBreak edition="V" number="0.0209" /> kāmarāgānusayena uppattirahaṭṭhāne nissakkavacanaṃ kataṃ ‘‘yato’’ti. <bold>Tathā</bold>ti ettha <bold>tathā</bold>-saddo yathā ‘‘yato uppannenā’’ti ettha uppattirahaṭṭhānato anusayassa uppattirahatā vuttā, tathā ‘‘uppajjanakenā’’ti etthāpi sā eva vuccatīti dīpetīti āha <bold>‘‘sabbadhammesu…pe… āpannenā’’</bold>ti. Tattha ‘‘uppajjanako’’ti vutte anuppajjanako na hotīti ayamattho viññāyati, tathā ca sati tena anuppatti nicchitāti uppannasabhāvatā ca pakāsitā hotīti. Tenāha <bold>‘‘sabbadhammesu…pe… apanetī’’</bold>ti. ‘‘Yo yato kāmarāgānusayena niranusayo, so tato mānānusayena niranusayo’’ti pucchāya ‘‘yato tato’’ti āgatattā vissajjane ‘‘sabbatthā’’ti padassa nissakkavaseneva sakkā yojetunti dassento <bold>‘‘sabbatthāti…pe… na na sambhavatī’’</bold>ti āha. <bold>Bhummato aññatthāpi saddavidū icchanti,</bold> yato sabbesaṃ pādakaṃ ‘‘sabbatthapādaka’’nti vuccati, idha pana nissakkavasena veditabbaṃ.</paragraph>
    <centered line="153">Sānusayavāravaṇṇanā niṭṭhitā.</centered>
    <subhead line="154">3. Pajahanavāravaṇṇanā</subhead>
    <paragraph line="155" number="132-197"><bold>Appajahanasabbhāvā</bold>ti <pageBreak edition="M" number="0.0206" /> appahānassa, appahīyamānassa vā sabbhāvā. <bold>Tasmā</bold>ti yasmā yo kāmarāgānusayaṃ pajahati, na so mānānusayaṃ niravasesato pajahati, yo ca mānānusayaṃ niravasesato pajahati, na so kāmarāgānusayaṃ pajahati pageva pahīnattā, tasmā ‘‘yo vā pana mānānusayaṃ pajahati, so kāmarāgānusayaṃ pajahatīti? No’’ti vuttanti veditabbaṃ. Yadi evaṃ paṭhamapucchāyaṃ kathanti āha <bold>‘‘yasmā pana…pe… vutta’’</bold>nti. Tattha <bold>pahānakaraṇamattamevā</bold>ti pahānakiriyāsambhavamattameva, na niravasesappahānanti adhippāyo. <bold>Te ṭhapetvā</bold>ti diṭṭhivicikicchānusayādīnaṃ niravasesapajahanake aṭṭhamakādike ṭhapetvā. <bold>Avasesā</bold>ti tassa tassa anusayassa niravasesappajahanakehi avasiṭṭhā. Tesu yesaṃ ekacce anusayā pahīnā, tepi <bold>appajahanasabbhāveneva nappajahantīti vuttā. Na ca yathāvijjamānenā</bold>ti maggakiccabhāvena vijjamānappakārena pahānena vajjitā rahitā eva vuttāti yojanā.</paragraph>
    <paragraph line="156"><bold>Kesañcī</bold>ti <pageBreak edition="V" number="0.0210" /> sotāpannasakadāgāmimaggasamaṅgisakadāgāmīnaṃ. Puna <bold>kesañcī</bold>ti anāgāmiaggamaggasamaṅgiarahantānaṃ. <bold>Ubhaya</bold>nti kāmarāgavicikicchānusayadvayaṃ. <bold>Sesāna</bold>nti ‘‘sesā’’ti vuttānaṃ yathāvuttapuggalānaṃ. <bold>Tesa</bold>nti vuttappakārānaṃ dvinnaṃ anusayānaṃ. <bold>Ubhayāppajahanassā</bold>ti kāmarāgavicikicchānusayāppajahanassa. <bold>Kāraṇaṃ na hotī</bold>ti yesaṃ vicikicchānusayo pahīno, tesaṃ tassa pahīnatā, yesaṃ yathāvuttaṃ ubhayappahīnaṃ, tesaṃ tadappajahanassa kāraṇaṃ na hotīti attho. Tenāha <bold>‘‘tesaṃ pahīnattā ‘nappajahantī’ti na sakkā vattu’’</bold>nti. Atha pana na tattha kāraṇaṃ vuttaṃ, yena kāraṇavacanena yathāvuttadosāpatti siyā, kevalaṃ pana sanniṭṭhānena tesaṃ puggalānaṃ gahitatādassanatthaṃ vuttaṃ <bold>‘‘kāmarāgānusayañca nappajahantī’’</bold>ti, evampi pucchitassa saṃsayatthassa kāraṇaṃ vattabbaṃ. Tathā ca sati ‘‘sesapuggalā tassa anusayassa pahīnattā nappajahantī’’ti kāraṇaṃ vattabbamevāti codanaṃ sandhāyāha <bold>‘‘na vattabba’’</bold>ntiādi. Tattha <bold>na vattabba</bold>nti vuttanayena kāraṇaṃ na vattabbaṃ kāraṇabhāvasseva abhāvato. ‘‘Ubhayāppajahanassa kāraṇaṃ na hotī’’ti vuttaṃ, yathā pana vattabbaṃ, taṃ dassetuṃ <bold>‘‘yo kāmarāgānusayaṃ…pe… vattabbattā’’</bold>ti āha. Tena pahīnāppahīnavasena <pageBreak edition="M" number="0.0207" /> kāraṇaṃ na vattabbaṃ, pahīnānaṃyeva pana vasena vattabbanti dasseti. <bold>Saṃsayatthasaṅgahite</bold>ti saṃsayatthena padena saṅgahite. Sanniṭṭhānapadasaṅgahitaṃ pana pahīyamānattā ‘‘nappajahatī’’ti na sakkā vattunti.</paragraph>
    <centered line="157">Pajahanavāravaṇṇanā niṭṭhitā.</centered>
    <subhead line="158">5. Pahīnavāravaṇṇanā</subhead>
    <paragraph line="159" number="264-274"><bold>Phalaṭṭhavaseneva desanā āraddhā,</bold> na maggaṭṭhavasena, kuto puthujjanavasena. Kasmā? Phalakkhaṇe hi anusayā pahīnāti vuccanti, maggakkhaṇe pana pahīyantīti. Tenevāha <bold>‘‘maggasamaṅgīnaṃ aggahitataṃ dīpetī’’</bold>ti. <bold>Paṭilome hi puthujjanavasenapi desanā gahitā</bold> ‘‘yassa diṭṭhānusayo appahīno, tassa vicikicchānusayo appahīnoti? Āmantā’’tiādinā. <bold>Anusayaccantapaṭipakkhekacittakkhaṇikāna</bold>nti anusayānaṃ accantaṃ paṭipakkhabhūtaekacittakkhaṇikānaṃ. <bold>Maggasamaṅgīna</bold>nti maggaṭṭhānaṃ. Ettha ca anusayānaṃ accantapaṭipakkhatāggahaṇena <pageBreak edition="V" number="0.0211" /> uppattirahataṃ paṭikkhipati. Na hi te accantapaṭipakkhasamuppattito parato uppattirahā honti. Maggasamaṅgitāggahaṇena anuppattirahatāpāditataṃ paṭikkhipati. Na hi maggakkhaṇe te anuppattirahataṃ āpāditā nāma honti, atha kho āpādīyantīti. Ekacittakkhaṇikatāggahaṇena santānabyāpāraṃ. Tenāha <bold>‘‘na kocī’’</bold>tiādi. Tattha <bold>te</bold>ti maggasamaṅgino. Na kevalaṃ pahīnavāreyeva, atha kho aññesupīti dassento <bold>‘‘anusaya…pe… gahitā’’</bold>ti āha.</paragraph>
    <paragraph line="160" number="275-296"> Yattha anusayo uppattiraho, tatthevassa anuppattirahatāpādananti <bold>‘‘attano attano okāse eva anuppattidhammataṃ āpādito’’</bold>ti āha. Tathā hi vuttaṃ ‘‘cakkhuṃ loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisatī’’ti (vibha. 203) vatvā puna vuttaṃ ‘‘cakkhuṃ loke piyarūpaṃ sātarūpaṃ, etthesā taṇhā pahīyamānā pahīyati, ettha nirujjhamānā nirujjhatī’’ti (vibha. 204). <bold>Tasmā</bold>ti yasmā tadokāsattameva kāmadhātuādiokāsattameva anusayānaṃ dīpenti pahīnāppahīnavacanāni, tasmā. <bold>Anokāse tadubhayāvattabbatā vuttā</bold>ti yasmā kāmarāgapaṭighānusayānaṃ dvinnaṃ uppattiṭṭhānaṃ, so eva pahānokāsoti <pageBreak edition="M" number="0.0208" /> svāyaṃ tesaṃ aññamaññaṃ anokāso, tasmiṃ anokāse tadubhayassa pahānāppahānassa navattabbatā vuttā. Kāmarāgānusayokāse hi paṭighānusayassa appahīnattā so ‘‘tattha pahīno’’ti na vattabbo, aṭṭhitattā pana ‘‘tattha appahīno’’ti ca, tasmā anokāse tadubhayāvattabbatā vuttāti. <bold>Tena saddhiṃ samānokāse</bold>ti tena kāmarāgena saddhiṃ samānokāse. ‘‘Sādhāraṇaṭṭhāne’’ti vutte kāmadhātuyaṃ sukhupekkhāsu pahīno nāma hoti, na samānakāle pahīno tatiyacatutthamaggavajjhattā kāmarāgamānānusayānaṃ.</paragraph>
    <centered line="161">Pahīnavāravaṇṇanā niṭṭhitā.</centered>
    <subhead line="162">7. Dhātuvāravaṇṇanā</subhead>
    <paragraph line="163" number="332-340"> Appahīnuppattirahabhāvā idha anugamanasayanānīti dassento <bold>‘‘yasmiṃ</bold><pageBreak edition="V" number="0.0212" /><bold>…pe… attho’’</bold>ti āha. <bold>Idhāpi yuttā</bold>ti pubbe vuttamevatthaṃ parāmasati. Tathā hi vuttaṃ ‘‘kāraṇalābhe uppattiarahataṃ dassetī’’ti (yama. mūlaṭī. anusayayamaka 1). <bold>Cha paṭisedhavacanānī</bold>ti tissannaṃ dhātūnaṃ cutūpapātavisiṭṭhānaṃ paṭisedhanavasena vuttavacanāni, tato eva dhātuvisesaniddhāraṇāni na honti. Paṭisedhoti hi idha sattāpaṭisedho vuttoti adhippāyena vadati. Aññatthe pana na-kāre nāyaṃ doso. <bold>Imaṃ nāma</bold> dhātuṃ. <bold>Taṃmūlikāsū</bold>ti paṭisedhamūlikāsu. <bold>Evañhī</bold>ti ‘‘na kāmadhātuyā cutassa kāmadhātuṃ upapajjantassā’’tiādinā paṭhamayojanāya sati. Nakāmadhātuādīsu upapattikittaneneva nakāmadhātuādiggahaṇenapi dhātuvisesasseva gahitatāya atthato viññāyamānattā. Tenāha <bold>‘‘na kāmadhātu…pe… viññāyatī’’</bold>ti. <bold>Bhañjitabbā</bold>ti vibhajitabbā. Vibhāgo panettha duvidho icchitoti āha <bold>‘‘dvidhā kātabbāti attho’’</bold>ti. Pucchā ca vissajjanāni ca <bold>pucchāvissajjanāni</bold>. Yathā avutte bhaṅgābhāvassa aviññātattā ‘‘anusayā bhaṅgā natthī’’ti vattabbaṃ, tathā tayidaṃ ‘‘kati anusayā bhaṅgā’’ti etadapekkhanti tadapi vattabbaṃ. Pucchāpekkhañhi vissajjananti.</paragraph>
    <centered line="164">Dhātuvāravaṇṇanā niṭṭhitā.</centered>
    <centered line="165">Anusayayamakavaṇṇanā niṭṭhitā.</centered>
    <subhead line="166">8. Cittayamakaṃ</subhead>
    <subhead line="167">Uddesavāravaṇṇanā</subhead>
    <paragraph line="168" number="1-62"><bold>Sarāgādī</bold>ti <pageBreak edition="M" number="0.0209" /> ettha <bold>ādi</bold>-saddena ‘‘yassa sarāgaṃ cittaṃ uppajjati, na nirujjhatī’’ti ārabhitvā yāva ‘‘yassa avimuttaṃ citta’’nti vāro, tāva saṅgaṇhāti. <bold>Kusalādī</bold>ti pana <bold>ādi</bold>-saddena ‘‘yassa kusalaṃ cittaṃ uppajjati, na nirujjhatī’’ti ārabhitvā yāva ‘‘yassa saraṇaṃ cittaṃ uppajjati, na nirujjhatī’’ti vāro, tāva saṅgaṇhāti, tasmā <bold>sarāgādikusalādīhī</bold>ti sarāgādīhi avimuttantehi, kusalādīhi araṇantehi padehi <bold>missakā</bold> vārā. <bold>Suddhikā</bold>ti kevalā yathāvuttasarāgādīhi kusalādīhi ca amissakā. <bold>Tayo tayo</bold>ti puggaladhammavasena <pageBreak edition="V" number="0.0213" /> tayo tayo mahāvārā. Yadi evaṃ kathaṃ soḷasa puggalavārāti āha <bold>‘‘tattha tattha pana vutte sampiṇḍetvā’’</bold>ti. <bold>Tattha tattha</bold> soḷasavidhe sarāgādimissakacitte <bold>vutte</bold> puggale eva ekajjhaṃ <bold>sampiṇḍetvā</bold> saṅgahetvā ‘‘soḷasa puggalavārā’’ti vuttaṃ. ‘‘Dhammapuggaladhammavārā’’ti etthāpi eseva nayo. <bold>Na nirantaraṃ vutte</bold>ti dhamme puggaladhamme ca anāmasitvā soḷasasupi ṭhānesu nirantaraṃ puggale eva vutte sampiṇḍetvā soḷasa puggalavārā na vuttāti attho.</paragraph>
    <paragraph line="169"><bold>Saṃsaggavasenā</bold>ti saṃsajjanavasena desanāya vimissanavasena. Aññathā hi uppādanirodhā paccuppannānāgatakālā ca kathaṃ saṃsajjīyanti. <bold>Sesānampi vārāna</bold>nti uppāduppannavārādīnaṃ. <bold>Taṃtaṃnāmatā</bold>ti yathā ‘‘yassa cittaṃ uppajjati, tassa cittaṃ uppanna’’ntiādinā uppādauppannabhāvāmasanato uppādauppannavāroti nāmaṃ pāḷito eva viññāyati, evaṃ sesavārānampīti āha <bold>‘‘taṃtaṃnāmatā pāḷianusārena veditabbā’’</bold>ti.</paragraph>
    <centered line="170">Uddesavāravaṇṇanā niṭṭhitā.</centered>
    <subhead line="171">Niddesavāravaṇṇanā</subhead>
    <paragraph line="172" number="63"><bold>Tathārūpassevā</bold>ti pacchimacittasamaṅgino eva. <bold>Tañca citta</bold>nti tañca yathāvuttakkhaṇaṃ pacchimacittaṃ. <bold>‘‘Evaṃpakāra’’</bold>nti imassa atthaṃ dassetuṃ <bold>‘‘bhaṅgakkhaṇasamaṅgimevā’’ti vuttaṃ</bold> nirujjhamānākārassa ‘‘evaṃpakāra’’nti vuttattā.</paragraph>
    <paragraph line="173" number="65-82"><bold>Dvayameta</bold>nti <pageBreak edition="M" number="0.0210" /> yaṃ ‘‘khaṇapaccuppannameva cittaṃ uppādakkhaṇāpagamena uppajjittha nāma, tadeva uppādakkhaṇe uppādaṃ pattattā uppajjittha, anatītattā uppajjati nāmā’’ti vuttaṃ, etaṃ ubhayampi. <bold>Evaṃ na sakkā vattu</bold>nti iminā vuttappakārena na sakkā vattuṃ, pakārantarena pana sakkā vattunti adhippāyo. Tattha <bold>‘‘na hī’’</bold>tiādinā paṭhamapakkhaṃ vibhāveti. <bold>Vibhajitabbaṃ siyā</bold>ti ‘‘bhaṅgakkhaṇe taṃ cittaṃ uppajjittha, no ca uppajjati, uppādakkhaṇe taṃ cittaṃ uppajjittha ceva uppajjati cā’’ti vibhajitabbaṃ siyā, na ca vibhattaṃ <pageBreak edition="V" number="0.0214" />. <bold>‘‘Āmantā’’ti vattabbaṃ siyā</bold> khaṇapaccuppanne citte vuttanayena ubhayassapi labbhamānattā, na ca vuttaṃ. Idāni yena pakārena sakkā vattuṃ, taṃ dassetuṃ <bold>‘‘cittassa bhaṅgakkhaṇe’’</bold>tiādimāha. <bold>Puggalo vutto,</bold> puggalavāro hesoti adhippāyo. <bold>Tassā</bold>ti puggalassa. <bold>Na ca kiñci cittaṃ uppajjati</bold> cittassa bhaṅgakkhaṇasamaṅgibhāvato. <bold>Taṃ pana cittaṃ uppajjati,</bold> yaṃ cittasamaṅgī so puggaloti <bold>evamettha attho daṭṭhabbo</bold>. Yadi anekacittavasenāyaṃ yamakadesanā pavattāti codanaṃ sandhāyāha <bold>‘‘cittanti hi…pe… tiṭṭhatī’’</bold>ti. <bold>Sanniṭṭhānavasena niyamo veditabbo,</bold> aññathā ‘‘no ca tesaṃ cittaṃ uppajjatī’’tiādinā paṭisedho na yujjeyyāti adhippāyo. <bold>Tādisa</bold>nti tathārūpaṃ, yadavattho uppannauppajjamānatādipariyāyehi vattabbo hoti, tadavatthanti attho.</paragraph>
    <paragraph line="174" number="83-113"><bold>Imassa puggalavārattā</bold>ti ‘‘yassa cittaṃ uppajjamāna’’ntiādinayappavattassa imassa atikkantakālavārassa puggalavārattā. <bold>Puggalo pucchito</bold>ti ‘‘yassa cittaṃ uppajjamānaṃ…pe… tassa citta’’nti cittasamaṅgipuggalo pucchitoti <bold>puggalasseva vissajjanena bhavitabbaṃ,</bold> itarathā aññaṃ pucchitaṃ aññaṃ vissajjitaṃ siyā. <bold>Na koci puggalo na gahito</bold> sabbasattānaṃ anibbattacittatābhāvato. <bold>Te ca pana</bold> sabbe puggalā. <bold>Nirujjhamānakkhaṇātītacittā</bold>ti nirujjhamānakkhaṇā hutvā atītacittā. <bold>Tathā dutiyatatiyā</bold>ti yathā paṭhamapañho anavasesapuggalavisayattā paṭivacanena vissajjetabbo siyā, tathā tato eva dutiyatatiyapañhā ‘‘āmantā’’icceva vissajjetabbā siyunti attho. Catuttho pana pañho evaṃ vibhajitvā puggalavaseneva vissajjetabboti dassento <bold>‘‘pacchimacittassā’’</bold>tiādiṃ vatvā tathā avacane kāraṇaṃ dassento <bold>‘‘cittavasena puggalavavatthānato’’</bold>tiādimāha. ‘‘Bhaṅgakkhaṇe cittaṃ uppādakkhaṇaṃ <pageBreak edition="M" number="0.0211" /> vītikkanta’’nti iminā <bold>vattamānassa cittassa vasena puggalo uppādakkhaṇātītacitto,</bold> ‘‘atītaṃ cittaṃ uppādakkhaṇañca vītikkantanti bhaṅgakkhaṇañca vītikkanta’’nti iminā pana <bold>atītassa cittassa vasena puggalo uppādakkhaṇātītacitto vutto</bold>.</paragraph>
    <paragraph line="175"><bold>Tatthā</bold>ti tesu dvīsu puggalesu. <bold>Purimassā</bold>ti paṭhamaṃ vuttassa sanniṭṭhānapadasaṅgahitassa cittaṃ na bhaṅgakkhaṇaṃ vītikkantaṃ. ‘‘No ca bhaṅgakkhaṇaṃ vītikkanta’’nti hi vuttaṃ. Pacchimassa vītikkantaṃ cittaṃ bhaṅgakkhaṇanti sambandho. ‘‘Bhaṅgakkhaṇañca vītikkanta’’nti hi vuttaṃ. <bold>Evamādiko puggalavibhāgo</bold>ti dutiyapañhādīsu vuttaṃ sandhāyāha. <bold>Tassa cittassa taṃtaṃkhaṇavītikkamāvītikkamadassanavasenā</bold>ti <pageBreak edition="V" number="0.0215" /> tassa tassa uppādakkhaṇassa bhaṅgakkhaṇassa ca yathārahaṃ vītikkamassa avītikkamassa ca dassanavasena dassito hoti puggalavibhāgoti yojanā. <bold>Idhā</bold>ti imasmiṃ atikkantakālavāre. <bold>Puggalavisiṭṭhaṃ cittaṃ pucchitaṃ</bold> ‘‘yassa cittaṃ tassa citta’’nti vuttattā. <bold>Yadipi puggalappadhānā pucchā</bold> puggalavārattā. <bold>Athāpi cittappadhānā</bold> puggalaṃ visesanabhāvena gahetvā cittassa visesitattā. <bold>Ubhayathāpi dutiyapucchāya ‘‘āmantā’’ti vattabbaṃ siyā</bold> anavasesapuggalavisayattā. Tathā pana avatvā ‘‘atītaṃ citta’’nti vuttaṃ, kasmā nirodhakkhaṇa…pe… dassanatthanti daṭṭhabbanti yojanā. <bold>Esa nayo ‘‘na nirujjhamāna’’nti etthāpī</bold>ti nirujjhamānaṃ khaṇaṃ nirodhakkhaṇaṃ khaṇaṃ vītikkantakālaṃ kiṃ tassa cittaṃ na hotīti attho.</paragraph>
    <paragraph line="176" number="114-116"><bold>Sarāgapacchimacittassā</bold>ti sarāgacittesu pacchimassa cittassa, ekassa puggalassa rāgasampayuttacittesu yaṃ sabbapacchimaṃ cittaṃ, tassa. So pana puggalo anāgāmī veditabbo. <bold>Na nirujjhati</bold> nirodhāsamaṅgitāya. <bold>Nirujjhissati</bold> idāni nirodhaṃ pāpuṇissati. Appaṭisandhikattā pana tato aññaṃ <bold>nuppajjissati. Itaresa</bold>nti yathāvuttasarāgapacchimacittasamaṅgiṃ vītarāgacittasamaṅgiñca ṭhapetvā avasesānaṃ itarasekkhānañceva puthujjanānañca.</paragraph>
    <centered line="177">Niddesavāravaṇṇanā niṭṭhitā.</centered>
    <centered line="178">Cittayamakavaṇṇanā niṭṭhitā.</centered>
    <subhead line="179">9. Dhammayamakaṃ</subhead>
    <title line="180">1. Paṇṇattivāro</title>
    <subhead line="181">Uddesavāravaṇṇanā</subhead>
    <paragraph line="182" number="1-16"><bold>Yathā</bold><pageBreak edition="M" number="0.0212" /><bold>mūlayamake kusalādidhammā desitā</bold>ti kusalākusalābyākatā dhammā kusalakusalamūlādivibhāgato <pageBreak edition="V" number="0.0216" /> mūlayamake yamakavasena yathā desitā. <bold>Aññathā</bold>ti kusalakusalamūlādivibhāgato aññathā, khandhādivasenāti attho.</paragraph>
    <centered line="183">Uddesavāravaṇṇanā niṭṭhitā.</centered>
    <subhead line="184">2. Pavattivāravaṇṇanā</subhead>
    <paragraph line="185" number="33-34"> Taṃ pana kammasamuṭṭhānādirūpaṃ aggahetvā. <bold>Kecī</bold>ti dhammasirittheraṃ sandhāyāha. So hi ‘‘cittasamuṭṭhānarūpavasena vutta’’nti aṭṭhakathaṃ āharitvā ‘‘imasmiṃ pañhe kammasamuṭṭhānādirūpañca labbhatī’’ti avoca. Tathā ca vatvā paṭilomapāḷiṃ dassetvā ‘‘cittasamuṭṭhānarūpameva idhādhippetaṃ. Kammasamuṭṭhānādirūpe na vidhānaṃ, nāpi paṭisedho’’ti āha. <bold>Tathā</bold>ti yathā vuttappakāre pāṭhe cittasamuṭṭhānarūpameva adhippetaṃ, tathā etthāpīti attho. Noti vuttanti vadantīti sambandho. <bold>Taṃ paneta</bold>nti yathā uddhaṭassa pāṭhassa atthavacanaṃ, evaṃ na sakkā vattuṃ. Kasmāti āha <bold>‘‘cittassa bhaṅgakkhaṇe…pe… paṭisedhasiddhito’’</bold>ti. Svāyaṃ paṭisedho heṭṭhā dassitoyevāti adhippāyo.</paragraph>
    <paragraph line="186"><bold>Ye ca vadantī</bold>ti ettha <bold>ye cā</bold>ti vajirabuddhittheraṃ sandhāyāha. So hi ‘‘sotāpattimaggakkhaṇe’’tiādinā paṭisambhidāmaggapāḷiṃ āharitvā ‘‘yathā tattha satipi kammajādirūpe ṭhapetvā cittasamuṭṭhānarūpanti cittapaṭibaddhattā cittajarūpameva ṭhapetabbabhāvena uddhaṭaṃ, evamidhāpi cittajarūpameva kathita’’nti vadati. <bold>Tañca</bold> nesaṃ <bold>vacanaṃ tathā na hoti,</bold> yathā tehi udāhaṭaṃ, visamoyaṃ upaññāsoti attho. Yathā ca taṃ tathā na hoti, taṃ dassetuṃ <bold>‘‘yesañhī’’</bold>tiādi vuttaṃ. <bold>Tesa</bold>nti kammajādīnaṃ. <bold>Tassā</bold>ti maggassa. <bold>Te</bold>ti abyākatā, ye uppādanirodhavanto. <bold>Avijjamānesu ca</bold> uppādanirodhesu nibbānassa viya.</paragraph>
    <paragraph line="187"><bold>Sanniṭṭhānena</bold><pageBreak edition="M" number="0.0213" /><bold>gahitesu</bold> puggalesu. Tesu hi keci akusalābyākatacittānaṃ uppādakkhaṇasamaṅgino, keci abyākatacittassa, keci kusalābyākatacittassa, tesu purimā dve <pageBreak edition="V" number="0.0217" /> paṭhamakoṭṭhāsena saṅgahitā tassa kusaluppattipaṭisedhaparattā, te pana bhavavasena vibhajitvā vattabbāti dassento <bold>‘‘pañcavokāre’’</bold>tiādimāha. <bold>Eva</bold>nti yathāvuttanayena. <bold>Sabbatthā</bold>ti sabbapañhesu.</paragraph>
    <paragraph line="188" number="79"><bold>Tato</bold>ti ekāvajjanavīthito. <bold>Purimatarajavanavīthi</bold> yāya vuṭṭhānagāminī saṅgahitā, tattha uppannassapi cittassa. <bold>Kusalānāgatabhāvapariyosānenā</bold>ti kusaladhammānaṃ anāgatabhāvassa pariyosānabhūtena aggamaggānantarapaccayattena <bold>dīpitaṃ hoti samānalakkhaṇaṃ sabbaṃ</bold>. Kena? <bold>Tāya eva samānalakkhaṇatāya. Esa nayo</bold>ti yathā kusalānuppādo kusalānāgatabhāvassa pariyosānabhūtato vuttaparicchedato orampi labbhatīti so yathāvuttaparicchedo lakkhaṇamattanti svāyaṃ nayo dassito. Esa nayo akusalātītabhāvassa ādimhi ‘‘dutiye akusale’’ti vuttaṭṭhāne, abyākatātītabhāvassa ādimhi ‘‘dutiye citte’’ti vuttaṭṭhānepīti yojanā. Idāni ‘‘esa nayo’’ti yathāvuttamatidesaṃ <bold>‘‘yathā hī’’</bold>tiādinā pākaṭataraṃ karoti. <bold>Bhāvanāpahānāni dassitāni honti</bold> ‘‘aggamaggasamaṅgī kusalañca dhammaṃ bhāveti, akusalañca pajahatī’’ti. <bold>Idhā</bold>ti imasmiṃ pavattivāre. <bold>Taṃ ta</bold>nti akusalātītatādi kusalānāgatatādi ca. <bold>Tena tenā</bold>ti ‘‘dutiye akusale aggamaggasamaṅgī’’ti evamādinā antena ca.</paragraph>
    <paragraph line="189" number="100"><bold>Paṭisandhicittato</bold>ti idaṃ mariyādaggahaṇaṃ, na abhividhiggahaṇaṃ, yato <bold>‘‘soḷasama’’</bold>nti āha. Abhividhiggahaṇameva vā soḷasacittakkhaṇāyukameva rūpanti imasmiṃ pakkhe adhippete paṭikkhittovāyaṃ vādoti dassento <bold>‘‘tato parampi vā’’</bold>ti āha. Ayañca vicāro heṭṭhā dassito eva. <bold>Na tato oranti viññāyati</bold> tato oraṃ akusalanirodhasamakālaṃ abyākatanirodhassa asambhavato.</paragraph>
    <centered line="190">Pavattivāravaṇṇanā niṭṭhitā.</centered>
    <centered line="191">Dhammayamakavaṇṇanā niṭṭhitā.</centered>
    <subhead line="192">10. Indriyayamakaṃ</subhead>
    <title line="193">1. Paṇṇattivāro</title>
    <subhead line="194">Uddesavāravaṇṇanā</subhead>
    <paragraph line="195" number="1"><bold>Indriyayamake</bold><pageBreak edition="M" number="0.0214" /><pageBreak edition="V" number="0.0218" /><bold>vibhaṅge viyā</bold>ti yathā indriyavibhaṅge purisindriyānantaraṃ jīvitindriyaṃ uddiṭṭhaṃ, na manindriyānantaraṃ, evaṃ imasmiṃ indriyayamake. Tañca suttadesanānurodhenāti dassento <bold>‘‘tīṇimāni…pe… sutte desitakkamenā’’</bold>ti āha. Soyaṃ yadatthaṃ tassa sutte desitakkamena uddeso, taṃ dassetuṃ <bold>‘‘pavattivārehī’’</bold>tiādi vuttaṃ. Tattha yathā ‘‘jīvitindriya’’nti idaṃ rūpajīvitindriyassa arūpajīvitindriyassa ca sāmaññato gahaṇaṃ, evaṃ upādinnassa anupādinnassa cāti āha <bold>‘‘kammajānaṃ akammajānañca anupālaka’’</bold>nti. Atha vā sahajadhammānupālakampi jīvitindriyaṃ na kevalaṃ khaṇaṭṭhitiyā eva kāraṇaṃ, atha kho pabandhānupacchedassapi kāraṇameva. Aññathā āyukkhayamaraṇaṃ na sambhaveyya, tasmā ‘‘kammajānañca anupālaka’’nti avisesato vuttaṃ, cutipaṭisandhīsu ca pavattamānānaṃ kammajānaṃ anupālakaṃ. <bold>Itī</bold>ti tasmā. <bold>Taṃmūlakānī</bold>ti jīvitindriyamūlakāni. <bold>Cutipaṭisandhipavattivasenā</bold>ti cutipaṭisandhivasena pavattivasena ca. Tattha yaṃ upādinnaṃ, taṃ cutipaṭisandhivaseneva, itaraṃ itaravasenapi vattabbaṃ. Yasmā cakkhundriyādīsu purisindriyāvasānesu ekantaupādinnesu ataṃsabhāvattā yaṃ manindriyaṃ mūlameva na hoti, tasmā taṃ ṭhapetvā <bold>avasesamūlakāni</bold> cakkhundriyādimūlakāni. <bold>Āyatanayamake viyā</bold>ti yathā āyatanayamake paṭisandhivasenāyatanānaṃ uppādo, maraṇavasena ca nirodho vutto, evamidhāpi cutiupapattivaseneva vattabbāni, tasmā ataṃsabhāvattā jīvitindriyaṃ <bold>tesaṃ</bold> cakkhundriyādīnaṃ majjhe anuddisitvā <bold>ante</bold> purisindriyānantaraṃ uddiṭṭhaṃ. Yaṃ pana cakkhundriyādimūlakesu manindriyaṃ sabbapacchā eva gahitaṃ, tattha kāraṇaṃ aṭṭhakathāyaṃ vuttameva.</paragraph>
    <centered line="196">Uddesavāravaṇṇanā niṭṭhitā.</centered>
    <subhead line="197">Niddesavāravaṇṇanā</subhead>
    <paragraph line="198" number="94"><bold>Koci</bold><pageBreak edition="V" number="0.0219" /><bold>sabhāvo natthī</bold>ti koci sabhāvadhammo natthi. Yadi evaṃ ‘‘natthī’’ti paṭikkhepo eva yuttoti āha <bold>‘‘na ca rūpādī’’</bold>tiādi. ‘‘Sukhā dukkhā <pageBreak edition="M" number="0.0215" /> adukkhamasukhā’’tiādīsu sukhadukkhasaddānaṃ sāmaññavacanabhāvepi indriyadesanāyaṃ te visiṭṭhavisayā evāti dassento <bold>‘‘sukhassa…pe… gahitoyevā’’</bold>ti āha. <bold>Dukkhassa ca</bold> bhedaṃ katvā.</paragraph>
    <paragraph line="199" number="140"><bold>Paññindriyāni hontīti āmantāti vutta</bold>nti pajānanaṭṭhena adhipateyyaṭṭhena ca paññindriyāni honti, dassanaṭṭhena pana cakkhūni cāti cakkhu, indriyanti pucchāya ‘‘āmantā’’ti vuttanti adhippāyo. <bold>‘‘Taṇhāsotamevāhā’’</bold>ti vuttaṃ, ‘‘yassa chattiṃsati sotā’’tiādīsu (dha. pa. 339) pana diṭṭhiādīnampi sotabhāvo āgato.</paragraph>
    <centered line="200">Paṇṇattiniddesavāravaṇṇanā niṭṭhitā.</centered>
    <subhead line="201">2. Pavattivāravaṇṇanā</subhead>
    <paragraph line="202" number="186"><bold>Aññadhammanissayenā</bold>ti ‘‘yo tesaṃ rūpīnaṃ dhammānaṃ āyu ṭhitī’’tiādinā (dha. sa. 634) aññadhammanissayena gahetabbaṃ. <bold>Pavattiñca gahetvā gatesu</bold> vissajjanesu, cutipaṭisandhiyo gahetvā gatesu yojanā na labbhatīti adhippāyo. Alabbhamānā ca sukhadukkhadomanassindriyeheva na labbhati. <bold>Taṃmūlakā ca nayā</bold>ti sukhindriyādimūlakā ca nayā. <bold>Tehī</bold>ti sukhindriyādīhi. <bold>Yojanā</bold>ti ‘‘pavatte sukhindriyavippayuttacittassa uppādakkhaṇe’’tiādinā uppajjamānehi yojanā. <bold>Taṃmūlakā ca</bold> tathāyojanāmūlabhūtā ca nayā jīvitindriyādimūlakā ca nayā. <bold>Pākaṭāyevā</bold>ti pāḷigatiyā eva viññāyamānayojanattā suviññeyyā eva.</paragraph>
    <paragraph line="203"><bold>Taṃ</bold> vacanaṃ. <bold>Somanassavirahitasacakkhukapaṭisandhinidassanavasenā</bold>ti somanassavirahitasacakkhukapaṭisandhiyeva nidassananti yojetabbaṃ. Kathaṃ panetaṃ jānitabbaṃ ‘‘nidassanamattametaṃ, na pana gaṇanaparicchindana’’nti āha <bold>‘‘na hi catunnaṃyevāti niyamo kato’’</bold>ti. <bold>Taṃsamānalakkhaṇā</bold>ti tāya <pageBreak edition="V" number="0.0220" /> sacakkhukapaṭisandhitāya samānalakkhaṇāti parittavipākaggahaṇaṃ. Tattha sasomanassapaṭisandhiyo sandhāya upekkhāpaṭisandhiyo nidassanabhāvena vuttāti keci. Parittavipākapaṭisandhi ca kusalavipākāhetukapaṭisandhi veditabbā. Sāpi hi sacakkhukā siyā. <bold>Taṃsamānalakkhaṇā</bold>ti vā tāya <pageBreak edition="M" number="0.0216" /> upekkhāsahagatāya samānalakkhaṇā yathāvuttaahetukapaṭisandhi ca pañcamajjhānapaṭisandhi ca. Yadi evaṃ ‘‘catunna’’nti kasmā gaṇanaparicchedoti āha <bold>‘‘kāmāvacare…pe… nidassanaṃ kata’’</bold>nti. <bold>Tenā</bold>ti upekkhāsahagatamahāvipākanidassanena, yehi samānatāya ime nidassanabhāvena vuttā, te ekaṃsena taṃsabhāvā evāti ayamettha adhippāyo. Tenāha <bold>‘‘yathā sasomanassa…pe… to hotī’’</bold>ti.</paragraph>
    <paragraph line="204">Nanu ca gabbhaseyyakesu ayamattho ekaṃsato na labbhatīti āsaṅkaṃ sandhāyāha <bold>‘‘gabbhaseyyakānañca…pe… dassitā hotī’’</bold>ti. Tenāha <bold>‘‘sacakkhukāna’’</bold>ntiādi. Tattha yadi sahetukapaṭisandhikānaṃ kāmāvacarānaṃ niyamato sacakkhukādibhāvadassanaṃ gabbhaseyyakavasena labbheyya, yuttametaṃ siyāti codanaṃ sandhāyāha <bold>‘‘gabbhaseyyakepi hī’’</bold>tiādi. <bold>Tathā āyatanayamake dassita</bold>nti idaṃ āyatanayamakavaṇṇanāyaṃ attanā vuttaṃ ‘‘evañca katvā indriyayamake’’tiādivacanaṃ sandhāya vuttaṃ. Tattha hi somanassindriyuppādakakammassa ekantena cakkhundriyuppādanato gabbhepi yāva cakkhundriyuppatti, tāva uppajjamānatāya ‘‘abhinanditabbattā’’ti vuttaṃ. <bold>Sanniṭṭhānena saṅgahitāna</bold>nti ‘‘yassa vā pana somanassindriyaṃ uppajjatī’’ti etena sanniṭṭhānena saṅgahitānaṃ. <bold>Itthīnaṃ aghānakānaṃ upapajjantīnanti ādīsū</bold>ti <bold>ādi</bold>-saddena ‘‘itthīnaṃ acakkhukānaṃ upapajjantīna’’ntiādiṃ saṅgaṇhāti. <bold>Te evā</bold>ti gabbhaseyyakā eva.</paragraph>
    <paragraph line="205"><bold>Taṃsamānalakkhaṇa</bold>nti sopekkhaacakkhukapaṭisandhibhāvena samānalakkhaṇaṃ. <bold>Tatthā</bold>ti ahetukapaṭisandhicitte. <bold>Samādhileso</bold> dubbalasamādhi yo cittaṭṭhitimatto. <bold>Tasmā</bold>ti yasmā cittaṭṭhiti viya dubbalaṃ vīriyaṃ natthi, yo ‘‘vīriyaleso’’ti vattabbo, tasmā, lesamattassapi vīriyassa abhāvāti attho. <bold>Aññesū</bold>ti ahetukapaṭisandhicittato aññesu. <bold>Kesucī</bold>ti ekaccesu. Ubhayenapi manodvārāvajjanahasituppādacittaṃ vadati. <bold>Idhā</bold>ti ahetukapaṭisandhicitte. <bold>Samādhivīriyāni indriyappattāni ca na hontī</bold>ti samādhikiccaṃ paṭikkhipati, na samādhimattaṃ, na <pageBreak edition="V" number="0.0221" /> vīriyalesassa sabbhāvatoti yojetabbaṃ. Tenevāha <bold>‘‘visesanañhi visesitabbe pavattatī’’</bold>ti. Yasmiṃ vīriye sati indriyuppatti siyā, tadeva tattha natthīti attho.</paragraph>
    <paragraph line="206"><bold>Apāye</bold><pageBreak edition="M" number="0.0217" /><bold>opapātikavasenā</bold>ti idaṃ sugatiyaṃ opapātiko vikalindriyo na hotīti katvā vuttaṃ, ‘‘labbhanteva ñāṇavippayuttāna’’nti pana vuttattā ‘‘duhetukapaṭisandhikānaṃ vasenā’’ti aṭṭhakathāyaṃ vuttaṃ. <bold>Tesa</bold>nti itthipurisindriyasantānānaṃ. Itthipurisindriyānaṃ pana uppādanirodhā abhiṇhasova hontīti. <bold>Paṭhamakappikādīna</bold>nti ettha <bold>ādi</bold>-saddena gahitānaṃ parivattamānaliṅgānaṃ vasena uppādanirodhaggahaṇaṃ veditabbaṃ. Paṭhamakappikānaṃ pana vasena uppādo eva labbhati. <bold>‘‘Cutiupapattivaseneva dutiyapucchāsupi sanniṭṭhānehi gahaṇaṃ veditabba’’</bold>nti idaṃ upādinnaindriyehi niyamitattā vuttaṃ.</paragraph>
    <paragraph line="207" number="190"><bold>Santānuppattinirodhadassanato</bold>ti santānavasena uppādanirodhānaṃ dissamānattā. Etena rūpajīvitindriyassa cakkhundriyādisamānagatikataṃ yuttito sādheti. Āgamato pana ‘‘vinā somanassenā’’tiādinā parato sādhessati. <bold>Chedoti nāmaṃ daṭṭhabbaṃ</bold> sarūpadassaneneva saṃsayachedanato.</paragraph>
    <paragraph line="208"><bold>Tassā</bold>ti rūpajīvitindriyassa. <bold>Te ca</bold> asaññasattā. Nanu ca uppādova jīvitindriyassa cutiupapattivasena vattabbo, na anuppādoti āha <bold>‘‘anuppādo…pe… na pavatte’’</bold>ti. Ayañca nayo na kevalaṃ purimakoṭṭhāse eva, atha kho itarakoṭṭhāsepi gahito evāti dassento <bold>‘‘pacchimakoṭṭhāsepī’’</bold>tiādimāha.</paragraph>
    <paragraph line="209">‘‘Upapatticittassa uppādakkhaṇe’’ti kasmā vuttanti yenādhippāyena codanā katā, tamadhippāyaṃ vivarituṃ <bold>‘‘nanu suddhāvāsa’’</bold>ntiādi vuttaṃ. <bold>Na vattabba</bold>nti ‘‘upapajjantāna’’nti na vattabbaṃ, ‘‘upapatticittassa uppādakkhaṇe’’icceva vattabbanti attho. Idāni yathā ‘‘upapajjantāna’’nti na vattabbaṃ, taṃ dassetuṃ <bold>‘‘yathā hī’’</bold>tiādi vuttaṃ. <bold>Somanassamanindriyāna</bold>nti somanassindriyamanindriyānaṃ, ayameva vā pāṭho. <bold>Tadā</bold>ti paṭhamassa rūpajīvitindriyassa dharamānakāle. <bold>Tasmā</bold>ti yasmā rūpārūpajīvitindriyānaṃ attheva kālabhedo, ubhayañcettha jīvitindriyabhāvasāmaññena ekajjhaṃ katvā gayhati, tasmā. <bold>Ubhaya</bold>nti somanassindriyajīvitindriyanti <pageBreak edition="V" number="0.0222" /> idaṃ ubhayaṃ. <bold>Uppādakkhaṇena nidassita</bold>nti etena ‘‘upapatticittassa uppādakkhaṇe’’ti idaṃ nidassanamattanti dasseti. Idāni tamevatthaṃ udāharaṇena pākaṭataraṃ kātuṃ <bold>‘‘yathā hī’’</bold>tiādi vuttaṃ. Tattha <pageBreak edition="M" number="0.0218" /> yathā tādisānaṃ anekesaṃ cittānaṃ bhaṅgakkhaṇe labbhamānaṃ tadekadesena sabbapaṭhamassa upapatticittassa bhaṅgakkhaṇena nidassitaṃ, evamidhāpi khaṇadvaye labbhamānaṃ tadekadesena uppādakkhaṇena nidassitanti evaṃ nidassanattho veditabbo.</paragraph>
    <paragraph line="210"><bold>Tesa</bold>nti jīvitindriyādīnaṃ. <bold>Aññatthā</bold>ti pavatte. <bold>Idhā</bold>ti anāgatakālabhede. <bold>Na na sambhavati</bold> upapattikkhaṇassa viya tato paraṃ pavattikkhaṇassapi anāgatakālabhāvato. <bold>Tasmā</bold>ti upapattito aññatthāpi yathādhippetauppādasambhavato. Ayañca attho vārantarepi dissatīti dassento āha <bold>‘‘evañca katvā’’</bold>tiādi. <bold>Na hī</bold>tiādinā tamevatthaṃ samattheti. Tattha <bold>api pacchima…pe… sandhikassā</bold>ti <bold>api</bold>-saddena ‘‘ko pana vādo apacchimabhavikassa somanassasahagatapaṭisandhikassā’’ti dasseti. Apacchimabhavikassa cutito pacchā ‘‘somanassindriyaṃ nirujjhissatī’’ti vattabbameva natthīti āha <bold>‘‘cutito pubbevā’’</bold>ti. <bold>Ettha hi paṭhamapucchāsu sanniṭṭhānattho</bold>tiādīsu ayaṃ saṅkhepattho – ettha ‘‘yassa cakkhundriyaṃ uppajjissatī’’ti evamādīsu yamakesu yā paṭhamapucchā, tāsu sanniṭṭhānapadasaṅgahito attho. <bold>Pucchitabbatthanissayo</bold>ti ‘‘tassa somanassindriyaṃ uppajjissatī’’tiādikassa pucchitabbassa atthassa nissayabhūto <bold>mādisova</bold> mayā sadiso eva attho <bold>upapattiuppādindriyavā</bold> upapattikkhaṇe uppādāvatthaindriyasahito, <bold>ubhayuppādindriyavā</bold> paṭisandhipavattīsu uppādāvatthaindriyasahito vā. <bold>Paṭinivattitvāpi pucchitabbatthassa nissayo</bold>ti ‘‘yassa vā panā’’tiādinā paṭinivattitvā pucchitabbassapi saṃsayatthassa nissayoti <bold>evaṃ</bold> iminā viya ajjhāsayena ‘‘yassa vā pana somanassindriyaṃ uppajjissatī’’tiādīsu <bold>dutiyapucchāsu sanniṭṭhānatthameva</bold> sanniṭṭhānapadasaṅgahitameva atthaṃ niyameti. <bold>Tattheva</bold> tāsu eva pubbe vuttapaṭhamapucchāsu eva. <bold>Pucchitabbaṃ</bold> ‘‘tassa somanassindriyaṃ uppajjissatī’’tiādīsu <bold>anāgatabhāvamattena sarūpato gahitaṃ uppādaṃ</bold> uppādasaṅkhātaṃ, ‘‘tassa somanassindriyaṃ nirujjhissatī’’tiādīsu <bold>anāgatabhāvamattena sarūpato gahitaṃ nirodhaṃ vā</bold> nirodhasaṅkhātaṃ vā saṃsayatthaṃ na niyametīti. <bold>Eva</bold>nti vuttappakārena sanniṭṭhānatthassa niyamo hoti, na saṃsayatthassa, tasmā ‘‘yassa vā pana…pe… āmantā’’ti vuttaṃ. <bold>Esa nayo</bold>ti yvāyaṃ uppādavāre vicāro vutto, nirodhavārepi eseva nayo. Tathā hi ‘‘yassa <pageBreak edition="M" number="0.0219" /><pageBreak edition="V" number="0.0223" /> vā pana somanassindriyaṃ nirujjhissati, tassa cakkhundriyaṃ nirujjhissatīti? Āmantā’’ti vuttaṃ.</paragraph>
    <paragraph line="211"><bold>Evaṃ avuttattā</bold>ti uppādanirodhānaṃ anāgatānaṃ sarūpena avuttattā. Na hi tattha te sarūpena vuttā, atha kho ‘‘nuppajjissatī’’ti paṭikkhepamukhena vuttā. <bold>Tatthā</bold>ti anulome. <bold>Na evaṃ yojetabbā</bold> paṭilome. Tameva ayojetabbataṃ <bold>‘‘yathā hī’’</bold>tiādinā vivarati. Uppādanirodhe atikkamitvā uppādanirodhā sambhavanti yojetuṃ, tathā uppādanirodhe appatvā uppādanirodhā sambhavanti yojetunti yojanā. Idañca dvayaṃ yathānulome sambhavati, na evaṃ paṭilome. Tenāha <bold>‘‘na evaṃ…pe… sambhavantī’’</bold>ti. Tattha kāraṇamāha <bold>‘‘abhūtābhāvassa…pe… sambhavānupapattito’’</bold>ti. <bold>Abhūtābhāvassā</bold>ti abhūtassa abhāvassa, abhūtassa uppādassa nirodhassa ca abhāvassāti adhippāyo. Tenāha <bold>‘‘abhūtuppādanirodhābhāvo ca paṭilome pucchito’’</bold>ti, tasmā ‘‘āmantā’’ti ca vuttaṃ, na vuttaṃ vissajjananti sambandho. <bold>Assa visesarahitassa abhūtābhāvassā</bold>ti imassa yathāvuttassa yathā rūpābhāvo vedanābhāvoti koci abhāvopi visesasahito, na evamayanti visesarahitassa abhūtābhāvassa.</paragraph>
    <paragraph line="212"><bold>Kālantarayogābhāvato</bold>ti kālavisesayogābhāvato. <bold>Yādisāna</bold>nti yāni bhūtāni na vattamānāni sati paccaye uppajjanārahāni, tesaṃ anāgatānanti attho. <bold>Uppādanirodhābhāvena pucchitabbassā</bold>ti ‘‘nuppajjissati na nirujjhissatī’’ti evaṃ uppādassa nirodhassa ca abhāvena pucchitabbassa atthassa. <bold>Sannissayo</bold> nissayabhūto <bold>sanniṭṭhānena sannicchito</bold> sanniṭṭhānapadasaṅgahito. So yathāvutto attho nissayo etesanti <bold>tannissayā. Tādisānaṃyeva</bold> anāgatānaṃyeva <bold>upapatticutiuppādanirodhānaṃ</bold> upapatticutisaṅkhātauppādanirodhānaṃ anuppādānirodhānaṃ paṭikkhepavasena. <bold>Jīvitādīnampi</bold> jīvitamanindriyādīnampi. <bold>Anuppādānirodhā saṃsayapadena pucchitā honti</bold> ‘‘yassa somanassindriyaṃ nuppajjissati, tassa somanassindriyaṃ na nirujjhissatī’’ti. <bold>‘‘Āmantā’’ti vuttaṃ</bold> vibhajitvā vattabbassa abhāvato. Tenāha <bold>‘‘na vuttaṃ…pe… vissajjana’’</bold>nti.</paragraph>
    <paragraph line="213">Ye <pageBreak edition="M" number="0.0220" /> sopekkhapaṭisandhikā bhavissanti rūpaloke, te saṅgahitāti yojanā. <bold>Taṃsamānalakkhaṇatāyā</bold>ti tena sopekkhapaṭisandhikabhāvena samānalakkhaṇatāya. <bold>Taṃ pamādalikhitaṃ</bold> dhammayamake <pageBreak edition="V" number="0.0224" /> tādisasseva vacanassa abhāvato. Tatthapi yaṃ vattabbaṃ, taṃ cittayamake vuttaṃ ‘‘na hi khaṇapaccuppanne uppajjitthāti atītavohāro atthī’’tiādinā.</paragraph>
    <centered line="214">Pavattivāravaṇṇanā niṭṭhitā.</centered>
    <subhead line="215">3. Pariññāvāravaṇṇanā</subhead>
    <paragraph line="216" number="435-482"><bold>Lokiyaabyākatehī</bold>ti phaladhammanibbānavinimuttehi abyākatehi. <bold>Tāni upādāyā</bold>ti tāni lokiyaabyākatāni upādāya. Taṃsamānagatikānaṃ manindriyādīnaṃ ‘‘so vedanākkhandhaṃ parijānātīti? Āmantā’’tiādinā (yama. 1.khandhayamaka.206) vedanākkhandhādīnaṃ viya pariññeyyatā vuttā. Yañhi parijānitabbaṃ, tadeva parijānātītiādinā vuttaṃ. Evamaviparīte atthe siddhepi codako ‘‘missakattā’’ti ettha labbhamānaṃ lesaṃ gahetvā codeti <bold>‘‘yadi pariññeyyamissakattā’’</bold>tiādinā. Tassattho – yathā idha pariññeyyamissakānaṃ pariññeyyatā vuttā, evamaññatthāpi sā tesaṃ vattabbā, tathā bhāvetabbamissakānaṃ bhāvetabbatāti. Tenāha <bold>‘‘kasmā dhammayamake’’</bold>tiādi. <bold>Kusalākusalesu bhāvanāpahānābhiniveso hoti,</bold> yena vuttaṃ ‘‘so taṃ akusalaṃ pajahati, kusalaṃ bhāvetī’’tiādi. <bold>Na abyākatabhāva</bold>nti ekena yathā phassadvārato viya viññāṇadvārato kusalādīnaṃ uppattipariyāyo, evaṃ vedanākkhandhādīnaṃ viya na abyākatādīnaṃ pariññeyyatāpariyāyoti dasseti.</paragraph>
    <paragraph line="217"><bold>Kusalākusalabhāvena aggahitā</bold>ti samudayasabhāvena aggahitāti attho. <bold>Kusalākusalāpī</bold>ti kusalākusalabhāvāpi samānā. <bold>Bhāvetabbapahātabbabhāvehi</bold><pageBreak edition="M" number="0.0221" /><bold>vināpi hoti,</bold> yo na maggasamudayasaccapakkhiyo. Yathā ‘‘aniccaṃ rūpa’’nti ettha ‘‘aniccameva rūpaṃ, na nicca’’nti paṭiyogivinivattanameva eva-kārena karīyati, na tassa dukkhānattatādayo nivāritā honti, evaṃ ‘‘pahātabbamevā’’ti ettha eva-saddena paṭiyogibhūtaṃ appahātabbameva nivattīyati, na tato aññavisesāti dassento āha <bold>‘‘etena pahātabbamevā’’</bold>tiādi. <bold>Bhāvetabbabhāvo <pageBreak edition="V" number="0.0225" /> eva tassa</bold> aññindriyassa <bold>gahito</bold> ukkaṃsagativijānanato. <bold>‘‘Parato likhitabbaṃ uppaṭipāṭiyā likhita’’</bold>nti kasmā vuttaṃ. <bold>Dve puggalā</bold>ti hi ādi anulome āgataṃ uddhaṭaṃ, <bold>cakkhundriyaṃ na parijānātī</bold>tiādi pana paṭilome. <bold>Domanassindriyaṃ na pajahanti nāmā</bold>ti idaṃ ‘‘no ca domanassindriyaṃ pajahantī’’ti pāḷipadassa atthavacanaṃ. Yaṃ pana ‘‘cakkhundriyamūlakaṃ atikkamitvā domanassindriyamūlake idaṃ vutta’’nti vuttaṃ, paṭilome āgataṃ sandhāya vuttattā taṃ na yuttaṃ, na taṃ aṭṭhakathācariyā paṭhamaṃ āgataṃ padaṃ laṅghitvā tādisasseva pacchā āgatapadassa atthavaṇṇanaṃ karonti. Padānukkamato eva hi aṭṭhakathāyaṃ atthavaṇṇanā āraddhā, pariyosāpitā ca, tasmā anupaṭipāṭiyāva likhitaṃ, na uppaṭipāṭiyāti daṭṭhabbaṃ ‘‘dve puggalā’’tiādikassa anulome āgatassa uddhaṭattā.</paragraph>
    <paragraph line="218"><bold>Etthā</bold>ti etasmiṃ pariññāvāre. <bold>Cha puggalā</bold>ti puthujjanena saddhiṃ yāva anāgāmimaggaṭṭhā cha puggalā. <bold>Abhinditvā gahito</bold> tattha bhabbābhabbānaṃ kiccavisesassa aggahitattā. Yattha pana sati puthujjanaggahaṇasāmaññe bhabbānaṃ kiccaṃ gahitaṃ, yattha ca abhabbānaṃ, tattha te eva bhinditvā vuttā hontīti dassento <bold>‘‘ye ca puthujjanā maggaṃ paṭilabhissanti, ye ca puthujjanā maggaṃ na paṭilabhissantī’’</bold>ti ca ādimāha. <bold>Arahā</bold>ti ariyo, ayameva vā pāṭho. <bold>Paṭhamamaggaphalasamaṅgī</bold>ti purimamaggaphalasamaṅgī. <bold>Itaro</bold>ti arahā. <bold>Evaṃ puggalabhedaṃ ñatvā</bold>ti idha puthujjano so ca abhabboti gahito, idha bhabbo idha ariyā, ye ca paṭhamamaggaphalasamaṅgino yāva aggamaggaphalasamaṅginoti evaṃ yathāvuttaṃ puggalavibhāgaṃ ñatvā. <bold>Tattha tatthā</bold>ti tesaṃ dve puthujjanā aṭṭha ariyāti imesaṃ yathāvuttapuggalānaṃ bhedato abhedato ca gahaṇavasena āgate tasmiṃ tasmiṃ pāṭhapadese. <bold>Sanniṭṭhānenā</bold>ti sanniṭṭhānapadavasena, nicchayavaseneva vā. <bold>Niddhāretvā</bold>ti <pageBreak edition="M" number="0.0222" /> nīharitvā. <bold>Vissajjanaṃ yojetabba</bold>nti vissajjanavasena pavattapāḷiyā yathāvuttaatthadassanena sambandhato vibhāvetabboti.</paragraph>
    <centered line="219">Pariññāvāravaṇṇanā niṭṭhitā.</centered>
    <centered line="220">Indriyayamakavaṇṇanā niṭṭhitā.</centered>
    <centered line="221">Yamakapakaraṇa-anuṭīkā samattā.</centered>
    <centered line="222"> Namo tassa bhagavato arahato sammāsambuddhassa</centered>
  </content>
</document>