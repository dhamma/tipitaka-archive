<?xml version="1.0"?>
<document>
<metadata>
<normativeSource>http://tipitaka.org/romn/cscd/abh05t.nrf5.xml</normativeSource>
<archivePath>roman/tika/abhidhammapitaka (tika)/pancapakarana-anutika/patthanapakarana-anutika.xml</archivePath>
<title>Paṭṭhānapakaraṇa-anuṭīkā - Pañcapakaraṇa-anuṭīkā - Abhidhammapiṭaka (ṭīkā) - Tīkā</title>
</metadata>
<body>
<chapter line="1">Paṭṭhānapakaraṇa-anuṭīkā</chapter>
<subhead line="2">Ganthārambhavaṇṇanā</subhead>
<paragraph line="3"><bold>Kāmaguṇādīhī</bold>ti <pageBreak edition="M" number="0.0223" /><pageBreak edition="V" number="0.0226" />kāmaguṇajhānābhiññācittissariyādīhi. <bold>Laḷantī</bold>ti laḷitānubhavanavasena ramanti. <bold>Tesū</bold>ti kāmaguṇādīsu. <bold>Viharantī</bold>ti iriyāpathaparivattanādinā vattanti. <bold>Paccatthike</bold>ti bāhirabbhantarabhede amitte. <bold>Issariyaṃ</bold>tattha tattha ādhipateyyaṃ. <bold>Ṭhānaṃ</bold>seṭṭhisenāpatiyuvarājādiṭṭhānantaraṃ. <bold>Ādi</bold>-saddena parivāraparicchedādi saṅgayhati. <bold>Puññayogānubhāvappattāyā</bold>ti dānamayādipuññānubhāvādhigatāya samathavipassanābhāvanāsaṅkhātayogānubhāvādhigatāya ca. <bold>Jutiyā</bold>ti sarīrappabhāya ceva ñāṇappabhāya ca. Ettha ca deva-saddo yathā kīḷāvijigisāvohārajutigatiattho, evaṃ sattiabhitthavakamanatthopi hoti dhātusaddānaṃ anekatthabhāvatoti <bold>‘‘yadicchitanipphādane sakkontīti vā’’</bold>tiādi vuttaṃ.</paragraph>
<paragraph line="4">Iddhividhāditāmattena bhagavato abhiññādīnaṃ sāvakehi sādhāraṇatāvacanaṃ, sabhāvato pana sabbepi <pageBreak edition="V" number="0.0227" />buddhaguṇā anaññasādhāraṇāyevāti dassento <bold>‘‘niratisayāya abhiññākīḷāya, uttamehi dibbabrahmaariyavihārehī’’</bold>ti āha. Cittissariyasattadhanādīnaṃ dānasaṅkhātena sammāpaṭipattiaveccappasādasakkārānaṃ gahaṇasaṅkhātenāti yojanā. Gahaṇañcettha tesu upalabbhamānasammāpaṭipattiaveccappasādānaṃ tehi upanīyamānasakkārassa ca abhinandanaṃ anumodanaṃ sampaṭicchanañca veditabbaṃ. Dhammasabhāvānurūpānusāsanīvacaneneva ca pana sikkhāpadapaññattipi saṅgahitāti daṭṭhabbā vītikkamadhammānurūpā anusāsanīti katvā. <bold>Ñāṇagati</bold>ñāṇena gantabbassa ñeyyassa avabodho. <bold>Samannāgatattā</bold>ti idaṃ ‘‘abhiññākīḷāyā’’tiādīsu paccekaṃ yojetabbaṃ, tathā <bold>sadevakena lokenā</bold>ti idaṃ ‘‘gamanīyato’’tiādīsu. <bold>Te deve</bold>ti sammutidevādike deve. <bold>Tehi guṇehī</bold>ti abhiññādiguṇehi. <bold>Pūjanīyataro devo</bold>ti <pageBreak edition="M" number="0.0224" />idaṃ pūjanīyapariyāyo ayaṃ ati-saddoti katvā vuttaṃ. <bold>Atirekataro</bold>ti adhikataro. <bold>Upapattidevāna</bold>nti idaṃ tabbahulatāya vuttaṃ. Visuddhidevāpi hi tattha vijjanteva, tesupi vā labbhamānaṃ upapattidevabhāvamattameva gahetvā tathā vuttaṃ. <bold>Paṭipakkhānaṃ</bold>dussīlyamuṭṭhassaccavikkhepānaṃ, sīlavipattiabhijjhādomanassaavasiṭṭhanīvaraṇānaṃ vā.</paragraph>
<paragraph line="5">Isīnaṃ sattamo, isīsu sattamoti duvidhampi atthaṃ yojetvā dassento <bold>‘‘catusaccāvabodhagatiyā…pe… vutto’’</bold>ti āha. Saparasantānesu sīlādiguṇānaṃ esanaṭṭhena vā isayo, buddhādayo ariyā. Isi ca so sattamo cāti <bold>isisattamo</bold>ti evamettha attho daṭṭhabbo. ‘‘Nāmarūpanirodha’’nti ettha yaṃ nāmarūpaṃ nirodhetabbaṃ, taṃ dassento <bold>‘‘yato viññāṇaṃ paccudāvattatī’’</bold>ti āha. Vaṭṭapariyāpannañhi nāmarūpaṃ nirodhetabbaṃ. Tasmiñhi nirodhite sabbaso nāmarūpaṃ nirodhitameva hoti. Yathāha ‘‘sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṃsāre ye uppajjeyyuṃ nāmañca rūpañca, etthete nirujjhanti…pe… arahato anupādisesāya nibbānadhātuyā parinibbāyantassa carimaviññāṇassa nirodhena paññā ca sati ca nāmañca rūpañca, etthete nirujjhanti vūpasamanti atthaṃ gacchanti paṭippassambhantī’’ti (cūḷani. ajitamāṇavapucchāniddesa 6). <bold>Atigambhīranayamaṇḍitadesanaṃ</bold>sātisayaṃ paccayākārassa vibhāvanato. Sabhāvato ca paccayākāro gambhīro. Yathāha ‘‘adhigato kho myāyaṃ dhammo gambhīro’’tiādi (dī. ni. 2.67; ma. ni. 1.281; 2.337; saṃ. ni. 1.172; mahāva. 7, 8), ‘‘gambhīro cāyaṃ, ānanda <pageBreak edition="V" number="0.0228" />, paṭiccasamuppādo gambhīrāvabhāso’’ti (dī. ni. 2.95; saṃ. ni. 2.60) ca ādi. Tassa cāyaṃ anantanayapaṭṭhānadesanā atigambhīrāva.</paragraph>
<centered line="6">Ganthārambhavaṇṇanā niṭṭhitā.</centered>
<subhead line="7">Paccayuddesavaṇṇanā</subhead>
<paragraph line="8"><bold>Samānane</bold>ti samānanayane, samāharaṇe, samānakaraṇe vā aṭṭhakathādhippāyaṃ. Tattha ‘‘dve anulomāni dhammānulomañca paccayānulomañcā’’tiādinā parato vaṇṇayissanti.</paragraph>
<paragraph line="9"><bold>Paṭṭhānanāmattho</bold>ti <pageBreak edition="M" number="0.0225" />‘‘paṭṭhāna’’nti imassa nāmassa attho, taṃ pana yasmā avayavadvārena samudāye niruḷhaṃ, tasmā yathā avayavesu patiṭṭhitaṃ, tameva tāva dassetuṃ <bold>‘‘tikapaṭṭhānādīnaṃ tikapaṭṭhānādināmattho’’</bold>ti vuttaṃ. Atha vā avayavānameva paṭṭhānanāmattho niddhāretabbo taṃsamudāyamattattā pakaraṇassa. Na hi samudāyo nāma koci attho atthīti dassetuṃ <bold>‘‘paṭṭhānaṃ…pe… nāmattho’’</bold>ti vuttaṃ. Tenevāha <bold>‘‘imassa pakaraṇassa…pe… samodhānatā cettha vattabbā’’</bold>ti. Vacanasamudāyatthavijānanena viditapaṭṭhānasāmaññatthassa vitthārato paṭṭhānakathā vuccamānā sukhaggahaṇā hotīti dassento āha <bold>‘‘evañhi…pe… hotī’’</bold>ti. <bold>Tatthā</bold>ti tāsu nāmatthayathāvuttasamodhānatāsu. <bold>Sabbasādhāraṇassā</bold>ti sabbesaṃ avayavabhūtānaṃ tikapaṭṭhānādīnaṃ samudāyassa ca sādhāraṇassa. <bold>Atthato āpannaṃ nānāvidhabhāva</bold>nti pakāraggahaṇeneva pakārānaṃ anekavidhatā ca gahitāva hontīti vuttaṃ. Pakārehi ṭhānanti hi paṭṭhānaṃ, nānāvidho paccayo, taṃ ettha vibhajanavasena atthīti paṭṭhānaṃ, pakaraṇaṃ, tadavayavo ca. Etasmiñca atthanaye saddatopi nānāvidhabhāvasiddhi dassitāti veditabbā. Tattha nānappakārā paccayatā, nānappakārānaṃ paccayatā ca nānappakārapaccayatāti ubhayampi sāmaññaniddesena ekasesanayena vā ekajjhaṃ gahitanti dassento <bold>‘‘ekassapi…pe… veditabbā’’</bold>ti āha. <bold>Anekadhammabhāvato</bold>ti aneke dhammā etassāti anekadhammo, tabbhāvatoti yojetabbaṃ. <bold>Nānappakārapaccayatā</bold>ti <pageBreak edition="V" number="0.0229" />nānappakārapaccayabhāvo, yo aṭṭhakathāyaṃ ‘‘nānappakārapaccayaṭṭho’’ti vutto.</paragraph>
<paragraph line="10">Kāmaṃ dhammasaṅgahādīsupi attheva paccayadhammavibhāgo, so pana tattha paccayabhāvo na tathā tapparabhāvena vibhatto yathā paṭṭhāneti dassento <bold>‘‘etena…pe… dassetī’’</bold>ti āha. <bold>Sātisayavibhāgataṃ</bold>imassa pakaraṇassa tathā tadavayavānaṃ.</paragraph>
<paragraph line="11">Sabbaññutaññāṇassa yathāvuttagamanaṃ yadadhikaraṇaṃ, taṃ dassetuṃ <bold>‘‘etthāti vacanaseso’’</bold>ti. <bold>Gamanadesabhāvato</bold>ti pavattiṭṭhānabhāvato. <bold>Aññehi gatimantehī</bold>ti tīsu kālesu appaṭihatañāṇādīhi. <bold>Tassa</bold>sabbaññutaññāṇassa.</paragraph>
<paragraph line="12">Tividhena <pageBreak edition="M" number="0.0226" />paricchedena desitesu dhammesu tikavohāroti āha <bold>‘‘tikānanti tikavasena vuttadhammāna’’</bold>nti. Tīṇi parimāṇāni etesanti hi tikā. Samantāti samantato sabbabhāgatoti vuttaṃ hotīti āha <bold>‘‘anulomādīhi sabbappakārehipī’’</bold>ti. <bold>Gatānī</bold>ti pavattāni. <bold>Samantacatuvīsatipaṭṭhānānī</bold>ti samantato anulomādisabbabhāgato samodhānavasena catuvīsati paṭṭhānāni. <bold>Anulomādisabbakoṭṭhāsato</bold>ti anulomādicatukoṭṭhāsato. <bold>Tikādichachabhāva</bold>nti tikādidukadukapariyosānehi chachabhāvaṃ. <bold>Tenā</bold>ti yathāvuttadassanena. <bold>Dhammānulomādisabbakoṭṭhāsato</bold>ti paccanīkādidukādisahajātavārādipaccayapaccanīyādiārammaṇamūlādīnaṃ gahaṇaṃ daṭṭhabbaṃ. Yathāvuttato aññassa pakārassa asambhavato <bold>‘‘anūnehi nayehi pavattānīti vuttaṃ hotī’’</bold>ti āha. <bold>Tāni pana</bold>yathāvuttāni samantapaṭṭhānāni. Ayañca atthavaṇṇanā aṭṭhakathāvacanena aññadatthu saṃsandatīti dassento āha <bold>‘‘tenevāha…pe… vasenā’’</bold>ti.</paragraph>
<paragraph line="13"><bold>Hetuno</bold>ti hetusabhāvassa dhammassa. Satipi hetusabhāvassa ārammaṇapaccayādibhāve savisese tāva paccaye dassentena <bold>‘‘adhipatipaccayādibhūtassa cā’’</bold>ti vuttaṃ. ‘‘Hetu hutvā paccayo’’ti vutte dhammassa hetusabhāvatā niddhāritā, na paccayavisesoti tassa adhipatipaccayādibhāvo na nivāritoti āha <bold>‘‘etenapi so eva doso āpajjatī’’</bold>ti. <bold>Tenā</bold>ti hetubhāvaggahaṇena. <bold>Idhā</bold>ti ‘‘hetupaccayo’’ti ettha. <bold>Dhammaggahaṇa</bold>nti alobhādidhammaggahaṇaṃ. <bold>Sattiviseso</bold>attano balaṃ sattikāraṇabhāvo, yo rasotipi vuccati, svāyaṃ anaññasādhāraṇatāya dhammato anaññopi paccayantarasamavāyeyeva <pageBreak edition="V" number="0.0230" />labbhamānattā añño viya katvā vutto. <bold>Tassā</bold>ti hetubhāvasaṅkhātassa sāmatthiyassa. <bold>Hetu hutvā</bold>ti etthāpi hetubhāvavācako hetusaddo, na hetusabhāvadhammavācakoti āha <bold>‘‘hetu hutvā paccayoti ca vutta’’</bold>nti.</paragraph>
<paragraph line="14"><bold>Evañca katvā</bold>tiādinā yathāvuttamatthaṃ pāḷiyā samattheti. Yadi evaṃ aṭṭhakathāyaṃ dhammasseva paccayatāvacanaṃ kathanti āha <bold>‘‘aṭṭhakathāyaṃ panā’’</bold>tiādi <pageBreak edition="M" number="0.0227" />. Teneva cettha amhehipi ‘‘dhammato anaññopi añño viya katvā’’ti ca vuttaṃ. Yadi aṭṭhakathāyaṃ ‘‘yo hi dhammo, mūlaṭṭhena upakārako dhammo’’ti ca ādīsu dhammena dhammasattivibhāvanaṃ kataṃ, atha kasmā idha hetubhāvena paccayoti dhammasattiyeva vibhāvitāti codanaṃ manasi katvā vuttaṃ <bold>‘‘idhāpi vā…pe… dassetī’’</bold>ti. Dhammasattivibhāvanaṃ panettha na sakkā paṭikkhipitunti dassento <bold>‘‘na hī’’</bold>tiādimāha. Attho etassa atthīti attho, atthābhidhāyivacananti vuttaṃ <bold>‘‘etīti etassa attho vattatī’’</bold>ti, tasmā atthoti atthavacananti vuttaṃ hoti. Tenāha <bold>‘‘tañca uppattiṭṭhitīnaṃ sādhāraṇavacana’’</bold>nti. <bold>Tañcā</bold>ti hi ‘‘vattatī’’ti vacanaṃ paccāmaṭṭhaṃ. Atha vā <bold>etīti etassa attho</bold>ti ‘‘etī’’ti etassa padassa attho ‘‘vattatī’’ti ettha vattanakiriyā. <bold>Tañcā</bold>ti tañca vattanaṃ. Etasmiṃ panatthe <bold>sādhāraṇavacana</bold>nti ettha <bold>vacana</bold>-saddo atthapariyāyo veditabbo ‘‘vuccatī’’ti katvā. Yadaggena uppattiyā paccayo, tadaggena ṭhitiyāpi paccayoti koci āsaṅkeyyāti tadāsaṅkānivattanatthaṃ vuttaṃ <bold>‘‘koci hi…pe… hetuādayo’’</bold>ti. Ettha ca yathā uppajjanārahānaṃ uppattiyā paccaye satiyeva uppādo, nāsati, evaṃ tiṭṭhantānampi ṭhitipaccayavaseneva ṭhānaṃ yathā jīvitindriyavasena sahajātadhammānanti daṭṭhabbaṃ. Ye pana arūpadhammānaṃ ṭhitiṃ paṭikkhipanti, yaṃ vattabbaṃ, taṃ heṭṭhā vuttameva.</paragraph>
<paragraph line="15">Yathā adhikaraṇasādhano patiṭṭhattho hetu-saddo, evaṃ karaṇasādhano pavattiatthopi yujjatīti dassento <bold>‘‘hinotī’’</bold>tiādimāha. ‘‘Lobho nidānaṃ kammānaṃ samudayāyā’’tiādivacanato hetūnaṃ <bold>kammanidānabhāvo</bold>veditabbo.</paragraph>
<paragraph line="16"><bold>Etenā</bold>ti hetupaccayato aññeneva kusalabhāvasiddhivacanena. <bold>Eke</bold>ācariyā. <bold>Sabhāvatovā</bold>ti etena yathā aññesaṃ rūpagataṃ obhāsentassa padīpassa rūpagatobhāsakena aññena payojanaṃ natthi sayaṃ obhāsanasabhāvattā, evaṃ aññesaṃ kusalādibhāvasādhakānaṃ hetūnaṃ aññena kusalādibhāvasādhakena <pageBreak edition="V" number="0.0231" />payojanaṃ natthi sayameva kusalādisabhāvattāti dasseti. Na sabhāvasiddho alobhādīnaṃ kusalādibhāvo ubhayasabhāvattā taṃsampayuttaphassādīnaṃ viyāti <pageBreak edition="M" number="0.0228" />imamatthaṃ dasseti <bold>‘‘yasmā panā’’</bold>tiādinā. <bold>Sā pana</bold>aññapaṭibaddhā kusalāditā.</paragraph>
<paragraph line="17"><bold>Na koci dhammo na hotī</bold>ti rūpādibhedena chabbidhesu saṅkhatāsaṅkhatapaññattidhammesu kocipi dhammo ārammaṇapaccayo na na hoti, svāyaṃ ārammaṇapaccayabhāvo heṭṭhā dhātuvibhaṅgavaṇṇanāyaṃ vuttoyeva.</paragraph>
<paragraph line="18"><bold>Purimābhisaṅkhārūpanissaya</bold>nti ‘‘chandavato’’tiādinā vuttākārena purimasiddhaṃ cittābhisaṅkhārakasaṅkhātaṃ upanissayaṃ. <bold>Citte</bold>ti cittasīsenāyaṃ niddeso daṭṭhabbo. Na hi cittameva tathābhisaṅkharīyati, atha kho taṃsampayuttadhammāpi. <bold>Sādhayamānā</bold>ti vase vattayamānā. Vasavattanañcettha tadākārānuvidhānaṃ. Chandādīsu hi hīnesu majjhimesu paṇītesu taṃtaṃsampayuttāpi tathā tathā pavattanti. Tenāha <bold>‘‘hīnādibhāvena tadanuvattanato’’</bold>ti. <bold>Tenā</bold>ti attano vase vattāpanena, tesaṃ vā vase vattanena. <bold>Te</bold>hi chandādayo. <bold>Adhipatipaccayā honti</bold>attādhīnānaṃ patibhāvena pavattanato. <bold>Garukātabbaṃ ārammaṇaṃ</bold>mahaggatadhammalobhanīyadhammādi.</paragraph>
<paragraph line="19"><bold>Tadanantaruppādaniyamo</bold>ti tassa tasseva cittassa anantaraṃ uppajjamānataṃ. <bold>Taṃtaṃsahakārīpaccayavisiṭṭhassā</bold>ti tena tena ārammaṇādinā sahakārīkāraṇena taduppādanasamatthatāsaṅkhātaṃ visesaṃ pattassa. <bold>Tāyayevā</bold>ti yā vekhādāne pupphanasamatthatā vekhāpagame laddhokāsā, tāyameva.</paragraph>
<paragraph line="20">Upasaggavasenapi atthaviseso hotīti vuttaṃ <bold>‘‘saddatthamattato nānākaraṇa’’</bold>nti. <bold>Vacanīyatthato</bold>ti bhāvatthato. Bhāvatthopi hi vacanaggahaṇānusārena viññeyyattā ‘‘vacanīyo’’ti vuccati. <bold>Nirodhuppādantarābhāvato</bold>ti purimanirodhassa pacchimuppādassa ca byavadhāyakābhāvato. <bold>Nirantaruppādanasamatthatā</bold>ti etena nirodhānaṃ nirodhasamakāluppādavādaṃ nivāreti. Sati hi samakālatte byavadhānāsaṅkā eva na siyā saṇṭhānābhāvato. Idamito heṭṭhā uddhaṃ tiriyanti vibhāgābhāvā attanā ekattamiva upanetvāti yojanā. Saṇṭhānābhāvena hi appaṭighabhāvūpalakkhaṇena <pageBreak edition="V" number="0.0232" />vibhāgābhāvaṃ, tena ekattamivūpanayanaṃ suṭṭhu anantarabhāvaṃ sādheti, sahāvaṭṭhānābhāvena pana anantarameva uppādanaṃ.</paragraph>
<paragraph line="21">Vibhāgato <pageBreak edition="M" number="0.0229" />ñāṇena ākarīyatīti <bold>ākāro,</bold>dhammānaṃ pavattibhedo. Nevasaññānāsaññāyatanaphalasamāpattīnaṃ nirodhuppādānantaratāyāti yojanā. <bold>Purimacutī</bold>ti asaññasattuppattito purimacuti. Yadi kālantaratā natthi, kathamidaṃ ‘‘sattāhaṃ nirodhaṃ samāpajjitvā pañca kappasatāni atikkamitvā’’ti vacananti āha <bold>‘‘na hi tesaṃ…pe… vucceyyā’’</bold>ti. Nanu tesaṃ antarā rūpasantāno pavattatevāti anuyogaṃ sandhāyāha <bold>‘‘na ca…pe… aññasantānattā’’</bold>ti. Yadi evaṃ tesaṃ aññabhinnasantānaṃ viya aññamaññūpakārenapi bhavitabbanti codanāya vuttaṃ <bold>‘‘rūpārūpa…pe… hontī’’</bold>ti. Tenetaṃ dasseti – yadipi rūpārūpadhammā ekasmiṃ puggale vattamānā visesato aññamaññūpakārakabhāvena vattanti, aññamaññaṃ pana visadisasabhāvatāya visuṃyeva santānabhāvena pavattanato byavadhāyakā na honti santativasena mithu apariyāpannattā, yato ‘‘aññamaññaṃ vippayuttā, visaṃsaṭṭhā’’ti ca vuttanti. Upakārako ca nāma accantaṃ bhinnasantānānampi hotiyevāti na tāvatā santānābhedoti bhiyyopi nesaṃ byavadhāyakatābhāvo veditabbo. Yathā samānajātikānaṃ cittuppādānaṃ nirantaratā suṭṭhu anantarabhāvena pākaṭā, na tathā asamānajātikānanti adhippāyena <bold>‘‘javanānantarassa javanassa viya bhavaṅgānantarassa bhavaṅgassa viyā’’</bold>ti vuttaṃ.</paragraph>
<paragraph line="22"><bold>Paccayabhāvo cetthā</bold>ti ettha <bold>ca</bold>-saddo byatireko. So yena visesenettha uppādakkhaṇaṃ, taṃ visesaṃ joteti. <bold>Anantarapaccayādīna</bold>nti <bold>ādi</bold>-saddena samanantarapaccayaṃ saṅgaṇhāti. Purepacchābhāvā, tadupādikā vā uppādanirodhā <bold>pubbantāparantaparicchedo,</bold>tena <bold>gahitānaṃ</bold>khaṇattayapariyāpannānanti attho. Tenāha <bold>‘‘uppajjatīti vacanaṃ alabhantāna’’</bold>nti. Uppādakkhaṇasamaṅgī hi ‘‘uppajjatī’’ti vuccati. Tathā hi vuttaṃ ‘‘uppādakkhaṇe uppajjamānaṃ, no ca uppannaṃ, bhaṅgakkhaṇe uppannaṃ no ca uppajjamāna’’nti (yama. 2.cittayamaka.81). <bold>So</bold>ti anantarādipaccayabhāvo. <bold>Apariccheda</bold>nti kālavasena paricchedarahitaṃ. <bold>Yato</bold>ti pubbantāparantavasena paricchedābhāvato. <bold>Tenevā</bold>ti kālavasena paricchijja eva dhammānaṃ gahaṇato.</paragraph>
<paragraph line="23"><bold>Uppattiyā</bold><pageBreak edition="V" number="0.0233" /><bold>paccayabhāvena pākaṭenā</bold>ti idaṃ tassa nidassanabhāvanidassanaṃ. Siddhañhi nidassanaṃ. <bold>Paccayuppannāna</bold>nti paccayanibbattānaṃ, attano phalabhūtānanti <pageBreak edition="M" number="0.0230" />adhippāyo. <bold>Sahajātabhāvenā</bold>ti saha uppannabhāvena. Attanā sahuppannadhammānañhi sahuppannabhāvena upakārakatā sahajātapaccayatā. Tena ṭhitikkhaṇepi nesaṃ upakārakatā veditabbā. Evañhi ‘‘pakāsassa padīpo viyā’’ti nidassanampi suṭṭhu yujjati. Padīpo hi pakāsassa ṭhitiyāpi paccayoti.</paragraph>
<paragraph line="24"><bold>Aññamaññatāvasenevā</bold>ti iminā sahajātādibhāvena attano upakārakassa upakārakatāmattaṃ na aññamaññapaccayatā, atha kho aññamaññapaccayabhāvavasenāti lakkhaṇasaṅkarābhāvaṃ dasseti, na sahajātādipaccayehi vinā aññamaññapaccayassa pavatti. Tenevāha <bold>‘‘na sahajātatādivasenā’’</bold>ti. Yadipi aññamaññapaccayo sahajātādipaccayehi vinā na hoti, sahajātādipaccayā pana tena vināpi hontīti sahajātatādividhureneva pakārena aññamaññapaccayassa pavattīti dassento <bold>‘‘sahajātādi…pe… na hotī’’</bold>ti vatvā tamevatthaṃ pākaṭataraṃ kātuṃ <bold>‘‘na ca purejāta…pe… hontī’’</bold>ti āha. <bold>Sahajātatādī</bold>ti ca <bold>ādi</bold>-saddena nissayaatthiavigatādīnaṃ gahaṇaṃ veditabbaṃ.</paragraph>
<paragraph line="25">Pathavīdhātuyaṃ patiṭṭhāya eva sesadhātuyo upādārūpāni viya yathāsakakiccaṃ karontīti vuttaṃ <bold>‘‘adhiṭṭhānākārena pathavīdhātu sesadhātūna’’</bold>nti. Ettha <bold>adhiṭṭhānākārenā</bold>ti ādhārākārena. Ādhārākāro cettha nesaṃ sātisayaṃ tadadhīnavuttitāya veditabbo, yato bhūtāni aniddisitabbaṭṭhānāni vuccanti. Evañca katvā cakkhādīnampi adhiṭṭhānākārena upakārakatā suṭṭhu yujjati. Na hi yathāvuttaṃ tadadhīnavuttiyā visesaṃ muñcitvā añño cakkhādīsu adesakānaṃ arūpadhammānaṃ adhiṭṭhānākāro sambhavati. Yadipi yaṃ yaṃ dhammaṃ paṭicca ye ye dhammā pavattanti, tesaṃ sabbesaṃ tadadhīnavuttibhāvo, yena pana paccayabhāvavisesena cakkhādīnaṃ paṭumandabhāvesu cakkhuviññāṇādayo tadanuvidhānākāreneva pavattanti, svāyamidaṃ tesaṃ tadadhīnavuttiyā siddho visesoti vutto. Evañhi paccayabhāvasāmaññe satipi ārammaṇapaccayato nissayapaccayassa viseso siddhoti veditabbo. Svāyaṃ dhātuvibhaṅge vibhāvitoyeva. <bold>Khandhādayo taṃtaṃnissayānaṃ khandhādīna</bold>nti ‘‘upakārakā’’ti ānetvā sambandhitabbaṃ.</paragraph>
<paragraph line="26"><bold>Yaṃ</bold><pageBreak edition="M" number="0.0231" /><pageBreak edition="V" number="0.0234" /><bold>kiñci kāraṇaṃ nissayoti vadati,</bold>na vuttalakkhaṇūpapannameva. Etena paccayaṭṭho idha nissayaṭṭhoti dasseti. <bold>Tatthā</bold>ti niddhāraṇe bhummaṃ. Tena vuttaṃ <bold>‘‘niddhāretī’’</bold>ti.</paragraph>
<paragraph line="27"><bold>Suṭṭhukatataṃ dīpeti,</bold>kassa? ‘‘Attano’’ti vuttassa pakatasaddena visesiyamānassa paccayassa. Kena katanti? Attano kāraṇehīti siddhovāyamattho. <bold>Tathā</bold>ti phalassa uppādanasamatthabhāvena. Atha vā <bold>tathā</bold>ti nipphādanavasena upasevanavasena ca. Tattha nipphādanaṃ hetupaccayasamodhānena phalassa nibbattanaṃ, taṃ suviññeyyanti anāmasitvā upasevanameva vibhāvento <bold>‘‘upasevito vā’’</bold>ti āha. Tattha <bold>allīyāpanaṃ</bold>paribhogavasena veditabbaṃ. Tenāha <bold>‘‘upabhogūpasevana’’</bold>nti. <bold>Vijānanādivasenā</bold>ti vijānanasañjānanānubhavanādivasena. <bold>Tenā</bold>ti yathāvuttaupasevitassa pakatabhāvena. <bold>Anāgatānampi…pe… vuttā hoti,</bold>pageva atītānaṃ paccuppannānañcāti adhippāyo. Paccuppannassapi hi ‘‘paccuppannaṃ utu bhojanaṃ senāsanaṃ upanissāya jhānaṃ uppādentī’’tiādivacanato (paṭṭhā. 2.18.8) pakatūpanissayabhāve labbhatīti.</paragraph>
<paragraph line="28">Yathā ye dhammā yesaṃ dhammānaṃ pacchājātapaccayā honti, te tesaṃ ekaṃsena vippayuttaatthiavigatapaccayāpi honti, tathā ye dhammā yesaṃ dhammānaṃ purejātapaccayā honti, te tesaṃ nissayārammaṇapaccayāpi hontīti ubhayesu ubhayesaṃ paccayākārānaṃ lakkhaṇato saṅkarābhāvaṃ dassetuṃ <bold>‘‘vippayuttākārādīhi visiṭṭhā, nissayārammaṇākārādīhi visiṭṭhā’’</bold>ti ca vuttaṃ. Yathā hi pacchājātapurejātākārā aññamaññavisiṭṭhā, evaṃ pacchājātavippayuttākārādayo purejātanissayākārādayo ca aññamaññavibhattasabhāvā evāti.</paragraph>
<paragraph line="29"><bold>Manosañcetanāhāravasena pavattamānehī</bold>ti iminā cetanāya sampayuttadhammānampi tadanuguṇaṃ attano paccayuppannesu pavattimāha. <bold>Tenevā</bold>ti cetanāhāravasena upakārakattā eva.</paragraph>
<paragraph line="30"><bold>Payogena karaṇīyassā</bold>ti etena bhinnajāti yaṃ tādisaṃ payogena kātuṃ na sakkā, taṃ nivatteti. Anekavāraṃ pavattiyā āsevanaṭṭhassa pākaṭabhāvoti katvā vuttaṃ <bold>‘‘punappunaṃ karaṇa’’</bold>nti. Ekassa pana <pageBreak edition="M" number="0.0232" />paccayadhammassa ekavārameva pavatti. <bold>Attasadisassā</bold>ti arūpadhammasārammaṇatāsukkakaṇhādibhāvehi attanā sadisassa. Idaṃ paccayuppannavisesanaṃ, <bold>‘‘attasadisasabhāvatāpādana’’</bold>nti <pageBreak edition="V" number="0.0235" />idaṃ pana paccayabhāvavisesanaṃ, tañca bhinnajātiyatādimeva visadisasabhāvataṃ nivatteti, na bhūmantaratādi. Na hi parittā dhammā mahaggataappamāṇānaṃ dhammānaṃ āsevanapaccayā na hontīti. <bold>Vāsanaṃ</bold>vāsaṃ gāhāpanaṃ, idha pana vāsanaṃ viya vāsanaṃ, bhāvananti attho. <bold>Ganthādīsū</bold>ti ganthasippādīsu. Visaye cetaṃ bhummaṃ, na niddhāraṇe. Tena ganthasippādivisayā purimasiddhā ajjhayanādikiriyā <bold>‘‘ganthādīsu purimā purimā’’</bold>ti vuttā, sā pana āsevanākārā idha udāharaṇabhāvena adhippetāti āha <bold>‘‘purimā purimā āsevanā viyāti adhippāyo’’</bold>ti. Niddhāraṇe eva vā etaṃ bhummaṃ. Ganthādivisayā hi āsevanā ganthādīti vuttā yathā rūpavisayajjhānaṃ rūpanti vuttaṃ ‘‘rūpī rūpāni passatī’’tiādīsu (ma. ni. 2.248; 3.312; paṭi. ma. 1.209; dha. sa. 248).</paragraph>
<paragraph line="31">Attano viya sampayuttadhammānampi kiccasādhikā cetanā cittassa byāpārabhāvena lakkhīyatīti āha <bold>‘‘cittapayogo cetanā’’</bold>ti. <bold>Tāyā</bold>ti tāya cetanāya. <bold>Uppannakiriyatāvisiṭṭhe</bold>ti cittapayogasaṅkhātāya cetanākiriyāya uppattiyā visiṭṭhe visesaṃ āpanne. Yasmiñhi santāne kusalākusalacetanā uppajjati, tattha yathābalaṃ tādisaṃ visesādhānaṃ katvā nirujjhati, yato tattheva avasesapaccayasamavāye tassā phalabhūtāni vipākakaṭattārūpāni nibbattissanti. Tenāha <bold>‘‘sesapaccaya…pe… na aññathā’’</bold>ti. <bold>Tesa</bold>nti vipākakaṭattārūpānaṃ. <bold>Tenā</bold>ti cittakiriyabhāvena. <bold>Kiṃ vattabba</bold>nti asahajātānampi bhāvīnaṃ upakārikā cetanā sahajātānaṃ upakārikāti vattabbameva natthīti attho.</paragraph>
<paragraph line="32"><bold>Nirussāhasantabhāvenā</bold>ti ussāhanaṃ ussāho, natthi etassa ussāhoti nirussāho, so eva santabhāvoti nirussāhasantabhāvo, tena. Ussāhoti ca kiriyamayacittuppādassa pavattiākāro veditabbo, yo byāpāroti ca vuccati, na vīriyussāho. Svāyaṃ yathā asamugghātitānusayānaṃ kiriyamayacittuppādesu sātisayo <pageBreak edition="M" number="0.0233" />labbhati, na tathā niranusayānaṃ. Tato eva te santasabhāvā vipākuppādanabyāpārarahitāva honti, kiriyamayacittuppādatāya pana saussāhā evāti tatopi visesanatthaṃ ‘‘nirussāhasantabhāvenā’’ti vuttaṃ. <bold>Etenā</bold>ti nirussāhasantabhāvaggahaṇena. <bold>Sārammaṇādibhāvenā</bold>ti sārammaṇaarūpadhammacittacetasikaphassādibhāvena. <bold>Visadisavipākabhāvaṃ dasseti</bold>yathāvuttaussāhamattarahitasantabhāvassa vipakkabhāvamāpannesu arūpadhammesu eva labbhanato. <bold>So</bold>ti vipākabhāvo. <bold>Vipākānaṃ payogena asādhetabbatāyā</bold>ti <pageBreak edition="V" number="0.0236" />‘‘chandavato kiṃ nāmana sijjhatī’’tiādinā cittābhisaṅkhārapayogena yathā kusalākusalā nipphādīyanti, evaṃ vipākānaṃ payogena anipphādetabbattā. <bold>Payogenā</bold>ti kammaphaluppattimūlahetubhūtena purimapayogena. Yaṃ sandhāya vuttaṃ ‘‘payogasampattiṃ āgamma vipaccantī’’tiādi. <bold>Aññathā</bold>ti payogena vinā. <bold>Sesapaccayesū</bold>ti kammassa vipākuppādane sahakārīkāraṇesu. <bold>Kammassa kaṭattāyeva</bold>payoge sati asatipīti vuttamevatthaṃ avadhāraṇena dassento vipākānaṃ nirussāhataṃ pākaṭaṃ karoti. <bold>Na kilesavūpasamasantabhāvo</bold>yathā taṃ santānesu jhānasamāpattīsūti adhippāyo. Ayañca vipākānaṃ santabhāvo nānumāniko, atha kho paccakkhasiddhoti dassento <bold>‘‘santabhāvatoyevā’’</bold>tiādimāha. Tattha abhinipātaggahaṇena kiccato pañcaviññāṇāni dasseti. Tenevāha <bold>‘‘pañcahi viññāṇehi na kiñci dhammaṃ paṭijānāti aññatra abhinipātamattā’’</bold>ti. <bold>Tappaccayavata</bold>nti vipākapaccayavantānaṃ, vipākapaccayena upakattabbānanti attho. <bold>Avipākānaṃ</bold>rūpadhammānaṃ. <bold>Vipākānukulaṃ pavatti</bold>nti santasabhāvaṃ paccayabhāvamāha.</paragraph>
<paragraph line="33">Yathāsakaṃ paccayehi nibbattānaṃ paccayuppannānaṃ anubalappadānaṃ upatthambhakattaṃ, tayidaṃ āhāresu na niyataṃ tato aññathāpi pavattanato. Tathā sati tadeva tattha kasmā gahitanti codanaṃ manasi katvā āha <bold>‘‘satipi…pe… upatthambhakattenā’’</bold>ti. Tena padhānāppadhānesu padhānena niddeso ñāyagatoti dasseti. Kāmañcettha ‘‘rūpārūpānaṃ upatthambhakattenā’’ti avisesato vuttaṃ, sāmaññajotanā pana visese avatiṭṭhatīti yathārahaṃ paccayabhāvo niddhāretabbo. Svāyaṃ tesaṃ upatthambhakattassa padhānabhāvavibhāvaneneva āvi bhavatīti tameva dassento <pageBreak edition="M" number="0.0234" /><bold>‘‘upatthambhakattañhī’’</bold>tiādimāha. Phassamanosañcetanāviññāṇāni attanā sahajātadhammānaṃ sahuppādanabhāvena paccayā hontīti āha <bold>‘‘satipi janakatte arūpīnaṃ āhārāna’’</bold>nti. <bold>Upatthambhakattaṃ hoti</bold>uppādato parampi nesaṃ paccayabhāvato. <bold>Asatipi janakatte</bold>upatthambhiyamānassa rūpassa aññehi yathāsakaṃ paccayehi janitattā. Tenāha <bold>‘‘catusamuṭṭhānikarūpūpatthambhakarūpāhārassā’’</bold>ti. Yadaggena rūpārūpāhārā attano phalassa uppattiyā paccayā honti, tadaggena ṭhitiyāpi paccayā hontiyevāti upatthambhakattaṃ janakattaṃ na byabhicarati, tasmā anupatthambhakassa āhārassa kuto janakatā. Tenāha <bold>‘‘asati pana…pe… natthīti upatthambhakattaṃ padhāna’’</bold>nti. Yasmā janako ajanakopi hutvā āhāro upatthambhako hoti, anupatthambhako pana hutvā janako na hotiyeva, tasmāssa upatthambhakattaṃ padhānanti <pageBreak edition="V" number="0.0237" />attho. Idāni janakattampi āhārānaṃ upatthambhanavaseneva hotīti dassento <bold>‘‘janayamānopi hī’’</bold>tiādimāha. <bold>Avicchedavasenā</bold>ti santatiyā ghaṭṭanavasena.</paragraph>
<paragraph line="34">Yadi adhipatiyaṭṭho indriyapaccayatā, evaṃ sante adhipatipaccayato indriyapaccayassa kiṃ nānākaraṇanti codanaṃ manasi katvā taṃ tesaṃ nānākaraṇaṃ dassento <bold>‘‘na adhipatipaccayadhammānaṃ viyā’’</bold>tiādimāha. Tattha <bold>pavattinivārake</bold>ti attano adhipatipaccayapavattiyā nivārake aññe adhipatipaccayadhamme. <bold>Abhibhavitvā pavattanenā</bold>ti purimābhisaṅkhārasiddhena dhoreyyabhāvena abhibhuyya pavattiyā. <bold>Garubhāvo</bold>ti jeṭṭhakabhāvo. Ayañhettha saṅkhepattho – yena jeṭṭhakabhāvena chandādayo attano pavattivibandhake tulyayogīdhamme tadaññadhamme viya abhibhuyya pavattanti, na so indriyapaccayatāya adhipatiyaṭṭhoti adhippetoti. Atha ko carahīti āha <bold>‘‘atha kho’’</bold>tiādi. <bold>Dassanādikiccesu</bold>nimittabhūtesu <bold>cakkhuviññāṇādīhi</bold>cakkhādīhi paccayehi cakkhādīnaṃ anuvattanīyatāti sambandho. <bold>Jīvane</bold>anupālane <bold>jīvantehi</bold>sahajātadhammehi jīvitassa, <bold>sukhitādīhi</bold>sukhitadukkhitasomanassitadomanassitupekkhitehi sahajātadhammehi sukhādīnaṃ anuvattanīyatāti yojanā. <bold>Taṃtaṃkiccesū</bold>ti vuttameva dassanādikiccaṃ paccāmasati. Cakkhādayo <pageBreak edition="M" number="0.0235" />paccayā etesanti cakkhādipaccayā, cakkhuviññāṇādayo. Tehi <bold>cakkhādipaccayehi. Cakkhādīna</bold>nti cakkhādijīvitasukhādisaddhādīnaṃ.</paragraph>
<paragraph line="35"><bold>Tesu kiccesū</bold>ti dassanādikiccesu. <bold>Cakkhādīnaṃ issariyaṃ</bold>adhipatiyaṭṭho, sā indriyapaccayatāti attho. <bold>Tappaccayānaṃ</bold>cakkhuviññāṇādīnaṃ <bold>tadanuvattanena</bold>tesaṃ cakkhādīnaṃ anuvattanena. <bold>Tattha</bold>dassanādikicce. <bold>Pavattī</bold>ti ca idaṃ tassa adhipatiyaṭṭhassa pākaṭakaraṇaṃ. Anuvattakena hi anuvattanīyo adhipatiyaṭṭho pākaṭo hoti. Yathā cakkhādīnaṃ kiccavasena adhipatiyaṭṭho, na evaṃ bhāvadvayassa. Tassa pana tādisena kāraṇatāmattenāti dassento <bold>‘‘itthipurisindriyānaṃ panā’’</bold>tiādimāha. <bold>Paccayehī</bold>ti kammādipaccayehi. <bold>Tato</bold>ti itthādiggahaṇapaccayabhāvato. <bold>Taṃsahitasantāne</bold>ti itthindriyādisahitasantāne. <bold>‘‘Sukhindriyadukkhindriyānipi cakkhādiggahaṇena gahitānī’’</bold>ti idaṃ indriyapaccayameva sandhāya vuttaṃ, pacchājātādīhi pana tāni rūpadhammānampi paccayā hontiyeva.</paragraph>
<paragraph line="36"><bold>Lakkhaṇārammaṇūpanijjhānabhūtāna</bold>nti aniccatādilakkhaṇassa pathavīkasiṇādiārammaṇassa ca upanijjhānavasena <pageBreak edition="V" number="0.0238" />pavattānaṃ. <bold>Vitakkādīna</bold>nti vitakkavicārapītivedanācittekaggatānaṃ. <bold>Upagantvā nijjhāna</bold>nti upanikacca nijjhānajjhānārammaṇassa jhānacakkhunā byattataraṃ olokanaṃ atthato cintanameva hotīti vuttaṃ <bold>‘‘pekkhanaṃ cintanañcā’’</bold>ti. Tenevāha <bold>‘‘vitakkanādivasenā’’</bold>ti. <bold>Vitakkādīnaṃyeva sādhāraṇo,</bold>yena teyeva ‘‘jhānaṅgānī’’ti vuccanti. <bold>Sukhadukkhavedanādvaya</bold>nti sāmaññavacanampi upanijjhāyanaṭṭhassa adhikatattā anupanijjhānasabhāvameva taṃ bodhetīti āha <bold>‘‘sukhindriyadukkhindriyadvaya’’</bold>nti. Tañhi idhādhippetabbaṃ, na somanassadomanassindriyaṃ. Tena vuttaṃ <bold>‘‘adhippāyo’’</bold>ti. <bold>Ajhānaṅgā upekkhācittekaggatā</bold>pañcaviññāṇasahagatā daṭṭhabbā vitakkapacchimakattā jhānaṅgānaṃ. <bold>Yadi eva</bold>nti jhānaṅgavacaneneva ajhānaṅgānaṃ nivattanaṃ kataṃ, evaṃ sante. <bold>Ekantena</bold>na upekkhāya viya anekantena. Anekantikañhi upekkhāya ajhānaṅgattaṃ. Yadi ekantena ajhānaṅgaṃ sukhadukkhindriyaṃ, atha kathaṃ pasaṅgoti āha <bold>‘‘jhānaṅgaṭṭhāne niddiṭṭhattā’’</bold>ti. Atha vā yadi ekantena ajhānaṅgataṃ vedanādvayaṃ, kathaṃ jhānaṅgavohāroti āha <bold>‘‘jhānaṅgaṭṭhāne niddiṭṭhattā’’</bold>ti. Satipi…pe… dassanatthaṃ ‘‘ṭhapetvā sukhadukkhindriyadvaya’’nti vuttanti yojanā <pageBreak edition="M" number="0.0236" />. Yadi evaṃ yathāvuttavedanādvayena saddhiṃ tādisā upekkhācittekaggatā kasmā na ṭhapitāti āha <bold>‘‘upekkhā…pe… atthī’’</bold>ti, pañcaviññāṇasahagatānaṃ jhānapaccayabhāvo pana natthi, na itaresanti adhippāyo. Gahaṇaṃ kataṃ upekkhācittekaggatānanti ānetvā yojanā.</paragraph>
<paragraph line="37"><bold>Yato tato vā</bold>ti duggatito vā sugatito vā saṃkilesato vā vodānato vā niyyānaṭṭho, svāyaṃ yathākkamaṃ sammā micchā vā hotīti āha <bold>‘‘sammā vā micchā vāti attho’’</bold>ti. <bold>Ahetukacittesu na labbhantī</bold>ti ettha ahetukacittesu eva na labbhantīti evamavadhāraṇaṃ gahetabbaṃ, na ahetukacittesu na labbhanti evāti. Tasmā purimasmiñhi avadhāraṇe ahetukacittesu alābho niyatoti so patiyogīsu nivattito hoti. Tenāha <bold>‘‘sahetukacittesu alābhābhāvadassanatthaṃ vutta’’</bold>nti. Dutiye pana ahetukacittāni alābhe niyatānīti tesu anavasesato alābhena bhavitabbaṃ. Tathā sati yo kesuci ahetukacittesu jhānapaccayo labbhati, sopi nivārito siyā. Tena vuttaṃ <bold>‘‘na ahetukacittesū’’</bold>tiādi. Tattha <bold>lābhābhāvadassanattha</bold>nti lābhābhāvasseva dassanatthaṃ na vuttanti attho. Tena ekaccālābho apaṭikkhitto hoti. Tenevāha <bold>‘‘katthaci kassaci lābho na nivārito’’</bold>ti. <bold>Evaṃ atthe gayhamāne</bold>ti evaṃ vuttanayena paṭhamapadāvadhāraṇavasena atthe viññāyamāne. <bold>Ettakameva viññāyeyyā</bold>ti ahetukacittesu kesuci cittesu jhānamaggapaccayesu kassaci <pageBreak edition="V" number="0.0239" />paccayassa lābho na nivāritoti ettakameva viññāyeyya avisesena vuttattā. Kiṃ panettha upari kātabbanti āha <bold>‘‘na savitakka…pe… kata’’</bold>nti. Yadipi na kataṃ, atthato pana taṃ katamevāti veditabbaṃ.</paragraph>
<paragraph line="38"><bold>Ahetukacittesu vā lābhābhāvadassanatthe</bold>tiādi pacchimapadāvadhāraṇavasena atthadassanaṃ. <bold>Tasmā</bold>ti yasmā ahetukacittesu na labbhanti evāti evaṃ niyame kariyamāne yathāvutto attho sambhavati, tasmā. Ayañca attho pāṭhantarenapi saṃsandatīti dassetuṃ <bold>‘‘yena alābhenā’’</bold>tiādi vuttaṃ. <bold>Taṃ alābha</bold>nti taṃ dhammasaṅgaṇiyaṃ pakāsitaṃ alābhaṃ. <bold>Esā</bold>ti esa idha paṭṭhānavaṇṇanāyaṃ ‘‘ahetukacittesu na labbhantī’’ti <pageBreak edition="M" number="0.0237" />alābho vutto. Kīdiso pana alābhoti taṃ dassento <bold>‘‘yathā hī’’</bold>tiādimāha. Tattha <bold>sahetukesū</bold>ti sahetukacittesu. <bold>Saṅkaḍḍhitvā</bold>ti avisaṭe katvā. <bold>Ekattagatabhāvakaraṇa</bold>nti ekabhāvāpādanaṃ. <bold>Imasmiṃ pana pakaraṇe jhānapaccayo vuttova</bold>yathālābhapaccayākāravibhāvane desanāya tapparabhāvato.</paragraph>
<paragraph line="39"><bold>Sama</bold>nti avisamaṃ, sammā, saha vā. <bold>Pakārehī</bold>ti ekavatthukatādippakārehi. <bold>Yuttatāyā</bold>ti saṃsaṭṭhatāya. Sā pana saṃsaṭṭhatā yasmā sabhāvato anekesampi sataṃ ekattagamanaṃ viya hoti, tasmā vuttaṃ <bold>‘‘ekībhāvopagamanena viya upakārakatā’’</bold>ti. Evaṃ upakārakatā ca tesaṃ bahūnaṃ sahacca ekattakāritāya nidassetabbā.</paragraph>
<paragraph line="40"><bold>Yuttānampi sata</bold>nti vuttappakārena saṃsaṭṭhatāya aññamaññasambandhatāya yuttānampi samānānaṃ. Ayañca yuttatā na sampayuttapaccayatāya viya paccayadhammesu paccayuppannadhammesu ca veditabbā, kevalaṃ tattha arūpasabhāvattā ubhayaṃ samadhuraṃ, idha rūpārūpasabhāvattā vidhuranti ayaṃ viseso. <bold>Vippayuttabhāvenā</bold>ti visaṃsaṭṭhabhāvena. Tena vuttaṃ <bold>‘‘nānattūpagamenā’’</bold>ti. Idañhettha vippayuttatāya visesanaṃ yā nānattūpagamanasaṅkhātā vippayuttatā, na sā ‘‘ñāṇavippayutta’’ntiādīsu viya abhāvamattanti, ayañca upakārakatā vinā saṃsaggena sahāvaṭṭhāyitāya kiccakāritādīhi nidassetabbā. <bold>Na hī</bold>tiādi ‘‘yuttāna’’nti vuttassa atthassa samatthanaṃ ‘‘tādise yoge satiyeva vippayuttapaccayatā’’ti. Tenāha <bold>‘‘na hī’’</bold>tiādi. Tassattho – yathā ‘‘vatthu khandhānaṃ, sahajātā kusalā khandhā cittasamuṭṭhānānaṃ rūpānaṃ, pacchājātā kusalā khandhā purejātassa imassa kāyassa vippayuttapaccayena paccayo’’tiādivacanato (paṭṭhā. 1.1.434) vatthusahajātapacchājātavasena yuttānaṃ <pageBreak edition="V" number="0.0240" />atthi vippayuttapaccayatā, na evaṃ ayuttānaṃ vatthusahajāta…pe… atthīti. Yadi evaṃ rūpānaṃ rūpehi kasmā vippayuttapaccayo na vuttoti āha <bold>‘‘rūpānaṃ panā’’</bold>tiādi. <bold>Vippayogoyeva natthi</bold>sampayogāsaṅkāya abhāvato. Sampayujjamānānañhi arūpānaṃ rūpehi, rūpānañca tehi siyā sampayogāsaṅkā, sampayogalakkhaṇaṃ pana natthīti tesaṃ vippayogo vutto. Tenāha <bold>‘‘catūhi sampayogo catūhi vippayogo’’</bold>ti.</paragraph>
<paragraph line="41"><bold>Atthi</bold><pageBreak edition="M" number="0.0238" /><bold>me pāpakammaṃ kata</bold>nti katabhāvavisiṭṭhā atthitā vuccamānā kiriyāya siddhabhāvameva dīpeti, na sijjhamānatanti āha <bold>‘‘nibbattatālakkhaṇaṃ atthibhāva’’</bold>nti. Atthato pana kammassa anibbattaphalatāya evamettha atthitā veditabbā. <bold>Atthi puggalo</bold>ti panettha tassā paññattiyā gahetabbatā, tadupādānassa vā pabandhāvicchedo labbhatevāti vuttaṃ <bold>‘‘upalabbhamānatālakkhaṇaṃ atthibhāva’’</bold>nti. Paccayadhammassa yadipi uppādato paṭṭhāya yāva bhaṅgā labbhamānatā atthibhāvo, tathāpi tassa yathā uppādakkhaṇato ṭhitikkhaṇe sātisayo byāpāro, evaṃ paccayuppannepīti vuttaṃ <bold>‘‘satipi janakatte upatthambhakappaṭṭhānā atthibhāvena upakārakatā’’</bold>ti. <bold>Vatthārammaṇasahajātādīna</bold>nti <bold>ādi</bold>-saddena purejātapacchājātādīni saṅgaṇhāti. <bold>Atthibhāveneva</bold>na nissayādibhāvenāti ‘‘sādhāraṇa’’nti vuttaṃ upakārakattaṃ vibhāveti.</paragraph>
<paragraph line="42"><bold>Phassādīnaṃ anekesaṃ sahabhāvo natthī</bold>ti idaṃ na ekacittuppādapariyāpanne sandhāya, atha kho nānācittuppādapariyāpanneti dassento <bold>‘‘ekasmiṃ phassādisamudāye sati dutiyo na hotī’’</bold>ti āha. Svāyamattho ‘‘sahabhāvo natthī’’ti sahabhāvapaṭikkhepeneva viññāyati. Ettāvatā pana anavabujjhantānaṃ vasena vivaritvā vutto. <bold>Tenā</bold>ti anekesaṃ phassādīnaṃ sahabhāvābhāvena. Yadi natthitāmattena upakārakatā natthipaccayatā, anānantarātītavasenapi siyāti codanaṃ sandhāyāha <bold>‘‘satipī’’</bold>tiādi. <bold>Tānī</bold>ti purimataracittāni. <bold>Dadamānaṃ viyā</bold>ti kasmā vuttaṃ, nanu okāsaṃ detiyeva. Tathā hi vuttaṃ ‘‘pavattiokāsadānena upakārakatā’’ti? Saccametaṃ, evamajjhāsayā viya paccayadhammā abhāvaṃ gacchantīti dassanatthaṃ viya-saddaggahaṇaṃ.</paragraph>
<paragraph line="43">Natthitāvigamānaṃ satipi paccayassa dhammassa anupaladdhitāsāmaññe natthivigatapaccayesu labbhamānaṃ visesamatthaṃ vibhāvetuṃ <bold>‘‘ettha cā’’</bold>tiādi vuttaṃ. <bold>Abhāvamattenā</bold>ti hutvā abhāvamattena. Tenettha nirodhānantaraṃ paccayadhammassa upakārakattaṃ āha, yathā taṃ <bold>‘‘okāsadāna’’</bold>nti <pageBreak edition="V" number="0.0241" />vuttaṃ. <bold>Sabhāvavigamenā</bold>ti etena nirodhato parampi yato ‘‘vigatatā nirodhappattatā’’ti vuttaṃ. Paccayadhamme yāsaṃ natthitāvigatatānaṃ vasena natthivigatapaccayā vuttā, tāsaṃ visese dassite natthivigatapaccayānaṃ viseso <pageBreak edition="M" number="0.0239" />dassito hotīti <bold>‘‘natthitā ca nirodhānantarasuññatā vigatatā nirodhappattatā’’</bold>ti vuttaṃ, tattha nirodhānantarā na nirodhasamakālāti adhippāyo. <bold>Tathā</bold>ti iminā yathā paccayadhammāvisesepi natthivigatapaccayabhāvaviseso niddhārito, tathā atthiavigatapaccayabhāvavisesoti imamatthaṃ upasaṃharati. Yathā hi nirodhānantaranirodhappattīhi natthivigatatānaṃ bhedo lakkhito, evaṃ paccayadhammassa dharamānatānirodhānupagamehi atthiavigatatānanti. Kathaṃ panāyaṃ dhammāvisese paccayabhāvaviseso duviññeyyarūpena ṭhito sammā vibhāvissatīti āha <bold>‘‘dhammānañhī’’</bold>tiādi. <bold>Tadabhisamayāya</bold>tesaṃ paccayavisesānaṃ adhigamatthaṃ.</paragraph>
<paragraph line="44">Catūsu khandhesu ekassapi asaṅgahitattābhāvato anantarādīhīti vibhattiṃ pariṇāmetvā yojanā. <bold>Añña</bold>nti sukhumarūpaṃ. Na hi taṃ purejātapaccayo hoti. Nanu ca rūparūpampi purejātapaccayabhāvena kusalattike nāgatanti āha <bold>‘‘rūparūpaṃ panā’’</bold>tiādi. <bold>Aññattha āgatamevā</bold>ti yadipi kusalattike nāgataṃ, sanidassanattikādīsu pana āgatattā na sakkā rūparūpassa purejātapaccayataṃ paṭikkhipitunti attho.</paragraph>
<centered line="45">Paccayuddesavaṇṇanā niṭṭhitā.</centered>
<subhead line="46">Paccayaniddeso</subhead>
<subhead line="47">1. Hetupaccayaniddesavaṇṇanā</subhead>
<paragraph line="48" number="1"><bold>Hetupaccayena paccayabhāvo hetupaccayoti uddiṭṭho,</bold>na hetupaccayadhammoti attho. <bold>So</bold>ti hetubhāvena paccayo. Ettha ca paṭhamavikappe yo hetupaccayena paccayabhāvo vutto, yo ca dutiyavikappe hetubhāvena paccayo vutto, so yasmā atthato yathāvuttassa paccayadhammassa yathāvuttānaṃ <pageBreak edition="V" number="0.0242" />paccayuppannānaṃ hetupaccayabhāvoyeva, tasmā vuttaṃ <bold>‘‘ubhayathāpi hetubhāvena upakārakatā hetupaccayoti uddiṭṭhoti dassitaṃ hotī’’</bold>ti. Yathā cettha, evaṃ ‘‘ārammaṇapaccayena paccayabhāvo, ārammaṇabhāvena vā paccayo ārammaṇapaccayo’’tiādinā ārammaṇapaccayādīsu attho netabboti dassento <pageBreak edition="M" number="0.0240" /><bold>‘‘esa nayo sesapaccayesupī’’</bold>ti āha. <bold>Dhammasabhāvo eva, na dhammato aññā</bold>dhammasatti nāma atthīti. <bold>Upakārakaṃ dhamma</bold>nti paccayadhammaṃ āha. <bold>Upakārakata</bold>nti paccayataṃ.</paragraph>
<paragraph line="49"><bold>Paccattaniddiṭṭho</bold>ti paccattavasena niddiṭṭho, paṭhamāya vibhattiyā niddiṭṭhoti attho. <bold>Tenā</bold>ti paccayadhammaniddesabhūtena paccattaniddiṭṭhena paṭhamena hetusaddena. <bold>Etassā</bold>ti hetusaddābhidheyyamatthamāha. So hi chabbidho navavidho dvādasavidhoti anekabhedena bhinnopi hetubhāvasāmaññena ekajjhaṃ katvā ekavacanena vutto. Dutiyo hetusaddoti ānetvā yojanā. <bold>Hetunā sampayuttāna</bold>nti adhikatattā vuttaṃ ‘‘hetu sampayuttānaṃ paccayo honto hetunā sampayuttānameva paccayo hoti, na vippayuttāna’’nti evaṃ padametaṃ. Na hi sabbena sabbaṃ hetuvippayuttadhammānaṃ hetupaccayo na hotīti. Sampayuttasaddassa sambandhīsaddattā <bold>‘‘sampayuttasaddassa sāpekkhattā’’</bold>ti vuttaṃ. Sampayuttoti hi vutte kena sampayuttoti ekantato sambandhiantaraṃ apekkhitabbaṃ. Tenāha <bold>‘‘aññassa…pe… viññāyatī’’</bold>ti. <bold>Nāyaṃ ekanto</bold>ti yvāyaṃ ‘‘dutiye hetusadde avijjamāne’’tiādinā vutto attho, ayamekanto na hoti, aññāpekkhopi saddo aññassa visesanaṃ hotīti idaṃ na sabbattheva sambhavatīti attho. ‘‘Paccattaniddiṭṭho’’ti iminā paṭhamassa hetusaddassa sampayuttasaddānapekkhataṃ āha. Tena vuttaṃ <bold>‘‘hehupaccayena paccayoti ettheva byāvaṭo’’</bold>ti. <bold>Avisiṭṭhā</bold>ti na visesitā. <bold>Eva</bold>nti yathā hetusaddena aññattha byāvaṭena sampayuttā na visesiyanti kiccantarapasutattā, evaṃ sampayuttasaddena hetusaddavisesanarahitena tadatthamattabyāvaṭattā avisesato sampayuttānaṃ gahaṇaṃ siyā. Tena vuttaṃ <bold>‘‘sampayuttasaddenā’’</bold>tiādi. <bold>Āhārindriyāsampayuttassa abhāvato</bold>ti āhārehi indriyehi ca nasampayuttassa dhammassa abhāvato. Na hi phassacetanāviññāṇavedanājīvitavirahito cittuppādo atthi. Tenāha <bold>‘‘vajjetabbā…pe… taṃ na kata’’</bold>nti. <bold>Vajjetabbaṃ</bold>hetuvippayuttaṃ.</paragraph>
<paragraph line="50"><bold>Evampī</bold>ti dutiyena hetusaddena gayhamānepi nāpajjati. Yadipi hetavo bahavo, sāmaññaniddeso cāyaṃ, tathāpi sāmaññajotanāya visesaniddiṭṭhattāti <pageBreak edition="M" number="0.0241" />adhippāyo. Tena vuttaṃ <bold>‘‘paccatta…pe… vuttattā’’</bold>ti. <bold>Vināpi dutiyena hetusaddena hetusampayuttabhāve siddhepī</bold>ti iminā yaṃ <pageBreak edition="V" number="0.0243" />vuttaṃ ‘‘nāyamekanto’’ti, tameva ulliṅgeti. <bold>Na pana hetūna</bold>nti idaṃ hetussa paccayabhāvena gahitattā paccayuppannabhāvena gahaṇaṃ na yujjeyyāti āsaṅkamānaṃ sandhāya vuttaṃ. Tenevāha <bold>‘‘evampi gahaṇaṃ siyā’’</bold>ti. <bold>So</bold>ti dutiyo hetusaddo. Apare pana ‘‘hetusampayuttakāna’’nti ettha hetūnañca sampayuttakānañcāti samāsaṃ vikappenti. <bold>Patiṭṭhāmattādibhāvena nirapekkhā</bold>ti hetujhānamaggadhammā patiṭṭhānaupanijjhānaniyyānamattena aññadhammanirapekkhā hetujhānamaggapaccayakiccaṃ karonti. <bold>Sāpekkhā evā</bold>ti aññasāpekkhā eva. <bold>Āharitabbaisitabbā</bold>āhārindriyapaccayehi upakattabbadhammā. <bold>Tasmā</bold>ti yasmā yehi sāpekkhā, te attano paccayuppannadhamme paccayabhāveneva paricchinditvā tiṭṭhanti, tasmā. Tenāha <bold>‘‘te vināpi…pe… na kata’’</bold>nti. <bold>Paricchindanti</bold>visesenti. <bold>Ta</bold>nti dutiyaṃ āhārindriyaggahaṇaṃ. <bold>Tatthā</bold>ti āhārindriyapaccayaniddese. Na kevalañca tattheva, <bold>idha ca</bold>hetupaccayaniddese <bold>dutiyena hetuggahaṇena paccayuppannānaṃ puna visesanakiccaṃ natthi,</bold>kasmā? Paccayabhūteneva hetunā sampayuttānaṃ aññesañca hetūnaṃ avicchinnattā.</paragraph>
<paragraph line="51"><bold>Purimavacanāpekkho vuttasseva niddeso</bold>ti taṃ-saddassa paṭiniddesabhāvamāha. <bold>Pākaṭībhūte eva</bold>atthe pavattati, pākaṭībhāvo ca aññānapekkhena saddena pakāsitattā veditabbo. <bold>Anapekkhanīyo</bold>atthantarabyāvaṭattā. <bold>Añño</bold>ti hetusaddato añño. <bold>Niddisitabbapakāsako vutto natthi,</bold>yo taṃ-saddena paṭiniddesaṃ labheyya.</paragraph>
<paragraph line="52">Yadi evaṃ ‘‘taṃsamuṭṭhānāna’’nti ettha kathanti āha <bold>‘‘hetusampayuttakānanti iminā panā’’</bold>tiādi. Tattha <bold>pana</bold>-saddo satipi hetū hetusampayuttakānaṃ niddesabhāve hetusampayuttakasadde labbhamānānaṃ niddisitabbānaṃ pākaṭīkaraṇasaṅkhātaṃ hetusaddato visesaṃ joteti. ‘‘Hetusampayuttakāna’’nti imassa samāsapadassa uttarapadatthappadhānattamāha <bold>‘‘paccayuppannavacanenā’’</bold>ti. Tena ca yathādhippetassa atthassa ekadesova vuccati dhammānaṃ visesanabhāvatoti āha <bold>‘‘asamattenā’’</bold>ti. Visesanaṃ nāma visesitabbāpekkhanti āha <bold>‘‘paccayuppannavacanantarāpekkhenā’’</bold>ti. Vuttatāya vinā paṭiniddesatā natthīti <bold>‘‘pubbe vuttenā’’</bold>ti vuttaṃ.</paragraph>
<paragraph line="53"><bold>Taṃ-saddena</bold><pageBreak edition="M" number="0.0242" /><bold>niddisitabba</bold>nti ‘‘taṃsamuṭṭhānāna’’nti ettha taṃ-saddena niddisitabbaṃ hetusampayuttakasadde pākaṭībhūtaṃ kiṃ panāti pucchati. Te hetū ceva…pe… hetusampayuttakā ca <pageBreak edition="V" number="0.0244" />taṃ-saddena niddisitabbā hetusampayuttakasadde pākaṭībhūtāti sambandho. <bold>Aññathā</bold>ti ‘‘yehi hetūhī’’tiādinā vuttappakārato aññathā aññena pakārena. Taṃ aññaṃ pakāraṃ dassento <bold>‘‘te hetū…pe… sambandhe satī’’</bold>ti āha. <bold>Idhā</bold>ti anantaraṃ vuttasambandhanaṃ bhummaniddesena parāmasati. <bold>Tenevā</bold>ti paṭhameneva hetusaddena. <bold>Taṃ-saddena niddisitabbā</bold>ti ‘‘taṃsamuṭṭhānāna’’nti ettha taṃ-saddena niddisitabbā yathā pākaṭā, evaṃ pubbe ‘‘taṃsampayuttakāna’’nti vuttacodanāyampi evameva teneva taṃ-saddena niddisitabbā pākaṭā bhavituṃ arahanti. Tathā ca sati niddisitabbassa…pe… na yujjeyya. <bold>Duvidhampi vā hetuggahaṇaṃ apanetvā</bold>ti ‘‘hetū hetusampayuttakāna’’nti ettha kataṃ dvippakārahetuggahaṇaṃ avicāretvā ‘‘taṃsampayuttakānanti avatvā’’tiādinā <bold>taṃ-saddavacanīyataṃ codeti,</bold>‘‘niddisitabbassa apākaṭattā’’tiādinā <bold>pariharati ca. Hetū hi paccayā</bold>ti idaṃ ayaṃ hetupaccayakathāti katvā vuttaṃ.</paragraph>
<paragraph line="54"><bold>Taṃ na vutta</bold>nti cittasamuṭṭhānavacanaṃ na vuttaṃ. <bold>Tassā</bold>ti sahajātapaccayassa. <bold>Kaṭattārūpassa paccayabhāvo na vutto bhaveyya,</bold>vuttova so ‘‘vipākābyākato eko khandho tiṇṇannaṃ khandhānaṃ kaṭattā ca rūpānaṃ sahajātapaccayena paccayo, tayo khandhā ekassa khandhassa kaṭattā ca rūpāna’’ntiādinā, tasmā cittacetasikānaṃ kaṭattārūpapaccayabhāvo na sakkā nivāretuṃ. <bold>Tatthā</bold>ti sahajātapaccayaniddese. Tattha hi ‘‘cittacetasikā dhammā cittasamuṭṭhānānaṃ rūpānaṃ sahajātapaccayena paccayo’’ti cittasamuṭṭhānarūpāni eva niddiṭṭhāni. <bold>Idhāpī</bold>ti imasmiṃ hetupaccayaniddesepi. <bold>Evaṃ bhavitabba</bold>nti ‘‘cittasamuṭṭhānāna’’nti niddesena bhavitabbaṃ. Yadi evaṃ kasmā tathā na vuttanti āha <bold>‘‘cittasamuṭṭhānānanti panā’’</bold>tiādi. <bold>Visesitaṃ hoti</bold>sabbacittacetasikāsamuṭṭhānabhāvena. <bold>Vacanenā</bold>ti yathādassitena sahajātapaccayaniddesavacanena. <bold>Cittacetasikānaṃ paccayabhāvo eva hi tattha paccayaniddese vutto,</bold>na cittacetasikānaṃ samuṭṭhānabhāvoti adhippāyo.</paragraph>
<paragraph line="55"><bold>Hetuādipaṭibaddhatañca dasseti</bold>yadaggena tāni cittapaṭibaddhavuttīni, tadaggena taṃsampayuttadhammapaṭibaddhavuttīnipi hontīti. <bold>Ārammaṇametaṃ hotī</bold>ti <pageBreak edition="M" number="0.0243" />yadetaṃ kusalākusalacetanāvasena manodvāre cetanaṃ sesadvāresu kāyavacīpayogavasena saṅkappanaṃ, yañca kāmarāgādīnaṃ santāne anusayanaṃ, etaṃ ārammaṇaṃ eso paccayo kammaviññāṇassa ṭhitiyā patiṭṭhānāya. <bold>Patiṭṭhite</bold>ti kammaṃ javāpetvā paṭisandhiākaḍḍhanasamatthatāpatiṭṭhāpatte kammaviññāṇe viruḷheti <pageBreak edition="V" number="0.0245" />tato eva kammaviññāṇato paṭisandhiviññāṇabīje <bold>viruḷhe</bold>viruhanteti attho. Atha vā <bold>patiṭṭhā viññāṇassa hotī</bold>ti kilesābhisaṅkhārasaṅkhāte kammaviññāṇassa ṭhitiyā pavattiyā ārammaṇe paccaye paṭisiddhe āyatipaṭisandhiviññāṇassa patiṭṭhā hoti, <bold>tasmiṃ</bold>paṭisandhiviññāṇe punabbhavābhinibbattivasena <bold>patiṭṭhite</bold>patiṭṭhahante <bold>viruḷhe</bold>bījabhāvena viruhante nāmarūpassa avakkanti hotīti evamettha attho veditabbo. Tenāha <bold>‘‘paṭisandhināmarūpassa viññāṇapaccayatā vuttā’’</bold>ti.</paragraph>
<paragraph line="56"><bold>Purimatarasiddhāyā</bold>ti khettabhāvanibbattiyā puretarameva siddhāya pathaviyā. Attalābhoyeva cettha patiṭṭhānaṃ, na paṭiladdhattabhāvānaṃ avaṭṭhānanti dassento <bold>‘‘patiṭṭhānaṃ kammassa kaṭattā uppattīti vuttaṃ hotī’’</bold>ti āha.</paragraph>
<paragraph line="57"><bold>Sesarūpāna</bold>nti paṭisandhikkhaṇe pathavīdhātuādīnaṃ sesarūpānaṃ, pavatte pana tisantatirūpānampi. <bold>Sahabhavanamattaṃ vā dasseti</bold>. Sahabhāvenapi hi atthi kāci visesamattā. <bold>Katthaci katthacī</bold>ti pakatikālabhavavisesādike. Tatiyapakatiyañhi paṭhamakappikakāle ca bhāvakalāpo natthi, rūpabhave kāyakalāpopi. <bold>Ādi</bold>-saddena tattheva ghānajivhākalāpā, kāmabhave ca andhādīnaṃ cakkhādikalāpā saṅgayhanti. <bold>Katthaci abhāvābhāvato</bold>ti nāmarūpokāse katthacipi abhāvābhāvato.</paragraph>
<paragraph line="58"><bold>Tesa</bold>nti pavattiyaṃ kaṭattārūpādīnaṃ. Na hi hetu pavattiyaṃ kaṭattārūpassa paccayo hoti, utuāhārajānaṃ pana sambhavoyeva natthi. Tena vuttaṃ <bold>‘‘paccayabhāvappasaṅgoyeva natthī’’</bold>ti. <bold>Na pana labbhati</bold>paccayapaccanīye tādisassa vārassa anuddhaṭattā. <bold>Ida</bold>nti ‘‘pavattiyaṃ kaṭattārūpādīnaṃ paccayabhāvapaṭibāhanato’’ti idaṃ ‘‘hetū sahajātāna’’nti adesanāya parihāravacanaṃ, īdisī pana codanā anokāsā evāti dassetuṃ <bold>‘‘bhagavā panā’’</bold>tiādi <pageBreak edition="M" number="0.0244" />vuttaṃ. Yo hi dhammo yathā bhagavatā desito, so tatheva gahetabboti.</paragraph>
<centered line="59">Hetupaccayaniddesavaṇṇanā niṭṭhitā.</centered>
<subhead line="60">2. Ārammaṇapaccayaniddesavaṇṇanā</subhead>
<paragraph line="61" number="2"><bold>Uppajjanakkhaṇeyevā</bold>ti <pageBreak edition="V" number="0.0246" />ettha uppādato paṭṭhāya yāva bhaṅgā uddhaṃ pajjanaṃ gamanaṃ pavattanaṃ uppajjanaṃ, tassa khaṇo, tasmiṃ uppajjanakkhaṇeti evaṃ vā attho daṭṭhabbo. Evañhi sati uppajjanasaddena uppannasaddena viya sabbe pavattamānabhāvā saṅgahitā honti, na uppādamattaṃ. <bold>Tenā</bold>ti cakkhuviññāṇādīnaṃ vattamānakkhaṇeyeva rūpādīnaṃ ārammaṇapaccayattena. <bold>Anālambiyamānāna</bold>nti sabbena sabbaṃ nālambiyamānānanti attho. Aññathā hi yathāvuttānaṃ rūpādīnaṃ yadā ārammaṇapaccayattābhāvo, tadā anālambiyamānatāvāti. <bold>Sabbarūpānī</bold>ti sabbāni rūpāyatanāni, yattakāni tāni āpāthagatāni yogyadese ṭhitāni, tāni sabbānīti attho. <bold>Saha na hontī</bold>ti ekajjhaṃ ārammaṇaṃ na honti. Satipi hi anekesaṃ ekajjhaṃ āpāthagamane yattha yattha pubbābhogo, taṃ taṃyeva ārammaṇaṃ hoti, na sabbaṃ. Nīlādisaṅghātavasena cetaṃ vuttaṃ, na paccekaṃ nīlādirūpāyatanamattavasena. Samuditāniyeva hi rūpāyatanāni cakkhuviññāṇassa ārammaṇaṃ, na visuṃ visunti dhātuvibhaṅgavaṇṇanāyaṃ dassitoyaṃ nayo. Yaṃ pana aṭṭhakathāyaṃ ‘‘te te visuṃ visuṃ ārammaṇapaccayo hontī’’tipi vuttaṃ, tampi yathāvuttamevatthaṃ sandhāya vuttaṃ. Aññathā rūpāyatanaṃ manindriyagocaraṃ nāma na siyā. Saddādīsupi eseva nayo. Tenevāha <bold>‘‘tathā saddādayopī’’</bold>ti. ‘‘Saha na hontī’’ti vuttamatthaṃ pāḷiyā vibhāvetuṃ <bold>‘‘yaṃ yanti hi vacanaṃ rūpādīni bhindatī’’</bold>ti āha.</paragraph>
<paragraph line="62">‘‘Ye ete’’tiādiko purimo attho, ‘‘na ekato hontī’’tiādiko pana pacchimo, ‘‘sabbārammaṇatādivasena vā idhāpi attho gahetabbo’’ti kasmā vuttaṃ. Na hi ‘‘yaṃ yaṃ vā panārabbhā’’ti imissā pāḷiyā viya ‘‘yaṃ yaṃ dhammaṃ ārabbhā’’ti imassa pāṭhassa purato manoviññāṇassa sabbārammaṇatā nāgatā. Vuttañhi ‘‘sabbe dhammā manoviññāṇadhātuyā taṃsampayuttakānañca dhammānaṃ ārammaṇapaccayena paccayo’’ti. Na <pageBreak edition="M" number="0.0245" />hi anantarameva pāḷiyaṃ sarūpato āgatamatthaṃ gahetvā padantaraṃ saṃvaṇṇetabbaṃ. Tattha hi ‘‘rūpārammaṇaṃ vā’’tiādinā niyamavasena cha ārammaṇāni vatvā ‘‘yaṃ yaṃ vā panārabbhā’’ti vacanaṃ sabbārammaṇatādidassananti yuttamevetanti, idha pana sabbārammaṇataṃ vatvā puna ‘‘yaṃ yaṃ dhammaṃ ārabbhā’’ti vuccamānaṃ sabbārammaṇatādassananti kathamidaṃ yujjeyya? Kamābhāvopi ‘‘sabbe dhammā’’ti avisesavacaneneva siddho ārammaṇānupubbiyāva aggahitattā. Na hi manodhātuyā viya <pageBreak edition="V" number="0.0247" />manoviññāṇadhātuyā idha ārammaṇāni anupubbato gahitāni, tattha viya vā eteneva niyamābhāvopi saṃvaṇṇitoti veditabbo. Tasmā aṭṭhakathāyaṃ vuttanayenevettha attho gahetabbo.</paragraph>
<paragraph line="63"><bold>Pavatta</bold>nti pavattanaṃ. Nadiyā sandanaṃ pabbatassa ṭhānanti hi vuttā aviratamavicchedanāyaṃ tathāpavattikiriyāva. Tenāha <bold>‘‘avirataṃ avicchinnaṃ sandantī’’</bold>ti. <bold>Eva</bold>nti yathā ‘‘sandantī’’ti vattamānavacanaṃ vuttaṃ, evaṃ ‘‘ye ye dhammā uppajjantī’’ti sabbasaṅgahavasena uppajjanassa gahitattā ārammaṇapavaggato ‘‘uppajjantī’’ti vattamānavacanaṃ vuttanti attho. Tenāha aṭṭhakathāyaṃ <bold>‘‘sabbakālasaṅgahavasenā’’</bold>tiādi. Tathā ca vuttaṃ <bold>‘‘atītānāgata…pe… adhippāyo’’</bold>ti, atītānāgatapaccuppannānaṃ cittacetasikānanti attho. <bold>Samudāyavasenā</bold>ti cittena rāsīkaraṇavasena. <bold>Adhippāyo</bold>ti iminā vattamānupacārena vināva ‘‘ye ye dhammā uppajjantī’’ti ettha vattamānatthaṃ sakkā yojetunti imamatthaṃ ulliṅgeti. Tenāha <bold>‘‘ime panā’’</bold>tiādi. Yadipi paccayadhammā keci atītā anāgatāpi honti, paccayuppannadhammo pana paccuppanno evāti āha <bold>‘‘atītānāgatānaṃ na hontī’’</bold>ti. Uppāde vā hi paccayuppannassa paccayena bhavitabbaṃ ṭhitiyaṃ vāti. <bold>Tasmā</bold>ti yasmā atītānāgatā paramatthato natthi, tasmā. <bold>Tesū</bold>ti paccayuppannesu. <bold>Taṃtaṃpaccayā</bold>ti taṃ taṃ rūpādiārammaṇaṃ paccayo etesanti taṃtaṃpaccayā. <bold>Ayamattho dassito hoti</bold>samānasabhāvattā. Na hi atthābhedena sabhāvabhedo atthi. <bold>Na pana taṃtaṃpaccayavantatā dassitā hoti</bold>atītānāgatesu nippariyāyena tadabhāvato. Yasmā <bold>paccayavanto</bold>paccayuppannāyeva, te ca <bold>paccuppannāyevā</bold>ti.</paragraph>
<paragraph line="64"><bold>Yaṃ</bold><pageBreak edition="M" number="0.0246" /><bold>yaṃ dhammaṃ te te dhammā</bold>ti yaṃnimittāyaṃvacanabhedo, taṃ dassetuṃ <bold>‘‘ettha cā’’</bold>tiādi āraddhaṃ. Rūpārūpadhammā hi kalāpato pavattamānāpi cittacetasikānaṃ kadāci visuṃ visuṃ ārammaṇaṃ honti, kadāci ekajjhaṃ, na ettha niyamo atthi, purimābhogoyeva pana tathāgahaṇe kāraṇaṃ. Tayimaṃ dīpetuṃ bhagavatā yaṃvacanabhedo katoti ca sakkā vattuṃ, yasmā pana ekakalāpapariyāpannānampi dhammānaṃ ekajjhaṃ gahaṇe na samudāyo gayhati tadābhogābhāvato, atha kho samuditā dhammā evāti sahaggahaṇampi visuṃgahaṇagatikaṃ, tasmā visuṃgahaṇasabbhāvadīpanatthaṃ ‘‘yaṃ ya’’nti vatvā satipi visuṃgahaṇe te sabbe ekajjhaṃ ārammaṇapaccayo hontīti dassanatthaṃ ‘‘te te’’ti vuttanti imamatthaṃ dassento <bold>‘‘cattāro hi khandhā’’</bold>tiādimāha. Tattha <bold>vedanādīsū</bold>ti vedanādīsu catūsu khandhesu abhinditvā gahaṇavasena, bhinditvā pana gahaṇavasena phassādīsu. <bold>Yo</bold><pageBreak edition="V" number="0.0248" /><bold>ca rūpādiko</bold>ti idaṃ viññāṇantarassa sādhāraṇārammaṇavasena vuttaṃ, <bold>ye ca aneke phassādayo</bold>ti idaṃ asādhāraṇārammaṇavasena. <bold>Te sabbe</bold>ti te sādhāraṇāsādhāraṇappabhede sabbepi ārammaṇadhamme. <bold>Ekekameva ārabbha uppajjantī</bold>ti ettha yaṃ vattabbaṃ, taṃ heṭṭhā vuttameva. <bold>Rūpārammaṇadhammā ca aneke</bold>nīlādibhedato. <bold>Tathā</bold>ti aneke. Tena bherisaddādike, mūlagandhādike, mūlarasādike, kathinasamphassādike, vedanādike ca saṅgaṇhāti. <bold>Aneke</bold>ti hi iminā anekakalāpagatānaṃyeva vaṇṇādīnaṃ indriyaviññāṇārammaṇabhāvamāha. Sāmaññato hi vuttaṃ yathārahaṃ bhinditvā nidassitabbaṃ hotīti.</paragraph>
<paragraph line="65"><bold>Kusalavipākassā</bold>ti kusalassa vipākassa ca. <bold>Na hi nibbānaṃ pubbe nivuttha</bold>nti idaṃ ‘‘diṭṭhanibbānoyevā’’tiādinā vakkhamānameva atthaṃ hadaye ṭhapetvā vuttaṃ. Pubbenivāsānussatiñāṇena hi nibbānavibhāvanaṃ adiṭṭhasaccassa vā siyā diṭṭhasaccassapi vā. Tattha adiṭṭhasaccena tāva taṃ vibhāvetumeva na sakkā appaṭividdhattā, itarassa pana pageva vibhūtamevāti taṃ tena vibhāvitaṃ nāma hotīti adhippāyo. Ettha ca <bold>‘‘na ca taṃ vutta’’</bold>nti iminā pubbenivāsānussatiñāṇassa nibbānārammaṇakaraṇābhāvaṃ āgamato dassetvā <bold>‘‘na hi nibbāna’’</bold>ntiādinā yuttito dasseti. Tattha <bold>‘‘na pubbe nivutthaṃ asaṅkhatattā’’</bold>ti kasmā vuttaṃ? Gocarāsevanāya āsevitassapi nivutthanti icchitattā. Diṭṭhasaccoyeva hi pubbenivāsānussatiñāṇena <pageBreak edition="M" number="0.0247" />nibbānaṃ vibhāveti, na adiṭṭhasacco. Taṃ pana ñāṇaṃ khandhe viya khandhapaṭibaddhepi vibhāvetīti nibbānārammaṇakhandhavibhāvane nibbānampi vibhāvetīti sakkā viññātuṃ. Etena payojanābhāvacodanā paṭikkhittāti daṭṭhabbā. <bold>Evaṃ anāgataṃsañāṇepi yojetabba</bold>nti yathā pubbenivāsānussatiñāṇassa nibbānārammaṇatā dassitā, evaṃ anāgataṃsañāṇepi yathārahaṃ yojetabbaṃ. Tattha pana ‘‘khandhapaṭibaddhavibhāvanakāle’’tiādinā yojanā veditabbā. Tena vuttaṃ <bold>‘‘yathāraha’’</bold>nti. <bold>Kassaci</bold>abhiññāppattassapi rūpāvacarassa, pageva itarassa.</paragraph>
<centered line="66">Ārammaṇapaccayaniddesavaṇṇanā niṭṭhitā.</centered>
<subhead line="67">3. Adhipatipaccayaniddesavaṇṇanā</subhead>
<paragraph line="68" number="3">Dhurasahacariyato <pageBreak edition="V" number="0.0249" />dhoreyyo ‘‘dhura’’nti vuttoti āha <bold>‘‘dhuranti dhuraggāha’’</bold>nti. Chandassa pubbaṅgamatāsiddhaṃ pāsaṃsabhāvaṃ upādāya aṭṭhakathāyaṃ ‘‘jeṭṭhaka’’nti vuttanti tamevatthaṃ dīpento <bold>‘‘seṭṭha’’</bold>nti āha. Tathā hi vuttaṃ <bold>aṭṭhasāliniyaṃ</bold>‘‘chandaṃ pubbaṅgamaṃ katvā āyūhita’’nti. <bold>Purimachandassā</bold>ti ‘‘chandādhipatī’’ti purimasmiṃ pade niddesavasena vuttassa chandasaddassa <bold>samānarūpena</bold>sadisākārena. <bold>Tadanantaraṃ niddiṭṭhenā</bold>ti tassa purimassa chandasaddassa anantaraṃ niddesavasena vuttena. Tato eva ca taṃsamānatthatāya ca <bold>taṃsambandhena</bold>‘‘chandasampayuttakāna’’nti ettha chandasaddeneva adhipatisaddarahitenāti attho. <bold>Paccayabhūtassā</bold>ti adhipatipaccayabhūtassa. <bold>Sampayuttakavisesanabhāvo</bold>ti attanā sampayuttadhammānaṃ so eva adhipatipaccayatāsaṅkhāto visesanabhāvo. <bold>Esa nayo</bold>ti iminā ‘‘vīriyādhipati vīriyasampayuttakānantiādīsu purimavīriyassa samānarūpenā’’tiādinā vattabbaṃ atthavacanaṃ atidisati.</paragraph>
<paragraph line="69"><bold>Kusalābyākatānaṃ pavatti</bold>nti kusalābyākatānaṃ adhipatīnaṃ pavattanākāraṃ. <bold>Aladdhaṃ</bold>ārammaṇaṃ <bold>laddhabbaṃ</bold>labbhanīyaṃ, laddhuṃ vā sakkuṇeyyaṃ, dutiye pana atthe lābhamarahatīti <bold>laddhabbaṃ. Avaññāta</bold>nti pageva anavaññātanti attho.</paragraph>
<paragraph line="70">Appanāppattā kusalakiriyadhammā mahābalā sādhipatikā eva honti, tathā micchattaniyatāpīti āha <bold>‘‘appanāsadisā…pe… nuppajjantī’’</bold>ti. <bold>Appanāsadisā</bold>ti <pageBreak edition="M" number="0.0248" />appanāppattasadisā. <bold>Kammakilesāvaraṇabhūtā ca te</bold>ti te micchattaniyatadhammā kammāvaraṇabhūtā, ye ānantariyappakārā kilesāvaraṇabhūtā, ye niyatamicchādiṭṭhidhammā, sampayuttacetanāya panettha kilesāvaraṇapakkhikatā daṭṭhabbā ānantariyacetanāsampayuttassa paṭighassa kammāvaraṇapakkhikatā viya. Paccakkhagati anantaratāya vinā bhāvinīti vuttaṃ <bold>‘‘paccakkhasaggānaṃ kāmāvacaradevānampī’’</bold>ti. Tena tesu ānantariyā viya asambhāvino ahetukābhinivesādayopīti dasseti.</paragraph>
<paragraph line="71"><bold>Tividhopi kiriyārammaṇādhipatī</bold>ti ettha ayaṃ kiriyārammaṇādhipatīti ajjhattārammaṇo adhippeto, udāhu bahiddhārammaṇoti ubhayathāpi na sambhavo evāti dassento <bold>‘‘kāmāvacarādibhedato panā’’</bold>tiādimāha. Tattha parasantānagatānaṃ sārammaṇadhammānaṃ adhipatipaccayatā <pageBreak edition="V" number="0.0250" />natthīti sambandho. <bold>Abhāvato</bold>ti avacanato. Avacanañhi nāma yathādhammasāsane abhidhamme abhāvo evāti eteneva anuddhaṭatāpi avuttato veditabbā. Ajjhattārammaṇabahiddhārammaṇadvayavinimuttassa sārammaṇadhammassa abhāvato natthīti viññāyatīti vattabbe tameva viññāyamānataṃ sambhāvento <bold>‘‘natthīti viññāyamānepī’’</bold>ti āha. Tena vuttaṃ <bold>‘‘bahiddhā khandhe’’</bold>tiādi. <bold>Rūpe eva bhavituṃ arahati</bold>edisesu ṭhānesu arūpe asambhavatoti adhippāyo. Asambhavato ca yathāvuttapāḷianusāratoti veditabbanti. <bold>‘‘Vicārita’’</bold>nti kasmā vuttaṃ, nanu ‘‘atītārammaṇe anāgate khandhe garuṃ katvā assādetī’’tiādivacanato arūpepi edisesu ṭhānesu khandhasaddo pavattateva. <bold>Āvajjanakiriyasabbhāvato panā</bold>ti idaṃ yathādassitapāḷiyā virodhapariharaṇādhippāyena vuttaṃ, avacanaṃ pana katthaci vineyyajjhāsayena, katthaci nayadassanena hotīti kuto virodhāvasaro.</paragraph>
<centered line="72">Adhipatipaccayaniddesavaṇṇanā niṭṭhitā.</centered>
<subhead line="73">4. Anantarapaccayaniddesavaṇṇanā</subhead>
<paragraph line="74" number="4">Yathāvuttā nirodhānantarasuññatā nirodhappattatā <bold>okāsadānaviseso,</bold>attano anurūpacittuppādanasamatthatā cittaniyamahetutā, tattha <pageBreak edition="M" number="0.0249" />anantaruppādanasamatthatā ca saṇṭhānābhāvato suṭṭhutaraṃ nirantaruppādanasamatthatā ca <bold>cittaniyamahetuviseso</bold>daṭṭhabbo. <bold>Dhātuvasenā</bold>ti viññāṇadhātumanodhātumanoviññāṇadhātuvasena. Ettakā eva hi dhātuyo bhinnasabhāvā anantarapaccayatāya niyametvā vattabbā, abhinnasabhāvā pana visesābhāvato purimatāmattaṃyeva visesaṃ purakkhatvā vattabbāti tā kusalādibhedena tathā vuttā. Tenāha <bold>‘‘kusalādivasena cā’’</bold>ti. Yā pana manodhātumanoviññāṇadhātuvasena anantarapaccayatā vattabbā, tattha manoviññāṇadhātu manodhātuyā anantarapaccayena paccayoti vuccamāno sammoho siyā, pure manodhātuyā anantarapaccayabhāvena vuttā, idāni manoviññāṇadhātu manodhātuyāti paccayapaccayuppannavisesā na viññāyeyya, manodhātuyā pana cakkhuviññāṇādidhātūnaṃ anantarapaccayabhāve vuccamāne niyamo natthi. Tenāha <bold>‘‘manodhātu cakkhuviññāṇadhātuyāti cā’’</bold>ti <pageBreak edition="V" number="0.0251" />. <bold>Tathevā</bold>ti niyamābhāvato evāti attho. <bold>Tasmā</bold>ti yasmā ito aññathā desanāya paccayapaccayuppannānaṃ visesābhāvo cittavisesadassanavicchedo niyamābhāvo cāti ime dosā āpajjanti, tasmā. <bold>Nidassanenā</bold>ti dhātuvasena nidassanena. <bold>Nayaṃ dassetvā</bold>ti ‘‘manoviññāṇadhātu taṃsampayuttakā ca dhammā manodhātuyā taṃsampayuttakānañca dhammānaṃ anantarapaccayena paccayo’’ti evamādikassa anantarapaccayatāggahaṇassa nayaṃ dassetvā. <bold>Niravasesadassanattha</bold>nti niravasesassa anantarapaccayabhāvino cittuppādassa dassanatthaṃ.</paragraph>
<paragraph line="75"><bold>Sadisakusalāna</bold>nti samānakusalānaṃ, samānatā cettha ekavīthipariyāpannatāya veditabbā. Tenevāha <bold>‘‘bhūmibhinnānampi paccayabhāvo vutto hotī’’</bold>ti. Samānavīthitā ca yasmā samānavedanā samānahetukā ca honti, tasmā <bold>‘‘vedanāya vā hetūhi vā sadisakusalāna’’</bold>nti āha. <bold>Vā</bold>-saddo cettha aniyamattho. Tena ñāṇasaṅkhārādibhedassapi vikappanavasena saṅgaho daṭṭhabbo. <bold>Cutipi gahitā</bold>taṃsabhāvattā. Bhavaṅgacittameva hi pariyosāne ‘‘cutī’’ti vuccati. Kusalākusalānantarañca kadāci sā uppajjatīti <bold>tadārammaṇampi gahita</bold>nti daṭṭhabbaṃ, kiriyajavanānantaraṃ tadārammaṇuppattiyanti adhippāyo.</paragraph>
<paragraph line="76">Kāmāvacarakiriyāya <pageBreak edition="M" number="0.0250" />āvajjanassāti ayamettha attho adhippetoti dassento <bold>‘‘āvajjanaggahaṇena kāmāvacarakiriyaṃ visesetī’’</bold>ti āha. Tameva hi atthaṃ pākaṭataraṃ kātuṃ <bold>‘‘kāmāvacaravipāko’’</bold>tiādi vuttaṃ. <bold>Voṭṭhabbanampi gahitaṃ</bold>santīraṇānantarattāti adhippāyo.</paragraph>
<centered line="77">Anantarapaccayaniddesavaṇṇanā niṭṭhitā.</centered>
<subhead line="78">6. Sahajātapaccayaniddesavaṇṇanā</subhead>
<paragraph line="79" number="6"><bold>Porāṇapāṭho</bold>ti purātano aṭṭhakathāpāṭho. <bold>Imassā</bold>ti imassa padassa. <bold>Avuttassā</bold>ti pāḷiyaṃ avuttassa. Yadipi sahagatasaddassa atthasaṃvaṇṇanāyaṃ saṃsaṭṭhasaddassa viya samānatthassapi katthaci saddantarassa attho vuccati pariyāyavisesabodhanatthaṃ, tathāpi na mūlasaddassa attho vibhāvito <pageBreak edition="V" number="0.0252" />hotīti dassento āha <bold>‘‘na ca…pe… hotī’’</bold>ti. ‘‘Aññamañña’’nti ca ‘‘aññaañña’’nti vattabbe <bold>ma</bold>-kārāgamaṃ katvā niddeso, kammabyatihāre cetaṃ padaṃ, tasmā itaretaranti vuttaṃ hoti. Paccayapaccayuppannānaṃ ekasmiṃyeva khaṇe paccayuppannapaccayabhāvassa icchitattā yo hi yassa paccayo yasmiṃ khaṇe, tasmiṃyeva khaṇe sopi tassa paccayoti ayamettha aññamaññapaccayatā. Tathā hi aṭṭhakathāyaṃ ‘‘añño aññassā’’ti vatvā ‘‘iminā…pe… dīpetī’’ti vuttaṃ. <bold>Okkamanaṃ</bold>pavisananti attho. Āsanakkhaṇe hi dhammā purimabhavato imaṃ bhavaṃ pavisantā viya honti. Tena vuttaṃ <bold>‘‘paralokato imaṃ lokaṃ āgantvā pavisantaṃ viya uppajjatī’’</bold>ti. Tasmā avisesena paṭisandhi okkantisaddābhidheyyāti adhippāyena vuttaṃ <bold>‘‘okkanti…pe… adhippāyenāhā’’</bold>ti. <bold>Taṃnivāraṇattha</bold>nti tassa khaṇantare rūpīnaṃ sahajātapaccayabhāvassa ‘‘kañci kāle na sahajātapaccayena paccayo’’ti nivāraṇatthaṃ. Tena padadvayena samānesu paccayapaccayuppannadhammesu purimato pacchimassa visesamatthaṃ dasseti.</paragraph>
<paragraph line="80">Evañca ‘‘kañci kāle’’ti padassa ‘‘keci kāleti vā, kismiñci kāle’’ti vā vibhattivipallāsena attho gahetabboti adhippāyena paṭhamavikappaṃ dassetvā idāni pakārantarena dassetuṃ <bold>‘‘kañci kāleti keci</bold><pageBreak edition="M" number="0.0251" /><bold>kismiñci kāleti vā attho’’</bold>ti āha. Tena ‘‘kañcī’’ti ayaṃ sāmaññaniddesoti dasseti. Yo hi ayaṃ ‘‘kecī’’ti paccattabahuvacanābhidheyyo attho, yo ca ‘‘kismiñcī’’ti bhummekavacanābhidheyyo, tadubhayaṃ sati kālavantakālatāvibhāge kiṃ-saddassa vacanīyatāsāmaññena pana ekajjhaṃ katvā ‘‘kañcī’’ti pāḷiyaṃ vuttanti taṃ vibhajitvā dassetuṃ <bold>‘‘keci kismiñcī’’</bold>ti vuttaṃ. Aṭṭhakathāyaṃ pana ‘‘kismiñcī’’ti bhummavaseneva vuttaṃ. <bold>Tena</bold>yathāvuttaatthavibhāgena padena. <bold>Vatthubhūtā</bold>ti vatthusabhāvā. Hadayarūpameva sandhāya vadati. <bold>Rūpantarāna</bold>nti hadayavatthuto aññarūpānaṃ. Arūpīnaṃ sahajātapaccayataṃ pubbe ‘‘okkantikkhaṇe nāmarūpa’’nti ettha anivāritaṃ nivāretīti yojanā, tathā vatthussa ca kālantare paṭisandhikālato aññasmiṃ kāle arūpīnaṃ nivāretīti. <bold>Evañca katvā</bold>tiādinā yathāvuttaatthavaṇṇanāya pāḷiyaṃ vibhattiniddesassa rūpakabhāvamāha. Punapi purimato pacchimassa upacayena visesaṃ dassetuṃ <bold>‘‘purimena cā’’</bold>tiādi vuttaṃ. Tattha <bold>purimenā</bold>ti ‘‘okkantikkhaṇe nāmarūpa’’nti iminā paccayaniddesavacanena. <bold>‘‘Eko khandho vatthu ca tiṇṇaṃ khandhāna’’ntiādinā</bold>paṭiccavārādipāṭhena. Atthavivaraṇañhi paccayaniddesapāḷiyā sabbepi satta mahāvārā. Vatthussa vattabbatte āpanne kinti paccayoti tassa nāmassāti yojanā. <bold>Etenā</bold>ti ‘‘rūpino <pageBreak edition="V" number="0.0253" />dhammā arūpīnaṃ dhammāna’’nti etena vacanena. <bold>Kevalassā</bold>ti nāmarahitassa vatthussa. <bold>Tathā</bold>ti nāmassa paccayabhāvena.</paragraph>
<paragraph line="81"><bold>Katthacī</bold>ti ‘‘rūpino dhammā arūpīnaṃ dhammānaṃ kañci kālaṃ sahajātapaccayena paccayo’’ti etasmiṃ niddese. Ettha hi aññamaññasahajātapaccayabhāvo labbhati. <bold>Vacanenā</bold>ti ‘‘aññamañña’’nti iminā vacanena pāḷiyaṃ sahajātapaccayabhāvassa <bold>asaṅgahitattā,</bold>atthato pana labbhatevāti. Tenāha <bold>‘‘labbhamānepī’’</bold>ti. <bold>Tassā</bold>ti aññamaññapaccayattassa. <bold>Eva</bold>nti ‘‘na aññamaññavasenā’’ti iminā pakārena. <bold>Samudāyekadesavasena sāmivacana</bold>nti avayavāvayavisambandhe avayavini sāmivacananti attho, <bold>niddhāraṇe vā</bold>‘‘kaṇhā gāvīna’’ntiādīsu viya.</paragraph>
<centered line="82">Sahajātapaccayaniddesavaṇṇanā niṭṭhitā.</centered>
<subhead line="83">8. Nissayapaccayaniddesavaṇṇanā</subhead>
<paragraph line="84" number="8"><bold>Kismiñci</bold><pageBreak edition="M" number="0.0252" /><bold>kāleti idaṃ na labbhati</bold>sabbadāpi nissayapaccayatāya labbhamānattā. Sahajaṃ purejanti hi vibhāgaṃ anāmasitvā nissayatāmattameva nissayapaccayatā. <bold>Vatthurūpaṃ pañcavokārabhave</bold>ti vatthurūpaṃ pañcavokārabhave cāti ca-saddo luttaniddiṭṭho daṭṭhabbo. <bold>Tassā</bold>ti āruppavipākaṭṭhapanassa. <bold>Pakāsetabbattā</bold>ti iminā apākaṭaṃ pākaṭaṃ katvā vacanena codanā anokāsāti dasseti.</paragraph>
<centered line="85">Nissayapaccayaniddesavaṇṇanā niṭṭhitā.</centered>
<subhead line="86">9. Upanissayapaccayaniddesavaṇṇanā</subhead>
<paragraph line="87" number="9"><bold>Upanissaye tayo</bold>ti anantarārammaṇapakatūpanissayappabhede tayo upanissaye. <bold>Anekasaṅgāhakatāyā</bold>ti anekesaṃ paccayadhammānaṃ saṅgahaṇato. <bold>Ekanteneva honti</bold>cittaniyamahetubhāvena <pageBreak edition="V" number="0.0254" />pavattiniyamato. <bold>Yesu padesū</bold>ti yesu kusalādipadesu. <bold>Saṅgahito</bold>ti saṅgahaṃ gato, kusalādipadesu yesaṃ padānaṃyeva anantarūpanissayo labbhatīti attho. <bold>Tesu ‘‘kesañcī’’ti na vuttaṃ</bold>. Kasmā? <bold>Na sakkā vattuṃ</bold>ekanteneva upalabbhanato. <bold>Tesū</bold>ti kusalākusalapadesu. Na hi kusalo akusalassa anantarūpanissayo hoti, akusalo vā kusalassa, ārammaṇapakatūpanissayā pana anekantikā, tasmā tattha ‘‘kesañcī’’ti vuttaṃ. <bold>Siddhānaṃ paccayadhammāna</bold>nti paccayabhāvena purimanipphannānaṃ kusalādīnaṃ kusalassa akusalassa vāti attho. <bold>Akusalādīhī</bold>ti yathāsaṅkhyaṃ akusalena kusalena vā. <bold>Avisesenā</bold>ti yathāvuttavisese niyamaṃ aggahetvā akusalādīsu akusalakusalānaṃ ‘‘kesañcī’’tiādinā.</paragraph>
<paragraph line="88">Anārammaṇattā ārammaṇūpanissayaṃ pubbāparaniyamena appavattito anantarūpanissayaṃ na labhatīti yojanā. <bold>Pakatassā</bold>ti nipphāditassa, upasevitassa vā. Na hi rūpasantānassa saddhādinipphādanaṃ atthi, utubhojanādiupasevanaṃ vā sambhavati. Tenāha <bold>‘‘yathā hi…pe… rūpasantānenā’’</bold>ti. Nanu ca rūpasantāne pubbenāparaṃ viseso labbhati <pageBreak edition="M" number="0.0253" />, so ca na vinā samānajātiyena kāraṇenāti svāyaṃ pakatūpanissayalābhoti kadāci āsaṅkeyyāti āha <bold>‘‘yasmiñcā’’</bold>tiādi. Tattha <bold>ta</bold>nti utubījādikaṃ kammādi ca <bold>tena</bold>rūpena purimanipphannena. <bold>Uppādanaṃ</bold>sābhisandhikaṃ daṭṭhabbaṃ. Adhipatīsu pubbābhisaṅkhāro viya <bold>pakappanaṃ</bold>saṃvidahanaṃ. <bold>Pakaraṇaṃ</bold>vuttalakkhaṇena kāraṇabhāvena avaṭṭhānaṃ, yato kāraṇaviseso ‘‘pakatī’’ti vuccati. Yadi evaṃ kasmā rūpasseva taṃ paṭikkhipīyatīti āha <bold>‘‘yathā ca…pe… daṭṭhabbā’’</bold>ti. Evampi utubījādīnaṃ aṅkurādīsu kathaṃ paccayavisesabhāvoti āha <bold>‘‘utubījādayo pana…pe… bhāvato’’</bold>ti. Upanissayoti ca yasmā balavatākāraṇaṃ adhippetaṃ, tasmā na ettha ekantena purimanipphatti icchitabbā. Yadi evaṃ pāḷiyaṃ kathaṃ purimaggahaṇanti āha <bold>‘‘purimapurimānaṃyeva panā’’</bold>tiādi. Tepi vā parikappanavasena purimanipphannāyeva nāma honti. Na hi asaṃviditākāre vatthusmiṃ patthanāpavattīti. Tenāha <bold>‘‘taṃsamānalakkhaṇatāyā’’</bold>ti.</paragraph>
<paragraph line="89"><bold>Dhamme</bold>ti puggalasenāsanapaññattīnaṃ upādānabhūte dhamme. <bold>Ayaṃ nayo</bold>ti paññattimukhena paññapetabbā tadupādānabhūtā dhammā gayhantīti yathāvutto nayo. <bold>Etthevā</bold>ti ‘‘senāsanampi upanissayapaccayena paccayo’’ti etasmiṃyeva vacane. Kathaṃ paccuppannassa pakatūpanissayabhāvoti codanāya ‘‘vakkhatī’’tiādinā āgamaṃ dassetvā yuttiṃ dassetuṃ <bold>‘‘paccuppannānampica tādisānaṃ pubbe</bold><pageBreak edition="V" number="0.0255" /><bold>pakatattā’’</bold>ti vuttaṃ. <bold>Tādisāna</bold>nti yādisā utuādayo paccupaṭṭhitā, tādisānaṃ tato <bold>pubbe</bold>puretaraṃ <bold>pakatattā</bold>pakatūpanissayayogyatāya āpāditattā.</paragraph>
<paragraph line="90">Kasiṇādīnampi ārammaṇūpanissayatā sambhavatīti katvā vuttaṃ <bold>‘‘iminā adhippāyena ‘ekaccāyā’ti āhā’’</bold>ti. Tathā hi ‘‘kasiṇamaṇḍalaṃ disvā’’tiādinā tassa upanissayabhāvo aṭṭhakathāyaṃ vutto.</paragraph>
<paragraph line="91"><bold>Arūpāvacarakusalampi upanissayo hoti,</bold>pageva kāmāvacararūpāvacarakusalanti adhippāyo. Taṃ pana yathā upanissayo hoti, taṃ dassetuṃ <bold>‘‘yasmiṃ kasiṇādimhī’’</bold>tiādi vuttaṃ. <bold>Anuppannajhānuppādane</bold>ti rūpāvacarajjhānaṃ sandhāyāha, arūpāvacarajjhāne pana vattabbameva natthi. <bold>Taduppādakakusalāna</bold>nti tassa rūpāvacaravipākassa uppādakakusalānaṃ, rūpāvacarakusalānanti <pageBreak edition="M" number="0.0254" />attho. <bold>Paṭisandhiniyāmakassā</bold>ti rūpāvacarapaṭisandhiniyāmakassa. <bold>Cutito</bold>ti rūpāvacarapaṭisandhiyā anantarapaccayabhūtāya cutiyā. <bold>Purimajavanassa vasenā</bold>ti cutiyā āsannajavanabhāvena. <bold>Rūpāvacarakusalaṃ arūpāvacaravipākassā</bold>ti etthāpi ‘‘taduppādakakusalāna’’ntiādinā ānetvā yojetabbaṃ. Yathā ca ‘‘rūpāvacarakusalaṃ arūpāvacaravipākassa upanissayo’’ti vuttaṃ, evaṃ ‘‘kāmāvacarakusalampi taduppādakakusalāna’’ntiādinā yojetabbaṃ. Lokuttaravipākassa tebhūmakakusalānampi pādakādivasena upanissayabhāvo pākaṭoyeva, tathā taṃtaṃbhūmakakusalānaṃ taṃtaṃbhūmakakiriyānaṃ, kāmāvacarakusalassa rūpārūpāvacarakiriyānaṃ, rūpāvacarakusalassa arūpāvacarakiriyāya upanissayabhāvoti imamatthaṃ dassento <bold>‘‘evaṃ paccekaṃ…pe… veditabbo’’</bold>ti āha. ‘‘Saddhaṃ upanissāya dānaṃ detī’’tiādinā pakatūpanissayo uddesavaseneva pāṭho āgato, na vibhajanavasenāti āha <bold>‘‘pāḷiyampi…pe… vissajjito’’</bold>ti. Kusalattikādīsu anulomādibhedabhinnattā <bold>pañhāvāresū</bold>ti bahuvacananiddeso.</paragraph>
<paragraph line="92">Lokuttaranibbattanaṃ upanissāya parassa sinehuppādane lokuttaradhammā upanissayo viya hontīti ayamettha leso, bhāvino pana lokuttarassa akusalānaṃ upanissayatā sambhavatīti āha <bold>‘‘na idaṃ sārato daṭṭhabbanti adhippāyo’’</bold>ti. <bold>Rūpāvacarādikusalāna</bold>nti rūpārūpāvacaralokuttarakusalānaṃ uppādiyamānassa rūpāvacarakusalassāti yojanā. Rūpāvacarakiriyassa ca arūpāvacaravipāko upanissayo kathanti āha <bold>‘‘pubbe nivutthādīsu…pe… arahato’’</bold>ti <pageBreak edition="V" number="0.0256" />. Taṃ taṃ vipākaṃ patthento tassa tassa vipākassa hetubhūtaṃ kusalaṃ nibbattetīti vipākānaṃ kusalūpanissayatāti āha <bold>‘‘catubhūmakā…pe… upanissayo’’</bold>ti. Lokiyakusalānaṃ pana lokuttaravipākā upanissayo na hontīti dassento <bold>‘‘yadipī’’</bold>tiādimāha. Teneva hi ‘‘tathā tebhūmakavipāko’’ti tebhūmakaggahaṇaṃ kataṃ. Tattha <bold>tenā</bold>ti anāgāminā. <bold>Ta</bold>nti arahattaphalaṃ. <bold>Tasmā</bold>ti adiṭṭhapubbattā. <bold>Tāni viyā</bold>ti sotāpattiphalāni viya. <bold>Tesa</bold>nti puthujjanādīnaṃ. <bold>Imassā</bold>ti anāgāmino. Idaṃ vuttaṃ hoti – yathā puthujjanādīnaṃ santāne jhānādīnaṃ sotāpattiphalādīnaṃ na upanissayapaccayo anupaladdhapubbattā, evaṃ anāgāmino jhānādīnaṃ <pageBreak edition="M" number="0.0255" />aggaphalaṃ upanissayapaccayo adiṭṭhapubbattā. Tenāha <bold>‘‘upaladdhapubbasadisameva hi anāgatampi upanissayo’’</bold>ti. Aṭṭhakathāyaṃ pana heṭṭhimaphalānaṃ kusalūpanissayatā vuttā eva.</paragraph>
<paragraph line="93">Yathā vipākā kusalānaṃ, evaṃ kiriyāpi tesaṃ upanissayo hotīti taṃ nayaṃ dassetuṃ <bold>‘‘kiriyaṃ atthapaṭisambhidādi’’</bold>ntiādi vuttaṃ. <bold>Yonisomanasikāre vattabbameva natthī</bold>ti catubhūmakakusalassapi yonisomanasikāro upanissayo hotīti ettha vattabbameva natthi, tadatthaṃ yonisomanasikāraṃ pavattentassāti attho. <bold>Ta</bold>nti yonisomanasikāraṃ. Akusalassa ca catubhūmakavipākassa upanissayo yonisomanasikāroti yojanā. <bold>Evaṃ kiriyassapī</bold>ti yathā kusalassa yonisomanasikārassa vasena upanissayo vutto, evaṃ kiriyassapi yonisomanasikārassa vasena yojetabbanti attho. So hi taṃ upanissāya rāgādiuppādane akusalassa vuttanayena kusalākusalūpanissayabhāvamukhena catubhūmakavipākassa upanissayo hotiyeva. Yadi kiriyasaṅkhāto…pe… hotiyeva, atha kasmā pakatūpanissayavibhajane kiriyā na gahitā, utubhojanasenāsanāniyeva gahitānīti āha <bold>‘‘nevavipākanavipākadhammadhammesu…pe… nayadassanamattamevā’’</bold>ti. <bold>Evamādika</bold>nti <bold>ādi</bold>-saddena ‘‘kusalaṃ dhammaṃ sahajāto abyākato dhammo uppajjati na upanissayapaccayā’’ti evamādikaṃ saṅgaṇhāti. Upanissayapariyāyo upanisasaddoti katvā vuttaṃ <bold>‘‘viññāṇūpanisaṃ nāmarūpaṃ, nāmarūpūpanisañca saḷāyatanantiādikenā’’</bold>ti. Ettha hi viññāṇassa nāmarūpānaṃ phassarūpādīnaṃ cakkhāyatanādīnañca upanissayabhāvo vuttoti.</paragraph>
<centered line="94">Upanissayapaccayaniddesavaṇṇanā niṭṭhitā.</centered>
<subhead line="95">10. Purejātapaccayaniddesavaṇṇanā</subhead>
<paragraph line="96" number="10">Dassitameva <pageBreak edition="V" number="0.0257" />nayadassanavasenāti yojanā. Yadi dassitameva, kasmā vuttaṃ ‘‘sāvasesavasena desanā katā’’ti āha <bold>‘‘sarūpena adassitattā’’</bold>ti. ‘‘Yaṃ yaṃ dhammaṃ purejātaṃ ārabbha ye ye dhammā uppajjanti cittacetasikā <pageBreak edition="M" number="0.0256" />dhammā, te te dhammā tesaṃ tesaṃ dhammānaṃ purejātapaccayena paccayo’’ti evaṃ <bold>sarūpena</bold>pāḷiyaṃ <bold>adassitattā. Iddhividhābhiññāya cā</bold>ti <bold>ca</bold>-saddena cutūpapātañāṇassapi saṅgaho daṭṭhabbo. Tassapi hi rūpadhammārammaṇakāle <bold>aṭṭhārasasu yaṃ kiñci ārammaṇapurejātaṃ hoti</bold>paccuppannārammaṇattā. ‘‘Cavamāne upapajjamāne’’ti hi vuttaṃ. Dibbacakkhudibbasotañāṇesu ca vattabbameva natthi.</paragraph>
<paragraph line="97"><bold>Itarassapi abhāvā</bold>ti ārammaṇapurejātassapi abhāvā aggahaṇaṃ paṭisandhibhāvinoti yojanā. Satipi kassaci paṭisandhibhāvino ārammaṇapurejāte vibhūtaṃ pana katvā ārammaṇakaraṇābhāvato avijjamānasadisanti katvā vuttaṃ <bold>‘‘itarassapi abhāvā’’</bold>ti. Tenevāha <bold>‘‘paṭisandhiyā viya aparibyattassa ārammaṇassa ārammaṇamattabhāvato’’</bold>ti. Santīraṇabhāvino manoviññāṇadhātuyāpi ekanteneva purejātapaccayo rūpādīni pañcārammaṇānīti yojanā. Ettha ca ‘‘manodhātūnañcā’’tiādi ‘‘tadārammaṇabhāvino’’ti padassa purato vattabbo, uppaṭipāṭiyā likhitaṃ.</paragraph>
<centered line="98">Purejātapaccayaniddesavaṇṇanā niṭṭhitā.</centered>
<subhead line="99">11. Pacchājātapaccayaniddesavaṇṇanā</subhead>
<paragraph line="100" number="11"><bold>Niravasesadassitapurejātadassanavasenā</bold>ti ‘‘catusamuṭṭhānikatisamuṭṭhānikarūpakāyassā’’ti evaṃ niravasesato dassitassa purejātassa paccayuppannassa dassanavasena. Paccayā hi idha kāmāvacararūpāvacaravipākā, tesu kāmāvacaravipāko ca catusamuṭṭhānikarūpakāyassa paccayo, na itaro. Tenevāha <bold>‘‘rūpāvacaravipāko pana āhārasamuṭṭhānassa na hotī’’</bold>ti, tasmā ‘‘tassevā’’ti vuttepi yathārahamattho veditabbo.</paragraph>
<centered line="101">Pacchājātapaccayaniddesavaṇṇanā niṭṭhitā.</centered>
<subhead line="102">12. Āsevanapaccayaniddesavaṇṇanā</subhead>
<paragraph line="103" number="12">Pakārehi <pageBreak edition="M" number="0.0257" /><pageBreak edition="V" number="0.0258" />guṇitaṃ <bold>paguṇaṃ,</bold>bahukkhattuṃ pavattiyā bhāvitanti attho. Atisayena paguṇaṃ <bold>paguṇataraṃ,</bold>tatoyeva <bold>balavataraṃ</bold>. Tassa bhāvo, tena paguṇatarabalavatarabhāvena <bold>visiṭṭhaṃ</bold>visesappattaṃ. Svāyaṃ viseso vipāke natthīti āha <bold>‘‘etena vipākābyākatato visesetī’’</bold>ti.</paragraph>
<centered line="104">Āsevanapaccayaniddesavaṇṇanā niṭṭhitā.</centered>
<subhead line="105">13. Kammapaccayaniddesavaṇṇanā</subhead>
<paragraph line="106" number="13"><bold>Evaṃsabhāvā</bold>ti kammapaccayena upakārakasabhāvā. <bold>Samatthatā</bold>ti ānubhāvo. <bold>Tassā</bold>ti vipākakkhandhakaṭattārūpasaṅkhātassa phalassa. <bold>Kammapaccayabhāvo vutto</bold>ti kammapaccayena paccayabhāvo vutto. <bold>Ekavokāre rūpampī</bold>ti ekavokārepi rūpaṃ na janeti, pageva catuvokāreti attho.</paragraph>
<centered line="107">Kammapaccayaniddesavaṇṇanā niṭṭhitā.</centered>
<subhead line="108">14. Vipākapaccayaniddesavaṇṇanā</subhead>
<paragraph line="109" number="14">Yathā hi rūpabhave saññīnaṃ taṃnibbattitapuññābhisaṅkhāreneva rūpuppatti, evaṃ asaññīnampīti tattha kāmāvacarakammunā yathā vipākānurūpānaṃ paccayo honto kesañciyeva hoti, na sabbesaṃ, katthaciyeva hoti, na sabbattha, na evaṃ vipākānanti āha <bold>‘‘ekantenā’’</bold>ti. <bold>Tesaṃ vasenā</bold>ti tesaṃ vipākapaccayalābhīnaṃ vipākakkhandhānaṃ vasena. <bold>Na hī</bold>tiādinā ‘‘ekantenā’’ti vuttamatthaṃ byatirekato vibhāveti. <bold>Bhūmidvayavipāko</bold>ti kāmāvacararūpāvacaravipāko āruppe rūpassa na hi paccayoti yojanā.</paragraph>
<centered line="110">Vipākapaccayaniddesavaṇṇanā niṭṭhitā.</centered>
<subhead line="111">15. Āhārapaccayaniddesavaṇṇanā</subhead>
<paragraph line="112" number="15">Kevalāya <pageBreak edition="M" number="0.0258" /><pageBreak edition="V" number="0.0259" />ojāya ajjhoharaṇassa abhāvā <bold>‘‘asitapītādivatthūhi saha ajjhoharitovā’’</bold>ti vuttaṃ. Khādanīyabhojanīyappabhede asite tāva kabaḷīkāratā hotu, pātabbādike pana kathanti āha <bold>‘‘pātabba…pe… hontī’’</bold>ti. Yebhuyyavasena vā evaṃ vuttanti veditabbaṃ.</paragraph>
<paragraph line="113"><bold>Anupālako</bold>ti upatthambhako. <bold>Cittasamuṭṭhānassa</bold>kāyassa <bold>āhārapaccayabhāvo</bold>kabaḷīkārāhārassa vicāretvā gahetabbo. Kasmāti ce? Ettha kāraṇamāha <bold>‘‘na hī’’</bold>tiādinā. Sati hi paccayabhāve ‘‘cittasamuṭṭhāno kabaḷīkārāhāro cittasamuṭṭhānassa kāyassa āhārapaccayena paccayo’’tiādi vattabbaṃ siyā, na pana vuttaṃ, nocittasamuṭṭhānassa pana vuttaṃ. Tenāha <bold>‘‘tividhopi…pe… vutto’’</bold>ti.</paragraph>
<centered line="114">Āhārapaccayaniddesavaṇṇanā niṭṭhitā.</centered>
<subhead line="115">16. Indriyapaccayaniddesavaṇṇanā</subhead>
<paragraph line="116" number="16">‘‘Missakattā’’ti idaṃ indriyatāya rūpārūpajīvitindriyānaṃ ekajjhaṃ katvā desitataṃ sandhāya vuttaṃ, tasmā <bold>missakattā</bold>ti rūpajīvitindriyamissakattāti attho. <bold>Jīvitindriya</bold>nti arūpajīvitindriyaṃ. <bold>Na sabbena sabbaṃ vajjitabba</bold>nti yathā pañhāpucchake arūpajīvitindriyaṃ missakattā na gahitaṃ, na evamidha arūpajīvitindriyaṃ aggahitanti attho.</paragraph>
<paragraph line="117"><bold>Arūpānaṃ</bold>cakkhuviññāṇādīnaṃ <bold>paccayantarāpekkhāni</bold>āvajjanārammaṇādiaññapaccayasāpekkhāni <bold>indriyapaccayā siyuṃ</bold>cakkhādīnaṃ rūpārūpānaṃ aññamaññaṃ kadācipi avinibbhuttabhāvassa abhāvato, paccayantarasamodhānāpekkhatāya ca. <bold>Yo pana nirapekkho</bold>ti yathā cakkhādīni paccayantaresu sāpekkhāni, evaṃ sāpekkho ahutvā yo tattha nirapekkho indriyapaccayo hoti avinibbhuttadhammānaṃ yathā duvidhampi jīvitindriyaṃ, so attano…pe… natthīti <pageBreak edition="V" number="0.0260" />yojanā. <bold>Avinibbhuttānaṃ tesampi</bold>liṅgādīnaṃ <bold>siyuṃ</bold>vinibbhuttānaṃ paccayuppannānaṃ indriyapaccayatābhāvassa adiṭṭhattā. Nanu cakkhādīnaṃ vinibbhuttānaṃ <pageBreak edition="M" number="0.0259" />indriyapaccayabhāvo diṭṭhoti? Saccaṃ diṭṭho, na pana so samānajātiyāti dassento <bold>‘‘na hī’’</bold>tiādimāha. <bold>Sati ceva</bold>nti evaṃ vuttappakāre samānajātiyaṃyeva avinibbhuttassa indriyapaccayabhāve sati <bold>itthipurisindriyehi</bold>saddhiṃ. Sahayoge hi idaṃ karaṇavacanaṃ. Yadipi itthipurisindriyāni liṅgādīnaṃ kalalādikāle indriyapaccayataṃ na phareyyuṃ tesaṃ tadā abhāvato. Ye pana rūpadhammā tadā santi, tehi avinibbhuttāva, tesaṃ kasmā na pharantīti āha <bold>‘‘aññesaṃ panā’’</bold>tiādi. <bold>Abījabhāvato</bold>animittabhāvato. <bold>Tadanurūpāna</bold>nti kalalādiavatthānurūpānaṃ <bold>atthitaṃ icchanti,</bold>yato ‘‘itthī, puriso’’ti pakativibhāgo viññāyatīti tesaṃ adhippāyo.</paragraph>
<paragraph line="118"><bold>Kusalajātiya</bold>nti niddhāraṇe bhummaṃ. Ye pana ‘‘kusalajātika’’nti paṭhanti, tesaṃ paccattekavacanaṃ. <bold>Visuṃ ekajāti vā bhūmi vā na hoti</bold>tadekadesabhāvato. <bold>Hetuādīsupī</bold>ti <bold>ādi</bold>-saddena ‘‘akusalāhāresupi eseva nayo’’ti evamādikaṃ saṅgaṇhāti. <bold>Esa nayo</bold>ti yvāyaṃ ‘‘bhūmivasena vuttesū’’tiādinā arūpe alabbhamānassa indriyapaccayassa aṭṭhapane atthanayo vutto, esa nayo yojetabboti. <bold>Tathā apariyāpannakusalahetu, tathā akusalahetū</bold>ti etthāpi paṭhamāpariyāpannakusalahetu domanassasahagatākusalahetu ca visuṃ ekajāti bhūmi vā na hontīti āruppe alabbhamānāpi visuṃ na ṭhapitāti yojetabbo. Esa nayo ‘‘akusalāhāresupi eseva nayo’’ti evamādīsu.</paragraph>
<paragraph line="119">Sati sahajātapaccayatte uppādakkhaṇepi indriyapaccayatā siyāti katvā vuttaṃ <bold>‘‘sahajātapaccayattābhāvaṃ sandhāyā’’</bold>ti. Vuttañhi ‘‘uppajjamāno saha uppajjamānabhāvena upakārako dhammo sahajātapaccayo’’ti (paṭṭhā. aṭṭha. paccayuddesavaṇṇanā). Tassa pana sahajātapaccayattābhāvo yadipi aṭṭhakathāyaṃ ‘‘sahajātapaccayatā pana tassa natthī’’ti sarūpeneva dassito, tathāpi taṃ ananujānanto <bold>‘‘uppāda…pe… nivāretu’’</bold>nti vatvā <bold>‘‘vakkhatī’’</bold>tiādinā tamatthaṃ samattheti. <bold>Kammapaccayasadisa</bold>nti hi etena tassa uppādakkhaṇe paccayabhāvo pakāsito. <bold>Pavattecā</bold>ti <bold>ca</bold>-saddena paṭisandhiyañca kaṭattārūpassa rūpajīvitindriyato añño indriyapaccayo na hi atthīti yojanā. <bold>Paṭiccavārādayo</bold><pageBreak edition="M" number="0.0260" />sampayuttavārapariyosānā <bold>cha</bold>vārā <bold>uppādakkhaṇameva gahetvā pavattā</bold>‘‘kusalaṃ dhammaṃ paṭicca kusalo <pageBreak edition="V" number="0.0261" />dhammo uppajjati hetupaccayā’’tiādinā, na ṭhitikkhaṇanti adhippāyo. <bold>Evañca katvā</bold>ti uppādakkhaṇameva gahetvā pavattattā. <bold>Etesū</bold>ti yathāvuttesu chasu vāresu. Keci pana ‘‘rūpajīvitindriyassa anupālanaṃ uppādakkhaṇe na pākaṭaṃ balavañca yathā ṭhitikkhaṇe pacchājātādipaccayalābhato thirabhāvappattiyāssa taṃ pākaṭaṃ balavañca, tasmā ‘ṭhitikkhaṇe’ti vutta’’nti vadanti.</paragraph>
<centered line="120">Indriyapaccayaniddesavaṇṇanā niṭṭhitā.</centered>
<subhead line="121">17. Jhānapaccayaniddesavaṇṇanā</subhead>
<paragraph line="122" number="17"><bold>Somanassadomanassasaṅkhātānī</bold>ti somanassadomanassapariyāyena vuttāni, jhānaṅgabhāvavisesanato vā somanassadomanassabhūtāneva sukhadukkhāni jhānaṅgāni, na itarasukhadukkhānīti jhānaṅgabhūtānaṃyeva sukhadukkhānaṃ jhānaṅgabhāvadassanatthaṃ <bold>somanassadomanassaggahaṇaṃ kataṃ</bold>. Idāni yathāvuttameva <bold>‘‘dvipañcaviññāṇesū’’</bold>tiādinā vitthārato vibhāveti, taṃ suviññeyyameva. <bold>Tenā</bold>ti visesanabhūtena somanassadomanassaggahaṇena.</paragraph>
<paragraph line="123"><bold>Abhinipātamattattā</bold>ti ārammaṇakaraṇamattabhāvato. <bold>Cintanāpavattiyā</bold>upanijjhāyanapavattiyā. <bold>Yathāvutteneva kāraṇenā</bold>ti ‘‘upanijjhānākārassa abhāvato’’ti etena kāraṇena. <bold>Pubbe</bold>tiādito. <bold>Cattāri aṅgāni vajjitānī</bold>ti sattasu aṅgesu dassiyamānesu cattāri aṅgāni vajjitāni. <bold>Aṭṭhakathā hesā</bold>ti lesena apakāsetabbatāya kāraṇamāha. <bold>Tīsupi ekameva vattabbaṃ siyā,</bold>taṃsamānalakkhaṇatāya itaresaṃ tiṇṇampi gahaṇaṃ hotīti. <bold>Tiṇṇaṃ pana vacanenā</bold>ti upekkhāsukhadukkhānaṃ ajhānaṅgatādassanatthena vacanena. <bold>Tato</bold>upekkhādito <bold>aññassa</bold>dhammassa cittekaggatāya <bold>jhānaṅganti uddhaṭabhāvo āpajjati</bold>ajhānaṅgesu aggahitattā. <bold>Yathāvuttakāraṇato</bold>ti ‘‘upanijjhānākārassa abhāvato’’ti vuttakāraṇato <bold>aññena kāraṇena anuddhaṭabhāvo vā āpajjati</bold>anupanijjhāyanasabhāvehi saddhiṃ aggahitattā upanijjhāyanākārabhāvato aññeneva kāraṇena cittekaggatāya <pageBreak edition="M" number="0.0261" />pāḷiyaṃ anuddhaṭabhāvo āpajjati. <bold>Taṃdosapariharaṇattha</bold>nti yathāvuttadosavinimocanatthaṃ.</paragraph>
<paragraph line="124"><bold>Ye</bold><pageBreak edition="V" number="0.0262" /><bold>panā</bold>tiādi padakāramattadassanaṃ. <bold>Somanassādīhī</bold>ti somanassadomanassajhānaṅgupekkhāhi. <bold>Avibhūtabhāvo</bold>upekkhanaṃ. Upekkhā hi avibhūtakiccā vuttā. <bold>Samānānaṃ kesaṃ? Sukhādīnaṃ,</bold>kehi? <bold>Somanassādīhi,</bold>kathaṃ? <bold>Sukha…pe… yuttatā</bold>ti yojanā. <bold>Na cittekaggatāyā</bold>ti sukhādīhi, tadaññehi abhiniropanādīhi ca anindriyakiccatāya ca anupanijjhāyanakiccatāya ca asamānatāya pañcaviññāṇesu cittekaggatāya jhānaṅganti anuddhaṭabhāve kāraṇaṃ na vattabbanti. <bold>Sā</bold>ti cittekaggatā. <bold>Etthā</bold>ti ‘‘upekkhāsukhadukkhānī’’ti etasmiṃ aṭṭhakathāvacane na gahitā. <bold>Vicikicchāyuttamanodhātuādīsū</bold>ti vicikicchāsampayuttacitte manodhātuyā sampaṭicchanādīsu ca. <bold>Tassāpi</bold>cittekaggatāyapi.</paragraph>
<centered line="125">Jhānapaccayaniddesavaṇṇanā niṭṭhitā.</centered>
<subhead line="126">18. Maggapaccayaniddesavaṇṇanā</subhead>
<paragraph line="127" number="18"><bold>Duvidhampi saṅkappa</bold>nti sammāsaṅkappo micchāsaṅkappoti ca evaṃ anavajjasāvajjabhedena duvidhampi. <bold>Vīriyaṃ samādhi</bold>nti etthāpi eseva nayo. <bold>Saṅgaṇhitvā</bold>vitakkādibhāvasāmaññena saha gahetvā, ekekameva katvā gahetvāti attho. <bold>Tehi</bold>micchāvācākammantājīvehi. <bold>Idhā</bold>ti imasmiṃ maggapaccayaniddese <bold>labbhamānāni ca</bold>maggapaccayabhāvato, ca-saddena <bold>alabbhamānāni ca</bold>maggapaccayattābhāvā. Yadi evaṃ kasmā vuttānīti āha <bold>‘‘maggaṅgavacanasāmaññenā’’</bold>ti. Evaṃ pariyāyaniddeso idha kimatthiyoti codanaṃ sandhāyāha <bold>‘‘evañhi suttavohāropi dassito hotī’’</bold>ti. <bold>Evaṃ pana dassentenā</bold>ti paramatthato amaggaṅgānipi sutte maggaṅgavohārasiddhiyā idha maggaṅgehi saha dassentena. <bold>Uddharitvā</bold>ti paduddhāraṃ katvā. Idāni micchāvācādīhi saddhiṃ dvādasaṅgāni na dassetabbāni, kasmāti ceti āha <bold>‘‘na hi pāḷiyaṃ…pe… vattabbo’’</bold>ti. <bold>Tappaṭipakkhabhāvatoyeva micchāmaggaṅgāni,</bold>na micchādiṭṭhiādayo viya sabhāvatoti adhippāyo.</paragraph>
<paragraph line="128">Pariyāyanippariyāyamaggaṅgadassanatthepi atthavacane evaṃ na vattabbamevāti dassento <bold>‘‘pariyāya…pe… adhikaraṇānī’’</bold>ti āha. Tassattho – yathā <pageBreak edition="M" number="0.0262" />‘‘aññabhāgiyassa adhikaraṇassā’’ti <pageBreak edition="V" number="0.0263" />ettha pāḷigataadhikaraṇasaddapatirūpako añño adhikaraṇasaddo pāḷigatatadaññasādhāraṇatāya ubhayapadattho uddhaṭo ‘‘adhikaraṇaṃ nāma cattāri adhikaraṇānī’’ti, evamidhāpi nippariyāyaṃ itarañca maggaṅgaṃ dassetukāmena pāḷigatatadaññasādhāraṇo maggaṅgasaddo uddharitabbo siyā, tathā na katanti. <bold>Tasmā</bold>ti yasmā pāḷigatoyeva maggaṅgasaddo uddhaṭo, na tadaññasādhāraṇo, na ca atthuddhāramukhena adhippetattho niyamito, tasmā. <bold>Tesū</bold>ti ahetukacittuppādesu. ‘‘Sammādiṭṭhi…pe… samādhayo’’ti ettha saṅkappavāyāmasamādhayo sammāmicchāsaddehi visesetvā vuttāti āha <bold>‘‘sammādiṭṭhiādayo yathāvuttā santī’’</bold>ti. Saṅkappavāyāmasamādhippattā pana tattha keci santiyevāti. Atha vā <bold>sammādiṭṭhiādayo</bold>ti vuttappakāre sammādiṭṭhiādike anavasese sandhāya vuttaṃ. Tenāha <bold>‘‘yathāvuttā’’</bold>ti. <bold>Uppattiṭṭhānaniyamanatthattā</bold>na visesanatthattāti adhippāyo.</paragraph>
<centered line="129">Maggapaccayaniddesavaṇṇanā niṭṭhitā.</centered>
<subhead line="130">20. Vippayuttapaccayaniddesavaṇṇanā</subhead>
<paragraph line="131" number="20"><bold>Sampayogāsaṅkāvatthubhūto</bold>ti sampayogāsaṅkāya adhiṭṭhānabhūto. Tenāha aṭṭhakathāyaṃ ‘‘arūpino hi khandhā cakkhādīnaṃ vatthūnaṃ abbhantarato nikkhamantā viya uppajjantī’’ti.</paragraph>
<centered line="132">Vippayuttapaccayaniddesavaṇṇanā niṭṭhitā.</centered>
<subhead line="133">21. Atthipaccayaniddesavaṇṇanā</subhead>
<paragraph line="134" number="21">Yasmiṃ sati yaṃ hoti, asati ca na hoti, so tassa paccayoti yadidaṃ samāsato paccayalakkhaṇaṃ yaṃ sandhāya sutte vuttaṃ ‘‘imasmiṃ sati idaṃ hoti, imasmiṃ asati idaṃ na hotī’’ti, tayidaṃ atthipaccaye yojetvā dassento <bold>‘‘yo hī’’</bold>tiādiṃ vatvā ayañca nayo <pageBreak edition="V" number="0.0264" />nibbāne na labbhati, tasmā nibbānaṃ atthipaccayabhāvena na uddhaṭanti dassetuṃ <bold>‘‘nibbānañca…pe… upakārakaṃ hotī’’</bold>ti āha. Tena paccayadhammānaṃ <pageBreak edition="M" number="0.0263" />paccayabhāvo visesato byatirekamukhena pākaṭo hotīti dasseti. <bold>Natthibhāvopakārakatāviruddho</bold>ti natthipaccayabhāvaviruddho. Vigatāvigatapaccayā viya hi aññamaññaṃ ujupaccanīkabhāvena ṭhitā natthiatthipaccayā. <bold>Na nibbānaṃ atthipaccayo</bold>natthibhāvopakārakatāavirodhato. Ye hi atthipaccayadhammā, te natthibhāvopakārakatāviruddhā eva diṭṭhāti adhippāyo.</paragraph>
<paragraph line="135">Sati ca uppannatteti sambandho. Yesaṃ paccayā honti āhārindriyāti yojanā. <bold>Ekato</bold>ti saha. <bold>Sahajātādipaccayattābhāvato</bold>ti sahajātapurejātapacchājātapaccayattābhāvato. <bold>Tadabhāvo</bold>ti sahajātādipaccayattābhāvo. <bold>Etesa</bold>nti atthipaccayatāvasena pavattamānānaṃ āhārindriyānaṃ. <bold>Dhammasabhāvavasenā</bold>ti dhammatāvasena. Dhammatā hesā, yadidaṃ paccayuppannehi saha puretaraṃ pacchā ca labbhamānā āhārindriyā tesaṃ atthipaccayā honti, na sahajātādipaccayāti. Yathā vā cakkhādidvārānaṃ rūpādiārammaṇānaṃ satipi niyatavuttitāya dvārārammaṇato viññāṇassa chabbidhabhāve ārammaṇamanāmasitvā, dvārato dvāramanāmasitvā ārammaṇato chabbidhatā vuccati, evamidhāpi āhārindriyānaṃ paccayuppannehi satipi sahajātādibhāve arūpakkhandhādivasena sahajātādibhedabhinnassa atthipaccayassa dassitattā pañhāvāre āhārindriyānaṃ vasena āgate catutthapañcamakoṭṭhāsabhūte atthipaccayavisese sahajātādibhedaṃ āmasituṃ na labbhatīti dassetuṃ aṭṭhakathāyaṃ ‘‘āhāro indriyañca sahajātādibhedaṃ na labhatī’’ti vuttaṃ, na pana āhārindriyesu sahajātādibhāvassa abhāvato. Evampettha attho daṭṭhabbo.</paragraph>
<centered line="136">Atthipaccayaniddesavaṇṇanā niṭṭhitā.</centered>
<subhead line="137">22-23-24. Natthivigataavigatapaccayaniddesavaṇṇanā</subhead>
<paragraph line="138" number="22-23"><bold>Etthā</bold>ti natthipaccaye. <bold>Nāna</bold>nti nānattaṃ. <bold>Etenā</bold>ti anantarapaccayato natthipaccayassa visesamattadīpanena ‘‘paccayalakkhaṇameva hettha nāna’’nti iminā vacanena. <bold>Attho</bold>ti <pageBreak edition="V" number="0.0265" />dhammo. <bold>Byañjanasaṅgahite</bold>ti ‘‘natthipaccayo <pageBreak edition="M" number="0.0264" />vigatapaccayo’’ti evamādibyañjanena saṅgahite. <bold>Paccayalakkhaṇamatte</bold>ti ettha pavattiokāsadānena upakārakā arūpadhammā, vigatabhāvena upakārakāti evamādike paccayānaṃ lakkhaṇamatte.</paragraph>
<centered line="139">Natthivigataavigatapaccayaniddesavaṇṇanā niṭṭhitā.</centered>
<centered line="140">Paccayaniddesavaṇṇanā niṭṭhitā.</centered>
<subhead line="141">Paccayaniddesapakiṇṇakavinicchayakathāvaṇṇanā</subhead>
<paragraph line="142"><bold>Ādimapāṭho</bold>ti purimapāṭho. <bold>Tathā ca satī</bold>ti dosassapi sattarasahi paccayehi paccayabhāve sati. Adhipatipaccayabhāvopissa anuññāto hotīti āha <bold>‘‘dosassapi garukaraṇaṃ pāḷiyaṃ vattabbaṃ siyā’’</bold>ti. ‘‘Sesāna’’nti vacaneneva nivāritoti kadāci āsaṅkeyyāti taṃnivattanatthamāha <bold>‘‘na ca sesāna’’</bold>ntiādi. <bold>Purejātādīhī</bold>ti purejātakammāhārajhānindriyamaggavipākapaccayehi. <bold>Tannivāraṇattha</bold>nti tassa yathāvuttadosassa nivāraṇatthaṃ. <bold>Visuñca aggahetvā</bold>ti lobhamohā vipākapaccayāpi na honti, tathā dosoti evaṃ visuñca aggahetvā. Phoṭṭhabbāyatanaṃ kāyaviññāṇadhātuyā ārammaṇādipaccayo hontaṃyeva pathavīādisabhāvattā attanā sahajātānaṃ sahajātādipaccayā hontiyevāti vuttaṃ <bold>‘‘phoṭṭhabbāyatanassa sahajātādipaccayabhāvaṃ dassetī’’</bold>ti. ‘‘Sabbadhammāna’’nti ‘‘sabbe dhammā manoviññāṇadhātuyā taṃsampayuttakānañca dhammānaṃ ārammaṇapaccayena paccayo’’ti ettha vutte sabbadhamme sandhāyāha ‘‘sabbadhammānaṃ yathāyogaṃ hetādipaccayabhāvaṃ dassetī’’ti. <bold>Na hi etaṃ…pe… bhāvadassanaṃ,</bold>atha kho ekadhammassa anekapaccayabhāvadassanaṃ, tasmā ‘‘etena phoṭṭhabbāyatanassā’’tiādi vuttanti adhippāyo. <bold>Rūpādīna</bold>nti rūpāyatanādīnaṃ.</paragraph>
<paragraph line="143"><bold>Bhedā</bold>ti visesā. <bold>Bhedaṃ anāmasitvā</bold>ti cakkhuviññāṇadhātuādivisesaṃ aggahetvā. <bold>Te evā</bold>ti yathāvuttavisesānaṃ sāmaññabhūte khandhe eva. Yaṃ sandhāya ‘‘evaṃ na sakkā vattu’’nti vuttaṃ, taṃ vibhāvetuṃ <bold>‘‘na hī’’</bold>tiādi vuttaṃ. <bold>Paṭṭhānasaṃvaṇṇanā hesā</bold>ti etena sutte vuttapariyāyamaggabhāvenettha <pageBreak edition="V" number="0.0266" />na sakkā micchāvācādīnaṃ maggapaccayaṃ vattunti dasseti. <bold>Sesapaccayabhāvo</bold>ti maggapaccayaṃ ṭhapetvā yathāvuttehi sesehi aṭṭhārasahi <pageBreak edition="M" number="0.0265" />paccayehi paccayabhāvo. <bold>Adhipatipaccayo na hotī</bold>ti ārammaṇādhipatipaccayo na hoti. <bold>Ta</bold>nti vicikicchaṃ. <bold>Tatthā</bold>ti yathāvuttesu ahirikādīsu.</paragraph>
<paragraph line="144"><bold>Dasadhā paccayā honti, puna tathā hadayavatthu</bold>nti idaṃ atthamattavacanaṃ. Pāṭho pana ‘‘hadayavatthu tesañceva vippayuttassa ca vasena dasadhā paccayo hotī’’ti veditabbo. <bold>Rūpasaddagandharasāyatanamattamevā</bold>ti idaṃ rūpādīnaṃ sahajātapaccayatāya viya nissayapaccayatāya ca abhāvato, purejātapaccayatāya ca bhāvato vuttaṃ. <bold>Etānī</bold>ti yathāvuttāni rūpasaddagandharasārammaṇāni. <bold>Sabbātikkantapaccayāpekkhā</bold>ti ‘‘ekadhammassa anekapaccayabhāvato’’ti etasmiṃ vicāre hetuādiatikkantapaccayāpekkhā <bold>etesaṃ</bold>rūpādīnaṃ <bold>apubbatā natthi,</bold>atha kho ārammaṇaārammaṇādhipatiārammaṇūpanissayapaccayāpekkhā. Na hi rūpādīni hetusahajātādhipatiādivasena paccayā hontīti. <bold>Tassā</bold>ti rūpajīvitindriyassa <bold>purejātapaccayabhāvato apubbatā,</bold>tasmā taṃ ekūnavīsatividho paccayo hotīti vuttaṃ hoti. <bold>Sattadhā paccayabhāvo yojetabbo,</bold>na hi ojā purejātapaccayo na hotīti.</paragraph>
<paragraph line="145"><bold>Attho</bold>ti vā hetuādidhammānaṃ sabhāvo veditabbo. So hi attano paccayuppannehi araṇīyato upagantabbato, ñāṇena vā ñātabbato ‘‘attho’’ti vuccati. <bold>Ākāro</bold>ti tasseva pavattiākāro, yena attano paccayuppannānaṃ paccayabhāvaṃ upagacchatīti evamettha attho daṭṭhabbo. <bold>Taṃ pana</bold>vippayuttaṃ. ‘‘Sattahākārehī’’ti paṭhānassa kāraṇamāha <bold>‘‘ukkaṭṭhaparicchedo hī’’</bold>tiādinā.</paragraph>
<paragraph line="146"><bold>Yaṃ kammapaccayo…pe… daṭṭhabbaṃ</bold>āsevanakammapaccayānaṃ paccayuppannassa anantaraṭṭhānatāya. Sahajātampi hi anantaramevāti. <bold>Koci panetthā</bold>ti ettha etasmiṃ pakatūpanissayasamudāye koci tadekadesabhūto kammasabhāvo pakatūpanissayoti attho. <bold>Tatthā</bold>ti ‘‘yadidaṃ ārammaṇapurejāte panettha indriyavippayuttapaccayatā na labbhatī’’ti vuttaṃ, tasmiṃ, tasmiṃ vā ārammaṇapurejātaggahaṇe. <bold>Vatthussa vippayuttapaccayatā labbhatīti na vattabbā</bold>. Na hi ārammaṇabhūtaṃ vatthu vippayuttapaccayo hoti, atha kho nissayabhūtamevāti. <bold>Ito uttarī</bold>ti ettha <bold>‘‘ito’’</bold>ti <pageBreak edition="V" number="0.0267" />idaṃ paccāmasanaṃ purejātaṃ vā sandhāya ārammaṇapurejātaṃ vā. Tattha paṭhamanayaṃ apekkhitvā vuttaṃ <pageBreak edition="M" number="0.0266" /><bold>‘‘purejātato paratopī’’</bold>ti. Tena kammādipaccayesupi vakkhamānesu labbhamānālabbhamānaṃ veditabbanti vuttaṃ hoti. Dutiyaṃ pana nayaṃ anapekkhitvā aṭṭhakathāyaṃ āgatavasena vuttaṃ <bold>‘‘ito vā indriyavippayuttato’’</bold>ti, attanā vuttanayena pana <bold>‘‘nissayindriyavippayuttato vā’’</bold>ti. Tattha vattabbaṃ sayamevāha <bold>‘‘ārammaṇādhipatī’’</bold>tiādi. <bold>Kammādīsu labbhamānālabbhamānaṃ na vakkhati</bold>‘‘ito uttarī’’tiādinā pageva atidesassa katattā, tasmā purimoyeva purejātatopīti vuttaatthoyeva adhippeto.</paragraph>
<paragraph line="147">‘‘Maggapaccayataṃ avijahantovā’’ti iminā ca maggapaccayo vuttoti ‘‘maggavajjānaṃ navanna’’nti vuttaṃ <bold>pacchimapāṭhe, purimapāṭhe</bold>pana ‘‘maggapaccayataṃ avijahantovā’’ti vuttattā eva maggapaccayena saddhiṃ sahajātādipaccayā gahetabbāti ‘‘dasanna’’nti vuttaṃ. Tattha pacchimapāṭhe ‘‘ekādasahākārehī’’ti vattabbaṃ, purimapāṭhe ‘‘dvādasahī’’ti.</paragraph>
<paragraph line="148"><bold>Samanantaraniruddhatāya ārammaṇabhāvena cā</bold>ti vijjamānampi visesamanāmasitvā kevalaṃ samanantaraniruddhatāya ārammaṇabhāvena, na ca samanantaraniruddhatāārammaṇabhāvasāmaññenāti attho. ‘‘Iminā upāyenā’’ti paccayasabhāgatādassanena paccayavisabhāgatādassanena ca vuttaṃ padadvayaṃ ekajjhaṃ katvā paduddhāro katoti dassento <bold>‘‘hetuādīnaṃ sahajātānaṃ…pe… yojetabbā’’</bold>ti āha. Hetuārammaṇādīnaṃ sahajātāsahajātabhāvena aññamaññavisabhāgatāti yojanā. <bold>Evamādinā</bold>ti <bold>ādi</bold>-saddena purejātānaṃ cakkhādīnaṃ rūpādīnañca purejātabhāvena sabhāgatā, pavattiyaṃ vatthukhandhādīnaṃ purejātapacchājātānaṃ purejātapacchājātabhāvena visabhāgatāti evamādīnampi saṅgaho daṭṭhabbo. Hetunahetuādibhāvatopi cettha yugaḷakato viññātabbo vinicchayo. Hetupaccayo hi hetubhāvena paccayo, itare tadaññabhāvena. Evamitaresupi yathārahaṃ yugaḷakato veditabbo.</paragraph>
<paragraph line="149"><bold>Ubhayappadhānatā</bold>ti jananopatthambhanappadhānatā. <bold>Ṭhāna</bold>nti padassa atthavacanaṃ <bold>kāraṇabhāvo</bold>ti vināpi bhāvapaccayaṃ bhāvapaccayassa attho ñāyatīti. <bold>Upanissayaṃ bhindantenā</bold>ti anantarūpanissayapakatūpanissayavibhāgena vibhajantena. <bold>Tayopi upanissayā vattabbā</bold>upanissayavibhāgabhāvato. <bold>Upanissayaggahaṇameva kātabbaṃ</bold>sāmaññarūpena. <bold>Tatthā</bold>ti evamavaṭṭhite anantarūpanissayapakatūpanissayoti <pageBreak edition="M" number="0.0267" /><pageBreak edition="V" number="0.0268" /><bold>bhindanaṃ</bold>vibhāgakaraṇaṃ yadi <bold>pakatūpanissayassa rūpānaṃ paccayattābhāvadassanatthaṃ,</bold>nanu ārammaṇūpanissayaanantarūpanissayāpi rūpānaṃ paccayā na hontiyevāti? Saccaṃ na honti, te pana dassitanayāti tadekadesena itarampi dassitameva hotīti imamatthaṃ dassento <bold>‘‘ārammaṇaṃ…pe… daṭṭhabba’’</bold>nti āha. <bold>Taṃsamānagatikattā</bold>ti tehi anantarādīhi samānagatikattā arūpānaṃyeva paccayabhāvato. <bold>Ta</bold>nti purejātapaccayaṃ. <bold>Tatthā</bold>ti anantarādīsu paṭhitvā.</paragraph>
<centered line="150">Paccayaniddesapakiṇṇakavinicchayakathāvaṇṇanā niṭṭhitā.</centered>
<title line="151">Pucchāvāro</title>
<subhead line="152">1. Paccayānulomavaṇṇanā</subhead>
<paragraph line="153"><bold>Ekekaṃ tikaṃ dukañcā</bold>ti kusalattikādīsu bāvīsatiyā tikesu hetudukādīsu sataṃ dukesu ekekaṃ tikaṃ dukañca. <bold>Na tikaduka</bold>nti tulyayogīnaṃ na tikadukanti attho. Tikavisiṭṭhaṃ pana dukaṃ, dukavisiṭṭhañca tikaṃ, tikavisiṭṭhatikadukavisiṭṭhadukesu viya nissāya upari desanā pavattā evāti.</paragraph>
<paragraph line="154"><bold>Ye kusalādidhamme paṭiccāti vuttā</bold>‘‘kusalaṃ dhammaṃ paṭicca kusalo dhammo uppajjati hetupaccayā’’tiādīsu, <bold>te</bold>kusalādidhammā <bold>paṭiccatthaṃ pharantā</bold>hetuādipaccayaṭṭhaṃ sādhentā kusalādipaccayā cevāti attho. <bold>Tenevāhā</bold>ti yasmā paccayadhammānaṃ paccayuppannesu paṭiccatthapharaṇaṃ ubhayesaṃ tesaṃ sahabhāve sati, nāññathā. Teneva kāraṇenāha <bold>‘‘te ca kho sahajātāvā’’</bold>ti. <bold>Te</bold>ti hetuādipaccayā. Tesu hi hetusahajātaaññamaññanissayādayo sahajātā, anantarasamanantarādayo asahajātā paccayā hontīti. Etehi dvīhi vārehi itaretaratthabodhanavasena pavattāya desanāya kiṃ sādhitaṃ hotīti āha <bold>‘‘evañca niruttikosallaṃ janitaṃ hotī’’</bold>ti.</paragraph>
<paragraph line="155"><bold>Te</bold><pageBreak edition="V" number="0.0269" /><bold>te pañhe uddharitvā</bold>ti ‘‘siyā kusalo dhammo kusalassa dhammassa hetupaccayena paccayo’’tiādayo ye ye pañhā vissajjanaṃ labhanti, te te pañhe uddharitvā. <bold>Pamādalekhā esā</bold>ti idaṃ ‘‘kusalo hetu hetusampayuttakānaṃ dhammāna’’nti likhitaṃ sandhāya vuttaṃ. Paṭiccasahajātavāresu sahajātapaccayo, paccayanissayavāresu nissayapaccayo, saṃsaṭṭhasampayuttavāresu <pageBreak edition="M" number="0.0268" />sampayuttapaccayo ekantikoti katvā vuttoti āha <bold>‘‘purimavāresu…pe… niyametvā’’</bold>ti. <bold>Tatthā</bold>ti tesu purimavāresu chasu. <bold>Na viññāyanti</bold>sarūpato anuddhaṭattā. <bold>Evamādīhi</bold>pañhehi. <bold>Hetādipaccayapaccayuppannesū</bold>ti hetuādīsu paccayadhammesu sampayuttakkhandhādibhedesu tesaṃ paccayuppannesu. Niddhāraṇe cetaṃ bhummaṃ. <bold>Hetādipaccayānaṃ nicchayābhāvato</bold>ti ‘‘ime nāma te hetuādayo paccayadhammā’’ti nicchayābhāvato sarūpato aniddhāritattā. Yathā hi nāma nānājaṭājaṭitaṃ gumbantaragatañca taṃsadisaṃ sarūpato adissamānaṃ idaṃ tanti na vinicchinīyati, evaṃ ñātuṃ icchitopi attho sarūpato aniddhārito nijjaṭo nigumbo ca nāma na hoti nicchayābhāvato, sarūpato pana tasmiṃ niddhārite tabbisayassa nicchayassa vasena puggalassa asambuddhabhāvāppattiyā so pañho nijjaṭo nigumbo ca nāma hotīti āha <bold>‘‘nicchayābhāvato te pañhā nijjaṭā nigumbā ca katvā na vibhattā’’</bold>ti, <bold>‘‘na koci pucchāsaṅgahito…pe… vibhattā’’</bold>ti ca. <bold>Ta</bold>nti pañhāvissajjanaṃ <bold>sandhāya nijjaṭatā na vuttā,</bold>atha kho nicchayuppādananti adhippāyo.</paragraph>
<paragraph line="156"><bold>Ṭhapanaṃ</bold>nāma idha vineyyasantāne patiṭṭhapanaṃ, taṃ pana tassa atthassa dīpanaṃ jotananti āha <bold>‘‘pakāsitattā’’</bold>ti. <bold>Pakārehī</bold>ti hetuādipaccayappakārehi, kusalādipaccayapaccayuppannappakārehi vā.</paragraph>
<paragraph line="157" number="25-34">Parikappanaṃ vidahananti katvā āha <bold>‘‘parikappapucchāti vidhipucchā’’</bold>ti. <bold>Siyā</bold>ti bhaveyyāti attho. <bold>Eso vidhi kiṃ atthī</bold>ti etena ‘‘siyā’’ti vidhimhi kiriyāpadaṃ. Pucchā pana vākyatthasiddhā veditabbā. Tameva hi vākyatthasiddhaṃ pucchaṃ dassetuṃ aṭṭhakathāyampi <bold>‘‘kiṃ so kusalaṃ dhammaṃ paṭicca siyā’’</bold>ti vuttaṃ. <bold>Saṃpucchanaṃ parikappapucchā</bold>ti tasmiṃ pakkhe hi kiriyāya padeneva pucchā vibhāvīyatīti vuttaṃ hotīti. ‘‘Siyā kusalaṃ dhammaṃ paṭicca kusalo dhammo uppajjeyya hetupaccayā’’ti ettha ‘‘kusalaṃ dhammaṃ paṭicca hetupaccayā’’ti ubhayamidaṃ paccayavacanaṃ, ‘‘kusalo dhammo uppajjeyyā’’ti paccayuppannavacanaṃ. Tesu <pageBreak edition="V" number="0.0270" />paccayadhammassa paccayabhāve vibhāvite paccayuppannassa uppatti atthato vibhāvitāyeva hotīti paccayadhammova pucchitabbo. Tattha ca paccayadhammavisiṭṭho paṭiccattho vā pucchitabbo siyā paccayavisiṭṭho vāti duvidhā pucchitabbāyeva atthavikappā aṭṭhakathāyaṃ vuttā. Tesu paṭhamasmiṃ pucchā <pageBreak edition="M" number="0.0269" />sadosāti dassento <bold>‘‘yo kusalo dhammo uppajjeyyā’’</bold>tiādimāha. Tattha <bold>sabbapucchānaṃ pavattito</bold>ti kusalamūlādīnaṃ sattasattapucchānaṃ pavattanato, <bold>uppajjamānaṃ</bold>kusalaṃ. <bold>Tehi paccayehī</bold>ti pacchājātavipākapaccayehi <bold>uppatti anuññātāti āpajjati,</bold>na ca taṃ yuttanti adhippāyo. <bold>Taṃtaṃpaccayā</bold>ti tato tato yonisomanasikārādipaccayato. <bold>Bhavanamatthitā ettha na ca pucchitā</bold>ti ‘‘kiṃ siyā’’ti vuttayojanāya dosamāha. <bold>Evañca katvā</bold>ti uppattiyā eva pucchitattā.</paragraph>
<paragraph line="158"><bold>Tatthā</bold>ti ‘‘atha vā’’tiādinā vutte atthantare. <bold>Uppajjeyyāti uppattiṃ anujānitvā</bold>ti ‘‘uppajjeyyā’’ti ettha vuttaṃ kusalapaccayaṃ uppattiṃ anujānitvā. <bold>Tassā</bold>ti uppattiyā. <bold>Bhavanapucchana</bold>nti hetupaccayā bhavanapucchanaṃ na yuttanti sambandho. Puna <bold>tassā</bold>ti hetupaccayā uppattiyā. <bold>Bhavanapucchana</bold>nti kevalaṃ bhavanapucchanaṃ. <bold>Tasmā</bold>ti yasmā vuttanayena ubhayatthāpi uppattianujānanamukhena bhavanapucchanaṃ ayuttaṃ, tasmā. Anujānanañca aṭṭhakathāyaṃ vutte atthavikappadvaye atthato āpannaṃ, taṃ ananujānanto āha <bold>‘‘ananujānitvāvā’’</bold>tiādi. <bold>Saṃpucchanamevā</bold>ti iminā saṃpucchane ‘‘uppajjeyyā’’ti idaṃ kiriyāpadanti dasseti. Yadi evaṃ ‘‘siyā’’ti idaṃ kathanti āha <bold>‘‘siyāti…pe… pucchatī’’</bold>ti. <bold>Ayaṃ nayoti</bold>‘‘siyā’’tiādinā anantaravutto atthanayo. <bold>Na viññāyati</bold>anāmaṭṭhavisesattā. <bold>Dvepi pucchā</bold>ti sambhavanapucchā tabbisesapucchā cāti duvidhāpi pucchā <bold>ekāyeva pucchā</bold>saṃpucchanabhāvato ekādhikaraṇabhāvato ca.</paragraph>
<paragraph line="159"><bold>Gamanussukkavacana</bold>nti gamanassa ussukkavacanaṃ. Gamanakiriyāya yathā attano kattā upari kattabbakiriyāya yogyarūpo hoti, evameva ṭhānaṃ gamanussukkanaṃ tassa bodhanaṃ vacanaṃ. Evaṃbhūtā ca kiriyā yasmā atthato kiriyantarāpekkhā nāma hoti, tasmā vuttaṃ <bold>‘‘gamanassa…pe… attho’’</bold>ti. Kathaṃ panetasmiṃ sahajātapaccayapaṭṭhāne paṭiccavāre paṭiccasaddassa pacchimakālakiriyāpekkhatāti codanaṃ manasi katvā āha <bold>‘‘yadipī’’</bold>tiādi. Tenetaṃ dasseti ‘‘asatipi paṭiayanuppajjanānaṃ kālabhede aññatra hetuphalesu dissamānaṃ purimapacchimakālataṃ <pageBreak edition="V" number="0.0271" />hetuphalatāsāmaññato idhāpi samāropetvā ruḷhīvasena purimapacchimakālavohāro kato’’ti. Tenāha <bold>‘‘gahaṇappavattiākāravasena…pe… daṭṭhabbo’’</bold>ti. Tattha <bold>attapaṭilābho</bold>uppādoti attho.</paragraph>
<paragraph line="160"><bold>Gamana</bold>nti <pageBreak edition="M" number="0.0270" />‘‘paṭiccā’’ti ettha labbhamānaṃ ayanakiriyaṃ pariyāyantarenāha. Sā panatthato pavatti, pavatti ca dhammānaṃ yathāpaccayaṃ uppattiyeva. Sabhāvadhammānañhi uppattiyaṃ loke sabbo kiriyākārakavohāro, tasmā ‘‘paṭiccā’’ti ettha labbhamānaṃ yaṃ paṭiayanaṃ paṭigamanaṃ atthato paṭiuppajjamānaṃ, tañca gacchantādiapekkhāya hotīti āha <bold>‘‘gacchantassa paṭigamanaṃ, uppajjantassa paṭiuppajjana’’</bold>nti. Tayidaṃ gamanapaṭigamanaṃ, uppajjanapaṭiuppajjanaṃ samānakiriyā. Kathaṃ? Yasmā <bold>paṭikaraṇaṃ paṭisaddattho. Tasmā</bold>ti yasmā sahajātapaccayabhūtassa uppajjantassa paṭiuppajjanaṃ ‘‘paṭicca uppajjatī’’ti ettha attho, tasmā. <bold>Tadāyattuppattiyā</bold>ti sahayoge karaṇavacanaṃ, karaṇatthe, hetutthe vā, tasmiṃ uppajjamāne kusaladhamme āyattāya paṭibaddhāya uppattiyā saheva paṭigantvāti attho. Tena paṭiayanattalābhānaṃ samānakālataṃ dasseti. Tenevāha <bold>‘‘sahajātapaccayaṃ katvāti vuttaṃ hotī’’</bold>tiādi. Nanu ca samānakālakiriyāyaṃ īdiso saddappayogo natthi, purimakālakiriyāyameva ca atthīti? Nāyamekanto samānakālakiriyāyampi kehici icchitattā. Tathā hi –</paragraph>
<gatha1 line="161">‘‘Nihantvā timiraṃ loke, udito sataraṃsami;</gatha1>
<gathalast line="162">Lokekacakkhubhūtoya-matthameti divākaro.</gathalast>
<gatha1 line="163">‘‘Sirīvilāsarūpena, sabbasobhāvibhāvinā;</gatha1>
<gathalast line="164">Obhāsetvādito buddho, sataraṃsi yathā paro’’ti. –</gathalast>
<unindented line="165">Ca payogā dissanti.</unindented>
<paragraph line="166" number="35-38"><bold>Tāsū</bold>ti dukamūlakanaye hetārammaṇaduke ekūnapaññāsapucchā, tāsu. <bold>Hetārammaṇaduke</bold>ti ‘‘hetupaccayā ārammaṇapaccayā’’ti evaṃ hetupaccayaārammaṇapaccayānaṃ vasena āgate paccayaduke. <bold>Dvinnaṃ pucchānaṃ dassitattā</bold>ti yasmiṃ vācanāmagge kusalapadamūlā kusalapadāvasānā <pageBreak edition="V" number="0.0272" />, kusalādipadattayamūlā kusalādipadattayāvasānā ca ekūnapaññāsāya pucchānaṃ ādipariyosānabhūtā dve eva pucchā dassitā, taṃ sandhāya vuttaṃ. <bold>Etthā</bold>ti etasmiṃ paṇṇattivāre <bold>pucchānaṃ vutto</bold>na paccayānanti attho. Pucchāya hi vasena hetupaccaye hetupaccayasaṅkhātaṃ ekamūlaṃ etassāti ekamūlako, nayasaddāpekkhāya cāyaṃ pulliṅganiddeso. Evaṃ ārammaṇapaccayamūlakādīsu. Tathā hetuārammaṇapaccayasaṅkhātāni <pageBreak edition="M" number="0.0271" />dve mūlāni etassāti dvimūlakotiādinā yojetabbā. Paccayānaṃ pana vuccamāne paṭhamanayassa ekamūlakatā na siyā. Na hi tattha paccayantaraṃ atthi, yaṃ mūlabhāvena vattabbaṃ siyā. Tenāha <bold>‘‘paccayānaṃ pana vasenā’’</bold>tiādi. <bold>Hetārammaṇadukādīna</bold>nti avayave sāmivacanaṃ, adhipatiādīnanti sambandho. <bold>Tato paraṃ mūlassa abhāvato sabbamūlakaṃ</bold>anavasesānaṃ paccayānaṃ mūlabhāvena gahitattā. Na hi mūlavantabhāvena gahitā paccayā mūlabhāvena gayhanti. <bold>Paccayagamanaṃ pāḷigamananti viññāyati</bold>abhidheyyānurūpaṃ liṅgavacanādīti katvā. <bold>Idhā</bold>ti anulome. <bold>Ca</bold>-saddo upacayattho. So tevīsatimūlassa sabbamūlabhāvaṃ upacayena vuccamānaṃ joteti.</paragraph>
<paragraph line="167" number="39-40"><bold>Evaṃ satī</bold>ti ‘‘ārammaṇapaccayā hetupaccayā’’ti ārabhitvā ‘‘ārammaṇapaccayā avigatapaccayā, ārammaṇapaccayā hetupaccayā’’ti evaṃ vācanāmagge sati. Cakkabandhanavasena pāḷigati āpajjatu, ko dosoti kadāci vadeyyāti āha <bold>‘‘heṭṭhimasodhanavasena ca idha abhidhamme pāḷi gatā’’</bold>ti. Tathā hi khandhavibhaṅgādīsupi pāḷi heṭṭhimasodhanavasena pavattā. Gaṇanacārena tamatthaṃ sādhetuṃ <bold>‘‘evañca katvā’’</bold>tiādi vuttaṃ. <bold>Ārammaṇādīsū</bold>ti ārammaṇamūlakādīsu nayesu. <bold>Tasmiṃ tasmi</bold>nti tasmiṃ tasmiṃ ārammaṇādipaccaye. <bold>Suddhikato</bold>ti suddhikanayato. <bold>Tasmā</bold>ti ārammaṇamūlakādīsu suddhikanayassa alabbhamānattā. <bold>Ekamūlakanayo daṭṭhabbo</bold>ārammaṇamūlaketi adhippāyo. <bold>‘‘Ārammaṇapaccayā…pe… avigatapaccayāti vā’’</bold>tiādi tādisaṃ vācanāmaggaṃ sandhāya vuttaṃ. Yattha ‘‘ārammaṇapaccayā hetupaccayā, ārammaṇapaccayā adhipatipaccayā, ārammaṇapaccayā…pe… avigatapaccayā’’ti evaṃ ārammaṇamūlake anantarapaccayamūlabhūtā ārammaṇapaccayapariyosānameva ekamūlakaṃ dassetvā upari avasiṭṭhaekamūlakato paṭṭhāya yāva sabbamūlake vigatapaccayā, tāva saṃkhipitvā avigatapaccayova dassito. Tenāha <bold>‘‘ekamūlakesū’’</bold>tiādi. Ito paresupi edisesu ṭhānesu eseva nayo. <bold>Mūlameva dassetvā</bold>ti adhipatimūlake ekamūlakassa ādimeva dassetvā. <bold>Na suddhikadassana</bold>nti na suddhikanayadassanaṃ. ‘‘Suddhikanayo <pageBreak edition="V" number="0.0273" />hi visesābhāvato ārammaṇamūlakādīsu na labbhatī’’ti hi vuttaṃ. <bold>Nāpi sabbamūlake</bold><pageBreak edition="M" number="0.0272" /><bold>katipayapaccayadassanaṃ</bold>upari sabbamūlake ekamūlakassa āgatattā.</paragraph>
<paragraph line="168" number="41"><bold>Ekasmiñcā</bold>ti avigatamūlakādike ca naye. <bold>Saṅkhepantaragato</bold>ti saṅkhepassa saṅkhipitassa abbhantaragato, saṅkhipitabboti attho. <bold>Majjhimānaṃ dassana</bold>nti majjhimānaṃ nayato dassanaṃ, aññathā saṅkhepo eva na siyā. <bold>Gatidassana</bold>nti antadassanaṃ akatvā pāḷigatiyā dassanaṃ, tañca ādito paṭṭhāya katipayadassanameva. <bold>Tena</bold>vigatapaccayuddhāraṇena <bold>osānacatukkaṃ dasseti</bold>avigatamūlake vigatapaccayassa osānabhāvato. <bold>Sabbamūlakassa avasānena</bold>‘‘vigatapaccayā’’ti padena.</paragraph>
<paragraph line="169">Yathā hetuādīnaṃ paccayānaṃ uddesānupubbiyā dukatikādiyojanā katā, evaṃ tattha ārammaṇādipaccaye laṅghitvāpi sakkā yojanaṃ kātuṃ, tathā kasmā na katā? Yadipi anavasesato paccayānaṃ mūlabhāvena gahitattā kesañci kehici yojane atthaviseso natthi, ārammaṇamūlakādīsu pana ārammaṇādhipatidukādīnaṃ hetumūlake ca hetuadhipatianantaratikādīnaṃ taṃtaṃavasiṭṭhapaccayehi yojanāya attheva viseso, evaṃ santepi yasmā uppaṭipāṭiyā yojanā na sukhaggahaṇā, sakkā ca ñāṇuttarena puggalena yathādassitena nayena yojitunti uppaṭipāṭiyā paccaye aggahetvā paṭipāṭiyāva te yojetvā dassitāti imamatthamāha <bold>‘‘ettha cā’’</bold>tiādinā.</paragraph>
<paragraph line="170"><bold>Tañca gamanaṃ yutta</bold>nti yaṃ sabbehi tikehi ekekassa dukassa yojanāvasena pāḷigamanaṃ, taṃ yuttaṃ tikesu dukānaṃ pakkhepabhāvato. <bold>Tatthā</bold>ti dukesu. <bold>Ekekasmi</bold>nti ekekasmiṃ dukatike. <bold>Nayā</bold>ti anulomanayādayo vāre vāre cattāro nayā, <bold>pucchā</bold>pana sattavīsati. Yadi evaṃ kasmā hetudukena samānāti? Taṃ tikapadesu paccekaṃ hetudukassa labbhamānassa hetudukabhāvasāmaññato vuttaṃ.</paragraph>
<paragraph line="171"><bold>Vuttanayenā</bold>ti ‘‘na hī’’tiādinā dukatike vuttanayena. Tattha hi na dukassa yojanā atthi, atha kho dukānaṃ ekekena padena tikassa yojanā. Tenāha <bold>‘‘ekeko tiko dukasatena yojito’’</bold>ti. <bold>Ekekasmi</bold>nti ekekasmiṃ tikaduke.</paragraph>
<paragraph line="172"><bold>Tikādayo</bold><pageBreak edition="M" number="0.0273" /><pageBreak edition="V" number="0.0274" /><bold>cha nayā</bold>ti ‘‘tikañca paṭṭhānavara’’ntiādinā gāthāyaṃ vuttā tikapaṭṭhānādayo cha nayā. <bold>Sattavidhampī</bold>ti vārabhedena sattadhā bhinditvā vuttampi. <bold>Anuloma</bold>nti paccayānulomaṃ anulomabhāvasāmaññena <bold>saha gahetvā</bold>. Tathā <bold>catubbidhampi tikapaṭṭhānaṃ</bold>tikapaṭṭhānatāsāmaññena, <bold>dukapaṭṭhānādīni</bold>ca cattāri cattāri taṃsāmaññena <bold>saha gahetvā. Imamatthaṃ gahetvā</bold>‘‘tikañca paṭṭhānavara’’nti gāthāya adhippāyavibhāvanavasena <bold>‘‘anulomamhī’’</bold>tiādinā vuttaṃ imamatthaṃ gahetvā. <bold>Sattappabhede</bold>ti paṭiccavārādivasena sattappabhede. <bold>Chapi ete</bold>tikādibhedena catucatuppabhedā dhammānulomādivasena cha uddharitabbāti idaṃ dassetīti yojanā. Ayañhettha saṅkhepattho – dhammānulomādivibhāgabhinnāpi tikādibhāvasāmaññena ekajjhaṃ katvā vuttā tikapaṭṭhānādisaṅkhātā tikādayo cha dhammanayā paṭiccavārādivasena vibhajiyamānā tattha tattha niddhāriyamāne anulomatāsāmaññena anulomanti ekato gahite paccayānulome suṭṭhu ativiya gambhīrāti. Aṭṭhakathāyaṃ pana ‘‘idha pana ayaṃ gāthā tasmiṃ dhammānulome paccayānulomaṃ sandhāya vuttā’’ti dhammānulomo paccayānulomassa visesanabhāvena niyametvā vutto. Esa nayo paccanīyagāthādīsupi. Tikapaṭṭhānassa dukapaṭṭhānassa ca pubbe attho vuttoti āha <bold>‘‘dukatikapaṭṭhānādīsū’’</bold>ti. <bold>Tikehi paṭṭhāna</bold>nti tikehi nānappakārato paccayavibhāvanaṃ, tikehi vā ñāṇassa pavattanaṭṭhānaṃ. Dukasambandhi tikapaṭṭhānaṃ, dukavisiṭṭhānaṃ vā tikānaṃ paṭṭhānaṃ dukatikapaṭṭhānanti imamatthaṃ dassento <bold>‘‘dukāna’’</bold>ntiādimāha. <bold>Dukādivisesitassā</bold>ti dukādipadavisesitassa <bold>dukādibhāvo daṭṭhabbo</bold>‘‘hetuṃ kusalaṃ dhammaṃ paṭicca, nahetuṃ kusalaṃ dhammaṃ paṭiccā’’tiādivacanato.</paragraph>
<centered line="173">Paccayānulomavaṇṇanā niṭṭhitā.</centered>
<subhead line="174">2. Paccayapaccanīyavaṇṇanā</subhead>
<paragraph line="175" number="42-44"><bold>Yāvā</bold>ti pāḷipadassa atthavacanaṃ <bold>yattako</bold>ti āha <bold>‘‘pabhedo’’</bold>ti. <bold>Atthi</bold>tevīsatimūlakassāti attho. <bold>Tāva tattakaṃ</bold>pabhedaṃ. <bold>Tatthā</bold>ti anulome āgatanti attho. <bold>Nayadassanavasena</bold><pageBreak edition="V" number="0.0275" /><bold>dassitaṃ</bold><pageBreak edition="M" number="0.0274" />, kinti? <bold>Ekekassa padassa vitthāraṃ dasseti</bold>. <bold>Avasesassa paccayassa</bold>mūlavantabhāvena gahitassa.</paragraph>
<centered line="176">Paccayapaccanīyavaṇṇanā niṭṭhitā.</centered>
<subhead line="177">3. Anulomapaccanīyavaṇṇanā</subhead>
<paragraph line="178" number="45-48">Puna <bold>tatthā</bold>ti anulome. <bold>Paccayapadānī</bold>ti paccayā eva padāni paccayapadāni. <bold>Idhā</bold>ti anulomapaccanīye. <bold>Suddhikapaccayāna</bold>nti paccayantarena avomissānaṃ paccayānaṃ, anulomapaccanīyadesanaṃ vakkhamānaṃ sandhāyāti attho.</paragraph>
<centered line="179">Anulomapaccanīyavaṇṇanā niṭṭhitā.</centered>
<centered line="180">Pucchāvāravaṇṇanā niṭṭhitā.</centered>
<subhead line="181">1. Kusalattikaṃ</subhead>
<title line="182">1. Paṭiccavāravaṇṇanā</title>
<subhead line="183">1. Paccayānulomaṃ</subhead>
<subhead line="184">(1) Vibhaṅgavāravaṇṇanā</subhead>
<paragraph line="185" number="53">Tikapadānaṃ tikantarapadehi visadisatā pākaṭāyevāti vuttaṃ <bold>‘‘tikapadanānattamattena vinā’’</bold>ti. <bold>Mūlāvasānavasenā</bold>ti ‘‘ekamūlekāvasānaṃ navā’’tiādinā vuttamūlāvasānavasena. ‘‘Na tāyeva vedanāttikādīsū’’ti ettha yā sadisatā paṭikkhittā, taṃ dassetuṃ <bold>‘‘sadisataṃ sandhāya <pageBreak edition="V" number="0.0276" />‘na tāyevā’ti vutta’’</bold>nti āha. <bold>Yā</bold>ti yā pucchā. <bold>Sabbapucchāsamāharaṇa</bold>nti sabbāsaṃ ekūnapaññāsāya pucchānaṃ samuccayanaṃ anavasesetvā kathanaṃ. <bold>Idha</bold>imasmiṃ paṭiccavāruddese <bold>kattabbaṃ</bold>. Ādito hi anavasesato vutte pacchā yathārahaṃ tadekadesavacanaṃ yuttaṃ. <bold>Na hi tattha ekūnapaññāsa pucchā vissajjanaṃ labhantī</bold>ti tattha tasmiṃ dhammānulomapaccanīye pītittike ekūnapaññāsa pucchā vissajjanaṃ na hi labhanti, aṭṭhavīse pana labhantīti attho.</paragraph>
<paragraph line="186"><bold>Tena sahajātapaccayabhūtenā</bold>ti tena vedanādibhedena ekena dhammena sahajātapaccayo hontena, sahajātapaccayataṃ vā pattena pāpuṇantenāti <pageBreak edition="M" number="0.0275" />attho. <bold>Anuññātaṃ viya hotī</bold>ti yadipi aṭṭhakathāyaṃ ‘‘yāva nirodhagamanā’’tiādivacanehi <bold>khaṇattayasamaṅgī</bold>uppajjatīti <bold>anuññātaṃ viya hoti, uppādakkhaṇasamaṅgīyeva pana uppajjatīti vutto</bold>paṭiccavārādīnaṃ channaṃ vārānaṃ uppādameva gahetvā pavattattā. Tathā hi tesu pacchājātapaccayo anulomato na tiṭṭhati.</paragraph>
<paragraph line="187"><bold>Idha kusalavacanena gahite khandhe sandhāya vutta</bold>nti imasmiṃ paṭiccavāre ‘‘kusalaṃ dhammaṃ paṭicca kusalo dhammo uppajjatī’’ti kusalasaddena gahite khandhe sandhāya vuttaṃ catūsupi kusalakhandhesu ekato uppajjamānesu sāmaññato vuttesu sahajātādisādhāraṇapaccayavasena avisesato sabbe sabbesaṃ paccayāti ayameva imassa paccayo, imasseva ayaṃ paccayoti ca niyametvā vattuṃ na sakkā. Tena vuttaṃ aṭṭhakathāyaṃ ‘‘ekasseva dvinnaṃyeva vā’’tiādi. ‘‘Sukhāya vedanāya sampayuttaṃ dhammaṃ paṭiccā’’tiādīsu pana visesanabhāvena vedanādīnaṃ visuṃ gahitattā ‘‘ekaṃ khandhaṃ paṭicca dve khandhā’’tiādi vattuṃ sakkā. Tena vuttaṃ <bold>‘‘vedanāttikādīsu panā’’</bold>tiādi. <bold>Tathā</bold>ti iminā ‘‘ekekassapi dukādibhedānañcā’’ti imaṃ anukaḍḍhati.</paragraph>
<paragraph line="188"><bold>Etasmi</bold>nti ‘‘vipākābyākataṃ kiriyābyākata’’nti evaṃ vipākakiriyābyākataggahaṇe. <bold>‘‘Sabbasmiṃ na gahetabba’’</bold>nti vuttaṃ, kattha pana gahetabbanti āha <bold>‘‘cittasamuṭṭhānañca rūpanti etthevā’’</bold>ti. Evaṃ paṭhame vākye atibyāpitaṃ pariharitvā dutiye abyāpitaṃ pariharituṃ <bold>‘‘na kevala’’</bold>ntiādi vuttaṃ. <bold>Etthā</bold>ti ‘‘vipākābyākataṃ kiriyābyākata’’nti ettha <bold>na gahetabbaṃ</bold>tassapi āruppe uppajjamānassa rūpena vinā uppattito. Ettha ca yathā hetupaccayaggahaṇeneva ahetukaṃ nivattitaṃ, evaṃ cittasamuṭṭhānañca rūpanti rūpaggahaṇeneva āruppe vipākopi tattha uppajjamānena cittuppādena saddhiṃ na gahito. Taṃ panetaṃ atthasiddhameva akatvā sarūpato pākaṭataraṃ <pageBreak edition="V" number="0.0277" />katvā dassetuṃ aṭṭhakathāyaṃ <bold>‘‘vipākābyākata’’</bold>ntiādi vuttaṃ. Paṭisandhipacchimacittāni panettha satipi rūpassa anuppādane vavatthānābhāvato na gahitānīti daṭṭhabbaṃ.</paragraph>
<paragraph line="189"><bold>Paccayabhūtassā</bold>ti khandhānaṃ paccayabhūtassa vatthussa <bold>aggahitatāpattiṃ nivāretuṃ,</bold>kathaṃ? <bold>Paccayuppannabhāvena,</bold>kattha? <bold>‘‘Kaṭattā ca rūpa’’nti etasmiṃ sāmaññavacane ‘‘khandhe paṭicca vatthū’’ti vuttaṃ,</bold>evañhissa paccayuppannatā dassitā <pageBreak edition="M" number="0.0276" />hotīti. <bold>Aññamaññāpekkhaṃ vacanadvaya</bold>nti ‘‘khandhe paṭicca vatthu, vatthuṃ paṭicca khandhā’’ti padadvayaṃ sandhāya vuttaṃ. <bold>Sāmaññena gahita</bold>nti ‘‘kaṭattā ca rūpa’’nti iminā sāmaññavacanena, kaṭattārūpasāmaññena vā gahitaṃ.</paragraph>
<paragraph line="190"><bold>Upādārūpaggahaṇena vinā</bold>‘‘upādārūpa’’nti aggahetvā kevalaṃ cittasamuṭṭhānarūpaṃ ‘‘kaṭattārūpaṃ’’icceva gahetvāti attho. <bold>Etasmiṃ pana dassane</bold>ti ‘‘mahābhūtepi paṭicca uppattidassanattha’’nti vutte etasmiṃ atthadassane. <bold>Khandhapaccayasahita</bold>nti paṭisandhiyaṃ kaṭattārūpaṃ, pavattiyaṃ cittasamuṭṭhānaṃ rūpaṃ vadati. <bold>Asahita</bold>nti pana pavattiyaṃ kaṭattārūpaṃ āhārasamuṭṭhānaṃ utusamuṭṭhānaṃ anindriyabaddhaṃ asaññabhavasaṅgahitañca rūpaṃ. <bold>Paṭisandhiyampī</bold>ti <bold>pi</bold>-saddena pavattiyampi kaṭattārūpaṃ aññañca tattha uppajjanakaṃ upādārūpanti attho daṭṭhabbo. Kathaṃ panettha bhūte paṭicca uppajjamānassa rūpassa hetupaccayā uppajjatīti? ‘‘Khandhe paṭicca hetupaccayā uppajjamānaṃ rūpaṃ bhūtepi paṭicca uppajjatī’’ti evaṃ padametaṃ, bhūtānaṃ vā hetupaccayato nibbattattā evaṃ vuttaṃ. Kāraṇakāraṇampi hi kāraṇantveva vuccati yathā ‘‘corehi gāmo daḍḍho’’ti.</paragraph>
<paragraph line="191"><bold>Bhūte paṭicca upādārūpa</bold>nti paduddhāro kato, ‘‘mahābhūte paṭicca upādārūpa’’nti pana pāṭhoti aṭṭhakathāyañca tameva vuttaṃ. Ayaṃ hetthattho – ‘‘mahābhūte paṭicca upādārūpa’’nti imasmiṃ pāṭhe vuttanayena upādārūpampi kusale khandhe mahābhūte ca paṭicca uppajjatīti. Ko pana so nayoti taṃ dassetuṃ <bold>‘‘mahābhūte…pe… sandhāyāhā’’</bold>ti vuttaṃ. Tattha <bold>atthato ayaṃ nayo vutto</bold>ti ‘‘mahābhūte paṭicca cittasamuṭṭhānaṃ rūpaṃ kaṭattārūpaṃ upādārūpa’’nti iminā abyākate khandhe mahābhūte ca paṭicca upādārūpānaṃ uppattivacanena kusale khandhe mahābhūte ca paṭicca upādārūpānaṃ uppatti atthato vutto hotīti attho.</paragraph>
<paragraph line="192" number="54"><bold>Rūpena</bold><pageBreak edition="V" number="0.0278" /><bold>vinā paccayuppannaṃ na labbhatī</bold>ti etena yā pucchā arūpamissakāvasānā, tāpi idha na gayhanti, pageva rūpāvasānāti dasseti.</paragraph>
<paragraph line="193" number="57"><bold>Tāya samānalakkhaṇā</bold>ti pañcakkhandhapaṭisandhitāya gabbhaseyyakapaṭisandhiyā samānalakkhaṇā. <bold>Paripuṇṇadhammāna</bold>nti pariyattivibhāgānaṃ pañcakkhandhadhammānaṃ. <bold>Etthā</bold>ti etasmiṃ sahajātapaccayaniddese.</paragraph>
<paragraph line="194"><bold>Cittakammasamuṭṭhānarūpa</bold>nti <pageBreak edition="M" number="0.0277" />cittasamuṭṭhānarūpaṃ kammasamuṭṭhānarūpañca. <bold>Puna āhārasamuṭṭhāna</bold>nti ettha punagahaṇaṃ utusamuṭṭhānāpekkhaṃ. Na hi taṃ pubbe bāhiraggahaṇena aggahitaṃ, āhārasamuṭṭhānaṃ pana aggahitameva, utusamuṭṭhānassa kasmā punagahaṇanti āha <bold>‘‘etehī’’</bold>tiādi. <bold>Tatthā</bold>ti asaññasattesu. <bold>Tassā</bold>ti utusamuṭṭhānassa. <bold>Ādimhī</bold>ti bāhiraāhārasamuṭṭhānautusamuṭṭhānaasaññasattavasena āgatavārehi paṭhamavāre. <bold>Avisesavacana</bold>nti bāhirādivisesaṃ akatvā vuttavacanaṃ, arūpampi paccayaṃ labhantaṃ atthaṃ hetādike paccaye labhantaṃ saha saṅgaṇhitvāti yojanā. <bold>Tassā</bold>ti, <bold>tatthā</bold>ti ca padadvayena yathāvuttaṃ paṭhamavārameva paccāmasati. <bold>Taṃsamānagatika</bold>nti cittasamuṭṭhānagatikaṃ. <bold>Idhāpī</bold>ti imasmiṃ sahajātapaccayaniddesepi. <bold>Kammapaccayavibhaṅge viyā</bold>ti nānākkhaṇikakammapaccayaniddese viya. Tathā hi vuttaṃ aṭṭhakathāyaṃ ‘‘taṃsamuṭṭhānanti iminā paṭisandhikkhaṇe kaṭattārūpampi saṅgaṇhātī’’ti. Ayañca atthaviseso ettha ekaṃsena icchitabboti dassento <bold>‘‘na hi…pe… atthī’’</bold>ti āha.</paragraph>
<paragraph line="195"><bold>Avisesetvā</bold>ti ‘‘utusamuṭṭhāna’’ntiādinā visesaṃ akatvā. Upādārūpanti visesetvāva kasmā pana vuttānīti yojanā. <bold>Hetupaccayādīsū</bold>ti <bold>ādi</bold>-saddena sahajātapaccayādiṃ saṅgaṇhāti. <bold>Sahā</bold>ti cittasamuṭṭhānarūpaṃ kaṭattārūpanti evaṃ ekato. <bold>Visu</bold>nti cittasamuṭṭhānaṃ rūpaṃ kaṭattārūpato visesetvā. <bold>Tattha bāhiraggahaṇādīhi viyā</bold>ti yathā ‘‘bāhiraṃ ekaṃ mahābhūta’’ntiādīsu bāhiraāhārasamuṭṭhānautusamuṭṭhānaggahaṇehi mahābhūtāni visesitāni, evaṃ <bold>ettha</bold>‘‘mahābhūte paṭiccā’’ti etasmiṃ niddese <bold>mahābhūtānaṃ kenaci</bold>visesanena <bold>avisesitattā</bold>cittasamuṭṭhānarūpabhāvakaṭattārūpabhāvehi visesetvāva vuttānīti yojanā.</paragraph>
<paragraph line="196">Idāni aññenapi kāraṇena tesaṃ visesitabbataṃ dassetuṃ <bold>‘‘apicā’’</bold>tiādi vuttaṃ. Tattha <bold>na</bold><pageBreak edition="V" number="0.0279" /><bold>koci paccayo</bold>ti idaṃ paṭṭhāne āgataniyāmena rūpaṃ upanissayapaccayaṃ na labhatīti katvā vuttaṃ. Tenāha <bold>‘‘hetādīsū’’</bold>ti. Tadavinābhāvato pana tassa cittakammānaṃ kāraṇabhāvo veditabbo, yato iddhicittanibbattāni kammapaccayāni cāti vuttāni. Nanu cittaṃ āhārautusamuṭṭhānānaṃ paccayo hotīti? Saccaṃ hoti, so pana upatthambhakattena, na janakattenāti dassento āha <bold>‘‘āhāra…pe… janaka’’</bold>nti <pageBreak edition="M" number="0.0278" />. Kiṃ pana tesaṃ janakanti āha <bold>‘‘mahābhūtāneva…pe… janakānī’’</bold>ti. <bold>Cittena kammunā ca vinā abhāve</bold>yathākkamaṃ cittakammasamuṭṭhānaupādārūpānanti attho. <bold>Cittasamuṭṭhānarūpakaṭattārūpabhūtānevā</bold>ti cittakammasamuṭṭhānamahābhūtanibbattāneva mahābhūtānaṃ tesaṃ āsannakāraṇattā. <bold>Aññānī</bold>ti utuāhārasamuṭṭhānāni upādārūpāni vadati. <bold>Visesanaṃ kataṃ</bold>‘‘cittasamuṭṭhānaṃ rūpaṃ kaṭattārūpaṃ upādārūpa’’nti. <bold>Samānajātikena rūpena</bold>utunā āhārena cāti attho. <bold>Pākaṭavisesanānevā</bold>ti idaṃ yehi mahābhūtehi tāni nibbattāni, tesaṃ ‘‘āhārasamuṭṭhānaṃ utusamuṭṭhāna’’nti visesitattā vuttaṃ. <bold>Na visesanaṃ arahanti</bold>na visesitabbāni kāraṇavisesaneneva visesassa siddhattā, ‘‘mahābhūte paṭicca upādārūpa’’ntveva vattabbanti attho. <bold>Etāni pana</bold>cittajakammajarūpāni.</paragraph>
<paragraph line="197"><bold>Savisesenā</bold>ti yena visesena visesitā, taṃ dassento cittaṃ sandhāyāha <bold>‘‘sahajātādipaccayabhāvato’’</bold>ti, itaraṃ pana sandhāya <bold>‘‘mūlakāraṇabhāvato’’</bold>ti, kammūpanissayapaccayabhāvatoti attho. <bold>Itarānī</bold>ti āhārautusamuṭṭhānānipi upādārūpāni. <bold>Mahābhūtavisesaneneva visesitānī</bold>ti ‘‘āhārasamuṭṭhānaṃ ekaṃ mahābhūtaṃ paṭicca utusamuṭṭhānaṃ ekaṃ mahābhūtaṃ paṭiccā’’ti mahābhūtavisesaneneva janakapaccayena āhārena utunā ca visesitāni. <bold>Idhā</bold>ti ‘‘cittasamuṭṭhānaṃ rūpaṃ kaṭattārūpaṃ upādārūpa’’nti imasmiṃ vacane. Ettha hi upādārūpānaṃ cittakammasamuṭṭhānatāvacanena taṃnissayānampi tabbhāvo pakāsitoti. <bold>Aññataravisesanaṃ ubhayavisesanaṃ hoti</bold>ubhayesaṃ avinibbhogena pavattanato.</paragraph>
<paragraph line="198" number="58"><bold>Pubbe</bold>ti hetupaccayādīsu. <bold>Visuṃ paccayabhāvenā</bold>ti ‘‘paṭisandhikkhaṇe vipākābyākataṃ ekaṃ khandhaṃ paṭicca tayo khandhā kaṭattā ca rūpa’’ntiādinā vatthussa visuṃ paccayabhāvena. Ettha ca visuṃyeva paccayabhāvena dassitānīti na sakkā vattuṃ, ‘‘khandhe paṭicca vatthu, vatthuṃ paṭicca khandhā’’ti paccayuppannabhāvo viya khandhānaṃ <bold>ekatopi paccayabhāvo dassito</bold>. Teneva hi tasmiṃ atthe attano aruciṃ vibhāvento āha <bold>‘‘iminā adhippāyenāhā’’</bold>ti. Yo panattho attano <pageBreak edition="V" number="0.0280" />ruccati, taṃ dassetuṃ <bold>‘‘khandhe paṭicca vatthūti idaṃ panā’’</bold>tiādi vuttaṃ. <bold>Khandhānaṃ</bold>paccayabhūtānaṃ paṭiccaṭṭhapharaṇatādassanaṃ <pageBreak edition="M" number="0.0279" />, <bold>vatthussa</bold>paccayabhūtassa paṭiccaṭṭhapharaṇatādassanaṃ, na khandhānanti sambandho. <bold>Idhevā</bold>ti imasmiṃ aññamaññapaccaye eva. <bold>Hetupaccayādīsupi ayameva nayo,</bold>tattha hi paṭiccaṭṭhapharaṇassa samānatā. <bold>Dassitāya</bold>paṭiccaṭṭhadvayapharaṇatāya. <bold>Khandhavatthūnañca dassitāyevā</bold>ti khandhavatthūnañca ekato paṭiccaṭṭhapharaṇatā dassitāyeva.</paragraph>
<paragraph line="199"><bold>Evamādī</bold>ti <bold>ādi</bold>-saddena ‘‘akusalaṃ dhammaṃ paṭiccā’’ti evamādi saṅgayhati. Nanu bhavitabbanti yojanā. <bold>Hetupaccayādīhi viyā</bold>ti sadisūdāharaṇanti taṃ dassento <bold>‘‘na hī’’</bold>tiādimāha. <bold>Yaṃ ‘‘ekaṃ, tayo, dve ca khandhe paṭiccā’’ti vuttaṃ</bold>paccayajātanti attho. Paccayaṭṭho hi paṭiccaṭṭho. Tenāha <bold>‘‘te hetupaccayabhūtā eva na hontī’’</bold>ti. Etena na paṭiccaṭṭhapharaṇakassa ekantiko hetuādipaccayabhāvoti dasseti. Tenāha <bold>‘‘esa nayo ārammaṇapaccayādīsū’’</bold>ti. Na hi ārammaṇapaccayabhūto dhammo paṭiccaṭṭhaṃ pharati. Vuttañca ‘‘kusalaṃ dhammaṃ paṭicca kusalo dhammo uppajjati ārammaṇapaccayā’’ti.</paragraph>
<paragraph line="200">Paccayantarenapi upakārakatāmattampi gahetvā paṭiccavāre vārantare ca hetuādipaccayā dassitāti upacayena yathāvuttaṃ vibhāvento <bold>‘‘paccayavāre cā’’</bold>tiādimāha. <bold>Taṃpaccayā</bold>ti vatthupaccayā, yathārahaṃ paccayabhūtaṃ vatthuṃ labhitvāti attho. <bold>Te</bold>ti kusale khandhe paṭicca. <bold>Tesa</bold>nti mahābhūtānaṃ khandhānaṃ. <bold>Paccayabhāvābhāvato</bold>ti idaṃ khandhānaṃ hetusahajātādipaccayabhāvassa mahābhūtesu diṭṭhattā vuttaṃ. Yadi evaṃ aññamaññapaccayāpi te tesaṃ bhaveyyunti parassa āsaṅkanirāsaṅkaṃ karonto <bold>‘‘aññamaññasaddo hī’’</bold>tiādimāha. <bold>Nirapekkho</bold>ti aññanirapekkho. Na hi hetudhammo dhammantarāpekkho hutvā hetupaccayo hoti, saddasīsenettha attho vutto. <bold>Aññatarāpekkho</bold>ti attanā sahakārikāraṇabhūtaṃ, itaraṃ vā yaṃ kiñci aññataraṃ apekkhatīti aññatarāpekkho. <bold>Yathāvuttetaretarāpekkho</bold>ti arūpakkhandhādibhedaṃ pāḷiyaṃ vuttappakāraṃ itaretaraṃ mithu paccayabhūtaṃ apekkhatīti itaretarāpekkho. <bold>Paccayapaccayuppannā ca khandhā mahābhūtā idha yathāvuttā bhaveyyu</bold>nti kasmā vuttaṃ. Na hi khandhā mahābhūtā aññamaññaṃ aññamaññapaccayabhāvena vuttā, atha khandhā ca mahābhūtā cāti visuṃ visuṃ gayheyyuṃ, evaṃ sati ‘‘mahābhūtā khandhānaṃ na koci paccayo’’ti na vattabbaṃ.</paragraph>
<paragraph line="201"><bold>Yassa</bold><pageBreak edition="M" number="0.0280" /><pageBreak edition="V" number="0.0281" /><bold>sayaṃ paccayo, tato tena tannissitena vā</bold>ti yassa dhammassa sayaṃ attanā paccayo hoti, tato dhammato sayaṃ uppajjamānaṃ kathaṃ tena dhammena tannissitena vā aññamaññapaccayena evaṃbhūtaṃ taṃ dhammajātaṃ aññamaññapaccayā uppajjatīti vattabbataṃ arahatīti vuttamevatthaṃ udāharaṇena vibhāveti <bold>‘‘yathā’’</bold>tiādinā. Tattha <bold>‘‘khandhe paṭicca khandhā’’</bold>ti idaṃ <bold>‘‘tena aññamaññapaccayena uppajjamāna’’</bold>nti imassa udāharaṇaṃ, <bold>‘‘vatthuṃ paccayā khandhā’’</bold>ti idaṃ pana <bold>‘‘tannissitena aññamaññapaccayena uppajjamāna’’</bold>nti etassa. <bold>Tasmā</bold>ti vuttameva atthaṃ kāraṇabhāvena paccāmasati. <bold>Attano paccayassa paccayattābhāvato</bold>ti attano paccayabhūtassa arūpakkhandhassa paccayabhāvābhāvato. Na hi mahābhūtā yato khandhato uppannā, tesaṃ paccayā honti. <bold>Tadapekkhattā</bold>ti itaretarapaccayabhāvāpekkhattā. <bold>Khandhe paṭicca paccayā cā</bold>ti paṭiccavāre vuttaniyāmeneva khandhe paṭicca, paccayavāre vuttaniyāmena khandhe paccayā ca. <bold>Naaññamaññapaccayā ca vuttā</bold>ti aññamaññapaccayato aññasmā nissayapaccayādito mahābhūtānaṃ uppatti vuttā cāti attho. <bold>Vatthuṃ paccayā uppajjamānā</bold>ti vatthuṃ purejātapaccayaṃ katvā uppajjamānā. <bold>Tannissitena ca aññamaññapaccayenā</bold>ti taṃ vatthuṃ nissitena khandhena aññamaññapaccayabhūtena uppajjanti, <bold>tasmā</bold>yathāvuttena kāraṇena <bold>vatthuṃ paccayā…pe… vuttā,</bold>iminā pariyāyena pana ujukaṃ pavattiyaṃ vatthussa aññamaññapaccayabhāvoti attho.</paragraph>
<paragraph line="202" number="59"><bold>Sā na gahitā</bold>ti yā ‘‘cakkhāyatanaṃ nissāyā’’tiādinā cakkhāyatanādīnaṃ nissayapaccayatā vuttā, sā idha paṭiccavāre na vuttāti attho sahajātattho paṭiccatthoti katvā. Tenāha <bold>‘‘cakkhāyatanādīni…pe… adhippāyo’’</bold>ti. Yesaṃ pana arūpakkhandhamahābhūtanāmarūpacittacetasikamahābhūtarūpidhammānaṃ vasena chadhā nissayapaccayo icchito, tesaṃ vasena idha vibhatto eva. Kathaṃ rūpivasena vibhattoti ce? ‘‘Vatthuṃ paṭicca khandhā’’ti hadayavatthuvasena sarūpato dassito eva. Itaresampi vasena ‘‘abyākataṃ dhammaṃ paṭicca abyākato dhammo uppajjati nissayapaccayā’’ti ettha dassito. Yathā hi ‘‘kusalaṃ dhammaṃ paṭicca kusalo dhammo uppajjati ārammaṇapaccayā’’tiādīsu rūpāyatanādīnaṃ asatipi paṭiccaṭṭhapharaṇe ārammaṇapaccayabhāvo dassito hoti, evamidhāpi cakkhāyatanādīnaṃ nissayapaccayabhāvo dassito hoti. Tena vuttaṃ <bold>‘‘nissaya…pe… na gahitānī’’</bold>ti.</paragraph>
<paragraph line="203" number="60"><bold>Dvīsu</bold><pageBreak edition="M" number="0.0281" /><bold>upanissayesū</bold>ti anantarapakatūpanissayesu. <bold>Kusalāpi pana mahaggatā</bold>ti <bold>pi</bold>-saddena <pageBreak edition="V" number="0.0282" />abyākate mahaggate ākaḍḍhati ‘‘kusalāpi mahaggatā ārammaṇūpanissayaṃ na labhanti, pageva abyākatā’’ti. <bold>Kadāci na labhanti,</bold>yadā garuṃ katvā na pavattantīti attho.</paragraph>
<paragraph line="204" number="61"><bold>Aññattha</bold>hetupaccayādīsu. <bold>Paccayaṃ aniddisitvā</bold>ti paccayaṃ dhammaṃ sarūpato aniddisitvā. Na hi hetupaccayaniddesādīsu alobhādikusalādisarūpavisesato hetuādidhammā dassitā. <bold>Kusalādīsū</bold>ti idaṃ alobhādivisesanaṃ. Tena yathā alobhādīsu ayameva paccayoti niyamo natthi, evaṃ tabbisesesu kusalādīsūti dasseti. <bold>Idha pana</bold>purejātapaccaye. <bold>Vatthunavatthudhammesū</bold>ti niddhāraṇe bhummaṃ. <bold>Purejātapaccayā uppajjamānāna</bold>nti iminā paṭisandhikkhaṇe, āruppe uppajjamāne ca khandhe nivatteti. Kasmā panettha vatthupurejātameva gahitaṃ, na ārammaṇapurejātanti codanaṃ manasi katvā āha <bold>‘‘ārammaṇapurejātampi hi vatthupurejāte avijjamāne na labbhatī’’</bold>ti. <bold>Tassā</bold>ti paṭisandhivipākassa. <bold>Na uddhaṭo</bold>ti vuttamevatthaṃ pākaṭaṃ kātuṃ <bold>‘‘nevavipāka…pe… tīṇīti vutta’’</bold>nti vuttaṃ. <bold>Alābhato</bold>ti yadi labbheyya, ‘‘cattārī’’ti vattabbaṃ siyāti dasseti. <bold>Tatthā</bold>ti vipākattike. <bold>Tīṇī</bold>ti ‘‘vipākaṃ dhammaṃ paṭicca vipāko dhammo uppajjati purejātapaccayā, vipākadhammadhammaṃ, nevavipākanavipākadhammadhammaṃ paṭiccā’’ti imāni tīṇi.</paragraph>
<paragraph line="205" number="63"><bold>Tadupādārūpāna</bold>nti te mahābhūte nissāya pavattaupādārūpānaṃ. <bold>Vadatī</bold>ti ekakkhaṇikanānākkhaṇikakammapaccayaṃ vadati avinibbhogavasena pavattamānānaṃ tesaṃ paccayena visesābhāvato. <bold>Pavattiyaṃ kaṭattārūpāna</bold>nti visesanaṃ paṭisandhikkhaṇe kaṭattārūpānaṃ ekakkhaṇikassapi kammapaccayassa icchitattā. Teneva hi aṭṭhakathāyaṃ ‘‘tathā paṭisandhikkhaṇe mahābhūtāna’’nti duvidhopi kammapaccayo vutto.</paragraph>
<paragraph line="206" number="64"><bold>Yaṃ yaṃ paṭisandhiyaṃ labbhatī</bold>ti cakkhundriyādīsu yaṃ yaṃ indriyarūpaṃ paṭisandhiyaṃ labbhati, <bold>tassa tassa vasena</bold>indriyarūpañca vatthurūpañca ‘‘kaṭattārūpa’’nti vuttaṃ.</paragraph>
<paragraph line="207" number="69"><bold>Kesañcī</bold>ti pañcavokāre paṭisandhikkhandhādīnaṃ. Tesañhi vatthu niyamato vippayuttapaccayo hoti. <bold>Samānavippayuttapaccayā</bold>ti sadisavippayuttapaccayā. Kusalākusalā hi khandhā ekacce ca abyākatā yassa <pageBreak edition="M" number="0.0282" />vippayuttapaccayā honti, na sayaṃ tato vippayuttapaccayaṃ labhanti cittasamuṭṭhānānaṃ vippayuttapaccayābhāvato vatthunāva vippayuttapaccayena uppajjanato. Ekacce pana abyākatā yassa vippayuttapaccayā honti, sayampi tato vippayuttapaccayaṃ labhanti <pageBreak edition="V" number="0.0283" />yathā paṭisandhikkhaṇe vatthukkhandhā. Tena vuttaṃ <bold>‘‘kesañci khandhā…pe… nānāvippayuttapaccayāpī’’</bold>ti. <bold>Paccayaṃ paccayaṃ karotī</bold>ti paccayadhammaṃ vatthuṃ khandhe ca attano paccayabhūtaṃ karoti, yathāvuttaṃ paccayadhammaṃ paccayaṃ katvā pavattatīti attho. <bold>Taṃkiriyākaraṇato</bold>ti vippayuttapaccayakiccakaraṇato. <bold>Paṭicca uppatti natthī</bold>ti paṭiccaṭṭhapharaṇaṃ natthi sahajātaṭṭho paṭiccaṭṭhoti katvā. ‘‘Paṭicca uppajjantī’’ti ettakamevāha, kiṃ paṭicca? Khandheti pākaṭoyamatthoti. Tenāha <bold>‘‘kiṃ pana paṭiccā’’</bold>tiādi. Paccāsattiñāyena anantarassa vidhi paṭisedho vā hotīti gaṇheyyāti taṃ nivāretuṃ vuttanti dassento <bold>‘‘anantarattā…pe… vuttaṃ hotī’’</bold>ti āha.</paragraph>
<paragraph line="208" number="71-72"><bold>Saṅkhipitvā dassitānaṃ vasenetaṃ vutta</bold>nti saṅkhipitvā dassitānaṃ paccayānaṃ vasena etaṃ ‘‘ime tevīsati paccayā’’tiādivacanaṃ vācanāmaggaṃ dassentehipi pāḷiyaṃ vuttanti aṭṭhakathāyaṃ vuttaṃ. <bold>Ekenapī</bold>ti kusalādīsu ca padesu ekenapi padena, tasmiṃ tasmiṃ vā paccayaniddese vākyasaṅkhātena ekenapi padena. <bold>Tayo paccayā</bold>ti hetuārammaṇādhipatipaccayā. <bold>Te cattāro pacchājātañca vajjetvā</bold>ti ettha yathāvutte cattāro paccaye vitthāritattā ‘‘vajjetvā’’ti vuttaṃ, pacchājātaṃ pana sabbena sabbaṃ aggahitattā. Ettakā hi ekūnavīsati paccayā yathāvutte paccaye vajjetvā avasiṭṭhā. <bold>Ye panā</bold>ti padakārake vadati. <bold>Saṅkhipitvā</bold>ti padassa ‘‘pāḷiyaṃ vitthāritaṃ avitthāritañca sabbaṃ saṅgahetvā vutta’’nti atthaṃ vadanti. <bold>‘‘Tevīsati paccayā’’ti pāṭhena bhavitabbaṃ</bold>‘‘sabbaṃ saṅgahetvā’’ti vuttattā. Pacchājātapaccayoyeva hi vajjetabboti. Evaṃ vādantare vattabbaṃ vatvā idāni pāḷiyā aviparītaṃ atthaṃ dassetuṃ <bold>‘‘ādimhi panā’’</bold>tiādi vuttaṃ.</paragraph>
<centered line="209">Vibhaṅgavāravaṇṇanā niṭṭhitā.</centered>
<subhead line="210">(2) Saṅkhyāvāravaṇṇanā</subhead>
<paragraph line="211" number="73"><bold>Yathā</bold><pageBreak edition="M" number="0.0283" /><pageBreak edition="V" number="0.0284" /><bold>aññamaññapaccaye viseso vibhaṅge atthī</bold>ti idaṃ hetupaccayādivibhaṅgato visesabhāvasāmaññena vuttaṃ. Na hi yādiso aññamaññapaccayavibhaṅge viseso, tādiso purejātapaccayavibhaṅge. Tathā hi aññamaññapaccaye paṭisandhi labbhati, na purejātapaccaye. <bold>‘‘Vipākābyākataṃ ekaṃ khandhaṃ paṭiccā’’tiādike vibhaṅge</bold>ti iminā yasmiṃ paccaye vipākābyākataṃ uddhaṭaṃ, taṃ nidassanavasena dasseti. Idaṃ vuttaṃ hoti – yathā hetupaccayādīsu ‘‘vipākābyākataṃ ekaṃ khandhaṃ paṭiccā’’tiādinā vibhaṅge vipākābyākataṃ uddhaṭaṃ atthi, evaṃ vipākābyākatābhāvaṃ āsevanapaccaye visesaṃ dassetīti.</paragraph>
<paragraph line="212" number="74"><bold>Etasmiṃ anulome</bold>ti imasmiṃ paṭiccavāre paccayānulome. <bold>Suddhikanaye</bold>ti paṭhame naye. <bold>Dassitagaṇanato</bold>ti ‘‘nava, tīṇi, eka’’nti evaṃ saṅkhepato dassitagaṇanato. <bold>Tato paresu nayesū</bold>ti tato paṭhamanayato paresu dutiyādinayesu. <bold>Aññissā</bold>ti navādibhedato aññissā gaṇanāya. <bold>Abahugaṇanena yuttassa</bold>bahugaṇanassa paccayassa, <bold>tena</bold>abahugaṇanena. <bold>Samānagaṇanatā cā</bold>ti <bold>ca</bold>-saddo byatireko. Tena paccanīyato anulome yo viseso vuccati, taṃ joteti. Tenāha <bold>‘‘anulomeyeva daṭṭhabbā’’</bold>ti. <bold>Anulomeyevā</bold>ti avadhāraṇena nivattitaṃ dassetuṃ <bold>‘‘paccanīye…pe… vakkhatī’’</bold>ti vuttaṃ.</paragraph>
<paragraph line="213" number="76-79">Te pana terasamūlakādike naye sāsevanasavipākesu dvīsu dvāvīsatimūlakesu sāsevanameva gahetvā itaraṃ pajahanto āha <bold>‘‘pacchājātavipākānaṃ parihīnattā’’</bold>ti. <bold>Virodhābhāve satī</bold>ti idaṃ ‘‘siyā kusalaṃ dhammaṃ paṭicca akusalo dhammo uppajjeyyā’’tiādīsu viya parikappavacanaṃ sandhāya vuttaṃ. Tenāha <bold>‘‘pucchāya dassitanayenā’’</bold>ti. <bold>Tassa ca</bold>tevīsatimūlakassa. <bold>Nāma</bold>nti tevīsatimūlakanti nāmaṃ. <bold>Dvāvīsati…pe… vutta</bold>nti etena dvāvīsatimūlakova paramatthato labbhati, na tevīsatimūlakoti dasseti.</paragraph>
<paragraph line="214"><bold>Aññapadānī</bold>ti <pageBreak edition="M" number="0.0284" />hetuadhipatipadādīni. <bold>Suddhikanayo</bold>ti paṭhamanayo, yaṃ aṭṭhakathāyaṃ ‘‘ekamūla’’nti vuttaṃ. <bold>Ārammaṇamūlakādīsu na labbhatī</bold>ti dumūlakādīsu taṃ na yojīyati. Heṭṭhimaṃ heṭṭhimaṃ sodhetvā eva hi abhidhammapāḷi pavattā, tasmā ‘‘ārammaṇe…pe… pañhā’’ti vuttanti <pageBreak edition="V" number="0.0285" />sambandho. <bold>Tatthā</bold>ti ‘‘tīṇiyeva pañhā’’ti pāṭhe. ‘‘Vattu adhippāyānuvidhāyī saddappayogo’’ti katvā adhippāyaṃ vibhāvento āha <bold>‘‘tato uddhaṃ gaṇanaṃ nivāreti, na adho paṭikkhipatī’’</bold>ti. Gaṇanāya upanikkhittapaññattibhāvato heṭṭhāgaṇanaṃ amuñcitvāva uparigaṇanā sambhavatīti āha <bold>‘‘tīsu ekassa antogadhatāya ca ‘tīṇiyevā’ti vutta’’</bold>nti. <bold>Attano vacana</bold>nti ‘‘tatridaṃ lakkhaṇa’’ntiādinā vuttaṃ attano vacanaṃ.</paragraph>
<paragraph line="215" number="80-85"><bold>Avigatā…pe… vuttepi</bold>vipallāsayojanaṃ akatvāti adhippāyo. <bold>Sā dassitā hotī</bold>ti sā vipallāsayojanaṃ akatvā dassiyamānā yadipi dassitā hoti, <bold>na evaṃ āvikaraṇavasena dassitā hoti</bold>tādisassa liṅganassa abhāvato yathā vipallāsayojanāyanti adhippāyo. Tenāha <bold>‘‘vipallāsa…pe… hotī’’</bold>ti. <bold>Evameva adhippāyo yojetabbo</bold>ti ‘‘ye…pe… taṃ dassetu’’nti ettha ‘‘yadipi avigatānantara’’ntiādinā yathā adhippāyo yojito, evameva ‘‘tenetaṃ āvikarotī’’ti etthāpi adhippāyo yojetabbo. Kiṃ vuttaṃ hoti? Yathā tattha ‘‘ūnataragaṇanehi samānagaṇanehi ca saddhiṃ saṃsandane ūnatarā samānā ca gaṇanā hotī’’ti ayamattho ñāpanavasena dassito, evamidhāpīti. Tena vuttaṃ aṭṭhakathāyaṃ ‘‘ārammaṇapaccayo yena yena bahutaragaṇanena vā samānagaṇanena vā paccayena saddhiṃ tikadukādibhedaṃ gacchati, sabbattha tīṇeva pañhavissajjanāni veditabbānī’’ti. Na kevalamatthavisesāvikaraṇatthamevettha tathā yojanā katā, atha kho desanākkamoyeva soti dassetuṃ <bold>‘‘paccanīyādīsupi panā’’</bold>tiādimāha. Tattha <bold>mūlapada</bold>nti ārammaṇapaccayādikaṃ tasmiṃ tasmiṃ naye mūlabhūtaṃ padaṃ. <bold>Tatthā</bold>ti paccanīyādīsu. <bold>Etaṃ lakkhaṇa</bold>nti ‘‘tatridaṃ lakkhaṇa’’ntiādinā vuttalakkhaṇaṃ. <bold>Tasmā</bold>ti yasmā pubbenāparaṃ pāḷi evameva pavattā, tasmā eva. Tena mūlapadaṃ ādimhiyeva ṭhapetvā desanā ñāyāgatāti dasseti. Yadi evaṃ liṅganena atthavisesāvikaraṇaṃ kathanti <pageBreak edition="M" number="0.0285" />āha <bold>‘‘na ca viññāte atthe vacanena liṅgena ca payojanaṃ atthī’’</bold>ti.</paragraph>
<centered line="216">Paccayānulomavaṇṇanā niṭṭhitā.</centered>
<title line="217">Paṭiccavāro</title>
<subhead line="218">Paccayapaccanīyavaṇṇanā</subhead>
<paragraph line="219" number="86-87"><bold>Rūpasamuṭṭhāpakavaseneva</bold><pageBreak edition="V" number="0.0286" /><bold>veditabba</bold>nti idaṃ aṭṭhakathāvacanaṃ anantaraṃ ‘‘cittasamuṭṭhānañca rūpa’’nti pāḷiyaṃ āgatattā vuttaṃ, pañcaviññāṇānaṃ pana ahetukapaṭisandhicittānañca vasena yojanā sambhavatīti katvā vuttaṃ <bold>‘‘sabbasaṅgāhikavasena panetaṃ na na sakkā yojetu’’</bold>nti.</paragraph>
<paragraph line="220" number="93"><bold>Sahajātapurejātapaccayā</bold>ti idaṃ paccayena paccayadhammopalakkhaṇanti dassetuṃ <bold>‘‘sahajātā ca hetuādayo…pe… attho daṭṭhabbo’’</bold>ti vatvā <bold>‘‘na hī’’</bold>tiādinā tamevatthaṃ samattheti.</paragraph>
<paragraph line="221" number="94-97"><bold>So paccayo</bold>ti so paṭiccaṭṭhapharaṇako paccayo.</paragraph>
<paragraph line="222" number="99-102"><bold>Cittasamuṭṭhānādayo</bold>ti <bold>ādi</bold>-saddena bāhirarūpaāhārasamuṭṭhānādayo rūpakoṭṭhāsā saṅgayhanti. <bold>Tassā</bold>ti maggapaccayaṃ labhantassa rūpassa. <bold>Evameva panā</bold>ti iminā yathā namaggapaccaye vuttaṃ, evameva nahetupaccayādīsu yaṃ hetupaccayaṃ labhati, tassa parihīnattāti imamatthaṃ upasaṃharati. Tenāha <bold>‘‘ekaccarūpassa paccayuppannatā daṭṭhabbā’’</bold>ti.</paragraph>
<paragraph line="223" number="107-130"><bold>Sabbatthā</bold>ti pannarasamūlakādīsu sabbesu nayesu. Kāmaṃ suddhikanayādīsu visadisavissajjanā, idhādhippetatthaṃ pana dassetuṃ <bold>‘‘ekesū’’</bold>tiādi vuttaṃ. <bold>Idhā</bold>ti etesu nāhāramūlakādinayesu. <bold>Gaṇanāyeva na sarūpadassana</bold>nti suddhikanaye viya gaṇanāya eva na sarūpadassanaṃ adhippetanti attho.</paragraph>
<centered line="224">Paccayapaccanīyavaṇṇanā niṭṭhitā.</centered>
<subhead line="225">Paccayānulomapaccanīyavaṇṇanā</subhead>
<paragraph line="226" number="131-189"><bold>Tiṇṇa</bold>nti <pageBreak edition="M" number="0.0286" /><pageBreak edition="V" number="0.0287" />hetu adhipati maggoti imesaṃ tiṇṇaṃ paccayānaṃ. <bold>Sādhāraṇāna</bold>nti ye tesaṃ tiṇṇaṃ sādhāraṇā paccayā paccanīkato na labbhanti, yasmā tesaṃ saṅgaṇhanavasena vuttaṃ, tasmā. <bold>Maggapaccaye</bold>ti maggapaccaye anulomato ṭhite. <bold>Itarehī</bold>ti hetuadhipatipaccayehi. <bold>Sādhāraṇā sattevā</bold>ti maggapaccayavajje satteva. <bold>Hetupaccayopi paccanīyato na labbhatī</bold>ti heturahitesu adhipatino abhāvā. <bold>So panā</bold>ti hetupaccayo <bold>asādhāraṇoti katvā na vutto</bold>sādhāraṇānaṃ alabbhamānānaṃ vuccamānattā. Na hi hetupaccayo maggapaccayassa sādhāraṇo. <bold>Yehī</bold>ti yehi paccayehi. <bold>Te</bold>ti anantarapaccayādayo. <bold>Ekantikattā</bold>ti avinābhāvato. <bold>Arūpaṭṭhānikā</bold>ti arūpapaccayā arūpadhammānaṃyeva paccayabhūtā anantarapaccayādayo. <bold>Tenā</bold>ti ‘‘ekantikānaṃ arūpaṭṭhānikā’’ti idhādhippetattā. <bold>Tehī</bold>ti purejātāsevanapaccayehi. <bold>Tesaṃ vasenā</bold>ti tesaṃ ūnataragaṇanānaṃ ekakādīnaṃ vasena. <bold>Tassa tassā</bold>ti paccanīyato yojitassa tassa tassa dukādikassa bahugaṇanassa. <bold>Gaṇanā</bold>ti ūnataragaṇanā. <bold>Anulomato ṭhitassapī</bold>ti <bold>pi</bold>-saddena anulomato ṭhito vā hotu paccanīyato yojito vā, ūnataragaṇanāya samānanti dasseti. <bold>Nayidaṃ lakkhaṇaṃ ekantika</bold>nti iminā yathāvuttalakkhaṇaṃ yebhuyyavasena vuttanti dasseti.</paragraph>
<centered line="227">Paccayānulomapaccanīyavaṇṇanā niṭṭhitā.</centered>
<subhead line="228">Paccayapaccanīyānulomavaṇṇanā</subhead>
<paragraph line="229" number="190"><bold>Sabbesupī</bold>ti pacchājātaṃ ṭhapetvā sabbesupi paccayesu. So hi anulomato alabbhamānabhāvena gahito ‘‘sabbesū’’ti ettha saṅgahaṃ na labhati. Arūpāvacaravipākassa āruppe uppannalokuttaravipākassa ca purejātāsevanānaṃ alabbhanatoti <bold>‘‘kiñci nidassanavasena dassento’’</bold>ti āha.</paragraph>
<paragraph line="230"><bold>Avasesānaṃ lābhamatta</bold>nti avasesānaṃ ekaccānaṃ lābhaṃ. Tenāha <bold>‘‘na sabbesaṃ avasesānaṃ lābha’’</bold>nti <pageBreak edition="V" number="0.0288" />. <bold>Pacchājāte pasaṅgo natthī</bold>ti pacchājāto <pageBreak edition="M" number="0.0287" />anulomato tiṭṭhatīti ayaṃ pasaṅgo eva natthi. <bold>Purejā…pe… labbhatī</bold>ti iminā vippayutte paccanīyato ṭhite purejāto labbhatīti ayampi atthato āpanno hotīti taṃ niddhāretvā tattha yaṃ vattabbaṃ, taṃ dassetuṃ <bold>‘‘purejāto pana vippayutte paccanīyato ṭhite anulomato labbhatīti idampī’’</bold>tiādi vuttaṃ. Tattha <bold>‘‘avasesā sabbepīti atthe gayhamāne āpajjeyyā’’</bold>ti idaṃ tassā atthāpattiyā sabbhāvadassanamattaṃ daṭṭhabbaṃ, attho pana tādiso na upalabbhatīti ayamettha adhippāyo. Tenāha <bold>‘‘yampi kecī’’</bold>tiādi.</paragraph>
<paragraph line="231">Tattha <bold>kecī</bold>ti padakāre sandhāyāha. Te hi ‘‘arūpadhātuyā cavitvā kāmadhātuṃ upapajjantassa gatinimittaṃ ārammaṇapurejātaṃ hotīti ñāpetuṃ ‘navippayuttapaccayā purejāte’ti ayamattho niddhārito’’ti vadanti, taṃ na yujjati āruppe rūpaṃ ārabbha cittuppādassa asambhavato. Tathā heke asaññabhavānantarassa viya āruppānantarassa kāmāvacarapaṭisandhiviññāṇassa purimānupaṭṭhitārammaṇaṃ icchanti. Tenevāha <bold>‘‘tampi tesaṃ rucimattamevā’’</bold>tiādi. <bold>Yujjamānakapaccayuppannavasena vā</bold>ti yasmiṃ yasmiṃ paccaye anulomato ṭhite yaṃ yaṃ paccayuppannaṃ bhavituṃ yujjati, tassa tassa vasenāti attho. <bold>Na vicāritaṃ</bold>suviññeyyattāti adhippāyo. <bold>Navā</bold>ti ārammaṇaanantarasamanantarūpanissayapurejātāsevanasampayuttanatthivigatapaccayā. <bold>Tampi</bold>tesaṃ navannaṃ paccayānaṃ anulomato alabbhamānataṃ.</paragraph>
<paragraph line="232" number="191-195"><bold>Na aññamaññena ghaṭitassa mūlassā</bold>ti aññamaññapaccayena paccanīyato ṭhitena yojitassa sattamassa mūlassa vitthāritattā. <bold>Sabbaṃ sadisa</bold>nti sabbapāḷigamanaṃ sadisaṃ.</paragraph>
<paragraph line="233"><bold>Imasmiṃ…pe… veditabbo</bold>ti ettha <bold>imasmiṃ etthā</bold>ti dve bhummaniddesā. Tesu paṭhamassa visayo paccanīyānulometi aṭṭhakathāyameva dassitoti adassitassa visayaṃ dassetuṃ <bold>‘‘etesū’’</bold>tiādi vuttaṃ. <bold>Pi-saddenā</bold>ti ‘‘imesampī’’ti ettha pi-saddena. <bold>Kismiñci</bold>paccaye. Kammapaccayaṃ labhantānipi cakkhādīni vipākaviññāṇādīni ca indriyaṃ na labhantīti katvā <bold>‘‘yebhuyyenā’’</bold>ti vuttaṃ, katipayaṃ na labhatīti vuttaṃ hoti. <bold>Maggapaccaya</bold>ntiādīsupi eseva nayo. <bold>Yathāvuttānī</bold>ti pañcavokārapavattiasaññabhavapariyāpannāni kaṭattārūpāneva vadati, na cittasamuṭṭhānarūpānīti <pageBreak edition="M" number="0.0288" />adhippāyo. <bold>Ye rūpadhammānaṃ paccayā hontī</bold>ti ye hetuadhipatisahajātādipaccayā rūpadhammānaṃ paccayā honti, eteyeva hetuadhipatiādike cha paccaye <pageBreak edition="V" number="0.0289" />na labhanti. <bold>Eteyevā</bold>ti vacanena aññe katipaye labhantīti siddhaṃ hotīti taṃ dassento <bold>‘‘pacchājātā…pe… labhatī’’</bold>ti āha. Ayañca paccayalābho na janakavasena veditabboti dassetuṃ <bold>‘‘labbhamānā…pe… dassana’’</bold>nti vuttaṃ. <bold>Dhammavasenā</bold>ti paccayuppannadhammavasena. <bold>Indriya</bold>nti indriyapaccayaṃ. <bold>Yadi eva</bold>nti kaṭattārūpaṃ yaṃ yaṃ na labhati, taṃ taṃ yadi vattabbaṃ, evaṃ sante rūpadhammesu bhūtarūpāniyeva aññamaññapaccayaṃ labhantīti āha <bold>‘‘upādārūpāni…pe… vattabba’’</bold>nti. <bold>Taṃ pana</bold>upādārūpānaṃ aññamaññapaccayālābhavacanaṃ. <bold>Arūpindriyālābha</bold>nti arūpīnaṃ indriyānaṃ vasena indriyapaccayālābhaṃ.</paragraph>
<paragraph line="234" number="196-197">Bahugaṇanampi ūnataragaṇanena yojitaṃ ūnataragaṇameva hotīti katvā vuttaṃ <bold>‘‘yadipi tikādīsu ‘hetuyā pañcā’ti idaṃ natthī’’</bold>ti. <bold>Anuttānaṃ</bold>duviññeyyatāya gambhīraṃ. Yathā ca bhūtarūpāni nārammaṇapaccayā aññamaññapaccayā uppajjanti, evaṃ paṭisandhikkhaṇe vatthurūpanti āha <bold>‘‘vatthupi pana labhatī’’</bold>ti. Yathā heṭṭhā ekamūlakaṃ ‘‘dumūlaka’’nti vuttaṃ, evaṃ <bold>idhāpi dumūlakaṃ ‘‘timūlaka’’nti vadanti</bold>.</paragraph>
<paragraph line="235" number="203-233"><bold>Cetanāmattasaṅgāhake</bold>ti cetanāmattaṃyeva paccayuppannaṃ gahetvā ṭhite pañhe. Tattha hi ‘‘nakammapaccayā hetupaccayā’’ti vattuṃ sakkā. <bold>Evaṃpakāre</bold>ti idaṃ ‘‘tīṇītiādīsū’’ti ettha ādi-saddassa atthavacananti dassento <bold>‘‘ādi-saddo hi pakāratthova hotī’’</bold>ti āha. <bold>Rūpampi labbhati</bold>cetanāmattameva asaṅgaṇhanato.</paragraph>
<centered line="236">Paccayapaccanīyānulomavaṇṇanā niṭṭhitā.</centered>
<centered line="237">Paṭiccavāravaṇṇanā niṭṭhitā.</centered>
<subhead line="238">2. Sahajātavāravaṇṇanā</subhead>
<paragraph line="239" number="234-242"><bold>Sahajātapaccayakaraṇa</bold>nti sahajātaṃ paccayadhammaṃ paccayaṃ katvā pavatti. <bold>Sahajātāyattabhāvagamana</bold>nti sahajāte paccayadhamme āyattabhāvassa <pageBreak edition="M" number="0.0289" />gamanaṃ paccayuppannassa attanā sahajātapaccayāyattavuttitā <pageBreak edition="V" number="0.0290" />. Ettha ca sahajātapaccayasaṅkhātaṃ sahajātaṃ karotīti sahajāto, tathāpavatto paccayuppannadhammo. Tattha pavattamāno sahajātasaddo yasmā tassa paccayuppannassa attanā sahajātaṃ paccayadhammaṃ paccayaṃ katvā pavattiṃ tadāyattabhāvūpagamanañca vadatīti vuccati, tasmā vuttaṃ <bold>‘‘sahajātasaddena…pe… vutta’’</bold>nti. <bold>Tassa karaṇassa gamanassa vā</bold>ti tassa yathāvuttassa sahajātapaccayakaraṇassa sahajātāyattabhāvūpagamanassa vā. ‘‘Kusalaṃ dhammaṃ sahajāto’’ti imassa kusalaṃ dhammaṃ sahajātaṃ taṃsahabhāvitañca paccayaṃ katvāti ayamatthoti āha <bold>‘‘kusalādīnaṃ kammabhāvato’’</bold>ti. Sahajātapaccayasahabhāvīnaṃ paccayānaṃ saṅgaṇhatthañhettha ‘‘sahajātāyattabhāvagamanaṃ vā’’ti vuttaṃ.</paragraph>
<paragraph line="240"><bold>Taṃkammabhāvato</bold>ti tesaṃ yathāvuttapaccayakaraṇatadāyattabhāvagamanānaṃ kammabhāvato. Aṭṭhakathāyaṃ pana ‘‘kusalaṃ dhammaṃ sahajātoti kusalaṃ dhammaṃ paṭicca tena sahajāto hutvā’’ti paṭiccasaddaṃ āharitvā attho vutto, taṃ ‘‘paṭiccattho sahajātattho’’ti katvā vuttaṃ. Sahajātasaddayoge kusalaṃ dhammanti upayogavacanassa yutti na vuttā, ‘‘tena sahajāto hutvā’’ti pana vuttattā karaṇatthe upayogavacananti dassitanti keci. Nissayavāre pana kusalaṃ dhammaṃ nissayatthena paccayaṃ katvāti vadantena idhāpi ‘‘kusalaṃ dhammaṃ sahajātatthena paccayaṃ katvā’’ti ayamattho vuttoyeva hoti, paṭiccasaddāharaṇampi imamevatthaṃ ñāpetīti daṭṭhabbaṃ. Upādārūpaṃ kiñci bhūtarūpassa anupālakaṃ upatthambhakañca hontampi sahajātalakkhaṇena na hoti, tasmā paṭiccatthaṃ na pharatīti āha <bold>‘‘paṭiccāti iminā vacanena dīpito paccayo na hotī’’</bold>ti. <bold>Nidassanavasena vutta</bold>nti udāharaṇavasena vuttaṃ, na anavasesatoti attho. <bold>Yathāvutto</bold>ti paṭiccatthapharaṇavasena vutto. Yathā ca upādārūpaṃ bhūtarūpassa upādārūpassa ca paccayo na hoti, evaṃ ṭhapetvā cha vatthūni sesarūpāni arūpadhammānaṃ paccayo na hotīti dassento <bold>‘‘vatthuvajjāni rūpāni ca arūpāna’’</bold>nti āha.</paragraph>
<centered line="241">Sahajātavāravaṇṇanā niṭṭhitā.</centered>
<subhead line="242">3. Paccayavāravaṇṇanā</subhead>
<paragraph line="243" number="243"><bold>Pati-saddo</bold><pageBreak edition="M" number="0.0290" /><pageBreak edition="V" number="0.0291" /><bold>patiṭṭhatthaṃ dīpeti</bold>‘‘sāre patiṭṭhito’’tiādīsu, <bold>aya-saddo gatiṃ dīpeti</bold>‘‘eti etthāti ayo’’ti.</paragraph>
<paragraph line="244"><bold>Bhūtupādārūpāni saha saṅgaṇhitvā vuttaṃ</bold>upādārūpānaṃ viya bhūtarūpāni nissayo hotīti katvā. Yadi evaṃ kasmā aṭṭhakathāyaṃ ‘‘mahābhūte nissāya cittasamuṭṭhānaṃ upādārūpa’’nti upādārūpaṃyeva dassitanti āha <bold>‘‘aṭṭhakathāyaṃ panā’’</bold>tiādi.</paragraph>
<paragraph line="245" number="255"><bold>Paṭiccavāre sahajāte</bold>ti paṭiccavāre sahajātapaccayavaṇṇanāyaṃ, <bold>kammautujāna</bold>nti kammajānaṃ utujānañca vasena attho vuttoti yojanā. Tathā hi tattha vuttaṃ ‘‘dvisantatisamuṭṭhānabhūtavasena vutta’’nti (paṭṭhā. aṭṭha. 1.57). <bold>Kamme cā</bold>ti kamme janakakammapaccaye gahite. <bold>Ekantānekantakammajāna</bold>nti ekantena kammajānaṃ na ekantakammajānañca. Tattha asaññabhave ekantakammajaṃ nāma jīvitindriyaṃ, itaraṃ upādārūpaṃ bhūtarūpañca na ekantakammajaṃ, tadubhayampi tattha ekajjhaṃ katvā vuttaṃ, ‘‘mahābhūte paṭicca kaṭattārūpa’’nti idaṃ pana kammasamuṭṭhānavaseneva vuttanti. <bold>So nādhippeto</bold>ti yo yathādassito paṭiccavāre sahajātapaccaye attho vutto, so idha na adhippeto. Kasmāti ce, āha <bold>‘‘kaṭattā…pe… gahitattā’’</bold>ti. <bold>Taṃ pahāyā</bold>ti taṃ paṭiccavāre vuttamatthaṃ pahāya aggahetvā. <bold>Yathāgahitassā</bold>ti ‘‘asañña…pe… kaṭattārūpaṃ upādārūpa’’nti pāḷiyaṃ eva gahitassa. <bold>Paṭicca paccayā</bold>ti idaṃ dvinnaṃ vārānaṃ upalakkhaṇaṃ. Paṭiccavāre āgatanayena mahābhūte paṭicca, paccayavāre āgatanayena mahābhūte paccayā mahābhūtānaṃ uppatti na nivāretabbā, tasmā ‘‘upādārūpasaṅkhātaṃ kaṭattārūpa’’nti evaṃ upādārūpaggahaṇena kaṭattārūpaṃ avisesetvā upādārūpānaṃ nivattetabbānaṃ utucittāhārasamuṭṭhānānaṃ atthitāya kaṭattā…pe… visesanaṃ daṭṭhabbanti evamettha yojanā veditabbā.</paragraph>
<paragraph line="246" number="286-287"><bold>Ekaccassa rūpassā</bold>ti ahetukacittasamuṭṭhānassa. Ito paresupi ekaccarūpaggahaṇe eseva nayo. <bold>Cakkhādidhammavasenā</bold>ti cakkhāyatanādirūpadhammavasena. <bold>Cittasamuṭṭhānādikoṭṭhāsavasenā</bold>ti cittajādirūpadhammabhāgavasena. <bold>Sabbaṃ labbhatī</bold>ti satipi imassa nayassa <pageBreak edition="V" number="0.0292" />nahetumūlakatte <pageBreak edition="M" number="0.0291" />nonatthinovigatesu ekanti gaṇanaṃ sabbaṃ rūpaṃ sabbassa rūpassa vasena gaṇanā labbhati catusantativasena vattamānesu pañcavīsatiyā rūpadhammesu vajjitabbassa abhāvā.</paragraph>
<centered line="247">Paccayavāravaṇṇanā niṭṭhitā.</centered>
<subhead line="248">4. Nissayavāravaṇṇanā</subhead>
<paragraph line="249" number="329-337"><bold>Nissayapaccayabhāva</bold>nti nissayavāre vuttassa sahajātapurejātassa ca nissayaṭṭhassa dhammassa paccayabhāvaṃ paccayavārena niyametunti yojanā. Tathā paccayavāre ‘‘paccayā’’ti vuttassa paccayadhammassa sahajātapurejātabhāvaṃ nissayavārena niyametunti yojanā. Niyamanañcettha paccayaṭṭhanissayaṭṭhānaṃ pariyāyantarena pakāsitattā atthato bhedābhāvadassananti veditabbo. Tena vuttaṃ <bold>‘‘paccayattaṃ nāma nissayattaṃ, nissayattaṃ nāma paccayatta’’</bold>nti.</paragraph>
<centered line="250">Nissayavāravaṇṇanā niṭṭhitā.</centered>
<subhead line="251">5. Saṃsaṭṭhavāravaṇṇanā</subhead>
<paragraph line="252" number="351-368"><bold>Sā</bold>ti savatthukā paṭisandhi. <bold>Idhāpī</bold>ti imasmiṃ saṃsaṭṭhavārepi. <bold>Adhipatipurejātāsevanesu</bold>anulomato <bold>nakammanavipākanajhānanavippayuttesu</bold>paccanīyato ṭhitesu na labbhati, <bold>aññesu</bold>sahajātādīsu <bold>anulomato</bold>hetuādīsu <bold>paccanīyato ca</bold>anulomato ca ṭhitesu labbhatīti. Tenāha <bold>‘‘labbhamānapaccayesū’’</bold>ti. <bold>Imassa visesassā</bold>ti imassa yathāvuttassa visesassa dassanatthaṃ uddhaṭā, tasmā tādisassa visesassa dassetabbassa abhāvato vatthuvirahitā paṭisandhi anuddhaṭā, na vippayutte paccanīyato ṭhite abhāvatoti attho. <bold>Hetupaccayavirahitamattadassanattha</bold>nti iminā bhūtakathanaṃ ahetukaggahaṇaṃ na byabhicāranivattananti dasseti. <bold>‘‘Ahetukavipākakiriyavasenā’’ti bhavitabbaṃ</bold>hetupariyantattā maggassa.</paragraph>
<paragraph line="253" number="369-391">‘‘Hetumhi <pageBreak edition="V" number="0.0293" />anulomato ṭhite jhānamaggā paccanīyato na labbhantī’’tiādi yaṃ idha aṭṭhakathāyaṃ vuttaṃ, taṃ hetupaccayādivasena uppajjamāno <pageBreak edition="M" number="0.0292" />dhammo cattāro sabbaṭṭhānikā āhārindriyajhānamaggā cāti ime aṭṭha paccaye alabhanto nāma natthīti iminā paṭiccavāre anulomapaccanīyavaṇṇanāyaṃ vuttena nayena vedituṃ sakkāti āha <bold>‘‘paṭiccavāre…pe… nayenā’’</bold>ti. <bold>Sesesū</bold>ti ahetukamohavajjāhetukesu <bold>pañcaviññāṇā…pe… jhānapaccayaṃ labhanti,</bold>tasmā ‘‘ahetukamohova jhānamaggapaccayaṃ labhatī’’ti na sakkā vattuṃ, kiñca <bold>paccanīyānulome dvinnaṃ paccayānaṃ anulomena</bold>anulomavasena <bold>saha yojanā natthi</bold>ekekasseva yojanāya āgatattā, tasmā ahetukamohova maggapaccayaṃ labhatīti evamettha yojanā veditabbā.</paragraph>
<centered line="254">Saṃsaṭṭhavāravaṇṇanā niṭṭhitā.</centered>
<subhead line="255">6. Sampayuttavāravaṇṇanā</subhead>
<paragraph line="256" number="392-400"><bold>Sadisaṃ sampayutta</bold>nti ‘‘yaṃ sadisaṃ, taṃ saṃsaṭṭha’’nti vuccamānaṃ sampayuttaṃ na hoti ‘‘saṃsaṭṭhā yojitā hayā’’tiādīsu. <bold>Asaṃsaṭṭhaṃ vokiṇṇa</bold>nti yaṃ na saṃsaṭṭhaṃ antarantarā uppajjamānena vokiṇṇampi vimissatāya sampayuttanti vuccamānaṃ, taṃ saṃsaṭṭhaṃ na hoti ‘‘yā sā vīmaṃsā…pe… kosajjasampayuttā’’tiādīsu. Evaṃ asampayuttassapi saṃsaṭṭhapariyāyo asaṃsaṭṭhassa ca sampayuttapariyāyo atthīti tadubhayaṃ itaretaraṃ niyametīti dassanatthaṃ vāradvayadesanāti dassento āha <bold>‘‘ubhayaṃ…pe… niyāmakaṃ hotī’’</bold>ti, saṃsaṭṭhasaddo hi vokiṇṇaṭṭho natthi, sampayuttasaddo ca sadisattho, tasmā yathā saṃsaṭṭhasaddo sampayuttasaddāpekkho sadisatthato vinivattitvā ekuppādādisabhāvameva atthaṃ bodheti, evaṃ sampayuttasaddopi saṃsaṭṭhasaddāpekkho vokiṇṇaṭṭhato vinivattitvāti aññamaññāpekkhassa saddadvayassa aññamaññaniyāmakatā veditabbā.</paragraph>
<centered line="257">Sampayuttavāravaṇṇanā niṭṭhitā.</centered>
<subhead line="258">7. Pañhāvāravibhaṅgavaṇṇanā</subhead>
<paragraph line="259" number="401-403"><bold>Te</bold><pageBreak edition="M" number="0.0293" /><pageBreak edition="V" number="0.0294" /><bold>paccaye</bold>ti te hetuādike paccaye. <bold>Paṭipāṭiyā</bold>ti ettha paccayapaṭipāṭiyā kusalādipadapaṭipāṭiyā vāti āsaṅkāyaṃ ubhayavasenapi attho yujjatīti dassento paṭhamaṃ tāva sandhāyāha <bold>‘‘yathākkamenā’’</bold>tiādi. Tassattho – ‘‘hetupaccayo ārammaṇapaccayo’’tiādinā nayena desanākkamena yāya paṭipāṭiyā paṭiccavāre paccayā āgatā, tadanurūpaṃ te dassetunti. Dutiyaṃ pana dassetuṃ <bold>‘‘kusalo kusalassā’’</bold>tiādi vuttaṃ. Sā panāyaṃ padapaṭipāṭi yasmā na kusalapadadassanamattena dassitā hoti, tasmā taṃ ekadesena sakalaṃ nayato dassento āha <bold>‘‘kusalo kusalassāti…pe… hotī’’</bold>ti. <bold>Tenā</bold>ti nidassanamattena ‘‘kusalo kusalassā’’ti padena. <bold>Sabbo pabhedo</bold>ti yaṃ tattha tattha paccaye ‘‘kusalo kusalassā’’tiādiko yattako pabhedo vissajjanaṃ labhati, so sabbo pabhedoti attho. <bold>Te paccaye paṭipāṭiyā dassetu</bold>nti te hetuādipaccaye kusalādipadapaṭipāṭiyā dassetuṃ.</paragraph>
<paragraph line="260" number="404">Phalavisesaṃ ākaṅkhantā paṭiggāhakato viya dāyakatopi yathā dakkhiṇā visujjhati, evaṃ dānaṃ dentīti āha <bold>‘‘visuddhaṃ katvā’’</bold>ti. <bold>Tesanti vattabbatāraha</bold>nti iminā vodānassa sakadāgāmiādīnaṃ āveṇikataṃ dasseti. Kāmaṃ aggamaggapurecārikampi vodānameva, asekkho pana hutvā taṃ paccavekkhatīti na taṃ idha gahitaṃ. <bold>Ta</bold>nti vodānaṃ. <bold>Gotrabhucitta</bold>nti aṭṭhamakassa uppajjanakāle ‘‘gotrabhū’’ti vattabbatārahaṃ cittaṃ. Gotrabhusadisanti vā sotāpannādigotrābhibhāvīti vā <bold>gotrabhucitta</bold>nti evamettha attho veditabbo. <bold>Paccayuppannaṃ bhūmito vavatthapeti,</bold>‘‘tebhūmakakusalamevā’’ti ettha viya na paccayadhammanti attho. <bold>Desanantarattā</bold>ti ‘‘kusalacittasamaṅgissā’’tiādinā puggalāmasanadesanato aññattā, aññathā gahitaṃ puna na gaṇheyyāti adhippāyo.</paragraph>
<paragraph line="261" number="405">Rāgarahitassa viya somanassarahitassa ca rāgassa na ārammaṇe assādanavasena pavatti ajjhupekkhanatoti vuttaṃ <bold>‘‘assādanaṃ…pe… kicca’’</bold>nti. Sahasākārappavattāya uppilāvitasabhāvāya pītiyā āhitavisesāya taṇhāya taṃ taṇhābhinandananti vuccatīti taṃ sandhāyāha <pageBreak edition="M" number="0.0294" /><bold>‘‘pītikiccasahitāya taṇhāya kicca’’</bold>nti. Yathā ca yathāvuttakiccavisesāya pītiyā āhitavisesā taṇhā taṇhābhinandanā, evaṃ diṭṭhābhinandanā veditabbā. Yasmā pana sā <pageBreak edition="V" number="0.0295" />atthato paccayavisesavisiṭṭhā diṭṭhiyeva, tasmā vuttaṃ <bold>‘‘diṭṭhābhinandanā diṭṭhiyevā’’</bold>ti. <bold>Ettha panā</bold>ti ‘‘abhinandatī’’ti padassa taṇhādiṭṭhivasena vuttesu etesu pana dvīsu atthesu. <bold>Abhinandantassā</bold>ti idaṃ diṭṭhābhinandanaṃyeva sandhāya vuttanti adhippāyena <bold>‘‘pacchimatthameva gahetvā’’</bold>ti vuttaṃ. <bold>Abhinandantassā</bold>ti pana avisesato vuttattā taṇhāvasena diṭṭhivasena abhinandantassāti ayamettha attho adhippeto, tasmā <bold>‘‘abhinandanā…pe… na sakkā vattu’’</bold>nti idamidha vacanamanokāsaṃ. Kasmā? Diṭṭhirahitepi santāne abhinandanassa vuttattā. <bold>Taṇhāvasena nandatī</bold>ti taṇhābhinandanavaseneva vutto attho purimo attho. <bold>Dvīsu pana somanassasahagatacittuppādesū</bold>ti diṭṭhirahitāni somanassasahagatacittāni sandhāyāha. <bold>Yathāvuttenā</bold>ti ‘‘sarāgassa somanassassā’’tiādinā vuttena somanassena assādentassa, rāgena ca tesuyeva yathāvuttesu dvīsu cittesu assādentassa, catūsupi somanassasahagatacittesu sappītikataṇhāya abhinandantassa, catūsupi diṭṭhisampayuttesu diṭṭhābhinandanāya abhinandantassa diṭṭhi uppajjatīti evamettha yojanā veditabbā. Tena vuttaṃ <bold>‘‘itipi sakkā yojetu’’</bold>nti. Yathā diṭṭhūpanissayato diṭṭhābhinandanā sambhavati, evaṃ taṇhūpanissayato taṇhābhinandanāpi sambhavatīti daṭṭhabbaṃ. ‘‘Abhinandati rāgo uppajjatī’’ti vacanato sappītikataṇhāya abhinandantassa rāguppattipi vattabbā, na vā vattabbā taṇhābhinandanāya eva rāguppattiyā vuttattā.</paragraph>
<paragraph line="262" number="406">‘‘Tadārammaṇatāyā’’ti vattabbe <bold>‘‘tadārammaṇatā’’</bold>ti vuttanti āha <bold>‘‘vibhattilopo hettha kato’’</bold>ti. <bold>Tadārammaṇatā</bold>ti ettha tā-saddābhidheyyo attho bhāvo nāma, so pana tadārammaṇasaddābhidheyyato añño natthīti dassento āha <bold>‘‘bhāvavantato vā añño bhāvo nāma natthī’’</bold>ti. Etena sakatthe ayaṃ <bold>tā</bold>-saddoti dasseti. Tenāha <bold>‘‘vipāko tadārammaṇabhāvabhūtoti attho’’</bold>ti. Etasmiñcatthe ‘‘tadārammaṇatā’’ti paccattekavacanaṃ daṭṭhabbaṃ. <bold>Viññāṇañcāyatana…pe… na vutta</bold>nti yadipi kāmāvacaravipākānampi kammaṃ <pageBreak edition="M" number="0.0295" />ārammaṇaṃ labbhati, taṃ pana viññāṇañcāyatananevasaññānāsaññāyatanavipākānaṃ viya na ekantena imassa vipākacittassa idaṃ kammaṃ ārammaṇanti vavatthitaṃ kāmāvacaravipākacittānaṃ bahubhedattā, tasmā taṃ labbhamānampi na vuttanti attho. Yadi evaṃ kiṃ taṃ labbhamānampi na dassitamevāti āsaṅkāyaṃ āha <bold>‘‘tadārammaṇena panā’’</bold>tiādi. <bold>Anulomato samāpajjane yebhuyyena āsannasamāpattiyā ārammaṇabhāvo dassito,</bold>aññathā ‘‘paṭilomato vā ekantarikavasena vā’’ti vacanaṃ niratthakaṃ siyāti adhippāyo. <bold>Bhaveyyā</bold>ti anāsannāpi samāpatti ārammaṇaṃ bhaveyya, na sakkā paṭikkhipitunti <pageBreak edition="V" number="0.0296" />attho. Teneva hi <bold>‘‘yebhuyyenā’’</bold>ti vuttaṃ. <bold>Evaṃ satī</bold>ti yadi āvajjanāya eva ārammaṇabhāvena kusalānaṃ khandhānaṃ abyākatārammaṇatā adhippetā, evaṃ sante. <bold>Vattabbaṃ siyā</bold>ti ‘‘iddhividhañāṇassā’’ti ca pāḷiyaṃ vattabbaṃ siyā tassāpi āvajjanāya ārammaṇabhāvato. <bold>Taṃ na vutta</bold>nti taṃ abyākataṃ iddhividhañāṇaṃ ‘‘kusalā khandhā iddhividhañāṇassā’’ti na vuttaṃ. <bold>Hontī</bold>ti ārammaṇaṃ honti. <bold>Tānī</bold>ti cetopariyañāṇādīni. <bold>Yāya kāyacī</bold>ti cetopariyañāṇādīnaṃ aññesañca kusalānaṃ ārammaṇakaraṇavasena āvajjantiyā.</paragraph>
<paragraph line="263" number="407-409">Ādīnavadassanena sabhāvato ca aniṭṭhatāmattavasena ca domanassassa uppatti veditabbāti yojetabbaṃ. Āghātavatthuādibhedena <bold>akkhantibhedā</bold>veditabbā.</paragraph>
<paragraph line="264" number="410"><bold>Sabbassā</bold>ti pakaraṇaparicchinne gayhamāne sabbassa abyākatassa, atthantaravasena pana gayhamāne sabbassa ñeyyassāti attho. <bold>Asakkuṇeyyattā</bold>ti idaṃ vattabbassa anantāparimeyyatāya vuttaṃ, na aññāṇapaṭighātato.</paragraph>
<paragraph line="265" number="417">Vodānasaṅkhātaṃ vuṭṭhānaṃ apubbato na hotīti vuttaṃ <bold>‘‘apubbato cittasantānato vuṭṭhānaṃ bhavaṅgamevā’’</bold>ti. Tañhi yathāladdhassa visesassa vodāpanaṃ paguṇabhāvāpādanaṃ apubbaṃ nāma na hoti. Tathā hi vuttaṃ ‘‘heṭṭhimaṃ heṭṭhimañhi paguṇajjhānaṃ uparimassa uparimassa padaṭṭhānaṃ hoti, tasmā vodānampi vuṭṭhānanti vutta’’nti. <bold>Avajjetabbattā vattabbaṃ natthī</bold>ti kusalabhāvena <pageBreak edition="M" number="0.0296" />samānattā vajjetabbatāya abhāvato vibhajitvā vattabbaṃ natthi, tasmā yadettha visesanaṃ labbhati, taṃ dassento <bold>‘‘nevasaññānāsaññāyatanaṃ…pe… samāpattiyā’’</bold>ti āha. <bold>Cittuppādakaṇḍe vuttamevā</bold>ti paṭṭhāne pana ‘‘kusale niruddhe vipāko tadārammaṇatā uppajjatī’’tiādinā ‘‘kiriyānantaraṃ tadārammaṇabhāve’’ti yaṃ vattabbaṃ, taṃ cittuppādakaṇḍavaṇṇanāyaṃ vuttameva.</paragraph>
<paragraph line="266"><bold>Tā ubhopī</bold>ti yā ‘‘kusalavipākāhetukasomanassasahagatā upekkhāsahagatā cā’’ti dve manoviññāṇadhātuyo vuttā, tā ubhopi somanassasahagatamanoviññāṇadhātuvasena vuttā. Kasmā? Dasannaṃ kāmāvacarabhavaṅgānaṃ attano tadārammaṇakāle santīraṇakāle ca voṭṭhabbanassa anantarapaccayabhāvato. Upekkhāsahagatā pana yathāvuttānaṃ dasannaṃ vipākānaṃ manoviññāṇadhātūnaṃ attano <pageBreak edition="V" number="0.0297" />tadārammaṇādikāle voṭṭhabbanakiriyassa santīraṇakāle manodhātukiriyassa bhavaṅgakāleti yojetabbaṃ.</paragraph>
<paragraph line="267" number="423"><bold>Paṭivijjhitvā</bold>ti jānitvā. <bold>Daḷhaṃ na gahetabba</bold>nti daḷhaggāhaṃ na gahetabbaṃ. <bold>Balavato…pe… vipaccanato</bold>ti etena balavatā dubbalatā ca appamāṇaṃ, katokāsatā pamāṇanti dasseti. Katokāsatā ca avasesapaccayasamavāye vipākābhimukhatāti daṭṭhabbaṃ. <bold>Yaṃ kiñcī</bold>ti ca balavaṃ dubbalaṃ vāti attho. <bold>Vipākajanakampi kiñci kammaṃ upanissayapaccayo na hotīti sakkā vattuṃ</bold>. Sati hi kammaupanissayapaccayānaṃ avinābhāve vipākattike upanissayapaccaye gahite kammapaccayo visuṃ na uddharitabbo siyā, vedanāttike ca upanissaye paccanīyato ṭhite kammapaccayena saddhiṃ aṭṭhāti na vattabbaṃ siyāti adhippāyo. Paccayadvayassa pana labbhamānatapparāya desanāya upanissaye gahitepi kammapaccayo uddharitabboyevāti sakkā vattuṃ. Labbhamānassa hi uddharaṇaṃ ñāyāgataṃ, tathā upanissaye paccanīyato ṭhitepi kammapaccayo vattabbova upanissayassa anekabhedattā, vipākaṃ janentaṃ kammaṃ vipākassa upanissayo na hotīti na vattabbamevāti veditabbaṃ.</paragraph>
<paragraph line="268"><bold>Parassa</bold><pageBreak edition="M" number="0.0297" /><bold>pavattaṃ omāna</bold>nti parasantāne attānaṃ uddissa pavattaṃ avamānaṃ. <bold>Tesū</bold>ti yo anena pubbe hato, tassa ñātimittesu. Mātughātanatthaṃ pavattitatāya purimacetanāya <bold>mātughātakammena sadisatā,</bold>yathā ca <bold>āṇattiyaṃ pahārepi</bold>eseva nayo. Tena vuttaṃ <bold>‘‘esa nayo dvīhi pakārehīti etthāpī’’</bold>ti.</paragraph>
<paragraph line="269">Vaṭṭanissito dānādivasena saddhaṃ uppādento rāgaṃ upanissāya dānādivasena saddhaṃ uppādeti nāma, na vivaṭṭanissito avisesena vuttattāti āha <bold>‘‘iminā adhippāyena vadatī’’</bold>ti. <bold>Etesa</bold>nti kāyikasukhadukkhānaṃ. <bold>Ekatopī</bold>ti idaṃ yadipi ekasmiṃ santāne sukhadukkhānaṃ ekasmiṃ khaṇe uppatti natthi, paccayasamāyogo pana tesaṃ ekajjhampi hotīti katvā vuttaṃ.</paragraph>
<paragraph line="270" number="425"><bold>Purimavāresu viyā</bold>ti paṭiccavārādīsu purimesu viya. <bold>Imasmi</bold>nti pañhāvāre. <bold>Paccayena uppatti vuccatī</bold>ti hetuādinā tena tena paccayena taṃtaṃpaccayuppannassa uppatti na vuccati <pageBreak edition="V" number="0.0298" />. <bold>Tesaṃ tesaṃ dhammāna</bold>nti hetuādīnaṃ tesaṃ tesaṃ paccayadhammānaṃ. <bold>Taṃtaṃpaccayabhāvo</bold>ti hetuādīnaṃ taṃtaṃpaccayabhāvo vuccati. Teneva purimesu chasu vāresu ‘‘kusalo dhammo uppajjatī’’tiādinā tattha tattha uppādaggahaṇaṃ kataṃ, idha pana ‘‘kusalassa dhammassa hetupaccayena paccayo’’tiādinā paccayabhāvo gahito. <bold>Tenā</bold>ti upatthambhakattena paccayabhāvena. <bold>Idhā</bold>ti pañhāvāre.</paragraph>
<paragraph line="271" number="427"><bold>Patiṭṭhābhūtassā</bold>ti nissayabhūtassa. <bold>Kammapaccayo</bold>ti sahajātakammapaccayo. <bold>Dukamūlakadukāvasānā</bold>ti ‘‘kusalo ca abyākato ca dhammā kusalassa ca abyākatassa ca dhammassā’’ti evaṃ dukamūlakadukāvasānā katvā vuttapañhā. <bold>Tatthā</bold>ti paccayavāre. <bold>Kusalo ca abyākato ca dhammā</bold>ti kusalābyākatappabhedā paccayuppannā dhammā. <bold>Yato tato vā</bold>ti paccayadhammaniyamaṃ akatvā yato tato vā kusalābyākatavasena <bold>ubhayapaccayato uppattimattameva tattha</bold>paccayavāre <bold>adhippetaṃ, ubhayassa</bold>yathāvuttassa paccayuppannassa <bold>ubhinnaṃ</bold>yathāvuttānaṃyeva paccayadhammānaṃ <bold>paccayabhāvo na adhippeto</bold>uppādapadhānattā tassā desanāyāti adhippāyo. <bold>Nissayādibhūtā</bold>ti nissayaatthiavigatabhūtā paccayadhammā na labbhanti, tasmā kusalo ca…pe… na vuttanti yojanā.</paragraph>
<centered line="272">Pañhāvāravibhaṅgavaṇṇanā niṭṭhitā.</centered>
<subhead line="273">Pañhāvārassa ghaṭane anulomagaṇanā</subhead>
<paragraph line="274" number="439"><bold>Etthā</bold>ti <pageBreak edition="M" number="0.0298" />abyākatamūlake. <bold>Yadi eva</bold>nti yadi kusalākusalamūlehi alabbhamānampi labbhati, evaṃ sante. <bold>Gaṇanamattasāmaññato, na</bold>paccayasāmaññatoti adhippāyo.</paragraph>
<paragraph line="275" number="440"><bold>Nidassanavasena daṭṭhabbo</bold>yebhuyyena indriyamaggapaccayānañca hetupaccayassa visabhāgattā. <bold>Indriyamaggapaccayā ca visabhāgā</bold>ti visesanena yo tattha sabhāgabhāvo, taṃ nivatteti. <bold>Tathā bhāvābhāvato</bold>ti tasmiṃ hetupaccayākāre sati bhāvato, hetudhammānaṃ hetupaccayabhāve <pageBreak edition="V" number="0.0299" />sati sahajātādipaccayabhāvatoti attho. <bold>Adhipatipaccayādīna</bold>nti adhipatindriyamaggapaccayānaṃ. <bold>Visabhāgatā</bold>hetupaccayassa. <bold>Kusalādihetūna</bold>nti kusalākusalakiriyābyākatahetūnaṃ. <bold>Hetupaccayabhāve</bold>ti hetupaccayatte hetubhāvena upakārakatte. <bold>Vipākapaccayabhāvābhāvato</bold>ti vipākapaccayabhāvassa abhāvato. Na hi vipākānaṃ vipākapaccayatā atthi. Vipākahetūnaṃ itarahetūhi hetupaccayatāya atthi sabhāgatāti āha <bold>‘‘hetuvajjāna’’</bold>nti. <bold>Vipākānaṃ visabhāgatāya bhavitabbaṃ,</bold>na hi vipākadhammadhammanevavipākanavipākadhammadhammānaṃ vipākehi sabhāgatā atthi rāsantarabhāvatoti adhippāyo. <bold>Ubhayapaccayasahite</bold>ti hetuvipākapaccayasahite. <bold>Hetupaccayabhāve vipākamhī</bold>ti hetupaccayabhāvena vattamāne vipākadhamme. <bold>Vipākapaccayattābhāvābhāvato</bold>ti vipākapaccayabhāvābhāvassa abhāvato. Na hi vipāko vipākassa vipākapaccayo na hoti, tasmā natthi hetuvipākapaccayānaṃ visabhāgatāti adhippāyo.</paragraph>
<paragraph line="276">Idāni vuttamevatthaṃ udāharaṇena samatthento <bold>‘‘yathā hī’’</bold>tiādimāha. <bold>Hetusahajātapaccayasahite</bold>ti hetupaccayasahajātapaccayasahite, ubhayapaccayayutteti attho. <bold>Hetūna</bold>nti idaṃ ‘‘sahajātapaccayattābhāvo’’ti imināpi sambandhitabbaṃ. Hetūnañhi hetupaccayasahite rāsimhi hetupaccayabhāvo viya sahajātapaccayabhāvopi atthīti. Tattha hetuvajjānaṃ sahajātadhammānaṃ hetudhammassa ca na sabhāgatā vuccati sahajātapaccayena sabhāgabhāvato. <bold>Evamidhāpī</bold>ti yathā hetusahajātapaccayesu vuttappakārena natthi visabhāgatā, evamidhāpi <pageBreak edition="M" number="0.0299" />hetuvipākapaccayesu natthi visabhāgatāti attho. <bold>Esa nayo vippayuttapaccayepī</bold>ti yvāyaṃ nayo hetusahajātapaccayesu visabhāgatābhāvo vutto, esa nayo hetusahite vippayuttapaccayepīti attho. Tatthāpi hi ‘‘hetuvippayuttapaccayasahite rāsimhī’’tiādi sakkā yojetunti. Paccuppanno eva paccayuppanno, paccayo pana atītopi anāgatopi kālavinimuttopi hotīti paccuppannakkhaṇe hetupaccayabhāve sahajātādipaccayabhāvaṃ sandhāya tathābhāvābhāvavasena sabhāgatāya vuccamānāya nānākkhaṇikānaṃ kusalādīnaṃ hetūnaṃ vipākānañca vasena visabhāgatā tasseva hetussa na vattabbāti imamatthaṃ dasseti <bold>‘‘apicā’’</bold>tiādinā.</paragraph>
<paragraph line="277">Aggahitavisesato sāmaññato viseso na suviññeyyo hotīti adhippāyenāha <bold>‘‘kusalā vīmaṃsādhipatīti evaṃ vattabba’’</bold>nti.</paragraph>
<paragraph line="278" number="441-443"><bold>‘‘Itarāni</bold><pageBreak edition="V" number="0.0300" /><bold>dve labhatī’’</bold>ti evaṃ vattuṃ na sakkā, hetādhipatidukehi dassitāni yāni ‘‘kusalo dhammo kusalassa dhammassa, kusalo dhammo abyākatassa, kusalo dhammo kusalassa ca abyākatassa ca, abyākato dhammo abyākatassā’’ti cattāri vissajjanāni, tesu hetusahajātanissayaatthiavigataindriyamaggapaccayesu sampayuttapaccaye paviṭṭhe ‘‘kusalo dhammo kusalassa, abyākato dhammo abyākatassā’’ti imāni dve labhati. Yaṃ sandhāya aṭṭhakathāyaṃ vuttaṃ ‘‘sace tehi saddhiṃ…pe… tāneva dve labhatī’’ti, tehi pana itarāni nāma ‘‘kusalo dhammo abyākatassa, kusalo dhammo kusalassa ca abyākatassa cā’’ti imāni dvepi siyuṃ. Na hi kusalo dhammo kusalassa vippayuttapaccayena paccayo hoti. Tena vuttaṃ <bold>‘‘itarāni dve labhatīti purimapāṭho’’</bold>tiādi. <bold>Itarāni dve</bold>ti vā aññāni dve, yāni sampayuttapaccayavasena dve vissajjanāni, vippayuttapavese pana tato aññāni aññathābhūtāni dve vissajjanāni. Yāni sandhāya vuttaṃ <bold>‘‘kusalo abyākatassa, abyākato abyākatassāti dve labhatīti paṭhantī’’</bold>ti. <bold>Tesū</bold>ti ūnataragaṇanāhetūsu vipākaaññamaññādīsu.</paragraph>
<paragraph line="279"><bold>Anāmaṭṭhavipākānī</bold>ti <pageBreak edition="M" number="0.0300" />aggahitavipākapaccayāni, ghaṭanaṃ apekkhitvā ayaṃ napuṃsakaniddeso. <bold>Na vipākaheturahitāni</bold>sādhāraṇavasena vuttattā. Tena vuttaṃ aṭṭhakathāyaṃ ‘‘sāmaññato navannampi hetūnaṃ vasena vuttānī’’ti, ‘‘vipākahetupi labbhatī’’ti ca.</paragraph>
<paragraph line="280"><bold>Tatthā</bold>ti pañcamaghaṭanato paṭṭhāya pañcasu ghaṭanesu. Tena vipākena saha, samaṃ vā uṭṭhānaṃ etassāti <bold>samuṭṭhāna</bold>nti ayampi attho sambhavatīti vuttaṃ <bold>‘‘paṭisandhiyaṃ kaṭattārūpampi taṃsamuṭṭhānaggahaṇeneva saṅgaṇhātī’’</bold>ti. <bold>Eseva nayo</bold>ti iminā kaṭattārūpampi taṃsamuṭṭhānaggahaṇeneva saṅgaṇhātīti imamevatthaṃ atidisati.</paragraph>
<paragraph line="281"><bold>Evampī</bold>ti ‘‘etesu panā’’tiādinā saṅkhepato vuttappakārepīti attho. Tenāha <bold>‘‘etesu pana…pe… vuttanayenapī’’</bold>ti. <bold>Yo yo paccayo</bold>ti yo yo hetuādipaccayo <bold>mūlabhāvena ṭhito</bold>paresaṃ paccayānaṃ. <bold>Tappaccayadhammāna</bold>nti tehi hetuādipaccayehi paccayabhūtānaṃ hetuādidhammānaṃ. <bold>Niravasesaūnaūnataraūnatamalābhakkamenā</bold>ti te dhammā yesu vissajjanesu yathārahaṃ niravasesā labbhanti <pageBreak edition="V" number="0.0301" />, yesu ūnā ūnatarā ūnatamā ca labbhanti, tena kamena ghaṭanāvacanato paccayuppannāpi yathākkamaṃ niravasesādikkameneva labbhanti. Tenāha <bold>‘‘niravasesalābhe ca…pe… veditabbo’’</bold>ti.</paragraph>
<centered line="282">Hetumūlakaṃ niṭṭhitaṃ.</centered>
<paragraph line="283" number="445"><bold>Pañcame ekanti sanissayato abyākatamūlaṃ akusala</bold>nti idaṃ sandhāyāha <bold>‘‘vatthuvasena sanissayaṃ vakkhatī’’</bold>ti. <bold>Na ida</bold>nti idaṃ catutthaṃ ghaṭanaṃ labbhamānassapi vatthussa vasena ghaṭanaṃ na hoti tassa vakkhamānattā, tasmā ‘‘ārammaṇavasenevā’’ti ekaṃso gahitoti atthayojanā.</paragraph>
<paragraph line="284" number="446"><bold>Sahajātapurejātā eko nissayapaccayo</bold>ti iminā satipi paccayadhammabhede paccayabhāvabhedo natthīti dasseti, tathā <bold>‘‘atthipaccayo’’</bold>ti imināpi. Avigatapaccayopettha atthipaccayeneva saṅgahitoti daṭṭhabbo. ‘‘Atthiavigatapaccayo’’ti pāṭho. Sahajātārammaṇādhipati pana na kevalaṃ paccayadhammappabhedova, atha kho paccayabhāvabhedopi atthevāti āha <bold>‘‘evaṃ…pe… abhāvato’’</bold>ti. Vuttamevatthaṃ pākaṭataraṃ <pageBreak edition="M" number="0.0301" />kātuṃ <bold>‘‘nissayabhāvo hī’’</bold>tiādi vuttaṃ. Tattha <bold>sahajātapurejātanissayādīna</bold>nti sahajātanissayapurejātanissayādīnaṃ. <bold>Ādi</bold>-saddena sahajātapurejātaatthiavigatabhāve saṅgaṇhāti. <bold>Na paneva</bold>ntiādinā vuttamevatthaṃ vivaranto <bold>‘‘sahajāto hī’’</bold>tiādimāha. <bold>Bhinnasabhāvā</bold>ti samānepi adhipatisaddavacanīyabhāve paccayabhāvavisiṭṭhena sabhāvena bhinnasabhāvā, na hetupaccayādayo viya sabhāvamattena. <bold>Tenevā</bold>ti bhinnasabhāvattā eva. Aññathā ‘‘kusalo kusalassa sahajātavasena, abyākato ārammaṇavasena adhipatipaccayena paccayo hotī’’ti tadubhayaṃ ekajjhaṃ katvā vattabbaṃ siyā, na ca vuttanti dassento āha <bold>‘‘pañhāvāravibhaṅge…pe… na vutta’’</bold>nti.</paragraph>
<paragraph line="285" number="447-452"><bold>Sādhāraṇavasenā</bold>ti adhipatindriyabhāvasāmaññena. Tathā ceva cha ghaṭanāni yojetvā dasseti <bold>‘‘adhipatī’’</bold>tiādinā. <bold>Dve paccayadhammā</bold>ti vīriyavīmaṃsānaṃ vasena dve paccayadhammā, <bold>ekoyeva</bold>cittādhipativasena. <bold>Samaggakāni pubbe vattabbāni siyuṃ</bold>adhipatipaṭipāṭiyāti adhippāyo. Paṭhamañhi vīriyādhipati pacchā cittādhipatīti. <bold>Tesaṃ</bold>āhāramaggapaccayānaṃ <pageBreak edition="V" number="0.0302" /><bold>pacchā vuttāni</bold>samaggakāni. <bold>Sadisattā</bold>ti idaṃ parato ‘‘hetuvasena vuttaghaṭanehi sadisattā’’tiādivacanaṃ sandhāya vuttaṃ.</paragraph>
<paragraph line="286" number="457-460"><bold>Dumūlaka</bold>nti kusalābyākatamūlakaṃ. Taṃ kusalamūlakesu kasmā vuttanti codanāyaṃ āha <bold>‘‘abyākatasahitassa kusalassa paccayabhāvadassanavasenā’’</bold>ti. <bold>Etthā</bold>ti anulomagaṇane. <bold>Yathāvuttesū</bold>ti ‘‘sahajātaaññamaññanissayavipākasampayuttavippayuttaatthiavigatamūlakesū’’ti evaṃ vuttesu sahajātādimūlakesu. <bold>Atthiavigatamūlakavajjesū</bold>ti atthiavigatamūlakāni ṭhapetvā avasesesu <bold>āhārena</bold>āhārapaccayena ghaṭanāni na yojitānīti sambandho. Adhipatindriyehi ca nissayādivajjesu sahajātādīsu ghaṭanāni na yojitānīti yojanā. <bold>Tesū</bold>ti hetukammajhānamaggesu āhāre adhipatindriyesu ca taṃtaṃghaṭanavasena yathāvuttesu yojiyamānesu. <bold>Tenā</bold>ti hetuādiarūpadhammānaṃyeva labbhanato. <bold>Tehi ghaṭanānī</bold>ti hetuādīhi yojiyamānāni ghaṭanāni. <bold>Rūpamissakattābhāvenā</bold>ti idaṃ vuttasadisatāya kāraṇavacanaṃ. Kasmā panettha atthiavigatamūlakāni nissayavippayuttaatthiavigatāni <pageBreak edition="M" number="0.0302" />tehi vajjitānīti āha <bold>‘‘atthiavigatehi panā’’</bold>tiādi. Nissayādīhi yojiyamānāni adhipatindriyāni rūpamissakāni hontīti na vuttānīti sambandho. Yadi evaṃ kasmā atthiavigatamūlakesu āhārena, nissayādimūlakesu ca adhipatindriyehi yojanā katāti codanaṃ sandhāyāha <bold>‘‘adhipatāhārindriyamūlakesū’’</bold>tiādi.</paragraph>
<paragraph line="287" number="473-477">Edisesu ṭhānesu khandha-saddo arūpesveva niruḷhoti katvā vuttaṃ <bold>‘‘na pavatte viya khandhāyeva paccayuppannabhāvena gahetabbā’’</bold>ti. <bold>Kaṭattārūpampi pana labbhatī</bold>ti iminā ‘‘ekakkhaṇikakammavasena vuttānī’’ti vacanaṃ paṭikkhipati. Yamatthaṃ sandhāya <bold>‘‘kasmā na vutta’’</bold>nti vuttaṃ, taṃ pākaṭataraṃ karonto <bold>‘‘nanū’’</bold>tiādiṃ vatvā puna taṃ udāharaṇena vibhāvetuṃ <bold>‘‘yathācā’’</bold>tiādi vuttaṃ. <bold>Ārammaṇanissayapaccayabhāvenā</bold>ti ārammaṇapaccayabhāvena nissayapaccayabhāvena ca. Kammassa ca paccayabhāvo pākaṭoyevāti āha <bold>‘‘kammampi ārammaṇapaccayabhāvena vattabba’’</bold>nti. <bold>Dvinnaṃ paccayabhāvāna</bold>nti kammārammaṇapaccayabhāvānaṃ. <bold>Aññamaññapaṭikkhepato</bold>ti iminā dvinnaṃ paccayabhāvānaṃ bhinnattā pavattiākārassa ekakkhaṇe ekasmiṃ paccayadhamme ayujjamānataṃ dasseti. Yathādassitassa nidassitabbena asamānataṃ dassento <bold>‘‘paccuppannañhi…pe… yuttaṃ vattu’’</bold>nti āha. <bold>Kammaṃ panā</bold>tiādinā kammārammaṇapaccayānaṃ <pageBreak edition="V" number="0.0303" />pavattiākārassa bhinnattā ekajjhaṃ hutvā appavattimeva vibhāveti. Yato te aññamaññaṃ paṭikkhepakā vuttā, kasmā pana taṃyeva vatthu ārammaṇapaccayo hoti nissayapaccayo ca, na taṃyeva kammaṃ ārammaṇapaccayo ca kammapaccayo cāti? Na codetabbametaṃ, dhammasabhāvo esoti dassento <bold>‘‘esa ca sabhāvo’’</bold>tiādimāha. Tattha <bold>vattamānāna</bold>nti paccuppannānaṃ. <bold>Ya</bold>nti idaṃ ‘‘vattabbatā’’ti iminā sambandhiyamānaṃ <bold>‘‘yā’’</bold>ti itthiliṅgavasena vipariṇāmetabbaṃ. <bold>Yathā</bold>tiādinā tamevatthaṃ udāharaṇadassanena vibhāveti.</paragraph>
<paragraph line="288" number="478-483">Yaṃ viññāṇaṃ adhipatipaccayo na hoti, taṃ <bold>anāmaṭṭhādhipatibhāvaṃ</bold>daṭṭhabbaṃ. <bold>Vatthussa vasenā</bold>ti hāpetabbassa vatthussa vasena.</paragraph>
<paragraph line="289" number="484-495">Arūpindriyāni <pageBreak edition="M" number="0.0303" />rūpānaṃ paccayattena labbhantīti yojanā. Yadipi evaṃ vuttaṃ rūpindriyānaṃ arūpānaṃ paccayattañca labbhatīti āha <bold>‘‘cakkhādīni ca pana cakkhuviññāṇādīnaṃ labbhantī’’</bold>ti. <bold>Taṃsamānagatikā</bold>ti vīriyena samānagatikā maggapaccayatāya.</paragraph>
<paragraph line="290" number="511-514">Vippayuttamūlake ‘‘dasame kusalādayo cittasamuṭṭhānāna’’nti idaṃ pavattivasena aṭṭhakathāyaṃ vuttanti āha <bold>‘‘paṭisandhiyaṃ pana ‘khandhā kaṭattārūpānaṃ vatthu ca khandhāna’nti idampi labbhatī’’</bold>ti. <bold>Tassa dassanavasenā</bold>ti tassa vatthussa dassanavasena, na anavasesato paccayadhammassa dassanavasena. Tenāha <bold>‘‘khandhā ca vatthussāti idampi pana labbhatevā’’</bold>ti. <bold>Na vajjetabbānī</bold>ti tesampi paccayuppannabhāvena yojetabbattā.</paragraph>
<paragraph line="291" number="515-518"><bold>Arūpavatthārammaṇamahābhūtaindriyāhārānaṃ</bold>paccayadhammānanti attho. <bold>‘‘Āhārindriyapaccayā cā’’tipi pana vattabbaṃ</bold>. Kasmā? <bold>Na hi indriyāhārānaṃ vasena sahajātādayo labbhanti,</bold>indriyāhārānaṃ pana vasena indriyāhārapaccayāva labbhanti. ‘‘Sahajātaṃ purejātaṃ pacchājātaṃ āhāraṃ indriya’’nti hi uddisitvā atthipaccayo vibhattoti. Keci panettha ‘‘āhāraggahaṇena kabaḷīkāro āhārova gahito, indriyaggahaṇena ca rūpajīvitindriyameva, sesāhārindriyāni sahajātādīsveva antogadhāni katāni. Yāni tadantogadhāni, te sandhāya aṭṭhakathāyaṃ ‘arūpavatthārammaṇamahābhūtaindriyāhārānaṃ vasenā’ti ettha indriyāhāraggahaṇaṃ katanti ‘sahajātapurejātapacchājātapaccayā labbhantī’ti vutta’’nti vadanti.</paragraph>
<paragraph line="292">Tattha <pageBreak edition="V" number="0.0304" />arūpānaṃ sahajātapacchājātāhārindriyapaccayabhāvo yathārahaṃ veditabbo. Vatthu sahajātaṃ purejātañca, ārammaṇaṃ purejātameva, abhiññāñāṇassa pana kadāci sahajātampi ārammaṇapaccayo hotiyeva. Sahajātaggahaṇena panettha sahajātapaccayabhūtova gayhati, so ca ekuppādādilakkhaṇayuttovāti yo dhammo sahajāto hutvā ārammaṇaṃ hoti, na so idha adhippeto. Yadi sahajātopi ārammaṇaṃ hoti, kasmā pāḷiyaṃ tathā na vibhattanti? Ekakalāpapariyāpannassa ekuppādādilakkhaṇayuttassa bhinnakalāpapariyāpannato saṅkaramocanatthaṃ. Apica appacurabhāvato apākaṭabhāvato ca taṃ na gahitaṃ <pageBreak edition="M" number="0.0304" />. <bold>Tato</bold>ti navamatoti attho, na dasamatoti adhippāyo. Na hi ekādasame adhipati atthīti. <bold>Tathā cuddasame</bold>ti ettha <bold>tathā</bold>-saddena vatthuggahaṇena cakkhādivatthūnipi gahitānīti imamatthaṃ upasaṃharati. <bold>Tadevā</bold>ti ārammaṇameva.</paragraph>
<paragraph line="293" number="519"><bold>Sahajātāni viyā</bold>ti sahajātapaccayasahitāni viya ghaṭanāni. <bold>Sahajātenā</bold>ti sahajātapaccayena. <bold>Tānī</bold>ti ‘‘pakiṇṇakaghaṭanānī’’ti vuttaghaṭanāni. Yāni hi sahajātapaccayena na yojitāni, tānettha pakiṇṇakaghaṭanānīti vuttāni. <bold>Purejāta…pe… vasenā</bold>ti ettha ayaṃ yojanā – purejātassa pacchājātassa āhārassa indriyassa ca sahajātena aññamaññañca sāmaññavasena, tesaṃyeva sahajātena aññamaññañca asāmaññavasena cāti vuttaṃ hoti. Yathā purejātassa pacchājātassa ca sahajātena asāmaññaṃ bhinnasabhāvattā, tato eva āhārindriyānampi tena asāmaññaṃ, evaṃ purejātādīnaṃ catunnampi aññamaññaṃ asāmaññaṃ bhinnasabhāvattā. Evaṃ asāmaññavasena asamānatāvasena yathāvuttāni ghaṭanāni vippakiṇṇāni. Yathā pana sahajātapaccayadhammā arūpakkhandhādayo teneva sahajātapaccayatāsaṅkhātena mithūnaṃ samānabhāvena aññehi asaṃkiṇṇā attano paccayuppannānaṃ paccayo hontīti asāmaññavasena tesaṃ pavatti, evaṃ purejātādipaccayadhammāpīti tesaṃ sahajātena aññamaññañca yathāvuttassa sāmaññassa asāmaññassa ca vasena tāni ghaṭanāni vippakiṇṇānīti pakiṇṇakāni vuttāni. Evaṃ sante sahajātānampi ghaṭanānaṃ pakiṇṇakabhāvo āpajjatīti? Nāpajjati, tesaṃ sahajātatāya eva avippakiṇṇabhāvasiddhito. Tena vuttaṃ <bold>‘‘sahajātaṃ aggahetvā vuttāni pakiṇṇakāni nāmā’’</bold>ti.</paragraph>
<paragraph line="294"><bold>Tānī</bold>ti pakiṇṇakaghaṭanāni. <bold>Kusalavipākā</bold>ti kusalā ca vipākā ca, ye abhinnalakkhaṇā hutvā kusalasabhāvā vipākasabhāvā cāti attho. Evaṃsabhāvañca ekaṃ aññindriyamevāti <pageBreak edition="V" number="0.0305" />āha <bold>‘‘idaṃ…pe… labbhatī’’</bold>ti. Nanu ca saddhindriyādivasenapi ayamattho labbhatīti? Tesaṃ kiriyasabhāvatāpi atthevāti. <bold>Dukkha</bold>nti cetasikadukkhaṃ. Tenāha <bold>‘‘akusalamevā’’</bold>ti. Vipākassa dukkhassāti yojanā. Tena vuttaṃ <bold>‘‘ajhānaṅgattā’’</bold>ti. <bold>Akusalavipākakiriyā</bold>ti vicikicchācittapañcaviññāṇakiriyāmanodhātūsu pavattanato akusalavipākakiriyāva hoti cittaṭṭhitīti <pageBreak edition="M" number="0.0305" />attho. Yasmā akusalavipākāti evamatthe gayhamāne dukkhassa cittaṭṭhitiyā ca vasena yathā jhānesu, evaṃ aññesaṃ vasena aññesu ca na labbhati, tasmā akusalassa vipākāti evamatthe gayhamāne dukkhindriyassa vasena indriyesu labbhatīti dassento āha <bold>‘‘akusalassa…pe… labbheyyā’’</bold>ti. Imasmiṃ kusalattike vipāko vipākābyākatamicceva gayhati, na akusalādipadehi visesetvāti imamatthaṃ dassento <bold>‘‘kusalavipākā…pe… natthī’’</bold>ti āha.</paragraph>
<centered line="295">Pañhāvārassa ghaṭane anulomagaṇanā niṭṭhitā.</centered>
<subhead line="296">Paccanīyuddhāravaṇṇanā</subhead>
<paragraph line="297" number="527"><bold>Nahetupaccayenā</bold>ti ettha na-kāro aññatthoti dassento <bold>‘‘hetupaccayato aññena paccayenā’’</bold>ti āha. <bold>Aggahitaggahaṇenā</bold>hi sahajātādisaṅgahavasena aggahitānaṃ gahaṇena. <bold>Aṭṭha hontī</bold>ti imissā pāḷiyā āgatā ārammaṇādayo aṭṭha paccayā honti. <bold>Tesū</bold>ti aṭṭhasu paccayesu. <bold>Tīhī</bold>ti ārammaṇasahajātaupanissayapaccayehi. <bold>Dvīhī</bold>ti ārammaṇapaccayaupanissayapaccayehi. <bold>Tasmiṃ tasmiṃ paccaye</bold>ti tasmiṃ tasmiṃ hetuādike paccaye. <bold>Tato</bold>hetuādipaccayato. <bold>Yathāyogaṃ yojetabbā</bold>ti yasmiṃ paccaye paccanīyato ṭhite ye paccayā anulomato yojanaṃ labhanti, te yojetabbāti attho.</paragraph>
<paragraph line="298"><bold>Dvinna</bold>nti anantarūpanissayassa pakatūpanissayassāti imesaṃ dvinnaṃ. <bold>Vatthupurejātassa vasena purejātaṃ</bold>ārammaṇapurejātassa ārammaṇena saṅgahitattā. <bold>Aññissā cetanāyā</bold>ti nānākkhaṇikakammapaccayabhāveneva pavattāya cetanāya. Arūpāhārā apariccattasahajātabhāvā eva <pageBreak edition="V" number="0.0306" />āhārapaccayo honti, rūpāhāro ṭhitippattoyevāti vuttaṃ <bold>‘‘sahajātato aññassa kabaḷīkārāhārassa vasena āhāro’’</bold>ti. <bold>Sahajātato aññassā</bold>ti ca idaṃ arūpāhāranivattanatthaṃ vuttaṃ, na kabaḷīkārāhāravisesanivattanatthaṃ tādisasseva tassa abhāvato. Na hi rūpāhāro sahajātapaccayo hoti, nāpi purejātapaccayo hoti <pageBreak edition="M" number="0.0306" />. Yathā sahajātānaṃ sahajātapaccayo na hoti, evaṃ purejātānaṃ pacchājātapaccayo na hoti, pacchājātānañca purejātapaccayo na hoti. Kasmā? Tādisassa paccayalakkhaṇassa abhāvato. Yesañhi yo janako, na tehi tassa sahajātatā atthi, nāpi purejātatā purejātapaccayalakkhaṇayuttā, pacchājātapaccayatāya pana vattabbameva natthi rūpadhammattā. Upatthambhakattepi eseva nayo, tasmā sahajātādividhuro eva tassa paccayabhāvo veditabbo. Teneva hi ‘‘sahajātaṃ purejātaṃ pacchājātaṃ āhāraṃ indriya’’nti ettha rūpajīvitindriyaṃ viya rūpāhāro visuṃ gahito. Tathā cāha <bold>‘‘rūpāhāro…pe… āhārapaccayova hotī’’</bold>ti. <bold>Sahajātato purejātato ca aññassa rūpajīvitindriyassā</bold>ti ettha rūpāhāre vuttanayeneva attho veditabbo.</paragraph>
<paragraph line="299"><bold>Evañca katvā</bold>ti purimapurimehi asaṅgahitasaṅgaṇhanavasena pacchimapacchimānaṃ gahitattā tathā rūpāhārassa jīvitindriyassa ca vasena idha āhārindriyapaccayānaṃ gahitattāti attho, aññathā ‘‘āhārapaccayena paccayo, indriyapaccayena paccayo’’ti vattabbaṃ siyāti adhippāyo. Tenevāha <bold>‘‘ārammaṇa…pe… icceva vutta’’</bold>nti. <bold>Tadaññābhāvā</bold>ti tato ārammaṇādipaccayato aññassa idhādhippetakammādipaccayassa kusale abhāvā. <bold>Tasmā</bold>ti yasmā ārammaṇato aññesaṃ dvinnaṃ vasena upanissayo vutto, tasmā ‘‘ārammaṇādhipati ārammaṇapaccaye saṅgahaṃ gacchatī’’ti vattabbaṃ, na ārammaṇūpanissayeti adhippāyo. Yadi evaṃ kasmā parittattikapañhāvārapaccanīye ārammaṇaṃ na vuttaṃ. Upanissayena hi asaṅgahitatte taṃ vattabbameva siyāti codanaṃ sandhāyāha <bold>‘‘yaṃ panā’’</bold>tiādi. Tattha <bold>purimehi asaṅgahitavasena vuttāna</bold>nti purimehi paccayehi asaṅgahitavasena vuttānaṃ pacchimānaṃ paccayānaṃ. <bold>Saṅgahitavivajjanābhāvato</bold>ti attanā samānalakkhaṇatāya saṅgahitassa paccayassa vivajjanābhāvato, vivajjane kāraṇaṃ natthīti attho. <bold>Upanissayato aññārammaṇābhāvato</bold>ti appamāṇo dhammo appamāṇassa dhammassa ārammaṇaṃ honto ārammaṇūpanissayova hoti ārammaṇādhipatibhāvatoti attho. Yathā ārammaṇe gahite ārammaṇūpanissayo gahitova hoti balavārammaṇabhāvato <pageBreak edition="M" number="0.0307" />, evaṃ ārammaṇūpanissaye gahite ārammaṇaṃ <pageBreak edition="V" number="0.0307" />gahitameva hoti taṃsabhāvattāti tattha taṃ visuṃ na uddhaṭanti daṭṭhabbaṃ. Tenāha <bold>‘‘na pana ārammaṇūpanissayassa ārammaṇe asaṅgahitattā’’</bold>ti.</paragraph>
<paragraph line="300"><bold>Pacchājātaāhārāna</bold>nti attano paccayuppannato purejātakāyato pacchājātānaṃ arūpāhārānaṃ. Te hi attanā sahajātaarūpadhammānaṃ taṃsamuṭṭhānarūpadhammānampi sahajātaatthipaccayā honti, purejātānaṃ pana vatthūnaṃ pacchājātaatthipaccayo. <bold>Pacchājātindriyāna</bold>nti pacchājātānaṃ arūpindriyānaṃ. Sesaṃ āhāre vuttanayena yojetabbaṃ. Yasmā ete āhārindriyā yasmiṃ khaṇe purejātaatthipaccayaṃ labhanti, tasmiṃyeva khaṇe taṃtaṃpaccayuppannānaṃ sahajātaatthipaccayo pacchājātaatthipaccayo ca honti, tasmā vuttaṃ <bold>‘‘sahāpi atthiavigatapaccayabhāvo hotī’’</bold>ti. <bold>Tiṇṇa</bold>nti sahajātādīnaṃ tiṇṇaṃ. <bold>Chahi bhedehī</bold>ti visuṃ gahitehi sahajātādīhi pañcahi yathārahaṃ ekajjhaṃ gahitabhedena cāti chahi atthipaccayabhedehi. <bold>Ekekaṃ saṅgahetvā</bold>ti atthipaccayalakkhaṇaṃ avigatapaccayalakkhaṇañca visuṃ visuṃ chahi bhedehi saṅgahetvā vuttaṃ.</paragraph>
<paragraph line="301"><bold>Ajjhattikabāhirabhedatoti vattabbaṃ</bold>cakkhādīnaṃ jīvitindriyassa ca adhippetattā, saparasantānikānañca indriyānaṃ anadhippetattā. <bold>Nissayapurejātavippayuttaatthiavigatānaṃ</bold>purejātabhūtānanti adhippāyo. Tesañhi purejāte saṅgaho. <bold>Tadekadesassā</bold>ti ārammaṇekadesassa, ārammaṇādhipatiārammaṇūpanissayānanti attho. <bold>Tesa</bold>nti nissayādīnaṃ. <bold>Upanissayādīsū</bold>ti upanissayapurejātapaccayādīsu. <bold>Taṃ pana</bold>purejātabhūtaṃ ārammaṇaṃ. <bold>Tatthā</bold>ti upanissayapaccayasaṅgahe. Yathāvuttanayo cettha ekantena gahetabboti dassetuṃ <bold>‘‘atha panā’’</bold>tiādi vuttaṃ.</paragraph>
<paragraph line="302"><bold>Eva-saddo ānetvā yojetabbo,</bold>aññathā tesu pañhesu ekasabhāvatova paccayassa āgamanaṃ vuttaṃ siyā. <bold>Tenā</bold>ti ‘‘ekovā’’ti avadhāraṇena aggahitena. <bold>Tesū</bold>ti sahajātapurejātapaccayesu. <bold>Ukkaṭṭhavasenā</bold>ti ‘‘eko dve’’tiādinā vuttaukkaṃsavasena. <bold>Te te paccaye saṅgahetvā</bold>ti te hetuādipaccaye sahajātādipaccayehi saṅgahetvā. <bold>Dassitapaccayaparicchedo</bold>ti soḷasādibhedena saṅgahetvā dassitapaccayaparicchedo.</paragraph>
<paragraph line="303"><bold>Pabhedaparihānīsū</bold>ti <pageBreak edition="M" number="0.0308" />sahajātapaccayādīhi saṅgahitapaccayappabhede taṃtaṃpaccayapaṭikkhepe pañhāparihāniyañcāti <pageBreak edition="V" number="0.0308" />attho. <bold>Nahetupaccayā</bold>ti iminā hetupaccayato aññe paccayā gahitāti katvā vuttaṃ <bold>‘‘nahetupaccayāti ettha labbhamānapaccaye sandhāya vutta’’</bold>nti. <bold>Evañca katvā</bold>ti sabbapaccanīyasādhāraṇalakkhaṇavasena vuttattā eva <bold>na vattabbaṃ siyā,</bold>na hi hetupaccaye paccanīyato ṭhite hetudhammo hetussa dhammassa sahajātapaccayena paccayoti sakkā vattuṃ. <bold>Vīsati paccayā</bold>ti hetupaccayena saddhiṃ vīsati paccayā. Parihānīyaṃ vitthārakathaṃ dassentoti yojanā.</paragraph>
<paragraph line="304" number="528"><bold>Tehi tehi paccayehī</bold>ti sahajātapaccayādīhi tehi tehi saṅgāhakabhūtehi paccayehi. <bold>Te te paccayā</bold>ti saṅgahetabbā aññamaññapaccayādayo hetupaccayādayo vā te te paccayā. <bold>Aññesaṃ abhāvaṃ sandhāya vuttaṃ,</bold>na tesaṃ sabbesaṃ sambhavanti adhippāyo. Tenāha <bold>‘‘na hī’’</bold>tiādi. Tattha <bold>dveyevā</bold>ti ārammaṇādhipatiṃ apanetvā āha. <bold>Abyākatassapī</bold>ti pi-saddena na kevalaṃ kusalasseva, atha kho abyākatassapīti kusalaṃ sampiṇḍeti.</paragraph>
<paragraph line="305" number="530"><bold>Tena saddhi</bold>nti vatthunā saddhiṃ. <bold>Suddhāna</bold>nti kevalānaṃ vatthunā vinā ca gahitānaṃ kusalakkhandhānaṃ. Yadipi vatthunā saddhiṃ sahajātaṭṭho natthi, nissayādibhāvo pana atthevāti dassento <bold>‘‘vatthunā panā’’</bold>tiādimāha.</paragraph>
<paragraph line="306">Sahajātapurejātapacchājātaāhārindriyānaṃ atthipaccayena saṅgahetabbattā sahajātādīhi saṅgahetabbānaṃ taṃsaṅgaho sukaroti dassetuṃ upanissayena saṅgahetabbānaṃ saṅgaho vuttanayo evāti vuttaṃ <bold>‘‘catūsu sabbapaccaye saṅgaṇhitvā’’</bold>ti. Kammaṃ pana sahajātūpanissayehi asaṅgahetabbatāpi atthīti sarūpato gahitaṃ, aññathā ‘‘tīsu paccayesū’’ti vattabbaṃ siyā. <bold>Missakāmissakassā</bold>ti sahajātapurejātādibhāvehi missakassa tathā amissakassa ca. Vuttamevatthaṃ vitthārato dassetuṃ <bold>‘‘na hī’’</bold>tiādi vuttaṃ. <bold>Tenā</bold>ti atthipaccayavibhāgasaṅgāhakānaṃ sahajātādīnaṃ gahaṇena. <bold>Sabbapaccayānaṃ…pe… hotī</bold>ti iminā ‘‘imasmiṃ pana paccayuddhāre’’tiādinā vuttopi paccayasaṅgaho idha atthato dassitoyevāti imamatthaṃ dasseti.</paragraph>
<paragraph line="307"><bold>Nissayo</bold><pageBreak edition="M" number="0.0309" /><bold>kasmā na vutto</bold>? Sahajātanissayo purejātanissayoti hi sakkā vibhajitunti adhippāyo. <bold>Vippayutto vā kasmā na vutto</bold>? Purejātavippayutto pacchājātavippayuttoti vibhajituṃ sakkāti attho. Yaṃ missakāmissakabhāvaṃ manasi katvā ‘‘avattabbattā’’ti <pageBreak edition="V" number="0.0309" />vuttaṃ, taṃ dassento <bold>‘‘nissayo tāvā’’</bold>tiādimāha. <bold>Visesitabbo</bold>‘‘vippayuttapaccayena paccayo’’ti avisesena pāḷiyaṃ vuttattā. <bold>So viyā</bold>ti atthipaccayo viya, nissayapaccayo viya vā atthipaccayavisesābhāvena vippayuttapaccayo na vattabbova. Dvinnaṃ paccayānaṃ viya pabhedasabbhāvatoti dassento <bold>‘‘sahajātapurejātānañcā’’</bold>tiādimāha. <bold>Tathā</bold>tiādinā vuttamatthaṃ pāḷiyā samatthetuṃ <bold>‘‘vakkhatī’’</bold>tiādi vuttaṃ. Tattha maggaphaladhammānaṃ maggaphalataṃsamuṭṭhānarūpavasena sahajātaatthipaccayo tesaṃyeva purejātacatusantatirūpavasena pacchājātaatthipaccayo vutto, na pana vippayuttapaccayabhāvo vakkhatīti yojanā. <bold>So</bold>ti vippayuttapaccayo.</paragraph>
<paragraph line="308">Hetuādīnaṃ sahajātantogadhattā hetuādayo tabbisesā hontīti katvā vuttaṃ <bold>‘‘sahajātapaccayo ca hetuādīhi visesetabbo’’</bold>ti. <bold>So</bold>ti sahajātapaccayo. <bold>Viruddhapaccayehī</bold>ti sahajātapurejātassa sahajātādibhāvena viruddhehi paccayehi. Tenāha <bold>‘‘uppattikālaviruddhehi paccayehī’’</bold>ti.</paragraph>
<centered line="309">Paccanīyuddhāravaṇṇanā niṭṭhitā.</centered>
<subhead line="310">Paccanīyagaṇanavaṇṇanā</subhead>
<subhead line="311">Nahetumūlakavaṇṇanā</subhead>
<paragraph line="312" number="532"><bold>Adhipatipaccayādibhūto ārammaṇapaccayo</bold>ti ārammaṇaārammaṇādhipatiārammaṇūpanissaye vadati. Te ca yasmā ārammaṇasabhāvā eva, tasmā vuttaṃ <bold>‘‘parihāyatiyevā’’</bold>ti. <bold>Pannarasasū</bold>ti dutiye sahajātapaccaye ‘‘hetupaccayo’’tiādinā vuttesu pannarasasu. <bold>Ekādasannaṃ vasenā</bold>ti sahajātapaccayo, sahajātatāvisiṭṭhā adhipatinissayakammāhārindriyatthiavigatahetujhānamaggā cāti imesaṃ ekādasannaṃ <pageBreak edition="M" number="0.0310" />vasena. <bold>Sahajāte antogadhā</bold>hetuādayo. <bold>Tasmiṃ paṭikkhitte</bold>ti tasmiṃ sahajāte paṭikkhitte paccanīyato ṭhite. <bold>Anantogadhā</bold>sahajāte <pageBreak edition="V" number="0.0310" />, ke pana teti āha <bold>‘‘ārammaṇādhipatipurejātanissayādayo’’</bold>ti. <bold>Ārammaṇādiākārenā</bold>ti ārammaṇapurejātanissayanānākkhaṇikakammādiākārena.</paragraph>
<paragraph line="313"><bold>Tasmiṃ paṭikkhitte</bold>ti tasmiṃ sahajātapaccaye paṭikkhitte. <bold>Ime vārā</bold>ti sahajātaṃ purejātanti vissajjitavārā. <bold>Ete nissayādayo</bold>ti sahajātatāvisiṭṭhe nissayādike vadati, na itare. Tenāha <bold>‘‘yasmā ca…pe… paṭikkhepena paṭikkhittā’’</bold>ti.</paragraph>
<paragraph line="314"><bold>Nissayādibhūtañca sahajātapaccayaṃ ṭhapetvā</bold>ti etena ‘‘ṭhapetvā sahajātapaccaya’’nti ettha antogadhanissayādibhāvoyeva sahajātapaccayo gahitoti dasseti. <bold>Nissayādī</bold>ti <bold>ādi</bold>-saddena hetuādīnaṃ saṅgaho daṭṭhabbo. <bold>Aññamaññapaccayadhammavasena pavattisabbhāvato</bold>ti aññamaññapaccayadhammavasena sahajātādīhi pavattisabbhāvato aññamaññe paṭikkhitte ‘‘kusalo kusalābyākatassā’’ti vāro parihāyati. <bold>Tesaṃ tesaṃ paccayuppannāna</bold>nti idaṃ sāmaññavacanampi ‘‘aññamaññapaccayasaṅgahaṃ gatā’’ti vacanato aññamaññapaccayalābhīnaṃyeva gahaṇaṃ siyāti āsaṅkaṃ nivattetuṃ <bold>‘‘kusalo ca kusalassā’’</bold>tiādi vuttaṃ. <bold>Samudāyabhūto</bold>ti catukkhandhasamudāyabhūto. <bold>Ekadesabhūtehī</bold>ti tasseva ekadesabhūtehi. <bold>‘‘Kusalo panā’’</bold>tiādi ‘‘naaññamaññapaccayena…pe… parihāyatī’’ti imassa aṭṭhakathāvacanassa samādhānavacanaṃ.</paragraph>
<paragraph line="315"><bold>Rūpakkhandhekadesova honti</bold>rūpāhārarūpindriyavasena, ‘‘ekantena vippayuttapaccayadhammehī’’ti vuttadhammā ‘‘te’’ti paccāmaṭṭhāti āha <bold>‘‘teti te vippayuttapaccayadhammā’’</bold>ti.</paragraph>
<paragraph line="316" number="533"><bold>Paccanīyagaṇanaṃ dassetu</bold>nti vuttepi nanu paccayagaṇanameva dassitaṃ hotīti kassaci āsaṅkā siyāti taṃ nivattento āha <bold>‘‘paccanīyavāragaṇanā hi dassitā’’</bold>ti. Balavakammaṃ vipākassa upanissayo hoti, itaraṃ kammapaccayo evāti āha <bold>‘‘vipākassapi pana…pe… kammapaccayo hotī’’</bold>ti.</paragraph>
<centered line="317">Nahetumūlakavaṇṇanā niṭṭhitā.</centered>
<paragraph line="318" number="534"><bold>Paricchinnagaṇanānī</bold>ti <pageBreak edition="M" number="0.0311" />idaṃ na gaṇanāpekkhaṃ, atha kho vissajjanāpekkhanti āha <pageBreak edition="V" number="0.0311" /><bold>‘‘paricchinnagaṇanāni vissajjanānī’’</bold>ti. Paccanīyato ṭhitopi hetu nayānaṃ mūlabhāveneva ṭhitoti āha <bold>‘‘hetumūlake’’</bold>ti, aṭṭhakathāyaṃ pana ‘‘nahetumūlaka’’micceva vuttaṃ.</paragraph>
<paragraph line="319" number="538"><bold>Mūlaṃ saṅkhipitvā</bold>ti sattamūlakaṃ aṭṭhamūlakaṃ navamūlakañca saṅkhipitvā. <bold>Dvīsū</bold>ti ‘‘tīṇī’’ti vuttesu tīsu vissajjanesu purimesu dvīsu ‘‘kusalo dhammo abyākatassa, akusalo dhammo abyākatassā’’ti imesu. Tenāha <bold>‘‘vipāko paccayuppanno hotī’’</bold>ti. <bold>Tatiye</bold>ti ‘‘abyākato dhammo abyākatassā’’ti imasmiṃ. <bold>Tesamuṭṭhānikakāyo</bold>ti utucittāhārānaṃ vasena tesamuṭṭhānikakāyo.</paragraph>
<paragraph line="320" number="545"><bold>Etaṃ dvayaṃ sandhāya vuttaṃ,</bold>yathā arūpaṃ arūpassa, evaṃ rūpampi rūpassa vippayuttapaccayo na hotīti. <bold>Rūpābyākato arūpābyākatassā</bold>ti idaṃ vatthukhandhe sandhāya vuttaṃ. <bold>Arūpābyākato rūpābyākatassā</bold>ti idaṃ pana cittasamuṭṭhānarūpañcāti tesaṃ ekantiko vippayuttapaccayabhāvoti āha <bold>‘‘sahajāta…pe… hotiyevā’’</bold>ti. <bold>Sahajātāhārindriyavasenā</bold>ti sahajātaarūpāhārindriyavasena.</paragraph>
<paragraph line="321" number="546"><bold>Ekamūlakekāvasānā anantarapakatūpanissayavasena labbhantī</bold>ti idaṃ yathārahavasena vuttanti taṃ yathārahaṃ paṭikkhepāpaṭikkhepavasenapi dassetabbanti <bold>‘‘atthipaccaye panā’’</bold>tiādi vuttaṃ. <bold>Purimesū</bold>ti nārammaṇādīsu. <bold>Navā</bold>ti ekamūlakāvasānā nava. <bold>Dveyevā</bold>ti ‘‘kusalo dhammo abyākatassa, akusalo dhammo abyākatassā’’ti ime dveyeva.</paragraph>
<centered line="322">Paccanīyavaṇṇanā niṭṭhitā.</centered>
<subhead line="323">Anulomapaccanīyavaṇṇanā</subhead>
<paragraph line="324" number="550"><bold>Imehevā</bold>ti ‘‘kusalo kusalassa, akusalo akusalassā’’ti imehi eva <bold>samānā honti</bold>kusalāditāsāmaññena. Tena vuttaṃ <bold>‘‘atthābhāvato pana na anurūpā’’</bold>ti. ‘‘Kusalo kusalassā’’tiādinā <pageBreak edition="M" number="0.0312" /><pageBreak edition="V" number="0.0312" />satipi uddesato sāmaññe yebhuyyena siyā vibhaṅge visesoti āha <bold>‘‘yathāyogaṃ niddesato cā’’</bold>ti.</paragraph>
<paragraph line="325" number="551"><bold>Hetunāma</bold>nti hetu ca taṃ nāmañcāti hetunāmaṃ. <bold>Paccaya</bold>nti tameva paccayabhūtaṃ sandhāyāti yojanā.</paragraph>
<paragraph line="326" number="552"><bold>Dvinnampi adhipatīna</bold>nti sahajātārammaṇādhipatīnaṃ vasena, taṃ ‘‘kusalaṃ kusalassa sahajātato ceva ārammaṇato cā’’tiādinā aṭṭhakathāyaṃ vuttanayeneva veditabbaṃ. <bold>Nārammaṇe sattā</bold>ti sahajātādhipatissa vasena vuttaṃ, <bold>na sahajāte sattā</bold>ti ārammaṇādhipatissa vasena vuttanti yojanā. <bold>Eva</bold>nti yathā adhipatimhi vuttaṃ, evaṃ sabbattha sabbapaccayesu. <bold>‘‘Tasmiṃ tasmiṃ…pe… uddharitabbā’’</bold>ti vatvā tassa gaṇanuddhārassa sukarataṃ upāyañca dassento <bold>‘‘anulome…pe… viññātu’’</bold>nti āha.</paragraph>
<centered line="327">Anulomapaccanīyavaṇṇanā niṭṭhitā.</centered>
<subhead line="328">Paccanīyānulomavaṇṇanā</subhead>
<paragraph line="329" number="631"><bold>Parihāpanagaṇanāyā</bold>ti parihāpetabbagaṇanāya <bold>samānattañca na ekantikaṃ</bold>ūnatamabhāvassapi sambhavatoti adhippāyo. Tenāha <bold>‘‘nahetunārammaṇadukassā’’</bold>tiādi. Tattha saddhiṃ yojiyamānena ūnataragaṇanena adhipatipaccayena parihīnāpīti yojanā. <bold>Saddhiṃ parihīnāpī</bold>ti vā imasmiṃ pakkhe ‘‘adhipatipaccayenā’’ti itthambhūtalakkhaṇe karaṇavacanaṃ. <bold>Eta</bold>nti lakkhaṇaṃ.</paragraph>
<paragraph line="330"><bold>Aṭṭhāna</bold>nti anulomato aṭṭhānaṃ atiṭṭhanaṃ. <bold>Tiṭṭhantī</bold>ti anulomatoti yojanā. <bold>Tesa</bold>nti hetuādīnaṃ. <bold>Itaresū</bold>ti yādisā adhippetā, te dassetuṃ <bold>‘‘adhipatī’’</bold>tiādi vuttaṃ. <bold>Imāni dve</bold>ti ‘‘kusalābyākatā abyākatassa, akusalāabyākatā abyākatassā’’ti imāni ca dve.</paragraph>
<centered line="331">Nahetumūlakavaṇṇanā niṭṭhitā.</centered>
<paragraph line="332" number="636"><bold>Hetuyā</bold><pageBreak edition="M" number="0.0313" /><pageBreak edition="V" number="0.0313" /><bold>vuttehi tīhī</bold>ti hetupaccayā vuttehi tīhi vissajjanehi saddhiṃ. <bold>Vārasāmaññameva vadati,</bold>na atthasāmaññanti adhippāyo. <bold>Tathā kamme tīṇīti hetuyā vuttānevāti cā</bold>ti ‘‘kamme tīṇī’’ti ettha ‘‘hetuyā vuttānevā’’ti imasmiṃ atthavacanepi tathā vārasāmaññameva sandhāya vadatīti attho.</paragraph>
<paragraph line="333" number="644"><bold>Ekekamevā</bold>ti ekekameva vissajjanaṃ.</paragraph>
<paragraph line="334" number="650"><bold>Sakaṭṭhāne</bold>ti attanā ṭhitaṭṭhāne. <bold>Tato paretarā</bold>ti tato aggahitapaccayato paretarā paccanīyato. <bold>Nāhāre…pe… lābho hotī</bold>ti āhārapaccaye paccanīyato ṭhite indriyapaccayaṃ, anulomato indriyapaccaye ca paccanīyato ṭhite āhārapaccayaṃ anulomato yojetvā yathā pañho labbhatīti attho. <bold>Tesū</bold>ti āhārindriyesu. <bold>Dvidhā bhinnāni</bold>paccanīyato anulomato ca yojetabbabhāvena.</paragraph>
<centered line="335">Paccanīyānulomavaṇṇanā niṭṭhitā.</centered>
<centered line="336">Kusalattikavaṇṇanā niṭṭhitā.</centered>
<subhead line="337">2. Vedanāttikavaṇṇanā</subhead>
<paragraph line="338" number="1">Vedanāttike <bold>paṭiccādiniyama</bold>nti tikapadasambandhavasena paṭiccavārādīsu vattabbaṃ paṭiccasahajātaṭṭhādiniyamanaṃ <bold>na labhanti</bold>vedanārūpanibbānāni. Kasmā? Tikamuttakattā. Tathā <bold>paccayuppannavacanaṃ</bold>. Na hi sakkā vattuṃ vedanaṃ rūpaṃ nibbānañca sandhāya ‘‘sukhāya vedanāya sampayuttaṃ dhammaṃ paṭicca sukhāya vedanāya sampayutto uppajjatī’’ti. <bold>Tikadhammāna</bold>nti vedanāttikadhammānaṃ. <bold>Tatthā</bold>ti hetupaccayādīsu. <bold>Yathānurūpato</bold>ti vedanādīsu yo yassa vedanāya sampayuttadhammassa <pageBreak edition="V" number="0.0314" />ārammaṇādipaccayo bhavituṃ yutto, tadanurūpato. <bold>Ārammaṇādī</bold>ti <bold>ādi</bold>-saddena ārammaṇādhipatiārammaṇūpanissayādike saṅgaṇhāti.</paragraph>
<paragraph line="339" number="10"><bold>Kusalattikepi parihīna</bold>nti idaṃ paccanīyaṃ sandhāya vuttaṃ. <bold>Rūpārūpadhammapariggāhakattā</bold>ti idaṃ anādibhūtassapi sahajātassa ādimhi ṭhapane <pageBreak edition="M" number="0.0314" />kāraṇavacanaṃ. <bold>Ādi-saddenā</bold>ti ‘‘sahajātādayo’’ti ettha ādi-saddena. Yathārahaṃ ārabbha uppattivasena sabbe arūpadhammā ārammaṇādīnaṃ paccayuppannā hontīti vuttaṃ <bold>‘‘paccayuppannavasena sabbārūpadhammapariggāhakānaṃ ārammaṇādīna’’</bold>nti. <bold>Ādi</bold>-saddena ārammaṇādhipatiārammaṇūpanissayādike saṅgaṇhāti. <bold>Tenā</bold>ti ‘‘sabbārūpadhammapariggāhakā panā’’tiādivacanena. <bold>Sabbaṭṭhānikānaṃ…pe… dassitā hoti</bold>sahajātadassanenāti attho. Ekadesaparihānidassaneneva hi samudāyaparihāni dassitā hotīti. <bold>Sahajātādayo</bold>ti vā ādi-saddena sabbaṭṭhānikā cattāropi dassitā hontīti. <bold>Sahajātamūlakā</bold>ti sahajātapaccaye sati bhavantā na sahajātaṃ purato katvā pāḷiyaṃ āgatā. Tenāha <bold>‘‘sahajātanibandhanā…pe… vuttaṃ hotī’’</bold>ti. So pacchājāto kasmā pana na parihāyatīti sambandho. <bold>Tatthā</bold>ti yathāvuttāya parihāniyaṃ aparihāniyañca. <bold>Sahajātanibandhanehī</bold>ti sahajātadhammanimittehi paccayabhāvehi idha paccayadhammahetuko vutto. <bold>Etthevā</bold>ti parihāniyaṃyeva. Sā hi idha adhikatā. Sahajātanibandhanānameva parihānīti vutte ‘‘kiṃ sabbesaṃyeva nesaṃ parihānī’’ti āsaṅkāya āha <bold>‘‘sahajāta…pe… dassitameta’’</bold>nti.</paragraph>
<paragraph line="340" number="17"><bold>Nayadassanameva karotī</bold>ti yathā ahetukakiriyacetanaṃ sandhāya ‘‘nahetupaccayā nakammapaccayā’’ti vattuṃ labbhā, evaṃ navipākapaccayātipi labbhā. Ahetukamohaṃ pana sandhāya ‘‘nahetupaccayā navipākapaccayā’’ti labbhā, na ‘‘nakammapaccayā’’ti. Tenāha <bold>‘‘na ca paccayapaccayuppannadhammasāmaññadassana’’</bold>ntiādi.</paragraph>
<paragraph line="341" number="25-37"><bold>Yathā kusalattikaṃ, evaṃ gaṇetabba</bold>nti idaṃ yaṃ sandhāya pāḷiyaṃ nikkhittaṃ, taṃ dassetuṃ vuttaṃ <bold>‘‘hetumūlakānaṃ…pe… nagaṇanasāmañña’’</bold>nti. Na hi kusalattike anulomapaccanīye gaṇanāhi vedanāttike tā samānā. <bold>Parivattetvāpi yojitā</bold>ti ettha ‘‘nahetupaccayā napurejātapaccayā ārammaṇe eka’’nti ārammaṇaṃ paṭhamaṃ vatvā vattabbampi purejātaṃ <pageBreak edition="V" number="0.0315" />parivattetvā paṭhamaṃ vuttanti vadanti. Tathā <bold>nahetupaccayā kamme tīṇī</bold>ti idameva padaṃ parivattetvā ‘‘nakammapaccayā hetuyā tīṇīti vutta’’ntipi vadanti.</paragraph>
<paragraph line="342" number="39"><bold>Taṃsampayutte</bold>ti <pageBreak edition="M" number="0.0315" />tena domanassena sampayutte. Domanassasīsena sampayuttadhammā vuttā. <bold>Saddhāpañcakesū</bold>ti saddhāsīlasutacāgapaññāsu. <bold>Kattabba</bold>nti vā yojanā kātabbāti attho. <bold>Avasesesū</bold>ti rāgādīsu. <bold>Pāḷigatidassanattha</bold>nti ‘‘evaṃ pāḷi pavattā’’ti pāḷiyā pavattidassanatthaṃ. <bold>Rāgādīhi</bold>upanissayabhūtehi. <bold>Anuppattito</bold>ti na uppajjanato. Taṃ pāḷigatiṃ tikantarapāḷiyā dassento <bold>‘‘kusalattikepihī’’</bold>tiādimāha. <bold>Idhāpī</bold>ti imasmiṃ vedanāttikepi.</paragraph>
<paragraph line="343" number="62"><bold>Anaññatta</bold>nti abhedaṃ. Sukhavedanāsampayutto hi dhammo sukhavedanāsampayuttasseva dhammassa hetupaccayena paccayo, na itaresaṃ. Esa nayo sesapadesu sesesu ca ‘‘tīṇī’’ti āgataṭṭhānesu. Tena vuttaṃ <bold>‘‘sabbāni tīṇi suddhānaṃ tiṇṇaṃ padānaṃ vasena veditabbānī’’</bold>ti. ‘‘Pacchājātā arūpadhammānaṃ paccayo na hontī’’ti yuttametaṃ, purejātā pana arūpadhammānaṃ paccayā na hontīti kathamidaṃ gahetabbanti codanaṃ sandhāyāha <bold>‘‘purejātā’’</bold>tiādi, purejātā hutvā paccayo na hontīti attho. Purimataraṃ uppajjitvā ṭhitā hi rūpadhammā pacchā uppannānaṃ arūpadhammānaṃ purejātapaccayo honti, na cāyaṃ nayo arūpadhammesu labbhati. Tena vuttaṃ <bold>‘‘purejātattābhāvato’’</bold>ti. <bold>Tathā pacchājātattābhāvato</bold>ti yathā imasmiṃ tike kassaci dhammassa purejātattābhāvato purejātapaccayo na hontīti vuttaṃ, tathā pacchājātattābhāvato pacchājātā hutvā paccayo na honti, pacchājātapaccayo na hontīti attho. Na hi ekasmiṃ santāne kesuci arūpadhammesu paṭhamataraṃ uppajjitvā ṭhitesu pacchā keci arūpadhammā uppajjanti, yato te tesaṃ pacchājātapaccayo bhaveyyuṃ.</paragraph>
<paragraph line="344" number="83-87"><bold>Avasesesu aṭṭhasū</bold>ti ‘‘sukhāya vedanāya sampayutto dhammo’’tiādinā ekamūlakekāvasānā ye nava nava vārā ārammaṇapaccayādīsu labbhanti, tesu yathāvuttamekaṃ vajjetvā sesesu aṭṭhasu. <bold>Tīsvevā</bold>ti suddhesu tīsveva sahajātakammapaccayo labbhati.</paragraph>
<centered line="345">Vedanāttikavaṇṇanā niṭṭhitā.</centered>
<subhead line="346">3. Vipākattikavaṇṇanā</subhead>
<paragraph line="347" number="1-23"><bold>Soyevā</bold>ti <pageBreak edition="M" number="0.0316" /><pageBreak edition="V" number="0.0316" />akatasamāsehi padehi yo attho vuccati, soyeva attho vutto hoti.</paragraph>
<paragraph line="348" number="24-52"><bold>Ta</bold>nti taṃ vacanaṃ, <bold>taṃ</bold>vā kaṭattārūpaṃ. Yasmā cittasamuṭṭhānassa upādārūpassa yathā khandhe paṭicca uppatti, tathā mahābhūte ca paṭicca uppatti. Na hi tassa tadubhayaṃ vinā uppatti atthi, na evaṃ kaṭattārūpassa. Tañhi kammassa kaṭattā uppajjamānaṃ mahābhūte paṭicca uppajjati, tasmā cittasamuṭṭhānaṃ rūpaṃ upādārūpassa taṃ visesaṃ dassetuṃ tadeva vuttaṃ, na kaṭattārūpaṃ vuttanti imamatthaṃ dassetuṃ <bold>‘‘khandhe paṭiccā’’</bold>tiādimāha. Yadipi kaṭattārūpaṃ ‘‘mahābhūte paṭicca cittasamuṭṭhānaṃ rūpaṃ upādārūpa’’nti ettha na gahitaṃ, vacanantarena pana gahitamevāti dassento <bold>‘‘pavattiyaṃ panā’’</bold>tiādimāha. <bold>Evañca katvā</bold>ti khandhe paṭicca uppattiyā abhāvatoyeva. <bold>Nāhārapaccaye</bold>ti āhārapaccaye paccanīyato ṭhite. <bold>Tampī</bold>ti kaṭattārūpampi. Ṭhitikkhaṇe kaṭattārūpassa āhāro upatthambhako hotīti katvā vuttaṃ <bold>‘‘uppādakkhaṇe’’</bold>ti.</paragraph>
<centered line="349">Vipākattikavaṇṇanā niṭṭhitā.</centered>
<subhead line="350">4. Upādinnattikavaṇṇanā</subhead>
<paragraph line="351" number="51">Adhipatidhammoyeva lokuttaradhammesu nādhipatipaccayā uppajjatīti āha <bold>‘‘nādhipatipaccayāti sayaṃ adhipatibhūtattā’’</bold>ti. Nanu adhipatidhammopi ārammaṇādhipativasena adhipatipaccayena uppajjatīti codanaṃ sandhāyāha <bold>‘‘avirahitā…pe… dassetī’’</bold>ti. <bold>Avirahitārammaṇādhipatīsū</bold>ti lokuttare sandhāyāha. Te hi nibbānārammaṇattā evaṃ vuccati. <bold>Pi</bold>-saddena ko pana vādo virahitārammaṇādhipatianekantārammaṇādhipatīsūti dasseti.</paragraph>
<paragraph line="352" number="72"><bold>Anupālanupatthambhanavasenā</bold>ti jīvitindriyaṃ viya kaṭattārūpānaṃ anupālanavasena ojā tasseva kammajakāyassa upatthambhanavasena paccayo hoti, na janakavasenāti yojanā. <bold>Etasmiṃ</bold><pageBreak edition="V" number="0.0317" /><bold>pana atthe satī</bold>ti <pageBreak edition="M" number="0.0317" />kammajakalāpe ojā tasseva kammajakāyassa upatthambhakavasena paccayo hotīti etasmiṃ atthe labbhamāne. <bold>Āhārantipi vattabba</bold>nti yathā jīvitindriyavasena ‘‘upādinnupādāniyo dhammo upādinnupādāniyassa dhammassa atthipaccayena paccayo’’ti vuttaṃ, evaṃ yathāvuttaāhārassapi vasena vattabbanti attho. Ettha ca yasmiṃ kalāpe kammajā ojā kadāci tasseva upatthambhanapaccayo hotīti ayamattho aṭṭhakathāyaṃ dassito. Yadi kammajā ojā ekaṃsato sakalāparūpūpatthambhanavaseneva pavattati, tathā sati imāya pāḷiyā virodho siyāti dassento <bold>‘‘yadi ca…pe… hotī’’</bold>ti aṭṭhakathāvacanaṃ uddharitvā tattha dosaṃ vibhāvento <bold>‘‘evaṃ satī’’</bold>ti āha. Tattha <bold>ta</bold>nti taṃ vacanaṃ. <bold>Anajjhohaṭāya</bold>attano paccayato nibbattāya, paccayo cettha kammaṃyeva. Tenāha <bold>‘‘sasantānagatāya upādinnojāyā’’</bold>ti.</paragraph>
<paragraph line="353"><bold>Ayampi pañho,</bold>na kevalaṃ pubbe vuttaāhāroyevāti adhippāyo. <bold>Uddharitabbo siyā,</bold>na ca uddhaṭo. <bold>Tasmā</bold>ti etassa ‘‘vādo balavataro’’ti etena sambandho. Kasmā pana yathāvuttesu dvīsu pañhesu āhāro na uddhaṭoti āha <bold>‘‘ajjhohaṭassā’’</bold>tiādi. Tattha <bold>dutiyapañho</bold>ti dukamūlake dutiyapañhoti yojanā. <bold>Dutiyapañho ca na uddhaṭo</bold>ti etthāpi ‘‘ajjhohaṭassa…pe… abhāvato’’ti idaṃ ānetvā sambandhitabbaṃ. <bold>Itarassā</bold>ti anajjhohaṭassa. <bold>Ajjhohaṭameva</bold>na anajjhohaṭaṃ, yathāvuttojanti adhippāyo. <bold>‘‘Balavataro’’</bold>ti vatvā tassa balavatarabhāvaṃ dassento <bold>‘‘na hī’’</bold>tiādimāha. Katipayālope ajjhoharitvā vasitvā ṭhitassa viya ajjhohaṭamattāhi maṇḍūkādīhi ajjhohārakassa sarīre visesādhānaṃ veditabbaṃ.</paragraph>
<paragraph line="354"><bold>Idha vuttehī</bold>ti imasmiṃ upādinnattike vuttehi. <bold>Ekamūlakadukatikāvasānapañhavissajjanehī</bold>ti ekapadamūlakehi dukāvasānehi tikāvasānehi ca pañhavissajjanehi. Te pana ‘‘anupādinnupādāniyo dhammo upādinnupādāniyassa anupādinnupādāniyassa ca dhammassa atthipaccayena paccayo, anupādinnaanupādāniyo dhammo upādinnupādāniyassa anupādinnupādāniyassa anupādinnaanupādāniyassa ca dhammassa atthipaccayena paccayo’’ti evaṃ veditabbo. <bold>Idhā</bold>ti imasmiṃ upādinnattike. <bold>Dutiyadukāvasāne viyā</bold>ti dutiyadukāvasāne pañhavissajjane viya, ‘‘anupādinnupādāniyo <pageBreak edition="M" number="0.0318" />dhammo upādinnupādāniyassa anupādinnupādāniyassa ca dhammassa atthipaccayena paccayo, sahajātaṃ pacchājāta’’nti etassa vissajjane viyāti attho. Ayañca attho tatiyapadamūlakesu dukatikāvasānapañhesupi labbhateva <pageBreak edition="V" number="0.0318" />. Yadi pana te pañhā kusalattikepi labbhanti, atha kasmā tattha na uddhaṭāti āha <bold>‘‘sukhāvabodhanatthaṃ pana tattha sahajātavaseneva vissajjanaṃ kata’’</bold>nti. <bold>Sahajātavasenevā</bold>ti sahajātaatthipaccayavaseneva. <bold>Ekamūlakadukāvasānā</bold>ti ‘‘kusalo dhammo kusalassa ca abyākatassa cā’’ti evaṃpakārā pañhā. <bold>Tattha</bold>kusalattike uddhaṭā. <bold>Idha pana</bold>imasmiṃ upādinnattike. <bold>Etehi</bold>yathāvuttehi vissajjanehi. <bold>Eko dhammo</bold>ti eko vedanādiko paccayadhammo. <bold>Anekehī</bold>ti sahajātapacchājātādīhi anekehi atthipaccayavisesehi. <bold>Anekesaṃ dhammāna</bold>nti anekesaṃ paccayuppannadhammānaṃ. <bold>Eko atthipaccayo</bold>ti idaṃ atthipaccayatāsāmaññato vuttaṃ.</paragraph>
<paragraph line="355">Idāni yathāvuttaṃ avuttañca atthipaccaye labbhamānaṃ visesaṃ vitthārato dassento <bold>‘‘eko hī’’</bold>tiādimāha. Tattha <bold>eko</bold>ti atthipaccayavisesesu eko. <bold>Ekassā</bold>ti tādisasseva ekassa. Aññathā hi eko dhammo ekassa dhammassa paccayo nāma natthi. <bold>Ekenevā</bold>ti sahajātaatthipaccayeneva yathā okkantikkhaṇe vatthu. Tañhi attanā sahajātassa nāmassa sahajātaatthipaccayeneva paccayo hoti, na purejātādinā. <bold>Eko</bold>sahajātaarūpakkhandho <bold>anekesaṃ</bold>attanā sahajātānaṃ arūpakkhandhānaṃ <bold>ekena</bold>sahajātaatthipaccayena, <bold>anekehi</bold>sahajātapacchājātaatthipaccayehi yathākkamaṃ attanā sahajātānaṃ cittasamuṭṭhānarūpānaṃ purejātānaṃ tesamuṭṭhānikarūpānaṃ. <bold>Aneko</bold>purejātavatthurūpañceva sahajātaarūpakkhandhā ca <bold>ekassa</bold>arūpakkhandhassa yathākkamaṃ purejātasahajātaatthipaccayehi. <bold>Aneko</bold>arūpadhammo <bold>anekesaṃ</bold>sahajātaarūpadhammānaṃ purejātarūpadhammānañca sahajātapacchājātaatthipaccayehi. <bold>Aneko</bold>vā āhārindriyappakāro <bold>anekesaṃ</bold>rūpadhammānaṃ yathārahaṃ sahajātapurejātapacchājātāhārindriyavasena atthipaccayena paccayo hoti. Evaṃ paccayuppannānaṃ asamānattepi ayamattho sambhavati, samānatte <pageBreak edition="M" number="0.0319" />pana vattabbameva natthi. Tenāha <bold>‘‘samānatte paccayuppannadhammāna’’</bold>nti. <bold>Sahajātaṃ purejāteneva saha atthipaccayo hotī</bold>ti sahajātaatthipaccayadhammo purejātaatthipaccayadhammena saheva atthipaccayo hoti. Yathā vatthunā purejātaatthipaccayaṃ labhantā eva kusalādidhammā sahajātānaṃ khandhānaṃ cittasamuṭṭhānānañca rūpānaṃ sahajātaatthipaccayo honti, tathā te purejātassa kāyassa pacchājātapaccayopi hontiyeva. Tenāha <bold>‘‘pacchājātena cā’’</bold>ti. Atthipaccayo hotīti sambandho. Ayaṃ sahajātapacchājātānaṃ atthipaccayabhāvo paccayadhammānaṃ abhede eva icchito, na bhede. Tenāha <bold>‘‘anaññadhammattena…pe… nānādhammatte’’</bold>ti.</paragraph>
<paragraph line="356">Idāni <pageBreak edition="V" number="0.0319" />tassa nānādhammatte abhāvaṃ pāḷiyā vibhāvento <bold>‘‘yadi siyā’’</bold>tiādimāha. Tattha <bold>eko atthipaccayabhāvo natthī</bold>ti ekasseva paccayadhammassa vasena labbhamāno eko atthipaccayabhāvo natthi. Kasmā? Virodhato. Tena vuttaṃ <bold>‘‘sahajāta…pe… na vutta’’</bold>nti. <bold>Evañca katvā</bold>ti sahajātapacchājātānaṃ ekadhammavasena saha alābhato eva. <bold>Ekadhammavasenā</bold>ti ekasseva paccayadhammassa vasena. Tenāha <bold>‘‘nānādhammānaṃ viruddhasabhāvattā’’</bold>ti. Viruddhasabhāvatā ca sahajātapacchājātavasena veditabbā, idha pana lokiyalokuttarādibhāvatoti. <bold>Aññathā</bold>ti tesaṃ sahajātapacchājātānaṃ ekajjhaṃ lābhe. <bold>Indriyapaṭikkhepepī</bold>ti indriyapaccaye paccanīkato ṭhitepi. <bold>Tassa pañhassa lābhato</bold>ti ‘‘upādinnupādāniyo ca anupādinnupādāniyo ca dhammā upādinnupādāniyassa dhammassa atthipaccayena paccayo’’ti etassa pañhassa lābhato. <bold>Bāvīsā</bold>ti ekamūlakāvasānā nava, ekamūlakadukāvasānā pañca, ekamūlakatikāvasānamekaṃ, dukamūlakekāvasānā cattāro, dukamūlakāvasānā dve, dukamūlakatikāvasānamekanti evaṃ bāvīsati. Yathā pubbe sahajātaṃ purejātena saheva atthipaccayo hotīti vuttaṃ, evaṃ purejātampi tenāti dassento āha <bold>‘‘purejātaṃ sahajāteneva saha atthipaccayo hotī’’</bold>ti. Tattha <bold>sahajāteneva sahā</bold>ti sahajātena saheva. Aṭṭhānappayutto hi ayaṃ eva-saddo, sahajātena na vinā purejātaatthipaccayoti attho. Itaresu pana atthipaccayadhammesu niyamo natthi tehi <pageBreak edition="M" number="0.0320" />sahāpi vināpi bhāvato. Tenāha <bold>‘‘na itarehī’’</bold>ti. <bold>Tampi vatthu taṃsahitapurejātamevā</bold>ti yaṃ ‘‘purejātaṃ sahajāteneva saha atthipaccayo hotī’’ti vuttaṃ, tampi vatthupurejātañceva taṃsahitārammaṇapurejātameva ca, na kevalaṃ ārammaṇapurejātaṃ. Tenāha <bold>‘‘na itara’’</bold>nti.</paragraph>
<paragraph line="357">Idāni yathāvuttamatthaṃ pāṭhantarena vibhāvetuṃ <bold>‘‘kusalattike hī’’</bold>tiādi vuttaṃ. Yadi purejātaṃ taṃsahajātena vināpi atthipaccayo siyā, ‘‘navippayuttapaccayā atthiyā pañcā’’ti vattuṃ na sakkā, vuttañcetaṃ, tasmā viññāyati ‘‘purejātaṃ sahajātena saheva atthipaccayo hotī’’ti. <bold>Navippayutte bāvīsā</bold>ti etthāpi eseva nayo. <bold>Tatthā</bold>ti sanidassanattike. <bold>Atthivibhaṅge</bold>ti atthipaccayassa vibhajane. <bold>Tikamūlakekāvasāna</bold>nti ‘‘sanidassanasappaṭigho ca anidassanasappaṭigho ca anidassanaappaṭigho ca dhammā anidassanasappaṭighassa dhammassa atthipaccayena paccayo’’ti evaṃ tikamūlako ekāvasāno pañho uddhaṭo. <bold>Paccayuddhāre</bold>ti ca tattheva paccayuddhāre. Tathā ca so pañho uddhaṭo. Tayidaṃ kathaṃ, yadi purejātaṃ sahajāteneva saha atthipaccayo hotīti codanāyaṃ āha <bold>‘‘taṃ vatthusahitassa…pe… paccayabhāvato’’</bold>ti. Tassattho <pageBreak edition="V" number="0.0320" />– yadipi tattha sanidassanasappaṭighaggahaṇena ārammaṇapurejātassa atthipaccayabhāvo vutto, tathāpi anidassanaappaṭighaggahaṇato vatthumpi gahitanti vatthusahitassa ārammaṇapurejātassa sahajātena saheva atthipaccayabhāvo vuttoti. <bold>Pacchājātaṃ āhārindriyeheva saha atthipaccayo hoti,</bold>na purejātenāti adhippāyo. <bold>Anaññadhammatte</bold>ti paccayadhammassa anaññatte. Sahajātena saha atthipaccayo hotīti yojanā. Sesapadadvayepi eseva nayo. Tatthāpi paṭiyogipurejātaṃyeva daṭṭhabbaṃ. ‘‘Atthipaccayavisesesu panā’’tiādinā attanā dassitaṃ vicāraṃ <bold>‘‘evameta’’</bold>nti nigamanavasena paccāmasati.</paragraph>
<centered line="358">Upādinnattikavaṇṇanā niṭṭhitā.</centered>
<subhead line="359">6. Vitakkattikavaṇṇanā</subhead>
<paragraph line="360" number="22">Vitakkattike <pageBreak edition="M" number="0.0321" /><bold>sattasu mūlakesū</bold>ti ‘‘savitakkasavicāraṃ dhammaṃ paṭiccā’’tiādinā āgatāni tīṇi ekakāni, tīṇi dukāni, ekaṃ tikanti evaṃ ekamūlakāni yāni sattamūlakāni, tesu. <bold>Yathākkama</bold>nti pāḷiyaṃ āgatānukkamena. <bold>Sattā</bold>ti paṭhame ekake satta. <bold>Pañcā</bold>ti dutiye pañca. Tānimāni hetupaccaye vuttanayena veditabbāni. Idha pana pavattivaseneva yojetabbaṃ. <bold>Tīṇī</bold>tiādīsu tatiye tīṇi, catutthe ekaṃ, pañcame tīṇi, chaṭṭhepi tīṇi, sattame ekaṃ. Tāni pana yathākkamaṃ tatiyapadaṃ paṭicca tatiyapadadutiyapadatadubhayavasena, paṭhamapadatatiyapadāni paṭicca tatiyapadavasena, paṭhamapadadutiyapadāni paṭicca paṭhamapadatatiyapadatadubhayavasena, dutiyapadatatiyapadāni paṭicca paṭhamapadatatiyapadatadubhayavasena, paṭhamadutiyatatiyapadāni paṭicca tatiyapadavaseneva veditabbāni. <bold>Aññamaññe aṭṭhavīsā</bold>tiādīsupi imināva nayena gaṇanā veditabbā. <bold>Eva</bold>nti yathāvuttaṃ gaṇanaṃ paccāmasati. <bold>Dutiyatatiyamūlakesu ekaṃ eka</bold>nti dutiyamūlake ekaṃ, tatiyamūlake ekanti yojetabbaṃ. <bold>Tathā āsevane</bold>ti yathā purejāte ekādasa, tathā āsevaneti attho. <bold>Aññānī</bold>ti adhipatiaññamaññapurejātāsevanato aññesu paccayesu gaṇanāni. <bold>Hetuārammaṇasadisānī</bold>ti hetuārammaṇapaccayesu gaṇanāsadisāni.</paragraph>
<paragraph line="361" number="31"><bold>Avisesenā</bold>ti <pageBreak edition="V" number="0.0321" />‘‘vipāka’’nti visesanaṃ akatvā na pana vissajjanaṃ katanti yojanā. Tattha kāraṇaṃ vattuṃ <bold>‘‘kasmā’’</bold>tiādimāha. <bold>Itaresa</bold>nti lokiyavipākānaṃ. <bold>Te visuṃ niddhāretvā vuttā</bold>ti te yathāvuttalokiyavipākā avitakkavicāramattasāmaññato visuṃ nīharitvā vuttā. ‘‘Avitakkavicāramatte khandhe paṭicca avitakkavicāramattā adhipatī’’ti vuttarāsi <bold>purimakoṭṭhāso</bold>.</paragraph>
<paragraph line="362" number="38"><bold>Eta</bold>nti ‘‘avitakkavicāramattaṃ avitakka…pe… saha gacchantenā’’ti āgatapāḷipadaṃ. Tassa atthaṃ dassetuṃ <bold>‘‘mūlaṃ…pe… vuttaṃ hotī’’</bold>ti āha. Tattha <bold>avitakka…pe… yojentenā</bold>ti avitakkehi avitakkapariyāyena vuttehi avitakkavicāramattaavitakkaavicārapadehi saha mūlapadaṃ <pageBreak edition="M" number="0.0322" />, āsevanamūlakameva vā gacchantena yojentena <bold>napurejātasadisaṃ</bold>nāsevane <bold>pāḷigamanaṃ kātabbaṃ,</bold>paṭhitabbanti attho. Potthakesu pana ‘‘avitakkavicāramattaṃ vipākena saha gacchantenā’’ti dissati, vipākena visesanabhūtena saha yojentenāti attho. Tenevāha <bold>‘‘vipākaṃ avitakkavicāramattantiādi yojetabba’’</bold>nti.</paragraph>
<paragraph line="363">Ekamūlake pāḷiyaṃ yojitamevāti <bold>‘‘dumūlakesu paṭhame’’</bold>ti vuttaṃ.</paragraph>
<paragraph line="364" number="49"><bold>Mūlapadameva avasānabhāvenā</bold>ti ‘‘savitakkasavicāraṃ dhammaṃ paccayā savitakkasavicāro dhammo uppajjati nahetupaccayā’’tiādinā mūlapadameva avasānabhāvena yojitaṃ. <bold>Satta mohā uddharitabbā</bold>ti idaṃ nahetupaccayaṃ sandhāya vuttaṃ. Paṭiccavāre hi ahetukamoho tikkhattumeva āgato. Idha pana <bold>‘‘vatthuṃ paccayā’’</bold>tiādinā catūsupi mūlakesu āgato, tasmā sattakkhattuṃ āgamanaṃ sandhāya ‘‘satta mohā’’ti vuttanti veditabbaṃ.</paragraph>
<paragraph line="365"><bold>Upanissayena saṅgahitattā</bold>ti upanissayapaccayeneva kammapaccayassa saṅgahitattā. Sabbassapi rūpārūpāvacarakammassa balavabhāvato upanissayattābhāvo natthi, yato taṃ ‘‘garū’’ti vuccati, kammakkhayakarassa pana kammassa balavabhāve vattabbameva natthīti imamatthaṃ pāḷiyā eva vibhāvetuṃ vuttaṃ <bold>‘‘upādinnattikapañhāvārapaccanīye hi…pe… viññāyatī’’</bold>ti.</paragraph>
<centered line="366">Vitakkattikavaṇṇanā niṭṭhitā.</centered>
<subhead line="367">8. Dassanenapahātabbattikavaṇṇanā</subhead>
<paragraph line="368"><bold>Paṭiccasamuppādavibhaṅge</bold><pageBreak edition="V" number="0.0322" /><bold>vicāritanayena vicāretabba</bold>nti idaṃ ‘‘na ca puthujjanānaṃ dassanena pahātuṃ sakkuṇeyyo, itaresaṃ na kenaci paccayena paccayo na hontīti sakkā vattu’’ntiādinā attanā ānītaṃ <pageBreak edition="M" number="0.0323" />amataggapathavinicchayaṃ sandhāya vuttaṃ. Tattha yaṃ vattabbaṃ, tampi paṭiccasamuppādaṭīkāya atthavivaraṇe vuttameva, tasmā tattha vuttanayeneva veditabbaṃ.</paragraph>
<centered line="369">Dassanenapahātabbattikavaṇṇanā niṭṭhitā.</centered>
<centered line="370">Paṭṭhānapakaraṇa-anuṭīkā samattā.</centered>
<centered line="371">Iti pañcapakaraṇamūlaṭīkāya līnatthavaṇṇanā</centered>
<centered line="372">Anuṭīkā samattā.</centered>
<centered line="373">Abhidhammassa anuṭīkā samattā.</centered>
</body>
</document>