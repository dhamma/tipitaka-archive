<?xml version="1.0"?>
<document>
<metadata>
<normativeSource>http://tipitaka.org/romn/cscd/abh04t.nrf6.xml</normativeSource>
<archivePath>roman/tika/abhidhammapitaka (tika)/dhammasangani-anutika/3. nikkhepakandam.xml</archivePath>
<title>3. Nikkhepakaṇḍaṃ - Dhammasaṅgaṇī-anuṭīkā - Abhidhammapiṭaka (ṭīkā) - Tīkā</title>
</metadata>
<body>
<chapter line="1">3. Nikkhepakaṇḍaṃ</chapter>
<title line="2">Tikanikkhepakathāvaṇṇanā</title>
<paragraph line="3" number="985">Yathāvuttaphassapañcamakādirāsikiccarahitattā <pageBreak edition="M" number="0.0172" /><pageBreak edition="V" number="0.0162" />keci dhamme visuṃ ṭhapetvā sovacassatādiavuttavisesasaṅgaṇhanatthañca, veneyyajjhāsayavasena vā chandādayo ‘‘yevāpanā’’ti vuttāti yevāpanakānaṃ paduddhārena niddesānarahatāya kāraṇaṃ vuttanti hadayavatthussa tathā niddesānarahatāya kāraṇaṃ vadanto <bold>‘‘sukhumupā…pe… hitassā’’</bold>ti āha. Sukhumabhāvepi indriyādisabhāvāni upādāyarūpāni ādhipaccādivasena pākaṭāni honti, na ataṃsabhāvaṃ sukhumupādāyarūpanti hadayavatthussa paduddhārena kusalattikapadabhājane niddesānarahatā vuttā. Sukhumabhāvatoyeva hi taṃ <bold>mahāpakaraṇepi</bold>‘‘yaṃ rūpaṃ nissāya manodhātu ca manoviññāṇadhātu ca vattantī’’ti (paṭṭhā. 1.1.8) nissitadhammamukhena dassitanti. Veneyyajjhāsayavasena vā hadayavatthu paduddhārena na dassitanti daṭṭhabbaṃ. Yena pana adhippāyena rūpakaṇḍe hadayavatthu duvidhena rūpasaṅgahādīsu na vuttaṃ, so rūpakaṇḍavaṇṇanāya vibhāvito evāti. <bold>Nikkhipitvā</bold>ti padassa pakkhipitvāti atthoti adhippāyena <bold>‘‘vitthāradesanaṃ antogadhaṃ katvā’’</bold>ti vuttaṃ. Mūlādivasena hi desitā kusalādidhammā taṃtaṃcittuppādādivasenapi desitā eva nāma honti taṃsabhāvānativattanatoti.</paragraph>
<paragraph line="4"><bold>Mūlavasenā</bold>ti suppatiṭṭhitabhāvasādhanavasena. Etāni hetupadādīni hinoti phalaṃ etasmā pavattatīti <bold>hetu,</bold>paṭicca etasmā etīti <bold>paccayo,</bold>janetīti <bold>janako,</bold>nibbattetīti <bold>nibbattako</bold>ti sesānaṃ vacanattho. <bold>‘‘Mūlaṭṭhassa…pe… vutta’’</bold>nti kasmā vuttaṃ, nanu ‘‘pīḷanaṭṭho’’tiādīsu viya mūlabhāvo mūlaṭṭho, tīṇi kusalamūlānīti ayañca mūlato nikkhepoti? Na, mūlassa attho mūlaṭṭho <pageBreak edition="V" number="0.0163" />, so eva mūlaṭṭhoti suppatiṭṭhitabhāvasādhanaṭṭhena mūlasabhāvānaṃ alobhādidhammānaṃ kusaladhammesu kiccavisesassa adhippetattā. Tenevāha <bold>‘‘atthoti dhammakicca’’</bold>nti. Atha vā <bold>atthavasenā</bold>ti ‘‘tīṇi kusalamūlānī’’ti vuttānaṃ tesaṃ mūlānaṃ sabhāvasaṅkhātaatthavasena, na gāthāya vuttaatthavasena. Yasmā <pageBreak edition="M" number="0.0173" />pana so mūlaṭṭhoyeva ca hoti, tasmā vuttaṃ <bold>‘‘alobhādīna’’</bold>ntiādi. Alobhādayo viya vedanākkhandhādayopi adhikatattā <bold>taṃ</bold>-saddena paṭiniddisitabbāti vuttaṃ <bold>‘‘te kusalamūlā taṃsampayuttā’’</bold>ti. <bold>Tehi alobhādīhī</bold>ti ettha <bold>ādi</bold>-saddena vā vedanākkhandhādayopi saṅgahitāti dassetuṃ <bold>‘‘te kusalamūlā taṃsampayuttā’’</bold>ti vuttaṃ.</paragraph>
<paragraph line="5">‘‘Katame dhammā kusalā’’ti pucchitvā phassādibhedato cattāro khandhe dassetvā ‘‘ime dhammā kusalā’’ti (dha. sa. 1) vuttatā khandhā ca kusalanti vuttaṃ <bold>‘‘khandhehi sabhāvato kusale pariyādiyatī’’</bold>ti. <bold>Vedanākkhandho vā</bold>ti kusalaṃ…pe… viññāṇakkhandho vāti. <bold>Aññassa</bold>attano phalassa. <bold>Mūlehi kusalānaṃ anavajjatāya hetuṃ dassetī</bold>ti idaṃ na mūlānaṃ kusalassa anavajjabhāvasādhakattā vuttaṃ, atha kho tassa anavajjatāya suppatiṭṭhitabhāvasādhakattā. Yadi hi mūlehi kato kusalānaṃ anavajjabhāvo bhaveyya, taṃsamuṭṭhānarūpassapi so bhaveyya, mūlānaṃ vā tesaṃ paccayabhāvo na siyā, hoti ca so. Vuttañhetaṃ ‘‘hetū hetu…pe… paccayo’’ti (paṭṭhā. 1.1.1.). Kiñca bhiyyo kusalānaṃ viya akusalābyākatānampi tabbhāvo mūlapaṭibaddho bhaveyya, tathā sati ahetukānaṃ akusalābyākatānaṃ tabbhāvo na siyā, tasmā kusalādīnaṃ yonisomanasikārādipaṭibaddho kusalādibhāvo, na mūlapaṭibaddho, mūlāni pana kusalādīnaṃ suppatiṭṭhitabhāvasādhanānīti veditabbaṃ. Sahetukā hi dhammā viruḷhamūlā viya pādapā suppatiṭṭhitā thirā honti, na tathā ahetukāti. <bold>Taṃsampayogakataṃ anavajjasabhāva</bold>nti idampi na anavajjasabhāvassa taṃsampayogena nipphāditattā vuttaṃ, anavajjasabhāvaṃ pana visesetvā dassetuṃ vuttaṃ. Alobhādisampayogato hi kusalādīnaṃ khandhānaṃ anavajjabhāvo suppatiṭṭhito jāyati, na ahetukābyākatānaṃ viya na suppatiṭṭhitoti. Yadi evaṃ na tesaṃ khandhānaṃ kusalādibhāvo dassito siyā? Na, adhikārato kusalabhāvassa viññāyamānattā. <bold>Kamma</bold>-saddo viya vipākadhammatāvācino na mūlakkhandhasaddā, so ca idha avisesato vuttoti āha <bold>‘‘kammehi sukhavipākataṃ dassetī’’</bold>ti. Ādikalyāṇataṃ kusalānaṃ <pageBreak edition="M" number="0.0174" />dassetīti yojanā. Anavajjahetusabhāvasukhavipākabhāvanidānādisampattiyo daṭṭhabbā, yonisomanasikāraavajjapaṭipakkhatāiṭṭhavipākatāvasenapi nidānādisampattiyo <pageBreak edition="V" number="0.0164" />yojetabbā. Yonisomanasikārato hi kusalā alobhādimūlakā, alobhādisampayogato ca lobhādipaṭipakkhasukhavipākāva jātāti.</paragraph>
<paragraph line="6" number="986"><bold>‘‘Kasmā vutta’’</bold>nti anuyuñjitvā codako <bold>‘‘nanū’’</bold>tiādinā attano adhippāyaṃ vivarati. Itaro yathāvuttamohassa idha <bold>sampayutta</bold>-saddena avuccamānataṃ <bold>‘‘saccameta’’</bold>nti sampaṭicchitvā <bold>‘‘tenā’’</bold>tiādinā parihāramāha. Tassattho – ‘‘taṃsampayuttā’’tipadena kiñcāpi yathāvuttamoho padhānabhāvena na gahito, nānantariyakatāya pana guṇabhāvena gahitoti. <bold>Aññattha abhāvā</bold>ti yathāvuttasampayuttato aññattha abhāvā. Na hi vicikicchuddhaccasahagato moho vicikicchuddhaccādidhammehi vinā hotīti.</paragraph>
<paragraph line="7" number="987">Uppādādisaṅkhatalakkhaṇavinivattanatthaṃ <bold>‘‘aniccadukkhaanattatā’’</bold>ti vuttaṃ. Uppādādayo pana tadavatthadhammavikārabhāvato taṃtaṃdhammaggahaṇena gahitāyeva. Tathā hi vuttaṃ ‘‘jarāmaraṇaṃ dvīhi khandhehi saṅgahita’’nti (dhātu. 71), ‘‘rūpassa upacayo’’ti ca ādi. Kesakumbhādi sabbaṃ nāmaṃ <bold>nāmapaññatti,</bold>rūpavedanādiupādānā brahmavihārādigocarā upādāpaññatti <bold>sattapaññatti,</bold>taṃtaṃbhūtanimittaṃ bhāvanāvisesañca upādāya gahetabbo jhānagocaraviseso <bold>kasiṇapaññatti. Paramatthe amuñcitvā vohariyamānā</bold>ti iminā vihāramañcādipaññattīnaṃ sattapaññattisadisataṃ dasseti, yato tā sattapaññattiggahaṇena gayhanti. Hutvā abhāvapaṭipīḷanaavasavattanākārabhāvato saṅkhatadhammānaṃ ākārabhāvato saṅkhatadhammānaṃ ākāravisesabhūtāni lakkhaṇāni viññattiādayo viya vattabbāni siyuṃ, tāni pana nissayānapekkhaṃ na labbhantīti paññattisabhāvāneva tajjāpaññattibhāvatoti na vuttāni, sattaghaṭādito visesadassanatthaṃ pana aṭṭhakathāyaṃ visuṃ vuttānīti. <bold>Na hi ko…pe… vattuṃ yuttaṃ</bold>kusalattikassa nippadesattā.</paragraph>
<paragraph line="8" number="988">Bhavati etthāti bhūmi, nissayapaccayabhāvato sukhassa bhūmi <bold>sukhabhūmi</bold>. Sukhavedanāsahitaṃ cittaṃ. Tassa bhūmibhedena niddhāraṇatthaṃ taṃnissayabhūtā <pageBreak edition="M" number="0.0175" />sampayuttadhammā <bold>‘‘kāmāvacare’’</bold>ti vuttā. Tassa vā ekadesabhūtassa samudāyabhāvato ādhāraṇabhāvena apekkhitvā taṃsamānabhūmi <bold>‘‘kāmāvacare’’</bold>ti vuttā. Tattha ‘‘sukhabhūmiyaṃ kāmāvacare’’ti dvepi bhummavacanāni bhinnādhikaraṇabhāvena aṭṭhakathāyaṃ vuttānīti ubhayesampi samānādhikaraṇabhāvena atthayogaṃ <pageBreak edition="V" number="0.0165" />dassetuṃ <bold>‘‘sukhabhūmīti kāmāvacarādayopi yujjantī’’</bold>ti vuttaṃ. Yatheva hi cittaṃ, evaṃ sabbepi parittasukhena sampayuttā dhammā tassa nissayabhāvato bhūmi kāmāvacarāti. Aṭṭhakathāyampi vā ayamattho vuttoyevāti daṭṭhabbaṃ. ‘‘Citta’’nti hi cittuppādopi vuccati. Tena vuttaṃ ‘‘cittaṃ uppannanti ettha cittameva aggahetvā paropaṇṇāsakusaladhammehi saddhiṃyeva cittaṃ gahita’’nti. <bold>Evañca katvā</bold>ti sukhabhūmiyanti cittuppādassa viññāyamānattā. <bold>Vibhāgadassanaṃ</bold>visesadassanaṃ. Bhāsitabbaṃ bhāsitaṃ, tadeva atthoti <bold>bhāsitattho</bold>. Abhidheyyattho. <bold>Tadatthaviññāpanenā</bold>ti tikadukānaṃ kucchitānaṃ salanādiatthadīpakena.</paragraph>
<paragraph line="9" number="994"><bold>Ko pana vādo khandhārammaṇassā</bold>ti pubbāparabhāvena vattamāne arahato khandhe ekattanayavasena santānato ‘‘amhākaṃ mātulatthero’’tiādinā ālambitvā pavattamānaṃ upādānaṃ tassa upādānakkhandheyeva gaṇhāti. Satipi taṃsantatipariyāpanne lokuttarakkhandhe tattha pavattituṃ asamatthabhāvato kā pana kathā khandhe ārabbha pavattamāne. Etena natthi maggo visuddhiyā, natthi nibbānanti evamādivasena pavattā micchādiṭṭhiādayo na maggādivisayā taṃtaṃpaññattivisayāti dīpitaṃ hoti.</paragraph>
<paragraph line="10" number="998"><bold>Evaṃ saṃ…pe… lesikā</bold>ti anupādāniyehi asaṃkilesikānaṃ bhedābhāvamāha.</paragraph>
<paragraph line="11" number="1006">Avijjamāno ca so niccādivipariyāsākāro cāti <bold>avi…pe… sākāro</bold>ti padacchedo. Diṭṭhiyā niccādiavijjamānākārena gayhamānattepi na tadākāro viya paramatthato avijjamāno, atha kho vijjamāno <pageBreak edition="M" number="0.0176" />kāyo sakkāyoti avijjamānaniccādivipariyāsākārato visesananti <bold>lokuttarā na idaṃ visesanaṃ arahanti</bold>‘‘santo vijjamāno kāyo sakkāyo’’ti. <bold>Vatthu avisesitaṃ hotī</bold>ti idaṃ ‘‘satī kāye’’ti ettha kāya-saddo samūhatthatāya anāmasitavisesaṃ khandhapañcakaṃ vadatīti adhippāyena vuttaṃ. Pasādakāyo viya kucchitānaṃ rāgādīnaṃ uppattiṭṭhānatāya kāyoti vuccatīti evaṃ pana atthe sati diṭṭhiyā vatthu visesitameva hotīti lokuttarāpi apanītā. Na hi lokuttarā khandhā uppattiṭṭhānatāya ‘‘kāyo’’ti vuccantīti. <bold>Suddhiyā ahetubhūtenā</bold>ti gosīlādinā, lokiyasīlena vā lokuttarasīlassa apadaṭṭhānena. ‘‘Avītikkamanīyatāsatataṃcaritabbatāhi vā <bold>sīlaṃ,</bold>tapocaraṇabhāvena samādinnatāya <bold>vataṃ</bold>. Attano gavādibhāvādhiṭṭhānaṃ <bold>sīlaṃ,</bold>gacchantoyeva bhakkhanādigavādikiriyākaraṇaṃ <pageBreak edition="V" number="0.0166" /><bold>vataṃ</bold>. Akattabbābhimatato nivattanaṃ vā <bold>sīlaṃ,</bold>taṃsamādānavato vesabhojanakiccacaraṇādivisesapaṭipatti <bold>vata’’</bold>nti ca sīlabbatānaṃ visesaṃ vadanti.</paragraph>
<paragraph line="12" number="1007">Imassuppādā idaṃ uppajjatīti uppādoti na jananamattaṃ adhippetaṃ, atha kho anirodhopīti <bold>‘‘avighātaṃ janasaddo vadatī’’</bold>ti āha. Tatthāyaṃ <bold>jana</bold>-sadde nayo, janitāti <bold>janā,</bold>avihatāti attho. <bold>Puthū janā etesanti puthujjanā</bold>ti puthusatthumānino sattā. <bold>Abhisaṅkharaṇādiattho vā jana-saddo</bold>anekatthattā dhātūnaṃ. Khandhāyatanādīnaṃ savanādhīnattā paññācakkhupaṭilābhassa tesaṃ savanābhāvadīpakaṃ ‘‘assutavā’’ti idaṃ padaṃ andhataṃ vadati.</paragraph>
<paragraph line="13"><bold>Kataṃ jānantī</bold>ti attanā parehi ca kataṃ kusalākusalaṃ tehi nipphāditaṃ sukhadukkhaṃ yāthāvato jānanti. Paresaṃ attanā, attano ca parehi kataṃ upakāraṃ yathāvuttākārena <bold>pākaṭaṃ karonti</bold>. Byādhiādīhi dukkhitassa upaṭṭhānādi<bold>kātabbaṃ,</bold>saṃsāradukkhadukkhitasseva vā yathāvuttākārena <bold>kātabbaṃ karonti</bold>. Ariyakaradhammā ariyasaccānīti purimasaccadvayavasena vuttaṃ <bold>‘‘vipassiyamānā aniccādayo’’</bold>ti. Pariññādivisesena vā passiyamānāti atthe sati <bold>aniccādayo</bold>ti <bold>ādi</bold>-saddena niccampi nibbānaṃ gahitanti catusaccavasenapi yojetabbaṃ, aniccattādayo vā <bold>‘‘aniccādayo’’</bold>ti vuttāti daṭṭhabbaṃ.</paragraph>
<paragraph line="14">Avasesakilesā <bold>kilesasotaṃ</bold>. <bold>Ñāṇa</bold>nti yāthāvato jānanaṃ. Yathābhūtāvabodhena hi tassa tāni anuppattidhammataṃ āpāditatāya santāne <pageBreak edition="M" number="0.0177" />appavesārahāni ‘‘saṃvutāni pihitānī’’ti ca vuccanti. <bold>Tathā</bold>ti sabbasaṅkhārānaṃ vippakārassa khamanākārena. Aviparītadhammā etāya nijjhāyaṃ khamantīti <bold>paññā khantī</bold>ti. Aduṭṭhasseva titikkhābhāvato tathāpavattā khandhāti adosappadhānā khandhā vuttāti <bold>‘‘adoso eva vā’’</bold>ti tatiyo vikappo vutto. Satipaṭipakkhattā abhijjhādomanassānaṃ ‘‘muṭṭhassacca’’nti vuttā. <bold>Akkhanti</bold>doso. Sassatādiantavinimuttā dhammaṭṭhitīti <bold>sassatucchedādigāho tappaṭilomabhāvo</bold>vutto. Diṭṭhadhammanibbānavādo <bold>nibbāne paṭilomabhāvo</bold>. Carimānulomañāṇavajjhataṇhādiko kilesoti vutto, paṭipadāñāṇadassanañāṇadassanāni viya gotrabhuñāṇaṃ kilesānaṃ appavattikaraṇabhāvena vattati, kilesavisayātilaṅghanabhāvena pana pavattatīti katvā vuttaṃ <bold>‘‘saṅkhāra…pe… pahāna’’</bold>nti.</paragraph>
<paragraph line="15">Diṭṭhiyādīnaṃ <pageBreak edition="V" number="0.0167" />samudayasabhāgatā kammassa vikuppādane sahakārīkāraṇabhāvo, dassanādibyāpāraṃ vā attānañca dassanādikiccaṃ cakkhādīnanti evañhi yathātakkitaṃ attānaṃ rūpanti gaṇhāti. <bold>Yathādiṭṭha</bold>nti takkadassanena yathopaladdhanti adhippāyo. Na hi diṭṭhigatiko rūpāyatanameva attāti gaṇhātīti. <bold>Imissāpavattiyā</bold>ti sāmaññena rūpaṃ attāti sabbasaṅgāhakabhūtāya pavattiyā. <bold>Rūpe…pe… māna</bold>nti cakkhādīsu taṃsabhāvo attāti pavattamānaṃ attaggahaṇaṃ. <bold>Anaññattādiggahaṇa</bold>nti anaññattaṃ attaniyaattanissitaattādhāratāgahaṇaṃ. <bold>Vaṇṇādīna</bold>nti vaṇṇarukkhapupphamaṇīnaṃ. Nanu ca rukkhapupphamaṇiyo paramatthato na vijjanti? Saccaṃ na vijjanti, tadupādānaṃ pana vijjatīti taṃ samuditādippakāraṃ idha rukkhādipariyāyena vuttanti rukkhādinidassanepi na doso chāyārukkhādīnaṃ viya rūpassa attano ca saṃsāmibhāvādimattassa adhippetattā.</paragraph>
<paragraph line="16" number="1008"><bold>Jātiādisabhāva</bold>nti jātibhavādīnaṃ nibbattinibbattanādisabhāvaṃ, <bold>uppādanasamatthatā</bold>paccayabhāvo.</paragraph>
<paragraph line="17" number="1009">Sāmaññena ‘‘tadekaṭṭhā kilesā’’ti (dha. sa. 1010), parato ‘‘avaseso lobho’’tiādivacanato (dha. sa. 1011) pārisesato sāmatthiyato vā labbhamānatāya satipi āgatatte sarūpena pabhedena vā diṭṭhiādayo viya anāgatattā lobhādayo ‘‘anāgatā’’ti vuttāti āha <bold>‘‘idha</bold><pageBreak edition="M" number="0.0178" />…pe… <bold>ssetu’’</bold>nti. <bold>Atthato viññāyati</bold>lobhādīhi sahajātā hutvā diṭṭhiyā eva pāḷiyaṃ vuttakilesabhāvato. <bold>Itipi attho yujjati</bold>saṃyojanakilesānampi paṭiniddesārahattā sampayuttasamuṭṭhānabhāvato ca. <bold>Saṃyojanarahitehī</bold>ti saṃyojanabhāvarahitehi thinauddhaccaahirikānottappehi, thinaahirikānottappehi vā.</paragraph>
<paragraph line="18" number="1013"><bold>Ekade…pe… vadati</bold>avayavenapi samudāyo vuccatīti. Hetu etesaṃ atthīti vā <bold>hetukā. Aniyato</bold>ti na avadhārito. Purimapadāvadhāraṇavasena gahetabbatthattā <bold>vivaraṇīyatthavā</bold>. <bold>Atthato nikkhipitu</bold>nti ‘‘tayo kusalahetū alobho adoso amoho’’tiādīsu (dha. sa. 1060) viya purimanayena dassitadhammeyeva hetupahātabbahetukabhedato atthadassanavasena niddisitunti attho.</paragraph>
<paragraph line="19" number="1029">Abhiññāyuttavajjānaṃ <pageBreak edition="V" number="0.0168" />mahaggatānaṃ parittārammaṇattābhāvā <bold>‘‘mahaggatā vā iddhividhādayo’’</bold>ti vuttaṃ. Atītaṃsañāṇassa kāmāvacarattā <bold>‘‘ceto…pe… ñāṇasampayuttā’’</bold>ti āha.</paragraph>
<paragraph line="20" number="1035"><bold>Anantare niyuttānī</bold>ti cutianantaraṃ phalaṃ anantaraṃ, tasmiṃ niyuttāni taṃ ekantena nipphādanato anatikkamanakānīti attho. Vuttappakārassa anantarassa karaṇaṃ anantaraṃ, taṃ sīlānīti yojetabbaṃ. Anekesu ānantariyesu katesu kiñcāpi balavatoyeva paṭisandhidānaṃ, na itaresaṃ, attanā pana kātabbakiccassa teneva katattā tassa vipākassa upatthambhanavasena pavattanato na itarāni tena nivāritaphalāni nāma honti, ko pana vādo paṭipakkhesu kusalesūti vuttaṃ <bold>‘‘paṭipakkhena anivāraṇīyaphalattā’’</bold>ti. <bold>‘‘Anekasmimpi…pe… natthī’’</bold>ti kasmā vuttaṃ, nanu anekesu ānantariyesu katesu balavaṃyeva paṭisandhidāyakanti tena itaresaṃ vipāko paṭibāhito hotīti āha <bold>‘‘na ca tesa’’</bold>ntiādi. Tañca tesaṃ aññamaññaṃ appaṭibāhakattaṃ mātikāvaṇṇanāyaṃ vitthārena vicāritameva.</paragraph>
<paragraph line="21">Atthato āpannaṃ aggahetvā yathārutavaseneva pāḷiyā atthaṃ gahetvā tesaṃ vādānaṃ tapparabhāvena pavattiṃ sandhāya ahetukavādādīnaṃ visesaṃ <pageBreak edition="M" number="0.0179" />dassetuṃ <bold>‘‘purimavādo’’</bold>tiādi vuttaṃ. Aniyyānikaniyyānikabhedaṃ pana sambhārakammaṃ bandhamokkhahetūti bandhamokkhahetuṃ paṭisedhentopi kammaṃ paṭisedheti. <bold>Sumaṅgalavilāsiniyaṃ</bold>pana vipākassa kammakilesasamādhipaññānaṃ hetubhāvato vipākopi bandhamokkhahetūti ‘‘natthi hetūti vadanto ubhayaṃ paṭibāhatī’’ti (dī. ni. aṭṭha. 1.170-172) vuttaṃ. Tattha kammaṃ paṭisedhentenapi vipāko paṭisedhito hoti, vipākaṃ paṭisedhentenapi kammanti tayopi ete vādā atthato ubhayapaṭisedhakāti veditabbā. <bold>Niyatamicchādiṭṭhi</bold>nti ahetukavādādipaṭisaṃyutte asaddhamme uggahaparipucchāvinicchayapasutassa ‘‘natthi hetū’’tiādinā raho nisīditvā cintentassa tasmiṃ ārammaṇe micchāsati santiṭṭhati, cittaṃ ekaggaṃ hoti, javanāni javanti. Paṭhamajavane satekiccho hoti, tathā dutiyādīsu. Sattame atekicchabhāvaṃ patto nāma hoti. Yā evaṃ pavattā diṭṭhi, taṃ sandhāya vuttaṃ ‘‘niyatamicchādiṭṭhi’’nti. Tato purimabhāvā aniyatā.</paragraph>
<paragraph line="22" number="1039">Sahajāta aññamañña nissaya atthi avigatādivisiṭṭhabhāvepi maggapaccayassa sampayogavisiṭṭhatādīpaneneva sahajātādivisiṭṭhatāpi viññāyatīti pāḷiyaṃ ‘‘sampayutto’’ti vuttanti <pageBreak edition="V" number="0.0169" /><bold>‘‘sampayogavisiṭṭhenā’’</bold>ti vuttaṃ. <bold>Magga…pe… dassetuṃ,</bold>na pana maggaṅgānaṃ aññamaññaṃ maggapaccayabhāvābhāvatoti adhippāyo. <bold>Evaṃ satī</bold>ti yadi maggaṅgānaṃ maggapaccayalābhitāya pakāsano paṭhamanayo, evaṃ sante. Maggaṅgānipi vedanādayo viya maggahetukabhāvena vattabbattā amaggasabhāvānaṃ alobhādīnaṃ tadaññesaṃ tadubhayasabhāvānaṃ dhammānaṃ paccayabhāvadīpane tatiyanaye viya na ṭhapetabbānīti āha <bold>‘‘ṭhapetvāti na vattabbaṃ siyā’’</bold>ti. <bold>Pubbe</bold>ti purimanaye.</paragraph>
<paragraph line="23"><bold>Dutiyanayepī</bold>ti <bold>pi</bold>-saddena paṭhamanayaṃ sampiṇḍeti. Tena sammādiṭṭhiyā purimasmiṃ nayadvaye ṭhapitattā tassa sahetukabhāvadassano tatiyanayo āraddhoti dasseti. Tatiyanaye sammādiṭṭhiyā sahetukabhāvadassanaṃ anicchanto codako <bold>‘‘kathaṃ dassito’’</bold>ti codetvā <bold>‘‘nanū’’</bold>tiādinā attano adhippāyaṃ vivarati. Itaro <bold>‘‘yathā hī’’</bold>tiādinā dassanena pahātabbahetubhāvena vuttānampi lobhādīnaṃ aññamaññaṃ sahajekaṭṭhasampayuttasaṅkhārakkhandhapariyāpannato dassanena pahātabbahetukasaṅgaho <pageBreak edition="M" number="0.0180" />viya maggahetubhāvena vuttāyapi sammādiṭṭhiyā maggahetukabhāvopi yujjati maggahetusampayuttasaṅkhārakkhandhapariyāpannabhāvatoti dasseti.</paragraph>
<paragraph line="24"><bold>Tato aññassevā</bold>ti tato sammādiṭṭhisaṅkhātahetuto aññassa alobhādosasseva. <bold>Aññenā</bold>ti ‘‘maggo hetū’’ti ito aññena. Alobhādosānaṃyeva adhippetattā tesaṃyeva āveṇikena maggahetūti iminā <bold>pariyāyena. Sādhāraṇena pariyāyenā</bold>ti tiṇṇampi hetūnaṃ adhippetattā maggāmaggasabhāvānaṃ sādhāraṇena maggahetumaggahetūti iminā pariyāyena. <bold>Tesa</bold>nti hetūnaṃ. <bold>Aññesa</bold>nti hetusampayuttānaṃ. <bold>Atthavisesavasenā</bold>ti ‘‘maggahetukā’’ti pāḷiyā atthavisesavasena. Amohena alobhādosāmohehi ca sesadhammānaṃ sahetukabhāvadassanavasena pavattā dutiyatatiyanayā <bold>‘‘sarūpato hetuhetumantadassana’’</bold>nti vuttā. <bold>Tathāadassanato</bold>ti sarūpena adassanato. <bold>Atthena…pe… gamanato</bold>ti ‘‘maggaṅgāni ṭhapetvā taṃsampayutto’’ti (dha. sa. 1039) vacanato maggasabhāvānaṃ dhammānaṃ maggapaccayatāsaṅkhāto sampayuttānaṃ hetubhāvo sarūpato dassito. Maggahetubhūtāya pana sammādiṭṭhiyā sampayuttānaṃ hetuhetubhāvo atthato ñāpito hotīti attho.</paragraph>
<paragraph line="25" number="1040">Asabhāvadhammo garukātabbo na hotīti <bold>‘‘sabhāvadhammo’’</bold>ti vuttaṃ. Teneva <bold>paṭṭhānavaṇṇanāyaṃ</bold>(paṭṭhā. aṭṭha. 1.3) ‘‘ārammaṇādhipati jātibhedato kusalākusalavipākakiriyarūpanibbānavasena chabbidho’’ti vakkhati. <bold>Maggādīni ṭhapetvā</bold>ti maggādīni <pageBreak edition="V" number="0.0170" />pahāya. <bold>Aññesa</bold>nti maggādito aññesaṃ. <bold>Adhi…pe… vassā</bold>ti ārammaṇādhipatipaccayabhāvassa. Paññuttarattā kusalānaṃ lokuttarakathāya ca paññādhurattā vīmaṃsādhipatissa sesādhipatīnaṃ padhānatā veditabbā.</paragraph>
<paragraph line="26" number="1041">Padesasattavisayattā paṭhamavikappassa sakalasattavasena dassetuṃ <bold>‘‘kappasahassātikkamepi vā’’</bold>tiādi vuttaṃ. <bold>Laddhokāsaṃ yaṃ bhavissatī</bold>ti laddhokāsaṃ yaṃ kammaṃ pāpuṇissati. Kappasahassātikkame avassaṃ uppajjanavipākattā <bold>tadapi…pe… vuccatī</bold>ti. Aladdhattalābhatāya uppādādikkhaṇaṃ <pageBreak edition="M" number="0.0181" />appattassa vipākassa anuppannabhāvo natthibhāvo pākaṭabhāvābhāvatoti vuttaṃ <bold>‘‘natthi nāma na hotīti anuppanno nāma na hotī’’</bold>ti. <bold>Tatthā</bold>ti arūpabhavaṅge.</paragraph>
<paragraph line="27">Avipakkavipākaṃ kammaṃ sahakārīkāraṇasamavāyālābhena akatokāsaṃ vipākābhimukhabhāvābhāvato vipakkavipākakammasarikkhakanti vuttaṃ <bold>‘‘aladdho…pe… deyyā’’</bold>ti. Kiccanipphattiyā asati uppannampi kammaṃ anuppannasamānanti <bold>‘‘okāso na bhaveyyā’’</bold>ti etassa <bold>samatthatā na siyā</bold>ti atthamāha. Tena apacayagāmikammakiccassa okāsābhāvo dassito. Pubbe niratthakattā uppattiyā okāso na bhaveyyāti payojanābhāvato kammuppattiyā okāsābhāvo vutto. <bold>‘‘Vipākato aññassa pavattiokāso na bhaveyyā’’</bold>ti iminā asambhavatoti ayametesaṃ viseso. <bold>Dhuvavipākassa</bold>kammassa <bold>vipākena</bold>nidassanamattabhūtenāti adhippāyo. Ariyamaggaānantariyakammānaṃ viya mahaggatakammānaṃ niyatasabhāvatābhāvā aṭṭhasamāpattīnaṃ <bold>‘‘balavavirahe’’</bold>tiādinā savisesanadhuvavipākatā vuttā. Ettha ca ‘‘pañca ānantariyakammānī’’ti nidassanamattaṃ daṭṭhabbaṃ niyatamicchādiṭṭhiyāpi dhuvavipākattā. Yassa kammassa katattā yo vipāko niyogato uppajjissati, so tassa anāgatakālepi uppādivohāraṃ labhati. So ca uppādivohāro āyūhitakammavasena vuccamāno bhāvinā āyūhitabhāvena maggo anuppannoti ettha vuttoti dassetuṃ <bold>‘‘yaṃ āyūhitaṃ bhavissatī’’</bold>tiādi vuttaṃ.</paragraph>
<paragraph line="28" number="1050">Upādānehi ādinnāti sambandho. <bold>Aññe</bold>ti upādānārammaṇehi aññe anupādāniyāti attho. <bold>Ādikena gahaṇenā</bold>ti ‘‘ahaṃ phalaṃ sacchākāsi’’nti evaṃ paccavekkhaṇañāṇasaṅkhātena gahaṇena. Idāni upetatthadīpakassa upa-saddassa vasena <bold>upādinna</bold>-saddassa <pageBreak edition="V" number="0.0171" />atthaṃ vattuṃ <bold>‘‘upādinnasaddena vā’’</bold>tiādi vuttaṃ. Tattha nibbānassa anajjhattabhāvato <bold>‘‘amaggaphaladhammāyeva vuttā’’</bold>ti āha. <bold>Itarehī</bold>ti ajjhattapadādīhi.</paragraph>
<centered line="29">Tikanikkhepakathāvaṇṇanā niṭṭhitā.</centered>
<title line="30">Dukanikkhepakathāvaṇṇanā</title>
<paragraph line="31" number="1062">Mettāya <pageBreak edition="M" number="0.0182" />ayanaṃ upagamanaṃ mettāyanaṃ, tañca attano santāne mettāya lābho uppādanaṃ sattānaṃ anupagamo atthato majjanamevāti ‘‘mettā, medana’’nti vatvā <bold>‘‘sinehana’’</bold>nti āha.</paragraph>
<paragraph line="32" number="1065">Tasmiṃ tasmiṃ visaye cittaṃ saṃrañjatīti <bold>cittassa saṃrañjanaṃ. Taṇhāvicaritādī</bold>ti <bold>ādi</bold>-saddena esanādayo saṅgahitā. Taṇhāya vipulatā visayavasena pavattivasena vā veditabbā. Aniccādisabhāvassa rūpādikassa niccādito gahaṇaṃ abhiniveso visesato taṇhāvasena hoti taṇhārahitāya diṭṭhiyā abhāvāti upacāravasena nimittassa kattubhāvamāha <bold>‘‘niccādito gaṇhantī visaṃvādikā hotī’’</bold>ti. Pākaṭena saddena labbhamānattā yathārutaviññāyamānattā ca <bold>visattikā</bold>saddassa visatasabhāvo <bold>‘‘padhāno attho’’</bold>ti vutto. ‘‘Antalikkhacaro pāso, yvāyaṃ carati mānaso. Tena taṃ bādhayissāmī’’tiādivasena (saṃ. ni. 1.151; mahāva. 33) <bold>mārena gahitatāya</bold>.</paragraph>
<paragraph line="33" number="1066">Anatthacaraṇādianabhisandhānakatāya aṭṭhānabhūtesu ca vassavātādisaṅkhāresu uppannakopo viya sattesu atthācaraṇādinā āropanādhippāyesuyeva tadajjhāropanavasena pavatto yadipi anāyatanuppattiyā aṭṭhānāghātoyeva hoti, sattavisayattā pana sati cittassa ekantabyāpattiyaṃ kammapathabhedo hotiyevāti sakkā viññātuṃ, aṭṭhānuppattiyaṃ panassa na siyā kammapathabhedoti āha <bold>‘‘sattesu uppanno aṭṭhānakopo karotī’’</bold>ti. Paṭighādipadānaṃ ghaṭṭanāpurimayāmavikāruppattisamaññādīsupi <pageBreak edition="V" number="0.0172" />dassanato <bold>‘‘paṭivirodhādipadāni tesaṃ visesanatthānī’’</bold>ti vuttaṃ.</paragraph>
<paragraph line="34" number="1091">Dve dhammā tayo dhammāti saddantarasannidhānena paricchedavato bahuvacanassa dassanato <bold>‘‘aparicchedena bahuvacanenā’’</bold>ti vuttaṃ. <bold>Uddeso kato</bold>ti <bold>iti</bold>-saddo hetuattho. Tena bahuvacanena uddesakaraṇaṃ bahuvacanena pucchāya kāraṇanti dīpeti. Uddesānuvidhāyinī hi pucchāti. Tathā hi saṅkhāparicchinne uddese ‘‘katame vā tayo’’ti saṅkhāparicchinnāva pucchā <pageBreak edition="M" number="0.0183" />karīyatīti. Uddesena dhammānaṃ atthitāmattavacanicchāyaṃ sabhāvabhūmikāraṇaphalādiparicchedo viya saṅkhāparicchedopi na kātabboti adhippāyena <bold>‘‘aniddhāritaparicchede’’</bold>tiādi vuttaṃ. ‘‘Apaccayā dhammā’’ti padato pana heṭṭhā anekabhedabhinnā dhammā aparicchedena bahuvacaneneva uddiṭṭhā, uddhañca tathā uddisīyantīti taṃ sotapatitatāya bhedābhāvepi paramatthato appaccayadhammassa asaṅkhatadhammassa ca sopādisesanirupādisesarāgakkhayādiasaṅkhatādivacanavacanīyabhāvena upacaritabhedegahite padadvayena atthi kāci bhedamattāti <bold>aparicchedena bahuvacanena uddeso kato</bold>ti yuttaṃ siyā. Uddesānusārīni pucchānigamanānīti tānipi tathā pavattāni. Niddeso pana yathādhippetasabhāvādiparicchedavibhāvanavaseneva kātabboti asaṅkhatā dhātu icceva kato paramatthato bhedābhāvadīpanatthanti daṭṭhabbaṃ. Kathetukāmatāvasena pucchanto yassa katheti, tena kātabbapucchāya karaṇato taggataṃ ajānanaṃ saṃsayaṃ vā anuvidhāyayeva pucchatīti <bold>‘‘sabhāva…pe… ajānantassa vasena pucchā karīyatī’’</bold>ti vuttaṃ. <bold>Niddesato pubbe</bold>tiādinā aṭṭhakathāyaṃ vuttaṃ pucchānusandhiṃyeva vibhāveti.</paragraph>
<paragraph line="35" number="1101"><bold>Bhinditvā</bold>ti vibhajitvā. <bold>Rūpāva…pe… viññeyyā</bold>ti kāmāvacarakusalamahākiriyaviññāṇena mahaggatadhammānaṃ sammasanavasena yathāyogaṃ mahaggatappamāṇadhammānaṃ paccavekkhaṇādivasena rūparāgārūparāgasampayuttena akusalamanoviññāṇena mahaggatadhammānaṃ abhinivesanaassādanavasena taṃtaṃpaññattiyañca taṃtaṃvohāravasena pavattena āvajjanena ca yathāvuttaviññāṇānaṃ purecārikena kāmāvacaradhammā na viññeyyā. <bold>Itarenā</bold>ti parittārammaṇena. <bold>Kāmāvacarānameva ārammaṇāna</bold>nti niddhāraṇe sāmivacanaṃ. Rūpārammaṇādīhi viññāṇehi tattha rūpārammaṇena viññāṇenapi saddādīnaṃ aviññeyyatā rūpassa ca viññeyyatā. Evaṃ sesesupi yojanā daṭṭhabbā. Cakkhudvārikena saddādīnaṃ aviññeyyatā rūpassa viññeyyatātiādinā <bold>dvārabhedavasena</bold><pageBreak edition="V" number="0.0173" />yojetabbaṃ. <bold>Itara</bold>nti iṭṭhamajjhattaṃ aniṭṭhamaniṭṭhamajjhattañca. <bold>Rūpāvacarādayo kāmāvacaravipākādīhī</bold>ti rūpāvacarārūpāvacaralokuttarapaññattiyo kāmāvacaravipākehi lokuttarā kāmāvacarato ñāṇavippayuttakusalakiriyehi akusalehi ca aviññeyyāti yojetabbaṃ. Nibbānassa avijānanasabhāvo eva <bold>attasambhavo</bold>.</paragraph>
<paragraph line="36" number="1102">Rūpārūpāvacarakammūpapattibhave <pageBreak edition="M" number="0.0184" />diṭṭhirahito lobho bhavāsavoti yathāvuttavisayo diṭṭhisahito sabbakāmāvacaradhammavisayo ca lobho kāmāsavo bhavituṃ yuttoti vuttaṃ <bold>‘‘bhavāsavaṃ…pe… siyā’’</bold>ti. Kāmāsavabhavāsavavinimuttassa hi lobhassa abhāvaṃ sayameva vakkhatīti. <bold>Pāḷiya</bold>nti aṭṭhakathākaṇḍapāḷiyaṃ. Tattha yathā ‘‘kāmāsavo aṭṭhasu lobhasahagatacittuppādesu uppajjatī’’ti vuttaṃ, evaṃ ‘‘bhavāsavo aṭṭhasu lobhasahagatacittuppādesu uppajjatī’’ti avatvā ‘‘catūsudiṭṭhigatavippayuttalobhasahagatacittuppādesu uppajjatī’’ti (dha. sa. 1465) vuttattā ‘‘bhavāsavo…pe… yuttesu eva uppajjatī’’ti pāḷiyaṃ vuttoti sāvadhāraṇaṃ vuttaṃ. Tathā ca vakkhati ‘‘bhavāsavo catūsu diṭṭhigatavippayuttesu avijjāsavena saddhiṃ ekadhāva ekato uppajjatī’’ti (dha. sa. aṭṭha. 1473). <bold>Sopi rāgo</bold>ti sassatadiṭṭhisahagato rāgo. Kāmabhavapatthanā viya kāmāsavoti yuttaṃ vattuṃ. Sassatadiṭṭhisahagatarāgakāmabhavapatthanānampi hi bhavāsavoti vattabbapariyāyo atthīti ‘‘sassatadiṭṭhisahagato rāgo bhavarāgavasena patthanā bhavāsavo nāmā’’ti vuttaṃ, na tesaṃ idha adhippetabhavāsavabhāvadassanatthanti <bold>aṭṭhakathāyaṃ</bold>adhippāyo daṭṭhabbo. Tathā hi ‘‘rūpārūpasaṅkhāte kammato ca upapattito ca duvidhepi bhave āsavo bhavāsavo’’ti vuttanti. Tattha kāmabhavapatthanāya tāva kāmāsavabhāvo hotu, rūpārūpabhavesu sassatābhinivesasahagatarāgassa kathanti? Sopi yathāvuttavisaye kāmanavasena pavattito kāmāsavoyeva nāma. Sabbepi hi tebhūmakā dhammā kamanīyaṭṭhena kāmāti. Na cettha aniṭṭhappasaṅgo diṭṭhivippayuttalobhassa bhavāsavabhāvena visuṃ uddhaṭattā. Avassañcetamevaṃ viññātabbaṃ, itarathā rūpārūpabhavesu ucchedadiṭṭhisahagatassapi lobhassa bhavāsavabhāvo āpajjeyyāti. Kāmāsavādayo eva diṭṭhadhammikasamparāyikāsavabhāvena dvidhā vuttā.</paragraph>
<paragraph line="37" number="1103">Idha pāḷiyāpi bhavāsavavinimuttalobhassa kāmāsavabhāvo na na sakkā yojetunti dassetuṃ <bold>‘‘kāmāsavaniddese cā’’</bold>tiādi vuttaṃ. ‘‘Dhammacchando saddhā’’ti keci.</paragraph>
<paragraph line="38" number="1105"><bold>Upādānakkhandhesveva</bold><pageBreak edition="M" number="0.0185" /><pageBreak edition="V" number="0.0174" /><bold>pavattati</bold>tabbinimuttassa dhammassa jīvaggahaṇavisayassa paramatthato abhāvā. <bold>Rūpe…pe… viññāṇe vā pana na patiṭṭhāti</bold>rūpādīnaṃ aviparītasabhāvamatte aṭṭhatvā sayaṃ samāropitassa tesu parikappanāmattasiddhassa kassaci ākārassa abhinivesanato. Tenevāha ‘‘tato aññaṃ katvā’’ti. <bold>Tato</bold>upādānakkhandhato. Vedanādayopi hi keci diṭṭhigatikā aniccāti passantīti. <bold>Tato</bold>ti vā sarīrasaṅkhātarūpakkhandhato. ‘‘Aññaṃ jīvaṃ aññaṃ sarīra’’nti hi vuttaṃ. <bold>Hotī</bold>ti bhavati sassataṃ attāti attho. <bold>Añña</bold>nti brahmaissarādito aññaṃ.</paragraph>
<paragraph line="39">Arūpabhavo viya rūparāgappahānena rūpabhavo kāmarāgappahānena pattabbo. Rūpībrahmānañca pañcakāmaguṇiko rāgo pahīyati, na vimānādīsu rāgoti so akāmarāgoti katvā kāmāsavo na hotīti aṭṭhakathāyaṃ paṭikkhittaṃ. Ṭīkākārehi pana kāmāsavabhavāsavavinimuttalobhābhāvadassanena rūpībrahmānaṃ vimānādirāgassapi kāmacchandādibhāvato diṭṭhivippayuttarūpārūpabhavarāgavinimutto sabbo lobho kāmāsavoti dassito. Tattha yuttaṃ vicāretvā gahetabbaṃ. Siyā āsavasampayutto kāmarāgena bhavarāgena vā sahuppattiyaṃ, siyā āsavavippayutto tadaññarāgena sahuppattiyaṃ, ‘‘catūsu diṭṭhigatā’’tiādipāḷiyā abhāvadassanena kāmāsavabhavāsavavinimuttalobhābhāvaṃ dassetvā ‘‘kāmāsavo’’tiādipāḷidassanena diṭṭhirāgassa kāmāsavabhāvaṃ sādheti. <bold>Pahātabbadassanattha</bold>nti pahātabbatādassanatthaṃ. <bold>Pahāne</bold>ti pahānanimittaṃ.</paragraph>
<paragraph line="40" number="1121"><bold>Jātiyā</bold>ti khattiyasabhāvādijātisampattiyā. <bold>Gottenā</bold>ti gotamagottādiukkaṭṭhagottena. <bold>Kolaputtiyenā</bold>ti mahākulabhāvena. <bold>Vaṇṇapokkharatāyā</bold>ti vaṇṇasampannasarīratāya. ‘‘Pokkhara’’nti hi sarīraṃ vuccatīti. <bold>Mānaṃ jappetī</bold>ti mānaṃ pavatteti karoti. Pavatto māno <bold>pavattamāno. Puggalavisesa</bold>nti seyyassa seyyotiādibhedaṃ puggalavisesaṃ. Seyyaṃ bhinditvā pavattamāno <bold>seyyamāno. Tiṇṇa</bold>nti seyyassa seyyādīnaṃ tiṇṇaṃ ‘‘seyyohamasmī’’tiādinā aññaṃ puggalaṃ anissāya vuttānaṃ. Seyyādivasena attano mananaṃ paggaho māno, tassa karaṇaṃ seyyohamasmītiādipavattiyevāti vuttaṃ <bold>‘‘seyyoti ādikiccakaraṇa’’</bold>nti.</paragraph>
<paragraph line="41" number="1140">Sabbopi <pageBreak edition="M" number="0.0186" />lobho abhijjhāsabhāvoti abhijjhā āsavadvayasabhāvā, kāmarāgo kāmāsavasabhāvo evāti <bold>āsavadvayaekāsavabhāvo</bold>abhijjhākāmarāgānaṃ viseso vutto. Na abhijjhā <pageBreak edition="V" number="0.0175" />ca dhammā ṭhapetvā diṭṭhiṃ avijjañca noāsavasabhāvā. Abhijjhā ca āsavadvayasabhāvā eva, naabhijjhāsabhāvo ca lobho natthīti adhippāyena <bold>‘‘noāsavalobhassa sabbhāvo vicāretabbo’’</bold>ti āha. <bold>Gaṇanāya hetuyā sattāti vutta</bold>nti pañhāvārapāṭhaṃ sandhāya vuttaṃ. Tattha hi ‘‘āsavo dhammo āsavassa dhammassa hetupaccayena paccayo. Āsavo dhammo noāsavassa dhammassa. Āsavo dhammo āsavassa ca noāsavassa ca. Noāsavo dhammo noāsavassa. Noāsavo dhammo āsavassa. Noāsavo dhammo āsavassa ca noāsavassa ca. Āsavo ca noāsavo ca dhammā noāsavassa hetupaccayena paccayo’’ti (paṭṭhā. 3.3.16) imesaṃ vārānaṃ vasena ‘‘gaṇanāya sattā’’ti vuttaṃ. Tattha yadi noāsavasabhāvopi lobho siyā, diṭṭhisampayuttacittassa vasena ‘‘āsavo ca noāsavo ca dhammā mohayathāvuttalobhā āsavassa dhammassa diṭṭhiyā hetupaccayena paccayo’’ti sattamo, pāḷiyaṃ āgataṃ sattamaṃ aṭṭhamaṃ katvā ‘‘āsavo ca noāsavo ca dhammā āsavassa ca noāsavassa ca dhammassa hetupaccayena paccayo’’ti navamo pañho vucceyya, na pana vuttoti. Evaṃ diṭṭhisampayuttalobhassa noāsavabhāvābhāvaṃ dassetvā itarassapi taṃ dassetuṃ <bold>‘‘diṭṭhivippayutte cā’’</bold>tiādi vuttaṃ.</paragraph>
<paragraph line="42" number="1162">Yathārūpe rūpappabandhe vattamāne puggalo gacchati tiṭṭhati nisīdatīti vuccati, tathā visadarūpassa uppādakaṃ cittaṃ <bold>iriyāpathūpatthambhakaṃ</bold>. Taṃ pana kusalato kiriyato ca pañcamajjhānacittaṃ abhiññāppattaṃ appattañca bhinditvā sattapaññāsa javanāni voṭṭhabbanañcāti <bold>aṭṭhapaññāsavidhaṃ</bold>. Sahajātadhammānaṃ akammaññabhāvakarattā thinamiddhasahagatacittaṃ visadāni rūpāni na samuṭṭhapeti na upatthambheti cāti vuttaṃ <bold>‘‘iriyāpathaṃ sandhāretuṃ asakkonta’’</bold>nti.</paragraph>
<paragraph line="43" number="1163">Vipakkhepi bhāvato anekantikattā <bold>rūpattāsādhakattaṃ</bold>. <bold>Garubhāvappatti</bold>lahutāviraho daṭṭhabbo. Satipi aññesampi akusalādīnaṃ lahutāvirahe <pageBreak edition="M" number="0.0187" />thinamiddhānaṃ ekantato lahutāpaṭipakkhattā kāraṇānurūpattā ca phalassa <bold>‘‘thinamiddhasamuṭṭhitarūpehī’’</bold>ti vuttaṃ. <bold>Na jāgara…pe… santati</bold>nti etena nāmakāye supanassa asiddhataṃ dasseti. <bold>Middhassa phalattā</bold>ti ettha middhaṃyeva niddākāraṇanti nāyaṃ niyamo icchito, niddākāraṇameva pana middhanti niyamo icchitoti daṭṭhabbo. Tathā hi khīṇāsavānaṃ niddāya middhato aññaṃ kāraṇaṃ karajakāyassa dubbalabhāvo aṭṭhakathāyaṃ dassitoti.</paragraph>
<paragraph line="44">Chādanaṃ <pageBreak edition="V" number="0.0176" />, avattharaṇaṃ vā onāho, so rūpasseva sabhāvoti parassa āsaṅkaṃ manasi katvā āha <bold>‘‘tena saha vuttā onāhapariyonāhā cā’’</bold>ti. Asaṅkocavasena visadā pavatti <bold>vipphārikabhāvo</bold>. <bold>Āvaraṇabhāvo viyā</bold>ti etena āvaraṇasabhāvattepi middhassa tabbidhuro anaññasādhāraṇattā onahanādibhāvoti dasseti. Sāmaññañhi pañcannampi kāmacchandādīnaṃ āvaraṇasabhāvoti āvaraṇabhāvasadisassa onahanādibhāvassa nāmakāye labbhamānassa gahitatāti etthādhippāyo.</paragraph>
<paragraph line="45">Pānanti anuyogoti ca taṃkiriyāsādhikā cetanā adhippetāti surāpānassa surā…pe… yogassa ca akusalabhāvena upakkilesadubbalīkaraṇabhāvo yuttoti vutto. ‘‘Surāmerayassa ajjhoharaṇaṃ pānaṃ pamādaṭṭhānānuyogo cā’’ti <bold>parassa adhippāyo. Nīvaraṇaṃ hutvā vā</bold>tiādinā idaṃ dasseti ‘‘nīvaraṇasabhāvānaṃ nīvaraṇasampayuttabhāvadassanaparāya codanāya nīvaraṇanti katthaci adiṭṭhapayogassa asampayuttassa rūpassa yathālābhato gahaṇaṃ ñāyoyeva na hoti, siddhanīvaraṇabhāvasampayuttasabhāvānaṃyeva pana gahaṇanti taṃsabhāvā arūpadhammāyeva dassitā, na rūpanti thinaṃ viya middhampi arūpamevāti viññāyatī’’ti. <bold>Ya</bold>nti yena vacanena. <bold>Asambhavavacanato</bold>ti asambhavavacanabhāvato.</paragraph>
<paragraph line="46"><bold>Tenā</bold>ti tena rūpārammaṇassa chandarāgassa pahānavacanena. Rūpappahānato aññoti katvā rūpe chandarāgappahānaṃ <bold>‘‘añño kāro’’</bold>ti vuttaṃ. Yaṃ aṭṭhakathāyaṃ ‘‘aññathā’’ti vuttaṃ. <bold>Ida</bold>ntiādinā ‘‘taṃ pajahathā’’ti pāḷiyā na nippariyāyappahānaṃ adhippetanti dasseti. <bold>Arūpasseva yujjatī</bold>ti <pageBreak edition="M" number="0.0188" />sududdasaṃ dūraṅgamādippavattakaṃ cittaṃ taṃsampayutto arūpadhammoyeva vibandhituṃ samatthoti dasseti. <bold>Cetaso pariyuṭṭhāna</bold>nti kusalacittassa gahaṇaṃ. Nīvaraṇāni hi uppajjamānāni uppajjituṃ appadānena kusalavāraṃ gaṇhantīti vuccanti. Gahaṇañcettha <bold>pariyuṭṭhānaṃ</bold>‘‘corā magge pariyuṭṭhiṃsū’’tiādīsu viya.</paragraph>
<paragraph line="47" number="1176"><bold>Uddhaccaṃ kukkuccañca saha vutta</bold>nti uddesapucchānigamane sandhāya vuttaṃ. Yaṃ pana aṭṭhakathāyaṃ uddhaccassa kukkuccena vinābhāvakāraṇaṃ vatvā ‘‘bhinditvā vutta’’nti vuttaṃ, taṃ ‘‘nīvaraṇā ceva nīvaraṇasampayuttā cā’’ti padassa niddese uddhaccakukkuccānaṃ visuṃ niddiṭṭhataṃ sandhāya vuttaṃ. Kāmacchandassa ukkaṭṭhanīvaraṇatā orambhāgiyabhāvo. So hi rūparāgārūparāgappakārakāmacchandaṃ <pageBreak edition="V" number="0.0177" />upādāya tato tibbakiccatāya ‘‘ukkaṭṭhanīvaraṇa’’nti vuccati. Kāmacchandanīvaraṇantveva lobho vutto, na bhinditvā. Kāmacchandanīvaraṇassa ca anavasesato anāgāmimaggena pahāne vuccamāne catutthamaggavajjho lobho anīvaraṇasabhāvo āpajjatīti āha <bold>‘‘yadi…pe… siyā’’</bold>ti. <bold>Nonīvaraṇo</bold>rūparāgārūparāgappakāro lobhadhammo <bold>nīvaraṇassa</bold>avijjādikassa. <bold>Ādi</bold>-saddena ‘‘nonīvaraṇo dhammo nīvaraṇassa ca nonīvaraṇassa ca dhammassa. Nīvaraṇo ca nonīvaraṇo ca dhammā nīvaraṇassa dhammassa. Nīvaraṇo ca nonīvaraṇo ca dhammā nonīvaraṇassa dhammassa. Nīvaraṇo ca nonīvaraṇo ca dhammā nīvaraṇassa ca nonīvaraṇassa ca dhammassa hetupaccayena paccayo’’ti (paṭṭhā. 3.8.25) ime pañhe saṅgaṇhāti. <bold>Cattārīti vuttaṃ</bold>nīvaraṇapadamūlakānaṃ tiṇṇaṃ nonīvaraṇamūlakassa ekassa vasena. Nīvaraṇanonīvaraṇatadubhayamūlakānaṃ pana tiṇṇaṃ tiṇṇaṃ vasena <bold>navāti vuttaṃ. Tasmā</bold>ti yathādassitanayāya pāḷiyā abhāvā nonīvaraṇalobhābhāvā.</paragraph>
<paragraph line="48" number="1219"><bold>Tenevā</bold>ti purimadiṭṭhiākāreneva uppajjamānena. Diṭṭhigatikehi vuccamānānaṃ ‘‘niccaṃ subha’’nti evamādivacanānaṃ, diṭṭhirahitehi vuccamānānaṃ gaganakusumādilokavohāravacanānañca vatthūni vācāvatthumattānīti āha <bold>‘‘vācā…pe… vā’’</bold>ti.</paragraph>
<paragraph line="49" number="1221"><bold>Cittena</bold><pageBreak edition="M" number="0.0189" /><bold>paraloke ṭhito</bold>ti yasmiṃ loke nibbattivasena sayaṃ ṭhito, tato aññaṃ lokaṃ paralokoti cittena gahetvā ṭhito.</paragraph>
<paragraph line="50" number="1236"><bold>Na hi purimehī</bold>tiādinā paṭhamamaggādīhi samugghāṭitaapāyagamanīyabhāvādikā eva rāgādayo dutiyamaggādīhi pahīyantīti dasseti.</paragraph>
<paragraph line="51" number="1287">Upaṭṭhitepi duggatinimittādike na tathā tibbo lobho uppajjati, yathā sugatinimittādiketi āha <bold>‘‘balavanikantivirahenā’’</bold>ti.</paragraph>
<paragraph line="52" number="1301">Ekasmiṃ cittuppāde uppannānaṃ viya ekasmiṃ santāne uppannānampi sahapavattipariyāyo atthīti pahānekaṭṭhena rāgaraṇena vicikicchuddhaccasahagatamohassa saraṇatā vuttā. Uddhaccavicikicchāhi yo moho sahajāto bhave, sopi rāgena saraṇo pahānekaṭṭhabhāvatoti <pageBreak edition="V" number="0.0178" />. Lobhadosamohatadekaṭṭhakilesataṃsampayuttakkhandhataṃsamuṭṭhānakammabhedato sabbassapi akusalassa saṅgahaṇavasena pavatto saraṇapadaniddeso araṇavibhaṅgasuttenapi aññadatthu saṃsandatīti dassetuṃ <bold>‘‘araṇavibhaṅgasutte’’</bold>tiādimāha. Yaṃ pana aṭṭhakathāyaṃ sampayogappahānekaṭṭhabhāvadīpanena rāgādīnaṃ sabbesaṃ vā akusaladhammānaṃ saraṇabhāvadassanaṃ, taṃ pāḷiyā yathādassitadhammānaṃ aññamaññasaraṇabhāvadassanaparaṃ, tadaññadhammānaṃ saraṇabhāvapaṭisedhanaparanti <bold>araṇavibhaṅga</bold>suttavirodhoti daṭṭhabbaṃ. Suttantadesanāya vā pariyāyakathābhāvato nippariyāyato saraṇabhāvo viya araṇabhāvopi akusaladhammānaṃyevāti tathāpavattāya <bold>aṭṭhakathāya</bold>na koci suttavirodhoti daṭṭhabbaṃ.</paragraph>
<title line="53">Suttantikadukanikkhepakathāvaṇṇanā</title>
<paragraph line="54" number="1313"><bold>Ahaṃ-saddena hetubhūtena yo attho</bold>ti ettha <bold>ahaṃ</bold>-saddo atthoti adhippeto. Atthāvabodhanattho hi saddappayogo. Atthaparādhīno kevalo atthapadatthako, so padatthavipariyesakārinā pana iti-saddena parato payuttena saddapadatthako jāyati yathā gāvīti ayamāhāti go-saddaṃ āhāti viññāyati. Tena viññattivikārasahito saddo paññattīti dasseti. Tathā hi ‘‘buddhassa bhagavato <pageBreak edition="M" number="0.0190" />vohāro lokiyasote paṭihaññatī’’tiādinā (kathā. 347) paññattiyā vacanabhāvaṃ sādhayati. <bold>Aññathā</bold>tiādinā paññattiyā asaddasabhāvatte dosamāha. <bold>Adhivacanāditā siyā,</bold>tathā ca adhivacanādīnaṃ adhivacanapathādito viseso na siyāti dukoyeva na sambhaveyyāti adhippāyo. Aṭṭhakathāyaṃ pana sakasantatipariyāpanne rūpādayo dhamme samūhato santānato ca ekattavasena gahetvā ahanti vohariyamānā upādāpaññatti saṅkhāyati voharīyatīti saṅkhāti adhippetā. Tathā sesesu yathāsambhavaṃ daṭṭhabbaṃ. Tenevāha <bold>‘‘dattoti ettāvatā sattapaññattiṃ dassetvā aññampi upādāpaññattiṃ dassetu’’</bold>ntiādi. <bold>Padatthassā</bold>ti ahaṃ-saddādipadābhidheyyassa, paramatthassa vā. Adhivacanaṃ saddoti adhippāyena <bold>‘‘vadantenā’’</bold>tiādi vuttaṃ. So hi attanā ñāpetabbamatthaṃ sayaṃ ñāto eva ñāpetīti aggahitasambandhassa na saddo atthappakāsanasamatthoti vuttaṃ <bold>‘‘pubbe gahitasaññenā’’</bold>ti. <bold>Visesena ñāyatī</bold>ti <bold>samaññā</bold>ti <bold>saṃ</bold>-saddassa visesatthataṃ āha.</paragraph>
<paragraph line="55"><bold>Karīyatī</bold>ti idaṃ imassatthassa adhivacananti evaṃ nikkhipīyati. Nāmabhūtaṃ vacanameva taṃ taṃ <pageBreak edition="V" number="0.0179" />atthaṃ niddhāretvā sahetukaṃ katvā vadati byañjayati cāti āha <bold>‘‘nāmamicceva vuttaṃ hotī’’</bold>ti. Tenevāha <bold>‘‘na hi pathavī’’</bold>tiādi. <bold>Pathavīsaṅkhāta</bold>nti pathavī-saddābhidheyyaṃ.</paragraph>
<paragraph line="56"><bold>Ācariyā</bold>ti aṭṭhakathāya saṃvaṇṇanakā ācariyā, na aṭṭhakathācariyāti adhippāyena vadati. <bold>Mātikāya</bold>nti mātikāvaṇṇanāyaṃ. <bold>Tenā</bold>ti mātikāvaṇṇanāvacanena. Imissā pāḷiyā aṭṭhakathāya ca atthadassanassa etassa yathāvuttassa ācariyavādassa virodho siyā, tameva virodhaṃ <bold>‘‘na hī’’</bold>tiādinā vivarati. Tattha adhivacanapathādibhāvena vuttānaṃ dhammānaṃ pakāsakassa sabhāvassa viññattivikārasahitasaddasseva vacanamattaṃ adhikāraṃ katvā pavattiādi yujjati, na asabhāvassāti adhippāyena <bold>‘‘uppādavayakiccarahitassā’’</bold>tiādi vuttaṃ. Tattha <bold>aniddhāritasabhāvassā</bold>ti paramatthato anupaladdhasabhāvassa.</paragraph>
<paragraph line="57"><bold>Duvidhā</bold>ti paññāpanapaññāpitabbabhedato duvidhā. <bold>Yathāvuttappakārā</bold>ti uppādavayakiccarahitātiādippakārā. <bold>Aṭṭhakathāyaṃ</bold>puggalapaññattivaṇṇanāyaṃ. Nanu <pageBreak edition="M" number="0.0191" />ca tattha upanidhāpaññattiādayo aparāpi paññattiyo vuttā, atha kasmā <bold>‘‘cha paññattiyova vuttā’’</bold>ti vuttaṃ? Saccaṃ vuttā, tā pana vijjamānapaññattiādīsu chasu eva antogadhāti <bold>‘‘aṭṭhakathāyaṃ vijjamānapaññattiādayo cha paññattiyova vuttā’’</bold>ti vuttaṃ.</paragraph>
<paragraph line="58">Tattha rūpādi viya avijjamānattā paññāpitabbattā ca avijjamānapaññatti, avijjamānassa ca sattarathādiatthassa paññāpanato avijjamānapaññattīti evaṃ avijjamānapaññattivacanena yathāvuttā duvidhāpi paññatti saṅgahitāti āha <bold>‘‘avijjamāna…pe… vuttā’’</bold>ti. <bold>Itarehī</bold>ti vijjamānapaññattiādīhi avasesehi pañcahi, rūpavedanādīnaṃ sattarathādīnañca atthānaṃ pakārehi ñāpanato taṃtaṃvācako saddoyeva visayabhedato vijjamānapaññattiādibhedā paññatti saṅkhādīhi dasahi padehi vuttāti ayaṃ purimo attho, so ca yathārutavaseneva pāḷiyā viññāyamānattā <bold>‘‘pāḷianugato ujuko’’</bold>ti ca vutto. <bold>Yadi cā</bold>tiādīsu sattādikā yathāvuttappakārā upādāpaññatti yadi avijjamānapaññatti, <bold>sā atthīti na vattabbā</bold>. Avijjamānā ca sā paññāpitabbato paññatti cāti tesaṃ ācariyānaṃ laddhīti adhippāyo. Idāni tassā laddhiyā vasena paññattipathāti vuttadhammānampi vijjamānapaññattibhāvāpatticodanena tattha dosaṃ dasseti <bold>‘‘yathā cā’’</bold>tiādinā. <bold>Tato</bold>ti yasmā <pageBreak edition="V" number="0.0180" />avijjamānattā paññāpitabbattā ca sattarathādīnaṃ avijjamānapaññattibhāvo viya vijjamānattā paññāpitabbattā ca sabbesaṃ sabhāvadhammānaṃ vijjamānapaññattibhāvo āpajjati, tasmāti attho.</paragraph>
<paragraph line="59"><bold>‘‘Athā’’</bold>tiādinā paññattipathaniddesato visiṭṭhassa paññattidhammaniddesassa sayameva kāraṇamāsaṅkati. <bold>‘‘Nāpī’’</bold>tiādinā tassa kāraṇassa asiddhataṃ dasseti. ‘‘Purisoti saṅkhā’’tiādīsu saṅkhādayopi nāmādīhi atthato avisiṭṭhā vuttāti āha <bold>‘‘saṅkhādisaddānaṃ samānatthattā’’</bold>ti. <bold>Vacanaggahaṇaṃ</bold>vacanuccāraṇaṃ. <bold>Aññassā</bold>ti nāmapaññattiṃ sandhāyāha. <bold>Tesa</bold>nti saṅketaggahaṇavacanaggahaṇānaṃ. Asamatthatā na sambhavatīti yojanā. Tameva asambhavaṃ <bold>‘‘yadi hī’’</bold>tiādinā vivarati. <bold>Paññattiyā</bold>ti nāmapaññattiyā. <bold>Paññattipaññāpane</bold>ti yāya nāmapaññattiyā upādāyapaññatti rūpādayo ca paññāpīyanti, yā ca sotadvāraviññāṇasantānānantaramuppannena gahitapubbasaṅketena manodvāraviññāṇasantānena gayhati, sā ayaṃ nāmāti tassā <pageBreak edition="M" number="0.0192" />paññāpane asaṅkarato ṭhapane. Atha vā sotadvāraviññāṇasantānānantaramuppannena manodvāraviññāṇasantānena paññattiyā gāhāpane paricchindane. <bold>Tassā aññā paññatti vattabbā siyā</bold>ti tassā nāmapaññattiyā ñāpane saṅketaggahaṇavacanaggahaṇānaṃ sahakārīkāraṇabhūtā aññā nāmapaññatti atthīti vattabbā anuññātabbā siyā. <bold>Tato atthavijānanameva na siyā</bold>ti kevalāni saṅketaggahaṇavacanaggahaṇāni atthapaññāpane viya paññattiñāpanepi asamatthāni, paññatti ca ñātāyeva tesaṃ sahakārīkāraṇaṃ taṃjānanatthaṃ paññattianantaraparikappane ca anavatthānāpattīti atthādhigamassa sambhavo eva na bhaveyya.</paragraph>
<paragraph line="60">Saṅketo rūpādīsu na kiñci hoti, bhūtādinimittaṃ bhāvanāvisesañca upādāya vohariyamānā kasiṇādipaññatti viya taṃ taṃ saṅketitabbaṃ saṅketakaraṇañca upādāya vohāramatto, tassa ca paññāpikā nāmapaññattīti yathāvuttadosāpattiṃ dassento <bold>‘‘nāpi saṅketaggahaṇa’’</bold>nti avoca. Nanu ca atthavijānanāsambhavacodaneneva saṅketaggahaṇābhavopi dassitoti? Saccametaṃ, saṅkete pana ācariyānaṃ matibhedo vijjati. Tattha ekapakkhiko ayaṃ dosoti dassanatthaṃ tassa visuṃ vacanaṃ vuccamānā rūpādayo dhammāvacanatthā paññāpitabbā ca, tadabhidhāyako saddo paññattīti. Ettāvatā sabbavohāro sijjhatīti adhippāyena <bold>‘‘vacana…pe… janaṃ natthī’’</bold>ti āha. <bold>Paññattiyā vacanabhāvo siddho</bold>paṭihananasotabbatādīpakattā <pageBreak edition="V" number="0.0181" />tesaṃ pāṭhānanti adhippāyo. <bold>Ādi</bold>-saddena ‘‘atthi keci buddhassa bhagavato vohāraṃ suṇanti, niruttipaṭisambhidā paccuppannārammaṇā’’ti evamādiṃ saṅgaṇhāti. <bold>Tasmā</bold>ti yasmā ‘‘paññattidhammā’’ti padassa yathāvuttapaññattiyo atthoti etasmiṃ pakkhe mātikāvaṇṇanāya virodho, <bold>aṭṭhakathāyaṃ</bold>avuttatā, imissā pāḷiyā ananugamo, sabbe dhammā paññattīti niddisitabbatā, paññattipathapadassa navattabbatā, anavatthānāpattito atthavijānanāsambhavoti aneke dosā, viññattivikārasahitassa pana saddassa paññattibhāve yathāvuttadosābhāvo anekesaṃ pāṭhappadesānañca anulomanaṃ, tasmā. Tattha yuttaṃ gahetabbanti adhippāyenāha <bold>‘‘pāḷi…pe… tabbo’’</bold>ti.</paragraph>
<paragraph line="61"><bold>Yadi</bold><pageBreak edition="M" number="0.0193" /><bold>sattā</bold>tiādinā saddassa paññattibhāve aṭṭhakathāya virodhamāha. Evaṃ paññattibhāve yadi saddassa paññattibhāvo, tassa paramatthato vijjamānattā rūpādiatthassa ca paññāpanato vijjamānapaññattibhāvo eva siyā, na avijjamānapaññattibhāvo. Na hi te sattādayo paññattīti. Evañca avijjamānapaññattiyā abhāvo eva siyā. Vuttā ca <bold>aṭṭhakathāyaṃ</bold>(pa. pa. aṭṭha. 1 mātikāvaṇṇanā) ‘‘avijjamānapaññattī’’ti. Itaro visayassa avijjamānattā tassa avijjamānapaññattibhāvoti yathāvuttavirodhābhāvaṃ dassento <bold>‘‘avijjamānāna’’</bold>ntiādimāha. Idāni sattādivisayassa kenacipi pariyāyena atthitāya abhāvadassanena tabbisayāya paññattiyā avijjamānapaññattibhāvaṃyeva vavatthapeti <bold>‘‘ayañca vādo’’</bold>ti. Vijjamānā eva sattādayo rūpādisabhāvābhāvavasena ‘‘avijjamānā’’ti vuccanti, na sabbathā abhāvato. Tathā hi tathā tathā paññāpiyamānabhāvena viññāyantīti yathāvuttarūpo vādo ‘‘rūpaṃ atthīti? Hevatthi heva natthīti. Sevatthi seva natthīti. Na hevaṃ vattabbe. Sevatthi seva natthīti. Āmantā. Atthaṭṭho natthaṭṭho’’ti (kathā. 306) evaṃ pavattāya <bold>hevatthikathāya</bold>. Tattha hi rūpādayo dhammā rūpādisabhāvena atthi, vedanādisabhāvena natthi, tasmā sabbamevidaṃ evaṃ atthi evaṃ natthīti evaṃladdhike sandhāya ‘‘rūpaṃ atthī’’ti pucchā sakavādissa. ‘‘Hevatthi heva natthī’’ti vissajjanaṃ paravādissa. Atha naṃ sakavādī yadi rūpameva evaṃ atthi evaṃ natthīti laddhi, evaṃ sante so eva atthi so eva natthi nāmāti pucchanto ‘‘sevatthī’’ti āha. Itaro teneva sabhāvena atthitaṃ, teneva natthitaṃ sandhāya paṭikkhipati. Dutiyaṃ puṭṭho sakabhāvena atthitaṃ, parabhāvena natthitaṃ sandhāya paṭijānāti. Tato sakavādī ‘‘atthaṭṭho natthaṭṭho’’tiādinā atthitā vā natthitā vā aññamaññaviruddhā ekasmiṃ dhamme vinā kālabhedena asambhavattāti kiṃ ekattaṃ āpajjatīti dassento <pageBreak edition="V" number="0.0182" />paravādiṃ niggaṇhātīti. <bold>Paṭisiddho</bold>ti ca ‘‘rūpaṃ ‘rūpa’nti hevatthi, rūpaṃ ‘vedanā’ti heva natthī’’tiādinā (kathā. 306) vuttāya rūpavedanāsaññāsaṅkhāraviññāṇānaṃ sakabhāvena atthitāya parabhāvena natthitāya ca paṭisedhanena sattādīnampi tathābhāvo paṭisedhito hotīti katvā vuttaṃ.</paragraph>
<paragraph line="62"><bold>Rūpādayo</bold><pageBreak edition="M" number="0.0194" /><bold>na hontī</bold>ti rūpādisabhāvā na honti. <bold>Tathā tathā</bold>ti samūhasantānādivasena. <bold>Vicittasaññā</bold>parikappavasena uppajjati. Yadi sattarathādisaññāvalambito vacanattho vijjamāno na hoti, nanu sattarathādiabhilāpā anariyavohārā jāyantīti āha <bold>‘‘na ca te abhilāpā’’</bold>tiādi. Attano vasena kiñci ahontaṃ paññāpakassa vacanasseva vasena paññāpitabbattā <bold>paññattivohāraṃ labhati. Imināva adhippāyenā</bold>tiādi ‘‘sayaṃ avijjamāno’’tiādinā vuttamevatthaṃ sandhāyāha. <bold>Ta</bold>nti sattādiggahaṇaṃ. ‘‘Brahmavihāracatukkaṃ sattapaññattiṃ ārabbha pavattattā navattabbārammaṇaṃ nāma hotī’’tiādinā <bold>aṭṭhakathāyaṃ</bold>(dha. sa. aṭṭha. 1421) tattha tattha <bold>na vattabbanti vuttaṃ</bold>. Yadi parittādibhāvena na vattabbaṃ, kathaṃ avijjamānassa sattādikassa paccayabhāvoti āha <bold>‘‘khandhasamūhasantāna’’</bold>ntiādi. <bold>Ta</bold>nti khandhasamūhasantānaṃ. <bold>Tadupādānabhūta</bold>nti puggaloti gahaṇapaññattīnaṃ kāraṇabhūtaṃ. Yadi puggalasaññāya sevamānassa kusalādiuppatti hoti, kathaṃ puggaladassanaṃ micchādassananti paṭisiddhanti āha <bold>‘‘yasmā panā’’</bold>tiādi. <bold>Pathavīdhātu upalabbhatī</bold>ti puggalābhāve vipakkhavasena nidassanamāha. Idañhettha anumānaṃ. <bold>Na rūpādayo vivecetvā puggalo upalabbhati</bold>tesaṃ aggahaṇe tathārūpāya buddhiyā abhāvato sevanādayo viyāti. Puggalo upalabbhati sacchikaṭṭhaparamatthena yo chaviññāṇaviññeyyoti saṃsarati muccati cāti evaṃ diṭṭhiyā parikappitapuggalova paṭisedhito, na vohārapuggaloti dassento <bold>‘‘paṭise…pe… diṭṭhī’’</bold>ti āha.</paragraph>
<paragraph line="63">Gāthāya pañcasu khandhesu rūpaṃ vedanā saññā cetanā viññāṇanti etesu kaṃ nāma dhammaṃ sattoti jānāsi nu, etesu ekampi sattoti gaṇhituṃ nārahatīti dasseti. Atha etehi añño eko satto atthīti paccesi. Evampi māra diṭṭhigataṃ nu te. Nu-saddo diṭṭhigatameveti avadhāraṇattho. Kasmā? Yasmā <bold>suddhasaṅkhārapuñjoyaṃ</bold>. Tamevatthaṃ vivarati <bold>‘‘nayidha sattūpalabbhatī’’</bold>ti. Yasmā paccakkhato vā anumānato vā anupaladdhito natthi ettha koci satto nāmāti adhippāyo. Yadi satto natthi, kathaṃ satto saṃsāramāpādītiādi nīyatīti. Kimettha <pageBreak edition="V" number="0.0183" />netabbaṃ, sattoti vohārasatto adhippeto, yasmā satta-saddo vohāre <pageBreak edition="M" number="0.0195" />pavattatīti. Dutiyagāthāya sambandhaṃ dassento <bold>‘‘satto panā’’</bold>tiādimāha. <bold>Aṅgasambhārā</bold>ti aṅgasambhārato akkhacakkaīsādiaṅgasambhāramupādāyāti attho. <bold>Satto</bold>ti vohāro.</paragraph>
<paragraph line="64"><bold>Avijjamānassā</bold>ti accantaṃ avijjamānassa sasavisāṇādikassa. Yadi accantaṃ avijjamānaṃ, kathaṃ taṃ gayhatīti āha <bold>‘‘parikappita’’</bold>nti. <bold>Lokasaññātaṃ</bold>ghaṭādi. Ettha pana yathā attānaṃ ārabbha uppajjamānakadhammānaṃ taṃsantatipatitānañca kilesupatāpābhāvena assatthabhāvapaccayatāya uppādādirahitampi nibbānaṃ ‘‘assāsanakarasa’’nti vuccati, evaṃ attānaṃ ārabbha pavattanakadhammavasena uppādādirahitāpi paññatti pavattāti vuttā. Hetuattho vā antonītoti pavattitā vohāritāti attho daṭṭhabbo. Tathā nāmapaññatti paññapetabbamatthaṃ gahitāyeva paññāpeti, viññatti viya adhippāyaṃ viññāpetīti sā gahetabbābhāvato vuccamānatthadvārena vuccamānāti vuttā. Paññāpitabbapaññattiyā pana vuccamānabhāve vattabbameva natthi. Tathā pakārato ñāpanabhāvena ñāpetabbañāpananti katvā gahetabbattāyeva ca tassā aniddhāritasabhāvatā paṭikkhittā daṭṭhabbā. Na hi sabhāvadhammānaṃ kakkhaḷaphusanādi sarūpato saddena vacanīyabhāvaṃ bhajati, apica kho nesaṃ kāladesādibhedabhinnānaṃ vinivattaaññajātiyako sajātiyasādhāraṇo pubbasaṅketānurūpaṃ ajjhāropasiddho sāmaññākāro vacanīyo. Tatthāpi na vinā kenaci pavattinimittena saddo pavattatīti tassa pavattinimittabhūto lokasaṅketasiddho taṃtaṃvacanatthaniyato sāmaññākāraviseso nāma paññattīti pubbācariyā. So hi tasmiṃ tasmiṃ atthe saddaṃ nāmeti, tassa tassa vā atthassa nāmasaññaṃ karotīti nāmaṃ, pakārehi ñāpanato paññatti cāti.</paragraph>
<paragraph line="65">Kassa pana so ākāravisesoti? Paññāpetabbatthassāti veditabbaṃ. Anekākārā hi atthāti. Evañca katvā tassā paññattiyā gahetabbatāvacanañca samatthitaṃ bhavati, avassañca etamevaṃ sampaṭicchitabbaṃ. Aññathā vacanavacanīyabhedānaṃ saṅkaro siyā, sabbopi attho sabbassa saddassa vacanīyo, sabbo ca saddo sabbassa atthassa vācakoti na cettha saṅketaggahaṇeneva tesaṃ pavattāti sakkā vattuṃ vavatthitesu eva tesu saṅketaggahaṇassa pavattito.</paragraph>
<paragraph line="66">Apare <pageBreak edition="M" number="0.0196" />pana ‘‘yathā dhūmato aggianumāne na kevalena dhūmeneva aggi viññāyati, dhūmassa pana <pageBreak edition="V" number="0.0184" />agginā avinābhāvasaṅkhāto sambandho viññāyamāno dhūmena aggi viññāyati, evaṃ saddena atthavijānane na kevalena saddena tadattho viññāyati. Taṃtaṃsaddassa pana tena tena atthena avinābhāvasaṅkhāto sambandho viññāyamāno tena tena saddena atthaṃ ñāpetīti veditabbaṃ. Aññathā aggahitasambandhenapi saddasavanamattena tadattho viññāyeyyāti. Yo yamettha yathāvuttarūpo sambandho, so tassa tassa atthassa saññāpanabhāvena nāmanti paramatthato abhāvā lokasaṅketavasena lokasaṅketoti vā siddho ñātoti lokasaṅketasiddhoti, saddena pakāsiyamānānaṃ atthappakārānaṃ adhigamahetutāya pakārato ñāpanato paññattīti ca vutto’’ti vaṇṇayanti.</paragraph>
<paragraph line="67">Saṅkhatāsaṅkhatavinimuttassapi ñeyyavisesassa abhāve ghaṭādisaddābhidheyyā viya pathavīphassādisaddavacanīyopi na labbhatiyevāti sabbavohāralopo siyā. Yasmā ca rūpārūpadhammā pabandhasaṅkhātataṃtaṃvisesākāravaseneva pavattanti, na kevalā, tasmā tesaṃ te saṇṭhānasamūhaavatthāvisesākārā yadipi paramatthato kiñci na honti, paramatthato pana vijjamānānaṃ rūpādīnaṃ upādānānaṃ vasena vijjamānabhāvaṃ labhitvā taṃtaṃgahaṇānurūpaṃ taṃtaṃabhilāpādhikaraṇaṃ bhavati. Upādāyapaññatti hi upādānato yathā aññā anaññāti ca na vattabbā, evaṃ sabbathā atthi natthīti ca na vattabbā. Tayopi hi ete santāyevāti evaṃ tāva mātikāvaṇṇanāya na koci virodho. Saṅkhāyati saṃkathīyatīti saṅkhāti ayamattho kathetabbabhāvena vacanattheyeva niruḷho, na vacanasminti vacanapakkhassa ujukatā sambhavati. Vacanapakkhoyeva pāḷianugato, na paramparāgato yathāvutto atthoti kuto panetaṃ labbhā. Na hi anīto attho pāḷiananugato, nāpi sabbā pāḷinītatthā evāti yathāvuttā duvidhā paññattiyo aṭṭhakathāyaṃ chahi paññattīhi yathāsambhavaṃ vuttāyevāti siddhametaṃ atthīti na vattabbāti.</paragraph>
<paragraph line="68">Yadi paramatthato atthitāpaṭisedho, iṭṭhametaṃ. Atha vohārato, sattarathaghaṭādīhi sattarathādivacanappayogoyeva na sambhaveyyāti. Na <pageBreak edition="M" number="0.0197" />hi vacanīyarahito vacanappayogo atthīti. Paramatthadhammānaṃ asabhāvadhammabhūtāya paññattiyā vibhāgadassanatthā adhivacanādidukattayadesanāti na paramatthadhammānaṃ rūpādīnaṃ paññattibhāvāpattīti. Na ca paññattipathapaññattidhammaniddesānaṃ avisesavacanaṃ yuttaṃ, saddasseva pana paññattibhāve siyā kāci tesaṃ visesamattā. Paññāpitabbassa aparamatthasabhāvasseva paññattibhāvo adhippetoti na sabbo paññattipatho paññattisaddena vutto, paññatti ca paññāpetabbabhāvena vuttāti paññattipathapadaṃ vattabbameva. Evañcetaṃ <pageBreak edition="V" number="0.0185" />icchitabbaṃ. Itarathā saddassa ca paññāpitabbatāya paññattipathabhāvoti paññattipadaṃ na vattabbaṃ siyāti ca sakkā vattuṃ, nikkhepakaṇḍe vibhattāyeva paññatti ‘‘puriso māgaṇḍiyo’’ti etthāpi dassitāti na na sakkā vattuṃ. Tathāpi hi yathāvuttaupādāyapaññattināmapaññattīnaṃ sabhāvasambhavatoti saṅkhādisaddānaṃ samānatthatāpi tesaṃ matimattameva, viññatti viya adhippāyaṃ viññāpentā sayaṃ ñātāyeva nāmapaññatti paññāpetabbamatthaṃ paññāpeti gahitasarūpatāya padīpo viya rūpagatavidhaṃsaneti na paññattiantaraparikappanena payojanaṃ atthi paññāpetabbatthapaññāpane, nāmapaññattipaññāpane pana upādānabhedabhinnā upādāyapaññatti viya taṃtaṃvacanavacanatthabhedabhinnā nāmapaññattīti aññā paññatti icchitā eva. Na ca anavatthānadoso taṃtaṃvacanassa tadatthavibhāvane sahakārīkāraṇabhāvena paṭiniyatasarūpattā. Etena saṅketaggahaṇābhāvopi paṭisiddho daṭṭhabbo, tathā nāmapaññattiyā payojanābhāvo. Dassitappayojanā hi sā pubbeti.</paragraph>
<paragraph line="69">‘‘Vohāro lokiyasote paṭihaññatī’’tiādīsu sotabbassa saddassa vasena tabbisayabhūtā vohārādayo paṭihananasotabbatāpariyāyena vuttāti daṭṭhabbā. Saddoyeva vā tattha vohārādisahacāritāya tathā vutto. Na hi sakkā sabbattha ekarasā desanā pavattīti vattuṃ. Tathā hi katthaci sukhā dukkhā, sukhāpi vedanā dukkhāti vuccanti, dukkhā sukhā, dukkhāpi sukhāti, evaṃ yathāvuttā duvidhāpi paññatti adhivacanādipāṭhassa atthabhāvena aṭṭhakathāyaṃ vuttāyevāti. Ayaṃ saṅkhatāsaṅkhatavinimuttaṃ ñeyyavisesaṃ icchantānaṃ vasena vinicchayo.</paragraph>
<paragraph line="70" number="1316">Satipi paresaṃ sāmaññādināmakārakānaṃ nāmakaraṇabhāve parānapekkhatāya tato ativiya yutto idha nāmakaraṇasabhāvo ukkaṃsaparicchedena <pageBreak edition="M" number="0.0198" />nāmakaraṇatthoti adhippetoti dassetuṃ <bold>‘‘aññaṃ anapekkhitvā’’</bold>tiādimāha. <bold>Nāmakaraṇasabhāvatā na hoti</bold>asabhāvikatāya kadācideva pavattito cāti adhippāyo. <bold>Sabhāvasiddhattā</bold>ti vedanādīnaṃ vedanādināmakaraṇadhammataṃ āha. Yadi vedanādīnaṃ kenaci akataṃ sakanāmaṃ ādāyayeva pavattanato opapātikanāmānaṃ nāmakaraṇaṭṭhena nāmabhāvo, evaṃ sati pathavīādīnampi nāmabhāvo āpajjati, aññathā pathavīādinidassanameva na siyāti anuyogaṃ manasi katvā āha <bold>‘‘pathavīādinidassanenā’’</bold>tiādi. Ekadesasāmaññena hi yathādhippetena upamā hoti, na sabbasāmaññenāti. Evampi yadi sabhāvasiddhanāmattā vedanādayo nāmaṃ, pathavīādīnampi anivattanīyo <pageBreak edition="V" number="0.0186" />nāmabhāvoti āha <bold>‘‘niruḷhattā’’</bold>tiādi. Tena yaṃnimittaṃ vedanādīsu nāmasaddappavatti, satipi tadaññesaṃ taṃnimittayoge go-saddo viya kukkuṭādisattapiṇḍe niruḷhato vedanādīsu nāma-saddo pavattoti dasseti. Tathā hi anekesu suttapadesesu tesaṃyeva nāmavohāro dissati. <bold>Nāmatānāpatti vuttā</bold>kesakumbhādināmantarāpajjanato. Etamevatthaṃ nidassanabhāvena <bold>‘‘na hī’’</bold>tiādinā vivarati. Yadipi samūhādighanavinibbhogābhāvato vedanādiarūpadhammesupi piṇḍākārena gahaṇaṃ pavattati, taṃ pana yebhuyyena atthātiparikappamukhena ekadhammavaseneva, na samūhavasenāti vuttaṃ <bold>‘‘aññena…pe… natthī’’</bold>ti.</paragraph>
<paragraph line="71"><bold>Pakāsakapakāsitabbabhāvo</bold>visayivisayabhāvo eva. <bold>Adhivacanasamphasso</bold>manosamphasso. So nāmamantarena gahetuṃ asakkuṇeyyatāya pākaṭoti nidassanabhāvena vutto. ‘‘Adhivacanasamphasso viyā’’ti vacanena manosamphassatappakārānameva nāmabhāvo siyā, na paṭighasamphassatappakārānanti āsaṅkāya nivattanatthaṃ <bold>‘‘paṭighasamphassopī’’</bold>tiādimāha. Tattha pañcaviññāṇasahagato phasso paṭighasamphasso. <bold>Pi</bold>-saddo sambhāvane. Idaṃ vuttaṃ hoti – visayīvisayasaṅghaṭṭanasamuppattiyā aññaphassato oḷārikopi paṭighasamphasso na rūpadhammā viya vibhūtākāro, tato nāmāyattagahaṇiyabhāvo nāmassevāti. <bold>Arūpatāya vā</bold>tiādinā sāmaññato visesato ca paṭighasamphassassa upacāravasena nāmabhāvamāha. <bold>Pacchimapurimāna</bold>nti ‘‘nāmañca rūpañcā’’ti imaṃ anupubbiṃ sandhāya vuttaṃ. <bold>Satipi rūpassā</bold>tiādinā nāmavohārahetuṃ <pageBreak edition="M" number="0.0199" />anaññasādhāraṇaṃ nibbānassa adhipatipaccayabhāvaṃ eva vibhāveti, yato ariyānaṃ aññavisayavinissaṭaṃ ninnapoṇapabbhārabhāvena asaṅkhatadhātuyaṃ eva cittaṃ pavattatīti.</paragraph>
<paragraph line="72" number="1318">Vaṭṭasmiṃ ādīnavapaṭicchādanato tadassādanābhinandanato ca vaṭṭassa mūlaṃ padhānakāraṇanti <bold>vaṭṭamūlaṃ</bold>.</paragraph>
<paragraph line="73" number="1320"><bold>Ekekasmiṃ</bold>rūpādike yathābhiniviṭṭhe vatthusmiṃ ahaṃmānādhāranimittataṃ kusalākusalatabbipākalokādhāratañca samāropetvā <bold>pavattaggahaṇaviseso</bold>. Yā kāci diṭṭhi nivisamānā dhammasabhāvaṃ aticcaparāmasanākāreneva nivisatīti vuttaṃ <bold>‘‘parāmasantīti attho’’</bold>ti.</paragraph>
<paragraph line="74" number="1332">Cetanāppadhāno saṅkhārakkhandhoti katvā <bold>‘‘yāya cetanāyā’’</bold>tiādi vuttaṃ.</paragraph>
<paragraph line="75" number="1333"><bold>Dunnāmaṃ</bold><pageBreak edition="V" number="0.0187" />gārayhanāmaṃ. <bold>Anupasaṅkamantassā</bold>tiādinā sevanabhajanānaṃ visesamāha.</paragraph>
<paragraph line="76" number="1336">Āpattiāpattivuṭṭhānaparicchedajānanūpāyadassanaṃ saha vatthunā saha kammavācāyādivacananti imamatthaṃ dassento <bold>‘‘vatthuvītikkamato’’</bold>tiādimāha. ‘‘Āpattikusalatā āpattivuṭṭhānakusalatā’’ti (dha. sa. dukamātikā 119) hi vuttanti. Kāraṇajānanena phalaṃ suṭṭhu ñātaṃ hotīti taṃ dassetuṃ <bold>‘‘āpattiyā vā’’</bold>tiādimāha.</paragraph>
<paragraph line="77" number="1342"><bold>Tassā</bold>ti manasikārakusalatāya.</paragraph>
<paragraph line="78" number="1344"><bold>Anuppajjamānāneva</bold>anuppajjantāneva.</paragraph>
<paragraph line="79" number="1348"><bold>Akaraṇena</bold>anādaravasenāti adhippāyo.</paragraph>
<paragraph line="80" number="1350"><bold>Pheggurukkhassa</bold>sigguādikassa.</paragraph>
<paragraph line="81" number="1352"><bold>Cakkhundriyāsaṃvarassā</bold>ti cakkhundriyāsaṃvaraṇassa. <bold>Asaṃvutacakkhundriyasseva hetū</bold>ti cakkhudvārikassa abhijjhādianvāssavanassa taṃdvārikaviññāṇassa <pageBreak edition="M" number="0.0200" />viya cakkhundriyaṃ padhānakāraṇaṃ. Sati hi asaṃvutatte cakkhundriyassa te te anvāssavantīti asaṃvariyamānacakkhundriyahetuko so asaṃvaro tathāvuttoti aṭṭhakathāya adhippāyaṃ dasseti. Idāni yathāvutte adhippāye ṭhatvā <bold>‘‘yatvādhikaraṇanti hī’’</bold>tiādinā pāḷiyā yojanaṃ dasseti. <bold>Kassa cā</bold>ti pakāraṃ pucchati, kathaṃvidhassa kathaṃsaṇṭhitassāti attho. Na hi sarūpe vutte puna sarūpapucchāya payojanaṃ atthi. <bold>Anvāssavanti</bold>abhijjhādayo. <bold>Tadupalakkhita</bold>nti anvāssavūpalakkhitaṃ cakkhundriyaṃ asaṃvutanti yojanā.</paragraph>
<paragraph line="82"><bold>Yathāsambhava</bold>nti dussīlyāsaṃvaro manodvāravasena, sesāsaṃvaro chadvāravasena yojetabbo. Muṭṭhassaccādīnaṃ satipaṭipakkhākusaladhammādibhāvato siyā pañcadvāre uppatti, na tveva kāyikavācasikavītikkamabhūtassa dussīlyassa tattha uppatti pañcadvārikajavanānaṃ aviññattijanakattāti tameva yathāsambhavaṃ <bold>‘‘na hi pañcadvāre’’</bold>tiādinā vivarati.</paragraph>
<paragraph line="83"><bold>Yathā ki</bold>nti yena pakārena javane uppajjamāno asaṃvaro ‘‘cakkhundriye asaṃvaro’’ti vuccati <pageBreak edition="V" number="0.0188" />, taṃ nidassanaṃ kinti attho. Tatthāyaṃ pavattikkamo – pañcadvāre rūpādiārammaṇe āpāthagate niyamitādivasena kusalākusalajavane uppajjitvā bhavaṅgaṃ otiṇṇe manodvārikajavanaṃ taṃyevārammaṇaṃ katvā bhavaṅgaṃ otarati, puna tasmiṃyeva dvāre ‘‘itthipuriso’’tiādinā vavatthapetvā javanaṃ bhavaṅgaṃ otarati. Puna vāre pasādarajjanādivasena javanaṃ javati. Puna yadi taṃ ārammaṇaṃ āpāthaṃ āgacchati, taṃsadisameva pañcadvārādīsu javanaṃ tadā uppajjamānakaṃ sandhāya ‘‘evameva javane dussīlyādīsu uppannesu tasmiṃ asaṃvare sati dvārampi agutta’’ntiādi vuttaṃ. Ayaṃ pana ukkaṭṭhanayo paricitārammaṇaṃ sandhāya vutto, aparicite antarantarā pañcadvāre uppajjitvā tadanurūpaṃ manodvārepi uppajjatīti. Dvārabhavaṅgādīnaṃ javanena sambandho ekasantatipariyāpannato daṭṭhabbo.</paragraph>
<paragraph line="84"><bold>Sati dvārabhavaṅgādike</bold>ti paccayabhāvena purimanipphannaṃ javanakāle asantampi bhavaṅgādi cakkhādi viya phalanipphattiyā santaññeva nāmāti vuttaṃ. Na hi dharamānaṃyeva santanti vuccatīti. <bold>Bāhiraṃ viya katvā</bold>ti paramatthato javanassa bāhirabhāve itarassa ca abbhantarabhāve asatipi ‘‘pabhassaramidaṃ <pageBreak edition="M" number="0.0201" />, bhikkhave, cittaṃ, tañca kho āgantukehi upakkilesehi upakkiliṭṭha’’ntiādivacanato (a. ni. 1.49) āgantukabhūtassa kadāci kadāci uppajjamānassa javanassa bāhirabhāvo tabbidhurasabhāvassa itarassa abbhantarabhāvo pariyāyato vuttoti dasseti. <bold>Asaṃvarahetubhāvāpattito</bold>ti dvārādīnaṃ asaṃvarahetubhāvāpajjanassa pākaṭabhāvaṃ sandhāyāha. Uppanne hi asaṃvare dvārādīnaṃ tassa hetubhāvo paññāyatīti. <bold>Dvārabhavaṅgādimūsana</bold>nti dvārabhavaṅgādīsu mūsanaṃ. Yasmiñhi dvāre asaṃvaro uppajjati, so tattha dvārādīnaṃ saṃvarūpanissayabhāvaṃ upacchindantoyeva pavattatīti. Tenevāha <bold>‘‘kusalabhaṇḍavināsana’’</bold>nti.</paragraph>
<paragraph line="85">Ettha ca ‘‘cakkhunā rūpaṃ disvā’’tiādipāḷiyaṃ saṃvaro, saṃvaritabbaṃ, saṃvaraṇupāyo, yato ca so saṃvaro, yattha ca so saṃvaroti imaṃ pabhedaṃ dassetvā yojetabbā. Kathaṃ? ‘‘Rakkhati…pe… saṃvaraṃ āpajjatī’’ti etena <bold>saṃvaro</bold>vutto. Satiṃ paccuṭṭhapetīti ayañhettha atthoti. Cakkhādi <bold>saṃvaritabbaṃ</bold>. Na nimittaggāhī hoti nānubyañjanaggāhīti <bold>saṃvaraṇupāyo</bold>. ‘‘Yatvādhikaraṇa’’ntiādinā <bold>saṃvaraṇāvadhi</bold>. Rūpādayo <bold>saṃvaravisayo</bold>ti. Kiñca paṭisaṅkhābhāvanābalasaṅgahitabhāvena duvidhopi indriyasaṃvaro? Tattha purimena visayesu ādīnavadassanaṃ, itarena ādīnavappahānaṃ. Tathā purimena pariyuṭṭhānappahānaṃ, itarena anusayappahānaṃ <pageBreak edition="V" number="0.0189" />. Tathā purimo lokiyamaggasaṅgahito, dutiyo lokuttaramaggasaṅgahitoti ayampi viseso veditabbo.</paragraph>
<paragraph line="86" number="1353"><bold>Davatthādiabhilāso</bold>ti davo eva attho payojananti davattho, so ādi yesaṃ te davatthādayo. Tesu, tesaṃ vā abhilāso, davo vā attho etassāti davattho, tadādiko davatthādi, ko pana soti āha <bold>‘‘abhilāso’’</bold>ti. <bold>Āhāraparibhoge asantussanā</bold>ti āhāraparibhoge atitti. Bahuno uḷārassa ca patthanāvasena pavattā bhiyyokamyatā asantussanāti evamettha attho yujjati.</paragraph>
<paragraph line="87" number="1355">Majjanākārena pavatti mānassevāti katvā <bold>‘‘mānova mānamado’’</bold>ti vuttaṃ. Tathā hi jātimadādayo ‘‘māno maññanā’’tiādinā mānabhāveneva <pageBreak edition="M" number="0.0202" />vibhattāti. <bold>Khudā</bold>nāma kammajatejo. Taṃ pana abhutte bhutte ca uppajjatīti yaṃ tattha āmāsayasaṅkhātassa sarīradesassa pīḷanato vihiṃsāsaddavacanīyaṃ, tadeva dassetabbaṃ, itarañca nivattetabbanti abhuttapaccayā uppajjanakattena khudā visesitāti āha <bold>‘‘khudāya visesana’’</bold>nti. Ye pana ‘‘kammajatejapaccayā dukkhā vedanā khudā’’ti vadanti, tesaṃ abhuttapaccayā uppajjanakāti visesanameva na yujjati. Satipi tasmiṃ bhūtatthakathane vihiṃsūparatipurāṇavedanāpaṭihananānaṃ visesābhāvo āpajjatīti purimoyevettha attho. <bold>Etāsaṃ ko viseso</bold>ti abhuttapaccayā uppajjanakavedanā, bhuttapaccayā na uppajjanakavedanāti dvepi cetā vedanā yāvatā anāgatāyevāti adhippāyo. Satipi anāgatatte purimā uppannasadisī, itarā pana ataṃsadisī accantaṃ anuppannāvāti ayamettha viseso. Teneva <bold>‘‘yathāpavattā’’</bold>ti purimāyaṃ vuttaṃ, itarattha ca <bold>‘‘appavattā’’</bold>ti. Atha vā abhuttapaccayā uppajjanakavedanā pubbe katakammassa vipākattā <bold>purāṇavedanā</bold>nāma. Appaccavekkhaṇādiayuttaparibhogapaccayā paccavekkhaṇādiyuttaparibhogato āyatiṃ na uppajjissatīti bhuttapaccayā na uppajjanakavedanā <bold>navavedanā</bold>nāma. <bold>Vihiṃsānimittatā</bold>vihiṃsānibbattatā.</paragraph>
<paragraph line="88">Yāpenti etenāti yāpanāti vuttassa sarīrayāpanakāraṇassa jīvitindriyassapiyāpanakāraṇanti imassa visesassadassanatthaṃ ‘‘jīvitindriyayāpanatthāyā’’ti vatvā na kevalaṃ jīvitindriyasseva yāpanakāraṇamāhāro, atha kho ṭhānādipavattiākāravisesayuttassa sakalasarīrassapi <pageBreak edition="V" number="0.0190" />yāpanakāraṇanti taṃdīpanatthaṃ yātrāti vacananti yāpanā me bhavissatīti avisesena vuttanti dassento <bold>‘‘catunnaṃ iriyāpathānaṃ avicchedasaṅkhātā yāpanā yātrā’’</bold>ti āha. Aṭṭhānayojanaaparibhogadupparibhogādivasena saddhādeyyassa vināsanaṃ <bold>saddhādeyyavinipātanaṃ. Yenā</bold>ti gaṇabhojanalakkhaṇappattassa thūpīkatādikassa vā paṭiggahaṇena. Sāvajjaṃ sanindaṃ paribhogaṃ karotīti vā attho.</paragraph>
<paragraph line="89"><bold>Iriyā…pe… vutta</bold>nti sukhaṃ pavattamānehi iriyāpathehi tesaṃ tathāpavattiyā kāraṇanti gahitattā viditattā yathāvuttabhuñjanapivanāni pubbakālakiriyābhāvena vuccamānāni iriyāpathakattukāni viya vuttānīti attho. Yathā hi ‘‘paññāya cassa disvā āsavā parikkhīṇā hontī’’ti <pageBreak edition="M" number="0.0203" />(ma. ni. 1.271; 2.182) dassanassa khayahetutā, ‘‘ghataṃ pivitvā balaṃ bhavati, sīhaṃ disvā bhayaṃ bhavatī’’ti ca pānadassanānaṃ balabhayahetutā vuccati, evaṃ bhuñjanapivanānaṃ iriyāpathasukhappavattihetubhāvo vuttoti evamettha attho daṭṭhabbo. Sulabhānavajjabhāvo viya appabhāvopi paccayānaṃ paramasallekhavuttīnaṃ sukhavihārāya pariyattoti cīvarasenāsanānaṃ appabhāvukkaṃsānujānanavasena pavattāhi anantaragāthāhi idhāpi dhammasenāpatinā sukhavihārāya pariyatto appabhāvukkaṃso anuññātoti viññāyatīti <bold>‘‘punapī’’</bold>tiādinā ‘‘bhutvānā’’ti pāṭhaṃ samatthayati.</paragraph>
<paragraph line="90" number="1368"><bold>Satiādidhammā</bold>ti satipaññāsamādhivīriyasammāvācādidhammā, ye chahi dukehi pariggahitā.</paragraph>
<paragraph line="91" number="1373"><bold>Paṭivijjhitabbehi paṭivedho vutto</bold>. Visayenapi hi visayī vuccati sahacarabhāvato. Yathā –</paragraph>
<gatha1 line="92">‘‘Uppādetvāna saṃvegaṃ, dukkhenassa ca hetunā;</gatha1>
<gathalast line="93">Vaḍḍhayitvā sammasitvā, muttiyā maggamabravī’’ti</gathalast>
<paragraph line="94">‘‘Saccapariyosāne’’ti ca.</paragraph>
<paragraph line="95">Yathā <pageBreak edition="V" number="0.0191" />dukkhādīnaṃ pariññādivasena pavattamānaṃ paṭivedhañāṇaṃ asammohato te avilometvā avirodhetvā pavattati nāma, evaṃ tadupanissayabhāvaṃ vipassanāñāṇampi yathābalaṃ te avilometvā pavattatīti <bold>catunnaṃ saccānaṃ anulomanti vutta</bold>nti dutiyo atthavikappo vutto. Ettha ca ‘‘catunnaṃ saccāna’’nti padaṃ vinā upacārena vuttaṃ, purimasmiṃ upacārenāti daṭṭhabbaṃ. Sammādiṭṭhippadhānattā vā sesamaggaṅgānaṃ maggasaccekadesassa paṭivedhassa anulomaṃ samudāyānulomaṃ vuttaṃ, catusaccekadesassa maggassa vā.</paragraph>
<paragraph line="96" number="1380"><bold>Khayasamaye</bold>ti khayasamūhe. ‘‘Kilesānaṃ khayavasena pavattadhammapuñje’’ti ca vadanti.</paragraph>
<paragraph line="97" number="1381">Aparibandhabhāvena nirāsaṅkā, ārammaṇe abhiratibhāvena ca pavatti adhimuccanaṭṭhoti āha <bold>‘‘ani…pe… ttanaṭṭhenā’’</bold>ti.</paragraph>
<paragraph line="98" number="1382">Ariyamaggappavattiyā <pageBreak edition="M" number="0.0204" />uttarakālaṃ pavattamānaṃ phalañāṇaṃ taṃtaṃmaggavajjhakilesānaṃ khayapariyosāne pavattattā ‘‘khīṇante ñāṇa’’nti vuttaṃ. Yasmā pana taṃ maggānantaraṃ uppajjati, tasmā maggena ṭhānaso khīṇesu kilesesu tesaṃ khīṇabhāvānantaraṃ pavattamānaṃ khīṇabhāvānaṃ paṭhamakāle pavattantipi vuccatīti dutiyo vikappo vutto.</paragraph>
<centered line="99">Dukanikkhepakathāvaṇṇanā niṭṭhitā.</centered>
<centered line="100">Nikkhepakaṇḍavaṇṇanā niṭṭhitā.</centered>
</body>
</document>