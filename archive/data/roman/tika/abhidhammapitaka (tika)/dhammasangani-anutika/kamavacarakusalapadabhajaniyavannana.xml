<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/abh04t.nrf4.xml</normativeSource>
    <archivePath>roman/tika/abhidhammapitaka (tika)/dhammasangani-anutika/kamavacarakusalapadabhajaniyavannana.xml</archivePath>
    <baseFileName>kamavacarakusalapadabhajaniyavannana</baseFileName>
    <titlePath>Kāmāvacarakusalapadabhājanīyavaṇṇanā - Dhammasaṅgaṇī-anuṭīkā - Abhidhammapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Kāmāvacarakusalapadabhājanīyavaṇṇanā</chapter>
    <paragraph line="2" number="1"><bold>Appetu</bold>nti <pageBreak edition="Vipassana Research Institut" number="0.0060" /> nigametuṃ. ‘‘Padabhājanīyaṃ na vutta’’nti padabhājanīyāvacanena appanāvarodhaṃ sādhetvā padabhājanīyāvacanassa kāraṇaṃ vadanto <bold>‘‘sarūpenā’’</bold>tiādimāha. Tattha ‘‘phasso hotī’’tiādīsu hoti-saddo atthi-saddena anānatthoti adhippāyena vuttaṃ <bold>‘‘dutiyena hoti-saddenā’’</bold>ti. Pubbe aṭṭhakathādhippāyena vatvā yathāvuttassa pāḷippadesassa appanāvarodho samatthitoti attano adhippāyaṃ dassento <bold>‘‘saṅkhepenā’’</bold>tiādimāha.</paragraph>
    <paragraph line="3"><bold>Ñātuṃ</bold><pageBreak edition="Myanmar" number="0.0065" /><bold>icchito</bold>ti lakkhaṇassa pucchāvisayataṃ dassetuṃ vuttaṃ. <bold>Yena kenacī</bold>ti dassanādivisesayuttena, itarena vā. Avatthāviseso hi ñāṇassa dassanatulanatīraṇāni. <bold>‘‘Adiṭṭhata’’</bold>ntiādīsu āhāti yojetabbaṃ, sabbattha ca lakkhaṇassāti. Tañhettha adhikatanti. <bold>Adiṭṭhaṃ jotīyati etāyā</bold>ti etena diṭṭhaṃ saṃsandati etāyāti diṭṭhasaṃsandanā. Vimatiṃ chindati etāyāti vimaticchedanāti etāsampi saddattho nayato dassito, atthato pana sabbāpi tathāpavattaṃ vacanaṃ, taduppādako vā cittuppādoti veditabbaṃ.</paragraph>
    <paragraph line="4">Aññamaññato pabhijjatīti pabhedo, viseso, tena <bold>pabhedena. Dhammānaṃ desana</bold>nti kiñcāpi samayabhūmijātiārammaṇasabhāvādivasena anavasesappabhedapariggahato niddesadesanāva vattuṃ yuttā, tathāpi kusalādimātikāpadasaṅgahitavisesoyeva idha pabhedoti adhippetoti vuttaṃ <bold>‘‘pabheda…pe… desanaṃ āhā’’</bold>ti. Tenevāha <bold>aṭṭhakathāyaṃ</bold> ‘‘kusala…pe… dīpetvāti phasso hoti…pe… avikkhepo hotī’’ti (dha. sa. aṭṭha. dhammuddesavāra phassapañcamakarāsivaṇṇanā). ‘‘Phasso phusanā’’tiādinā ca pabhedavantova sātisayaṃ niddiṭṭhā, na pana mātikāyaṃ vuttappabhedoti pabhedavantadassanaṃ niddeso. <bold>Idaṃ vuttaṃ hotī</bold>tiādinā ‘‘pabhede…pe… dassanattha’’nti imassa vākyassa piṇḍatthamāha. Yadi dhammā eva pucchitabbā vissajjetabbā ca, kasmā kusalāti pabhedavacananti āha <bold>‘‘te panā’’</bold>tiādi. Na hi pabhedehi vinā pabhedavanto atthīti. ‘‘Ime dhammā kusalā’’ti etena ‘‘phasso hotī’’ti, ‘‘phasso phusanā’’ti ca ādinā uddiṭṭhaniddiṭṭhānaṃ dhammānaṃ kusalabhāvo vissajjito hotīti iminā adhippāyena <bold>‘‘ime dhammā kusalāti vissajjanepī’’</bold>ti āha. <bold>Imasmiñhī</bold>ti <bold>hi</bold>-saddo kāraṇattho. Tena yasmā dhammāva desetabbā, te ca kusalā…pe… bhedā desetabbā <pageBreak edition="Vipassana Research Institut" number="0.0061" />, tasmāti evaṃ vā yojanā. <bold>Dhammānamevā</bold>ti avadhāraṇaphalaṃ dasseti <bold>‘‘avohāradesanāto’’</bold>ti. <bold>Atthānañcā</bold>ti <bold>ca</bold>-saddena ‘‘phasso phusanā’’ti evamādisabhāvaniruttiṃ yathāvuttadhammādiñāṇañca saṅgaṇhāti. ‘‘Iti evaṃ ayaṃ pavattetabbo nivattetabbo cā’’ti tathā tathā vidhetabbabhāvo itikattabbatā, tāya yutto <bold>iti…pe… yutto</bold><pageBreak edition="Myanmar" number="0.0066" />, tassa vidhetabbassāti attho, <bold>visesanattā</bold> pabhedassāti adhippāyo.</paragraph>
    <paragraph line="5">Itikattabbatāyuttassa visesitabbattā <bold>uddeso dhammappadhāno,</bold> tasmā tattha dhammassa visesitabbattā ‘‘kusalā dhammā’’ti ayaṃ padānukkamo kato. <bold>Pucchā saṃsayitappadhānā</bold> anicchitanicchayanāya pavattetabbattā. Tena sabbadhammesu samugghāṭitavicikicchānusayānampi pucchā desetabbapuggalagatasaṃsayāpattiṃ attani āropetvā saṃsayāpannehi viya pavattīyatīti dasseti. Kāmāvacarādibhedo viya kusalādibhāvena kusalādibhedo dhammabhāvena niyatoti dhammāti vutte nicchayābhāvato ‘‘kusalā nu kho akusalā nu kho’’tiādinā saṃsayo hotīti āha <bold>‘‘kusalādibhedo pana saṃsayito’’</bold>ti. Dhammabhāvo pana kusalādīsu ekantikattā nicchitoyevāti vuttaṃ <bold>‘‘na ca dhammabhāvo saṃsayito’’</bold>ti. Tena saṃsayito nicchetabbabhāvena padhāno ettha kusalabhāvo, na tathā dhammabhāvoti dhammā kusalāti vuttanti dasseti.</paragraph>
    <paragraph line="6"><bold>Cittuppādasamaye</bold>ti cittassa uppajjanasamaye. ‘‘Atha vijjamāne’’ti ettha atha-saddassa atthamāha <bold>‘‘pacchā’’</bold>ti. Bhojanagamanādīhi samayekadesanānattaṃ dassetvā avasesanānattaṃ dassetuṃ <bold>‘‘samavāyādī’’</bold>ti vuttaṃ. <bold>Visesitā</bold>ti etena ‘‘niyamitā’’ti padassa atthaṃ vivarati, tasmā yathāvuttacittavisesitabbato samayatoti attho. <bold>Yathādhippetāna</bold>nti kāmāvacarādivisesayuttānaṃ. ‘‘Tasmiṃ samaye’’ti cittuppattiyā visesitabbopi samayo yena cittena uppajjamānena visesīyati, tasseva cittassa ‘‘yasmiṃ samaye’’ti ettha sayaṃ visesanabhāvaṃ āpajjati. Tathā ‘‘tasmiṃ samaye’’ti ettha visesanabhūtaṃ cittaṃ attanā visesitabbasamayassa upakāratthaṃ ‘‘yasmiṃ samaye…pe… citta’’nti visesitabbabhāvaṃ āpajjati. Upakāroti ca aññamaññaṃ avacchedakāvacchinditabbabhāvoti daṭṭhabbaṃ. Purimadhammānaṃ bhaṅgasamakālaṃ, bhaṅgānantarameva vā pacchimadhammānaṃ uppatti <bold>purimapacchimānaṃ nirantaratā</bold> kenaci anantaritatā. Yāya bhāvapakkhassa balavabhāvena paṭicchādito viya hutvā abhāvapakkho na paññāyatīti tadevetanti gahaṇavasena pacurajano vipariyesito, soyamattho <pageBreak edition="Myanmar" number="0.0067" /> alātacakkena supākaṭo hoti. Tenevāha <bold>‘‘ekībhūtānamivā’’</bold>ti <pageBreak edition="Vipassana Research Institut" number="0.0062" />. Ekasamūhavasena ekībhūtānamiva pavatti <bold>samūhaghanatā,</bold> dubbiññeyyakiccabhedavasena ekībhūtānamiva pavatti <bold>kiccaghanatā</bold>ti yojanā. Ettha ca paccayapaccayuppannabhāvena pavattamānānaṃ anekesaṃ dhammānaṃ kālasabhāvabyāpārārammaṇehi dubbiññeyyabhedatāya ekībhūtānamiva gahetabbatā yathākkamaṃ santatighanatādayoti daṭṭhabbaṃ.</paragraph>
    <paragraph line="7">Sahakārīkāraṇasannijjhaṃ sametīti <bold>samayo,</bold> samavetīti atthoti <bold>samaya</bold>-saddassa samavāyatthataṃ dassento <bold>‘‘paccayasāmaggi’’</bold>nti āha. Sameti samāgacchati ettha maggabrahmacariyaṃ tadādhārapuggalehīti <bold>samayo,</bold> khaṇo. Samenti ettha, etena vā, samāgacchanti dhammā sahajātadhammehi uppādādīhi vāti <bold>samayo,</bold> kālo. Dhammappavattimattatāya atthato abhūtopi hi kālo dhammappavattiyā adhikaraṇaṃ karaṇaṃ viya ca parikappanāmattasiddhena rūpena voharīyatīti. Samaṃ, saha vā avayavānaṃ ayanaṃ pavatti avaṭṭhānanti <bold>samayo,</bold> samūho yathā ‘‘samudāyo’’ti. Avayavasahāvaṭṭhānameva hi samūho. Paccayantarasamāgame eti phalaṃ etasmā uppajjati pavattati cāti <bold>samayo,</bold> hetu yathā ‘‘samudayo’’ti. Sameti sambandho eti savisaye pavattati, sambandhā vā ayanti etenāti <bold>samayo,</bold> diṭṭhi. Diṭṭhisaṃyojanena hi sattā ativiya bajjhantīti. Samayanaṃ saṅgati samodhānanti <bold>samayo,</bold> paṭilābho. Samassa nirodhassa yānaṃ, sammā vā yānaṃ apagamo appavattīti <bold>samayo,</bold> pahānaṃ. Abhimukhabhāvena sammā etabbo abhisametabbo adhigantabboti aviparīto sabhāvo <bold>abhisamayo</bold>. Abhimukhabhāvena sammā vā eti gacchati bujjhatīti <bold>abhisamayo,</bold> avirādhetvā dhammānaṃ aviparītasabhāvāvabodho. Ettha ca upasaggānaṃ jotakamattattā tassa tassa atthassa vācako <bold>samaya</bold>-saddo evāti saupasaggopi vutto. <bold>Tānevā</bold>ti pīḷanādīneva. <bold>Vipphārikatā</bold> seribhāvena kiriyāsu ussāhanaparinipphanno.</paragraph>
    <paragraph line="8"><bold>Kesucī</bold>ti akusalavipākādīsu. Khaṇassa asambhavo tena vinābhāvoti āha <bold>‘‘nanū’’</bold>tiādi. <bold>Dhammenevā</bold>ti visesantararahitena. Taṃyeva hi avadhāraṇena nivattitaṃ visesaṃ dasseti <bold>‘‘na tassa pavattitthā’’</bold>tiādinā. <bold>Yathā vā tathā vā</bold>ti kālena loko pavattati nivattatīti vā kālo nāma bhāvo vattanalakkhaṇo bhāvānaṃ pavattiokāsadāyakoti <pageBreak edition="Myanmar" number="0.0068" /> vā yena tena pakārena. Idha uttamahetuno sambhavo eva natthīti hetuhetusādhāraṇahetūyeva paṭisedheti. <bold>Tappaccayataṃ</bold> anekapaccayataṃ.</paragraph>
    <paragraph line="9"><bold>Pakatissaravāda</bold>ggahaṇaṃ <pageBreak edition="Vipassana Research Institut" number="0.0063" /> nidassanamattaṃ daṭṭhabbaṃ. Pajāpatipurisakālavādādayopi <bold>‘‘ekakāraṇavādo’’</bold>ti. <bold>Vā</bold>-saddena vā tesampi saṅgaho daṭṭhabbo. <bold>Avayava…pe… dāyo vutto</bold> avayavadhammena samudāyassa apadisitabbattā, yathā ‘‘samaṃ cuṇṇaṃ, alaṅkato devadatto’’ti ca. <bold>Anipphādanaṃ</bold> nipphādanābhāvo ahetubhāvo. Nipphādetuṃ asamatthassa pana paccayantarānaṃ sahassepi samāgate nattheva samatthatāti āha <bold>‘‘nipphādanasamatthassā’’</bold>ti. Ettha ca sahakārīkāraṇāyattā phaluppādanā paccayadhammānaṃ aññamaññāpekkhāti vuttāti apekkhā viyāti apekkhā daṭṭhabbā.</paragraph>
    <paragraph line="10"><bold>Nibyāpāresu</bold> abyāvaṭesu. <bold>Ekekasmi</bold>nti aṭṭhakathāyaṃ āmeḍitavacanassa luttaniddiṭṭhataṃ dasseti. Sati ca āmeḍite siddho bahubhāvoti. Andhasataṃ passatīti ca paccattavacanaṃ niddhāraṇe bhummavasena pariṇāmetvā <bold>‘‘andhasate’’</bold>ti āha. Tathā ekekasminti iminā visuṃ asamatthatā jotitāti andhasataṃ passatīti samuditaṃ passatīti atthato ayamattho āpannoti āha <bold>‘‘andhasataṃ sahitaṃ passatīti adhippāyo’’</bold>ti. <bold>Aññathā</bold>ti yathārutavasena atthe gayhamāne. Yasmā <bold>asā…pe… siddho</bold> sivikubbahanādīsu, tasmā nāyamattho sādhetabbo. Idāni tassatthassa supākaṭabhāvena asādhetabbataṃ dassento <bold>‘‘visu’’</bold>ntiādimāha.</paragraph>
    <paragraph line="11"><bold>Etenupāyenā</bold>ti yoyaṃ khaṇasaṅkhāto samayo kusaluppattiyā dullabhabhāvaṃ dīpeti. <bold>Attano dullabhatāyā</bold>ti ettha khaṇattho vā samaya-saddo khaṇasaṅkhāto samayoti attho vutto. Etena upāyabhūtena nayabhūtena. <bold>Yojanā kātabbā</bold>ti etthāyaṃ yojanā – <bold>samavāya…pe… vuttiṃ dīpeti</bold> sayaṃ paccayasāmaggibhāvato, samavāyattho vā samaya-saddo samavāyasaṅkhāto samayo. So yāya paccayasāmaggiyā satīti imassa atthassa pakāsanavasena dhammānaṃ anekahetuto vuttiṃ dīpeti. <bold>Kāla…pe… parittataṃ dīpeti</bold> attano atiparittatāya. <bold>Samūha…pe… sahuppattiṃ dīpeti</bold> sayaṃ dhammānaṃ samudāyabhāvato. <bold>Hetu…pe… vuttitaṃ dīpeti</bold> sati eva attani attano phalānaṃ <pageBreak edition="Myanmar" number="0.0069" /> sambhavatoti. Atthapakkhe ca saddapakkhe ca yasmiṃ atiparitte kāle yasmiṃ dhammasamudāye yamhi hetumhi satīti etassa atthassa ñāpanavasena tadādhārāya tadadhīnāya ca kusaladhammappavattiyā duppaṭivijjhataṃ anekesaṃ sahuppattiṃ parādhīnappattiñca dīpetīti.</paragraph>
    <paragraph line="12"><bold>Daḷhadhammā dhanuggahā</bold>ti daḷhadhanuno issāsā. <bold>Daḷhadhanu</bold> nāma dvisahassathāmaṃ vuccati. <bold>Dvisahassathāma</bold>nti ca yassa āropitassa jiyābaddho lohasīsādīnaṃ bhāro daṇḍe gahetvā yāva kaṇḍappamāṇā <pageBreak edition="Vipassana Research Institut" number="0.0064" /> ukkhittassa pathavito muccati. <bold>Sikkhitā</bold>ti dasadvādasavassāni ācariyakule uggahitasippā. <bold>Katahatthā</bold>ti dhanusmiṃ ciṇṇavasībhāvā. Koci sippameva uggaṇhāti, katahattho na hoti, ime pana na tathāti dasseti. <bold>Katupāsanā</bold>ti rājakulādīsu dassitasippā. <bold>Catuddisā ṭhitā assū</bold>ti ekasmiṃyeva padese thambhaṃ vā rukkhaṃ vā yaṃ kiñci ekaṃyeva nissāya catuddisābhimukhā ṭhitā siyunti attho. <bold>Evaṃ vuttajavanapurisassā</bold>ti na evarūpo puriso koci bhūtapubbo aññatra bodhisattena. So hi javanahaṃsakāle evarūpamakāsi. Sutte pana abhūtaparikappanavasena upamāmattaṃ āhaṭaṃ. <bold>Tapparabhāvā</bold>ti tapparabhāvato hetusaṅkhātassa samayassa parāyattavuttidīpane ekantabyāvaṭasabhāvatoti attho. Ye pana ‘‘tapparabhāvo’’ti paṭhanti, tesaṃ paccayāyattavuttidīpanato tapparabhāvo hetusaṅkhātassa samayassa, tasmā tassa parāyattavuttidīpanatā vuttāti yojanā. Samudāyāyattatādīpane tapparo, tadekadesāyattatādīpane tapparo na hotīti āha <bold>‘‘atapparabhāvato’’</bold>ti.</paragraph>
    <paragraph line="13">Nanu ca taṃ taṃ upādāya paññatto kālo vohāramattako, so kathaṃ ādhāro tattha vuttadhammānanti āha <bold>‘‘kālopi hī’’</bold>tiādi. Yadi kiriyāya kiriyantaralakkhaṇaṃ bhāvenabhāvalakkhaṇaṃ, kā panettha lakkhaṇakiriyāti āha <bold>‘‘ihāpī’’</bold>tiādi. <bold>Lakkhaṇabhūtabhāvayutto</bold>ti <bold>iti</bold>-saddo hetuattho. Idaṃ vuttaṃ hoti – yasmā sattāsaṅkhātāya lakkhaṇakiriyāya yutto samayo, tasmā tattha bhūminiddesoti.</paragraph>
    <paragraph line="14"><bold>Uddānato</bold>ti yadi saṅkhepatoti attho. Nanu ca avasiṭṭhakilesādayo viya kilesakāmopi assādetabbatāya vatthukāme samavaruddho ñāṇaṃ viya ñeyyeti saṅkhepato ekoyeva kāmo <pageBreak edition="Myanmar" number="0.0070" /> siyāti anuyogaṃ sandhāyāha <bold>‘‘kilesakāmo’’</bold>tiādi. <bold>Sahitassā</bold>ti visayavisayibhāvena avaṭṭhitassa. ‘‘Uddānato dve kāmā’’ti kiñcāpi sabbe kāmā uddiṭṭhā, ‘‘catunnaṃ apāyāna’’ntiādinā pana visayassa visesitattā orambhāgiyakilesabhūto kāmarāgo idha kilesakāmoti gahitoti <bold>‘‘tenā’’</bold>tiādimāha. Codako tassa adhippāyaṃ ajānanto <bold>‘‘nanu cā’’</bold>tiādinā anuyuñjati. Itaro pana <bold>‘‘bahalakilesassā’’</bold>tiādinā attano adhippāyaṃ vivarati.</paragraph>
    <paragraph line="15"><bold>Kāmāvacaradhammesu</bold> vimānakapparukkhādippakāresu parittakusalādīsu vā. Nanu ca ‘‘catunnaṃ apāyāna’’nti visayassa visesitattā rūpārūpadhātuggahaṇassa asambhavoyevāti? Na, ‘‘uddānato <pageBreak edition="Vipassana Research Institut" number="0.0065" /> dve kāmā’’ti niravasesato kāmānaṃ uddiṭṭhattā. Uddiṭṭhepi hi kāmasamudāye yathā tadekadesova gayhati, taṃ dassetuṃ <bold>‘‘duvidho’’</bold>tiādimāha. <bold>Kāmarāgo</bold> pañcakāmaguṇiko rāgo. <bold>Kāmataṇhā</bold> kāmāvacaradhammavisayā taṇhā. <bold>Nirodhataṇhā</bold> ucchedadiṭṭhisahagato rāgo. <bold>Idhā</bold>ti ekādasavidhe padese. Yadi anavasesappavatti adhippetā, ‘‘duvidhopeso’’ti na vattabbaṃ vatthukāmekadesassa idha appavattanatoti anuyogena yebhuyyabhāvato anavaseso viya anavasesoti vā attho gahetabboti dassento <bold>‘‘vatthukāmopī’’</bold>tiādimāha. Anavasesasadisatā cettha sabhāvabhinnassa kassaci anavasesato. <bold>Evañca katvā</bold>ti kilesakāmavatthukāmānaṃ anavasesaparipuṇṇabhāvena abhilakkhitattāti attho. <bold>Cāsaddassa rassattaṃ kata</bold>nti kāmāvacarasadde hetukattuattho antonītoti dasseti.</paragraph>
    <paragraph line="16"><bold>Visaye</bold>ti vatthusmiṃ abhidheyyattheti attho. <bold>Nimittavirahe</bold>ti etena ruḷhīsu kiriyā vibhāgakaraṇāya, na attakiriyāyāti dasseti. <bold>Kusalabhāva</bold>nti jātakabāhitikasuttaabhidhammapariyāyena kathitaṃ kusalattaṃ. <bold>Tassā</bold>ti sukhavipākabhāvassa. <bold>Tassa paccupaṭṭhānataṃ vattukāmatāyā</bold>ti etena ‘‘anavajjasukhavipākalakkhaṇa’’nti ettha sukhasaddo iṭṭhapariyāyo vuttoti dasseti. Saññāpaññākiccaṃ saññāṇakaraṇapaṭivijjhanāni, tadubhayavidhurā ārammaṇūpaladdhi ‘‘vijānātī’’ti iminā vuccatīti āha <bold>‘‘saññā…pe… gahaṇa’’</bold>nti. Nanu ca phassādikiccatopi visiṭṭhakiccaṃ cittanti? Saccametaṃ, so pana viseso na tathā duravabodho, yathā <pageBreak edition="Myanmar" number="0.0071" /> saññāpaññāviññāṇānanti saññāpaññākiccavisiṭṭhalakkhaṇatāya viññāṇalakkhaṇamāha. Anantaradhammānaṃ paguṇabalavabhāvassa kāraṇabhāvena pavattamāno santānaṃ cinoti nāma. Tathāpavatti ca āsevanapaccayabhāvoti āha <bold>‘‘āsevanapaccayabhāvena cinotī’’</bold>ti.</paragraph>
    <paragraph line="17"><bold>Cittakatamevā</bold>ti abhisaṅkhāraviññāṇakatameva. <bold>Nānattādīnaṃ vavatthāna</bold>nti ettha vavatthānaṃ paccekaṃ yojetabbaṃ. <bold>Vavatthānaṃ</bold> paricchedo asaṅkarabhāvo. Tena ca dhammo nicchito nāma hotīti āha <bold>‘‘nicchitatā’’</bold>ti. <bold>Liṅganānattādīnī</bold>ti ettha itthipurisasaṇṭhānavasena liṅganānattaṃ. Devamanussatiracchānādivasena itthiliṅgassa puthuttaṃ, tathā purisaliṅgassa. Devādibhede itthiliṅge paccekaṃ nānattakāyatāsaṅkhātassa aññamaññavisadisasabhāvassa desādibhedabhinnassa ca visesassa vasena pabhedo veditabbo. Tathā purisaliṅge. Liṅganibbattakassa vā kammassa yathāvuttanānattādivasena liṅgassa nānattādīni yojetabbāni. Liṅganānattādīsu pavattattā saññādīnaṃ <pageBreak edition="Vipassana Research Institut" number="0.0066" /> nānattādīni. Tenevāha ‘‘kammanānattādīhi nibbattāni hi tānī’’ti. Apadādinānākaraṇadassanena liṅganānattaṃ dassitaṃ. Tasmiñca dassite saññānānattādayo dassitā evāti āvattati bhavacakkanti dassento āha <bold>‘‘anāga…pe… ghaṭento’’</bold>ti. Itthiliṅgapurisaliṅgādi viññāṇādhiṭṭhitassa rūpakkhandhassa sannivesaviseso. Saññāsīsena cattāro khandhā vuttā. Vohāravacanena ca pañcannaṃ khandhānaṃ voharitabbabhāvena pavatti dīpitā, yā sā taṇhādiṭṭhiabhinivesahetūti imamatthaṃ dassento <bold>‘‘liṅgādi…pe… yosānānī’’</bold>ti āha.</paragraph>
    <paragraph line="18">‘‘Ye keci, bhikkhave, dhammā akusalā akusalabhāgiyā, sabbete manopubbaṅgamā’’ti (a. ni. 1.56-57), ‘‘manopubbaṅgamā dhammā’’ti (dha. pa. 1, 2) ca evamādivacanato cittahetukaṃ kammanti āha <bold>‘‘kammañhi cittato nibbatta’’</bold>nti. <bold>Yathāsaṅkhya</bold>nti kammato liṅgaṃ liṅgato saññāti attho. Na purimavikappe viya kammato liṅgasaññā liṅgato liṅgasaññāti ubhayato ubhayappavattidassanavasena. ‘‘Bhedaṃ gacchanti itthāyaṃ purisoti vā’’ti bhedassa visesitattā itthādibhāvena voharitabbabhāvo idha bhedoti <bold>‘‘itthipurisādivohāraṃ gacchantī’’</bold>ti vuttaṃ. <bold>Addhadvayavasenā</bold>ti atītapaccuppannaddhadvayavasena. Guṇābhibyāpanaṃ <pageBreak edition="Myanmar" number="0.0072" /> kittīti āha <bold>‘‘patthaṭayasata’’</bold>nti. Kammanānākaraṇena vinā kammanibbattanānākāraṇābhāvato <bold>‘‘kammajehi…pe… nānākaraṇa’’</bold>nti vuttaṃ. <bold>Avipaccanokāso</bold> aṭṭhānabhūtā, gatikālopi vā. Kāmāvacaraṃ abhisaṅkhāraviññāṇaṃ rūpadhātuyā cakkhuviññāṇādiṃ janetvā anokāsatāya tadārammaṇaṃ ajanentaṃ ettha nidassetabbaṃ. Ekaccacittakaraṇassa adhippetattā cakkhādivekallena cakkhuviññāṇādīnaṃ ajanakaṃ kammaviññāṇaṃ avasesapaccayavikale anogadhaṃ daṭṭhabbaṃ. Tadapi <bold>kālagatipayogādī</bold>ti <bold>ādi</bold>-saddena saṅgahitanti. Ettha ca ‘‘sahakārīkāraṇavikalaṃ vipākassa accantaṃ okāsameva na labhati, itaraṃ vipākekadesassa laddhokāsanti, idametesaṃ nānatta’’nti vadanti, taṃ vipākassa okāsalābhe sati sahāyakāraṇavikalatāva natthīti adhippāyena vuttaṃ.</paragraph>
    <paragraph line="19">Bhavatu tāva bhavitvā apagataṃ bhūtāpagataṃ, anubhavitvā apagataṃ pana kathanti āha <bold>‘‘anubhūtabhūtā’’</bold>tiādi. Tena <bold>anubhūta</bold>-saddena yo attho vuccati, tassa <bold>bhūta</bold>-saddoyeva vācako, na <bold>anu</bold>-saddo, <bold>anu</bold>-saddo pana jotakoti dasseti. Sākhābhaṅgasadisā hi nipātopasaggāti. Kiriyāvisesakattañca upasaggānaṃ anekatthattā dhātusaddānaṃ tehi vattabbavisesassa jotanabhāveneva avacchindananti yattakā dhātusaddena abhidhātabbā atthavisesā, tesaṃ <pageBreak edition="Vipassana Research Institut" number="0.0067" /> yaṃ sāmaññaṃ aviseso, tassa visese avaṭṭhāpanaṃ tassa tassa visesassa jotanamevāti āha <bold>‘‘sāmañña…pe… visesīyatī’’</bold>ti. <bold>Anubhūta</bold>-saddo bahulaṃ kammatthe eva dissatīti tassa idha kattuatthavācitaṃ dassetuṃ <bold>‘‘anubhūtasaddo cā’’</bold>tiādimāha. Satipi sabbesaṃ cittuppādānaṃ savedayitabhāvato ārammaṇānubhavane, savipallāse pana santāne cittābhisaṅkhāravasena pavattito abyākatehi visiṭṭho kusalākusalānaṃ sātisayo visayānubhavanākāroti ayamattho idhādhippetoti dassento <bold>‘‘vattuṃ adhippāyavasenā’’</bold>ti āha. <bold>Bhūtāpagatabhāvābhidhānādhippāyenā</bold>ti kusalākusalassa ākaḍḍhanupāyamāha.</paragraph>
    <paragraph line="20">Uppatitakiccanipphādanato uppatitasadisattā <bold>‘‘uppatita’’</bold>nti vuttaṃ. <bold>Uppajjituṃ āraddho</bold>ti anāgatassapi tasseva uppanna-saddena vuttatāya kāraṇamāha. Ettha ca rajjanādivasena ārammaṇarasānubhavanaṃ sātisayanti akusalañca kusalañca uppajjitvā niruddhatāsāmaññena ‘‘sabbasaṅkhataṃ bhūtāpagata’’nti <pageBreak edition="Myanmar" number="0.0073" /> vuttaṃ. Sammohavinodaniyaṃ pana ‘‘vipākānubhavanavasena tadārammaṇaṃ. Avipakkavipākassa sabbathā avigatattā bhavitvā vigatatāmattavasenakammañca bhūtāpagata’’nti vuttaṃ. Teneva tattha okāsakatuppannanti vipākamevāha. Idha pana kammampīti. Ārammaṇakaraṇavasena bhavati ettha kilesajātanti <bold>bhūmī</bold>ti vuttā upādānakkhandhā. <bold>Aggiāhito viyā</bold>ti bhūmiladdhanti vattabbatāya upāyaṃ dasseti. <bold>Etenā</bold>ti kammaṃ. <bold>Etassā</bold>ti vipāko vuttoti daṭṭhabbaṃ.</paragraph>
    <paragraph line="21"><bold>Avikkhambhitattā</bold>ti avinoditattā. <bold>Sabhūmiya</bold>nti sakabhūmiyaṃ. <bold>Vicchinditvā</bold>ti puna uppajjituṃ adatvā. <bold>Khaṇattayekadesagataṃ khaṇattayagatanti vutta</bold>nti yathāvuttassa udāharaṇassa upacārabhāvamāha. Tena uppannā dhammā paccuppannā dhammāti idamettha udāharaṇaṃ yuttanti dasseti. <bold>Padhānenā</bold>ti padhānabhāvena. <bold>Desanāya cittaṃ pubbaṅgama</bold>nti lokiyadhamme desetabbe cittaṃ pubbaṅgamaṃ katvā desanā bhagavatā ucitāti dasseti. <bold>Dhammasabhāvaṃ vā sandhāyā</bold>ti lokiyadhammānaṃ ayaṃ sabhāvo yadidaṃ te cittajeṭṭhakā cittapubbaṅgamā pavattantīti dasseti. Tena tesaṃ tathādesanāya kāraṇamāha, sabbe akusalā dhammā cittavajjāti attho. <bold>Kecī</bold>ti padakārā. <bold>Phassādayopī</bold>ti <bold>pi</bold>-saddena rāgādayo sampiṇḍeti. Kālabhedābhāvepi paccayabhāvena apekkhito dhammo purimanipphanno viya voharīyatīti āha <bold>‘‘paṭhamaṃ uppanno viyā’’</bold>ti. Anupacaritamevassa pubbaṅgamabhāvaṃ dassetuṃ <bold>‘‘anantarapaccayamana’’</bold>ntiādi vuttaṃ. ‘‘Khīṇā bhavanettī’’tiādivacanato (dī. ni. 2.155; netti. 114) nettibhūtāya <pageBreak edition="Vipassana Research Institut" number="0.0068" /> taṇhāya yuttaṃ cittaṃ nāyakanti āha <bold>‘‘taṇhāsampayuttaṃ vā’’</bold>ti.</paragraph>
    <paragraph line="22">‘‘Yaṃ tasmiṃ samaye cetasikaṃ sāta’’nti niddiṭṭhattā somanassavedanā sātasabhāvāti āha <bold>‘‘sabhāvavasena vutta’’</bold>nti. Nippariyāyena <bold>madhura</bold>-saddo rasavisesapariyāyo, iṭṭhabhāvasāmaññena idha upacārena vuttotiāha <bold>‘‘madhuraṃ viyā’’</bold>ti. Paramatthato taṇhāvinimutto nandirāgo nandirāgabhāvo vā natthīti <bold>‘‘na ettha sampayogavasena sahagatabhāvo atthī’’</bold>ti, <bold>‘‘nandirāgasahagatā’’</bold>ti ca vuccati. Tena viññāyati ‘‘sahagatasaddo taṇhāya nandirāgabhāvaṃ jotetī’’ti. Avatthāvisesavācako vā <pageBreak edition="Myanmar" number="0.0074" /> saha-saddo ‘‘sanidassanā’’tiādīsu viya, sabbāsupi avatthāsu nandirāgasabhāvāvijahanadīpanavasena nandirāgabhāvaṃ gatā nandirāgasahagatāti taṇhā vuttā. Gata-saddassa vā ‘‘diṭṭhigata’’ntiādīsu viya atthantarābhāvato nandirāgasabhāvā taṇhā <bold>‘‘nandirāgasahagatā’’</bold>ti vuttā, nandirāgasabhāvāti attho. <bold>Idhāpī</bold>ti imissaṃ aṭṭhakathāyaṃ. <bold>Imasmimpi pade</bold>ti ‘‘somanassasahagata’’nti etasmimpi pade. <bold>Ayamevattho</bold>ti saṃsaṭṭho eva. <bold>Yathādassitasaṃsaṭṭhasaddo</bold>ti atthuddhārappasaṅgena pāḷito aṭṭhakathāya āgatasaṃsaṭṭhasaddo. <bold>Sahajāte</bold>ti sahajātatthe.</paragraph>
    <paragraph line="23">Kālavisesānapekkho kammasādhano <bold>ābhaṭṭha</bold>-saddo bhāsitapariyāyoti dassento āha <bold>‘‘abhāsitabbatā anābhaṭṭhatā’’</bold>ti. <bold>Pāḷiya</bold>nti imissā paṭhamacittuppādapāḷiyaṃ. <bold>Abhāsitattā evā</bold>ti asaṅkhārikabhāvassa avuttattā eva. Kāraṇapariyāyattā vatthusaddassa paccayabhāvasāmaññato dvārabhūtadhammānampi siyā vatthupariyāyoti āha <bold>‘‘dvāraṃ vatthūti vutta’’</bold>nti. Tena vatthu viya vatthūti dasseti. Manodvārabhūtā dhammā yebhuyyena hadayavatthunā saha carantīti <bold>dvārena…pe… hadayavatthu vutta</bold>nti āha yathā ‘‘kuntā pacarantī’’ti. <bold>Sakiccabhāvenā</bold>ti attano kiccabhāvena, kiccasahitatāya vā. <bold>Aññāsādhāraṇo</bold>ti <bold>sa</bold>-saddassa atthamāha. Sako hi raso sarasoti.</paragraph>
    <paragraph line="24">Anantaracittahetukattā cittassa ekasamuṭṭhānatā vuttā, sahajātacittaphassahetukattā cetasikānaṃ dvisamuṭṭhānatā. ‘‘Cittasamuṭṭhānā dhammā, phuṭṭho bhikkhave vedeti, phuṭṭho sañjānāti, phuṭṭho cetetī’’ti (saṃ. ni. 4.93) hi vuttaṃ.</paragraph>
    <paragraph line="25"><bold>Sukhumarajādirūpa</bold>nti <pageBreak edition="Vipassana Research Institut" number="0.0069" /> aṇutajjārirūpamāha. Paramāṇurūpe pana vattabbameva natthi. <bold>Vatthuparittatāyā</bold>ti etena anekakalāpagatāni bahūniyeva rūpāyatanāni samuditāni saṃhaccakāritāya sivikubbahanañāyena cakkhuviññāṇassa ārammaṇapaccayo, na ekaṃ katipayāni vāti dasseti. Nanu ca evaṃ sante cakkhuviññāṇaṃ samudāyārammaṇaṃ āpajjatīti? Nāpajjati samudāyasseva abhāvato. Na hi paramatthato samudāyo nāma koci atthi. Vaṇṇāyatanameva hi yattakaṃ yogyadese avaṭṭhitaṃ, sati <pageBreak edition="Myanmar" number="0.0075" /> paccayantarasamāyoge tattakaṃ yathāvuttena ñāyena cakkhuviññāṇassa ārammaṇapaccayo hoti avikappakattā tassa. Tadabhinihaṭaṃ pana manoviññāṇaṃ anekakkhattuṃ uppajjamānaṃ purimasiddhakappanāvasena samūhākārena saṇṭhānādiākārena ca pavattatīti kiṃ cakkhuviññāṇassa ekaṃ vaṇṇāyatanaṃ ārammaṇaṃ, udāhu anekānīti na codetabbametaṃ. Na hi paccakkhavisaye yuttimagganā yuttā. Kiñca bhiyyo accharāsaṅghātakkhaṇena anekakoṭisaṅkhāya cittuppattiyā pavattanato cittassa lahuparivattitāya samānepi ghaṭasarāvādivaṇṇānaṃ yogyadesāvaṭṭhāne purimamanasikārānurūpaṃ ‘‘ghaṭo’’ti vā ‘‘sarāvo’’ti vā paṭhamaṃ tāva eko manoviññāṇasantānena paricchijjati, pacchā itaro cakkhuviññāṇavīthiyā byavahitenāti avisesavidutāya pana ghaṭasarāvādibuddhiyā abhedāpattiparikappanāti. Īdisīpettha codanā acodanāti daṭṭhabbā. <bold>Khaṇaparittatāyā</bold>ti pabandhakkhaṇassa ittaratāya. Pabandhavasena hi paccekaṃ rūpārūpadhammā virodhiavirodhipaccayasamāyoge lahuṃ dandhañca nirujjhanato parittakālā dīghakālā ca honti, sabhāvalakkhaṇavasena pana ekaparicchedā evāti. Yathā ca rūpāyatanaṃ, evaṃ itarānipi. Saddādayopi hi vatthuparittatādibhāvena labbhantīti. <bold>Accāsannāditāyā</bold>ti <bold>ādi</bold>-saddena anāvajjanaṃ kenaci paṭicchannatāti evamādiṃ saṅgaṇhāti. Visayidhammaṃ visesato sinoti bandhatīti visayoti anaññatthabhāvāpekkho visayoti āha <bold>‘‘visayo anaññatthabhāvenā’’</bold>ti. Na hi cakkhuviññāṇādayo rūpāyatanādito aññasmiṃ ārammaṇe pavattantīti. Gāvo caranti etthāti gocaro, gocaro viyāti gocaroti sambahulacāritāpekkho gocaroti āha <bold>‘‘gocaro tattha caraṇenā’’</bold>ti. Bahulañhi cakkhuviññāṇādīhi rūpādayo gayhanti, na tathā manoviññāṇenāti. <bold>Tesa</bold>nti manoviññāṇena gayhamānānaṃ rūpāyatanādīnaṃ. ‘‘Vacanassa anupapattito’’ti kasmā vuttaṃ, nanu pañcadvāre pavattamanoviññāṇadhātuṃ sandhāya tesaṃ gocaravisayaṃ paccanubhotīti vacanaṃ upapajjatiyevāti? Na, niyamābhāvato. Na hi pañcadvārābhinihaṭaṃyeva mano idha ‘‘mano’’ti vuttanti niyamahetu atthīti, etaṃyeva vā codanaṃ manasi <pageBreak edition="Vipassana Research Institut" number="0.0070" /> katvā dibbacakkhuñāṇādiggahaṇaṃ kataṃ. <bold>Evaṃvaṇṇo</bold>tiādivacanato pubbenivāsaatītānāgataṃsañāṇādayopi idha sambhavanti. <bold>Itarathā</bold>ti rūpaṃ saddantiādinā.</paragraph>
    <paragraph line="26"><bold>Bhojana</bold><pageBreak edition="Myanmar" number="0.0076" />…pe… <bold>ussāhādīhī</bold>ti idaṃ yāya kammaññatāya rūpakāyassa kallatā hoti, tassā paccayanidassanaṃ. Bhojane hi sammāpariṇate sappāye ca utubhojane sammupayutte sammāpayogasaṅkhāte kāyikacetasikavīriye ca samāraddhe lahutādisabbhāvena kāyo kammakkhamo hoti sabbakiriyānukūloti. Atha vā <bold>bhojana…pe… ussāhādīhī</bold>ti idaṃ kāyassa kalyatāya viya upaddutatāyapi kāraṇavacanaṃ. Visamabhojanāpariṇāmādito hi kāyassa upaddavakarā vātādayo uppajjantīti. <bold>Anuvattantassā</bold>ti padaṃ ‘‘jayaṃ veraṃ pasavatī’’tiādīsu (dha. pa. 201) viya hetuatthavasena veditabbaṃ. Jāgaraṇanimittañhi idha anuvattanaṃ adhippetanti. Atha vā <bold>anuvattantassā</bold>ti idaṃ pakatiyā diṭṭhādivasena āpāthagamanupanissayānaṃ kalyatādinibbattānaṃ kāyikasukhādīnaṃ sambhavadassanaṃ. Kāyakalyatādiṃ ananuvattantassa hi yathāvuttaupanissayābhogābhāvena vuttappakāraṃ āpāthagamanaṃ na siyāti. Yathānubhūte rūpādivisaye cittassa ṭhapanaṃ āvajjanaṃ cittapaṇidahanaṃ. Yathānubhūtena rūpādinā sadisaṃ asadisaṃ sambandhañca sadisāsadisasambandhaṃ, tassa dassanādi sadisāsadisasambandhadassanādi, cittapaṇidahanañca sadisāsadisa…pe… dassanādi ca <bold>citta…pe… dassanādayo</bold> te paccayāti yojetabbaṃ. <bold>Dhātukkhobhādī</bold>ti <bold>ādi</bold>-saddena devatūpasaṃhārādiṃ saṅgaṇhāti. <bold>Taṃsadisatā</bold> diṭṭhasutasadisatā. <bold>Taṃsampayuttatā</bold> diṭṭhasutapaṭibaddhatā. <bold>Kenaci vutte</bold>ti iminā saddhāya anussavanibbattataṃ āha. <bold>Ākāravicāraṇa</bold>nti tesaṃ tesaṃ atthānaṃ upaṭṭhānākāravicāraṇaṃ. <bold>Katthaci</bold> atthe.</paragraph>
    <paragraph line="27"><bold>Niyamitassā</bold>ti kusalameva mayā uppādetabbanti evaṃ niyamitassa. Pasādasinehābhāvo dosabahulatāya hotīti <bold>lūkhapuggalā dosabahulā</bold>ti āha.</paragraph>
    <paragraph line="28"><bold>Āyatanabhāvato</bold>ti kāraṇabhāvato.</paragraph>
    <paragraph line="29"><bold>Vijjamānavatthusmi</bold>nti etena ‘‘vināpi deyyadhammapariccāgena cittuppādamatteneva dānamayaṃ kusalaṃ upacitaṃ hotī’’ti kesañci atidhāvanaṃ nivattitaṃ hotīti.</paragraph>
    <paragraph line="30">Dhammasavanassa <pageBreak edition="Myanmar" number="0.0077" /><pageBreak edition="Vipassana Research Institut" number="0.0071" /> ghosanaṃ <bold>dhammasavanaghosanaṃ. Tassā</bold>ti ‘‘saddadānaṃ dassāmī’’ti saddavatthūnaṃ ṭhānakaraṇabheriādīnaṃ sasaddappavattikaraṇassa. <bold>Cintanaṃ</bold> tathā tathā cittuppādanaṃ. <bold>Aññatthā</bold>ti suttesu. <bold>Aparatthā</bold>ti abhidhammapadesu. <bold>Apariyāpannā</bold>ti padassa atthavaṇṇanā ‘‘paribhogaraso’’tiādikāya atthavaṇṇanāya parato bahūsu potthakesu likhīyati, yathāṭhāneyeva pana ānetvā vattabbā. Tattha paramatthato avijjamānattā lakkhaṇapaññattiyo aññāyatanattā cha ajjhattikāyatanāni asaṅgahitā dhammāyatanenāti yojetabbaṃ.</paragraph>
    <paragraph line="31">‘‘Ekadvārikakammaṃ aññasmiṃ dvāre uppajjatī’’ti kasmā vuttaṃ, nanu rūpādīsu ekārammaṇaṃ cittaṃ yathā na aññārammaṇaṃ hoti cittavisesassa adhippetattā, evaṃ kammavisese adhippete kāyadvārādīsu ekadvārikakammaṃ aññasmiṃ dvāre na uppajjati tattheva pariyositattā, atha kammasāmaññaṃ adhippetaṃ, rūpādīsu ekārammaṇanti idaṃ udāharaṇaṃ na siyāti? Na, asadisabhāvavibhāvanavasena udāhaṭattā, itarathā manoviññāṇabhūtaṃ idaṃ cittaṃ chasupi visayesu pavattanato anibaddhārammaṇanti ārammaṇaṃ sadisūdāharaṇabhāvena vucceyya ārammaṇaṃ viya dvārampi anibaddhanti. Yasmā pana satipi kammānaṃ dvārantaracaraṇe yebhuyyena vuttiyā tabbahulavuttiyā ca dvārakammānaṃ aññamaññaṃ vavatthānaṃ vakkhati, tasmā pāṇātipātādibhāvasāmaññena kammaṃ ekattanayavasena gahetvā tassa vacīdvārādīsu pavattisabbhāvato kammassa anibaddhattāti vuttanti āha <bold>‘‘kāyadvārādīsu ekadvārikakammaṃ aññasmiṃ dvāre na nuppajjatī’’</bold>ti. Rūpādīsu pana ekārammaṇaṃ cittaṃ tenevārammaṇena paricchinnanti visiṭṭhameva gahitanti ārammaṇameva nibaddhanti vuttanti cittaviseso eva gahito, na cittasāmaññaṃ. ‘‘Nanu ca rūpārammaṇaṃ vā…pe… dhammārammaṇaṃ vā yaṃ yaṃ vā panā’’ti ārammaṇampi aniyameneva vuttanti? Saccametaṃ, tattha pana yaṃ rūpādīsu ekārammaṇaṃ cittaṃ, taṃ tena vinā nappavattati, kammaṃ pana kāyadvārikādibhedaṃ vacīdvārādīsu na nappavattatīti imassa visesassa jotanatthaṃ pāḷiyaṃ ārammaṇameva gahitaṃ, dvāraṃ na gahitanti imamatthaṃ dasseti <bold>‘‘ārammaṇameva nibaddha’’</bold>ntiādinā. <bold>Vacīdvāre uppajjamānampi</bold> pāṇātipātādīti attho.</paragraph>
    <title line="32">Kāmāvacarakusalaṃ</title>
    <subhead line="33">Kāyakammadvārakathāvaṇṇanā</subhead>
    <paragraph line="34"><bold>Kammadvārāna</bold>ntiādinā <pageBreak edition="Myanmar" number="0.0078" /><pageBreak edition="Vipassana Research Institut" number="0.0072" /> pakāsetabbassa sarūpaṃ pakāsanupāyañca dasseti. <bold>Niyatarūparūpavasenā</bold>ti dhammasaṅgahe niddiṭṭhaniyatarūparūpavasena. Aññathā kammasamuṭṭhānikakāye hadayavatthupi gahetabbaṃ siyā. Ekasantatipariyāpanno upādinnakakāyo idha gahitoti cakkhāyatanādīti vuttesu eko bhāvo hadayavatthu ca gahitanti na sakkā vattuṃ ‘‘cakkhāyatanādīni jīvitapariyantānī’’ti sannivesassa vibhāvitattā.</paragraph>
    <paragraph line="35">Vipphandamānavaṇṇaggahaṇānantaraṃ viññattiggahaṇassa icchitattā calanākārāva vāyodhātu viññattivikārasahitāti kadāci āsaṅkeyyāti tannivattanatthaṃ <bold>‘‘paṭhamajavanasamuṭṭhitā’’</bold>ti āha. <bold>Desantaruppattihetubhāvena cāletu</bold>nti etena desantaruppatti calanaṃ, taṃnimitte ca kattubhāvo upacaritoti dasseti, aññathā khaṇikatā abyāpāratā ca dhammānaṃ na sambhaveyyāti. <bold>Tadabhimukhabhāvavikāravatī</bold>ti taṃdisamabhimukho tadabhimukho, tassa bhāvo tadabhimukhabhāvo, so eva vikāro, taṃsamaṅginī vāyodhātu tadabhimukhabhāvavikāravatī. Idāni tadabhimukhabhāvavikā rassa viññattibhāvaṃ dassento āha <bold>‘‘adhippāyasahabhāvī’’</bold>tiādi. <bold>Evañca katvā</bold>tiādinā imissā atthavaṇṇanāya laddhaguṇaṃ dasseti. Tattha <bold>āvajjanassā</bold>ti manodvārāvajjanassa. <bold>Yato bāttiṃsā</bold>tiādinā tassa viññattisamuṭṭhāpakatā na sakkā paṭisedhetunti dasseti.</paragraph>
    <paragraph line="36"><bold>Paccayo bhavituṃ samattho</bold>ti etena yathāvuttavāyodhātuyā thambhanacalanasaṅkhātakiccanipphādane tassa ākāravisesassa sahakārīkāraṇabhāvamāha. Anidassanasappaṭighatādayo viya mahābhūtānaṃ avatthāvisesamattaṃ so ākāravisesoti paramatthato na kiñci hotīti <bold>‘‘paramatthato abhāvaṃ dassetī’’</bold>ti āha. Paramatthato cittasamuṭṭhānabhāvo paṭisedhito. Kammasamuṭṭhānādibhāvassa pana sambhavoyeva natthīti yathāvuttavikārassa paramatthato sabbhāve nakutocisamuṭṭhitattā appaccayattaṃ āpannaṃ. Na hi rūpaṃ appaccayaṃ atthi, appaccayatte ca sati niccabhāvo āpajjati, na ca nibbānavajjo attho sabhāvadhammo <pageBreak edition="Myanmar" number="0.0079" /> nicco atthi. <bold>Cittasamuṭṭhānabhāvo viyā</bold>ti viññattiyā cittasamuṭṭhānaupādārūpabhāvo upacārasiddhoti dasseti.</paragraph>
    <paragraph line="37"><bold>Viññattiyā</bold><pageBreak edition="Vipassana Research Institut" number="0.0073" /> karaṇabhūtāya. <bold>Yaṃ karaṇa</bold>nti yaṃ cittakiriyaṃ cittabyāpāraṃ. <bold>Viññattiyā viññātatta</bold>nti idamesa kāretīti yadetaṃ adhippāyavibhāvanaṃ, etaṃ viññattivikārarahitesu rukkhacalanādīsu na diṭṭhaṃ, hatthacalanādīsu pana diṭṭhaṃ, tasmā vipphandamānavaṇṇavinimutto koci vikāro atthi kāyikakaraṇasaṅkhātassa adhippāyassa ñāpakoti viññāyati. Ñāpako ca hetu ñāpetabbamatthaṃ sayaṃ ñātoyeva ñāpeti, na sabbhāvamattenāti vaṇṇaggahaṇānantaraṃ vikāraggahaṇampi viññāyati. Tathā hi visayabhāvamāpanno eva saddo atthaṃ pakāseti, netaro. Tenevāha <bold>‘‘na hi viññattī’’</bold>tiādi. Yadi pana cittajarūpānaṃ calanākāro viññatti, cakkhuviññāṇassa vipphandamānavaṇṇārammaṇattā tenapi sā gahitā siyāti āsaṅkāya nivattanatthaṃ āha <bold>‘‘cakkhuviññāṇassā’’</bold>tiādi.</paragraph>
    <paragraph line="38"><bold>Tālapaṇṇādirūpānī</bold>tiādināpi viññattiyā viññātabbataṃ manoviññāṇeneva ca viññātabbataṃ dasseti. Sañjānāti etenāti saññāṇaṃ, tassa udakādino saññāṇaṃ taṃsaññāṇaṃ, tassa ākāro taṃsaññāṇākāro, udakādisahacārippakāro ca so taṃsaññāṇākāro cāti <bold>udakā…pe… kāro,</bold> taṃ <bold>gahetvā</bold> jānitvā. <bold>Tadākārassā</bold>ti udakādiñāpanākārassa. Yadi yathāvuttavikāraggahaṇaṃyeva kāraṇaṃ adhippāyaggahaṇassa, atha kasmā aggahitasaṅketassa adhippāyaggahaṇaṃ na hotīti? Na kevalaṃ vikāraggahaṇameva adhippāyaggahaṇassa kāraṇaṃ, kiñcarahīti āha <bold>‘‘etassa panā’’</bold>tiādi.</paragraph>
    <paragraph line="39"><bold>Atha panā</bold>tiādinā viññattiyā anumānena gahetabbataṃ dasseti. <bold>Sādhippāya…pe… nantara</bold>nti adhippāyasahitavikārena sahajātavaṇṇāyatanaggahaṇasaṅkhātassa cakkhudvārikaviññāṇasantānassa anantaraṃ. <bold>Adhippāyaggahaṇassā</bold>ti adhippāyavavatthāpakassa tatiyavāre javanassa. <bold>Adhippāyasahabhū vikārābhāve abhāvato</bold>ti etena yathāvuttavikāraṃ adhippāyaggahaṇena anuminoti. <bold>Evaṃ satī</bold>tiādinā yathānumitamatthaṃ nigamanavasena dasseti. Tattha <bold>udakādiggahaṇenevā</bold>ti tālapaṇṇādīnaṃ vaṇṇaggahaṇānantarena purimasiddhasambandhānuggahitena udakādīnaṃ tattha atthibhāvavijānaneneva. Yathā tālapaṇṇādīnaṃ udakādisahacārippakārataṃ <pageBreak edition="Myanmar" number="0.0080" /> saññāṇākāro viññātoyeva hoti nānantariyakattā, evaṃ vipphandamānavaṇṇaggahaṇānantarena purimasiddhasambandhānuggahitena gantukāmatādiadhippāyavijānaneneva viññatti viññātā hoti tadabhāve abhāvatoti upamāyojanā.</paragraph>
    <paragraph line="40"><bold>Sabhāvabhūta</bold>nti <pageBreak edition="Vipassana Research Institut" number="0.0074" /> anvatthabhūtaṃ. <bold>Dvidhā</bold>ti viññāpanato viññeyyato ca. Kāyaviññattiyā tathāpavattamānāya cetanāsaṅkhātassa kammassa kāyakammabhāvo nipphajjati tāya upalakkhitabbattā, na pana catuvīsatiyā paccayesu kenaci paccayabhāvatoti dassento <bold>‘‘tasmiṃ dvāre siddhā’’</bold>tiādimāha. Tena vacīdvāruppannāpi pāṇātipātādayo saṅgahitāti tesaṃ saṅgahitabhāvaṃ dasseti. Atha vā kāyadvāruppannāya kāyakammabhūtāya cetanāya vasena <bold>‘‘tena dvārena viññātabbabhāvato’’</bold>ti vuttaṃ, tassāyeva dvārantaruppannāya vasena <bold>‘‘tena dvārena nāmalābhato’’</bold>ti. Manodvārāvajjanassapi viññattisamuṭṭhāpakabhāvo nicchitoti <bold>‘‘ekādasannaṃ kiriyacittāna’’</bold>nti āha.</paragraph>
    <paragraph line="41"><bold>Dvārantaracārino</bold>ti dvārantarabhāvena pavattanakā. <bold>Dvārasambhedā</bold>ti dvārānaṃ saṅkaraṇato. Dvārānañhi dvārantarabhāvappattiyā sati kāyadvārassa vacīdvārādibhāvo, vacīdvārassa ca kāyadvārādibhāvo āpajjatīti taṃtaṃdvāruppannakammānampi saṅkaro siyā. Tenāha <bold>‘‘kammasambhedopī’’</bold>ti. Evaṃ sati kāyakammaṃ…pe… vavatthānaṃ na siyā. Yadi kammāni kammantaracārīni honti, kāyakammādikassa vacīkammādikabhāvāpattito ‘‘kammasambhedā dvārasambhedopī’’ti kāyakammaṃ kāyakammadvāranti aññamaññavavatthānaṃ na siyāti imamatthamāha <bold>‘‘kammānampi kammantaracaraṇe eseva nayo’’</bold>ti. Kammantaracaraṇaṃ kammantarūpalakkhaṇatā. Tenevāha <bold>‘‘dvārabhāvenā’’</bold>ti. <bold>Dvārantaracaraṇaṃ</bold> dvārantaruppatti. <bold>Dvāre</bold>ti attano dvāre. <bold>Aññasmi</bold>nti dvārantare. <bold>Kammānī</bold>ti taṃtaṃdvārikakammāni. <bold>Aññānī</bold>ti aññadvārikakammāni. <bold>Dvāre dvārāni na carantī</bold>ti dvārantarabhāvena nappavattanti, dvārantaraṃ vā na saṅkamanti. Kiñcāpi viññattiyā catuvīsatiyā paccayesu yena kenaci paccayena cetanāya paccayabhāvo natthi, tathā pana viññattiyā pavattamānāya eva pāṇātipātādi hoti, nāññathāti siyā viññattiyā hetubhāvo cetanāyāti vuttaṃ <bold>‘‘dvārehi kāraṇabhūtehī’’</bold>ti. Kāyakammaṃ vacīkammanti kammavavatthānasseva vā <pageBreak edition="Myanmar" number="0.0081" /> kāraṇabhāvaṃ sandhāya <bold>‘‘dvārehi kāraṇabhūtehī’’</bold>ti vuttaṃ. Yadipi ‘‘dvārehi kammānī’’ti vuttaṃ, ‘‘aññamaññaṃ vavatthitā’’ti pana vuttattā kammehipi dvārāni vavatthitānīti ayamatthopi siddhoyevāti dassetuṃ <bold>‘‘na kevala’’</bold>ntiādi vuttaṃ. <bold>Advāracārīhī</bold>ti dvārānaṃ sayaṃ vavatthitabhāvamāha, na pana avavatthānaṃ, vavatthānamevāti adhippāyo. Idāni taṃ vavatthānaṃ vibhāveti <bold>kammānapekkhā</bold>tiādinā. Tattha samayaniyamitena cittena samayo viya dvāraniyamitehi kammehi dvārāni niyamitānīti ayaṃ saṅkhepattho.</paragraph>
    <paragraph line="42"><bold>Evaṃsabhāvattā</bold>ti <pageBreak edition="Vipassana Research Institut" number="0.0075" /> dvārabhūtehi kāyādīhi upalakkhaṇīyasabhāvattā. <bold>Āṇatti…pe… mānassā</bold>ti kāyavacīkammānaṃ vacīkāyaviññattīhi pakāsetabbataṃ āha. <bold>Kāyādīhī</bold>ti kāyavacīviññattīhi. <bold>Tasmā</bold>ti yasmā dvārantare carantānipi kammāni sakena dvārena upalakkhitāneva caranti, tasmā. <bold>Nāpi kammaṃ dvārassā</bold>ti yasmiṃ dvārantare kammaṃ carati, tassa dvārassa anattaniyassa. <bold>Taṃtaṃdvāramevā</bold>ti sakadvārameva. <bold>Kammassā</bold>ti sakasakakammassa. Yadi kammehi dvārāni vavatthitāni, ‘‘kammassa anibaddhattā’’ti idaṃ kathaṃ nīyatīti āha <bold>‘‘pubbe panā’’</bold>tiādi.</paragraph>
    <paragraph line="43"><bold>Sā</bold>ti viññatti. <bold>Tassā</bold>ti kammassa. <bold>Kenaci pakārenā</bold>ti catuvīsatiyā paccayappakāresu kenaci pakārena. <bold>Taṃsahajātā</bold>ti etena kāyaviññattiyā sabbhāveyeva kāyakammassa sabbhāvo, nāññathāti pariyāyena viññattiyā kammassa kāraṇabhāvaṃ vibhāveti. Tenevāha <bold>‘‘uppattiṭṭhānabhāvena vuttā’’</bold>ti. <bold>Yathāvuttaniyamenā</bold>tiādinā kammassa uppattiṭṭhānabhāve byabhicārābhāvamāha. Tattha <bold>yathāvuttaniyamenā</bold>ti aṭṭhakathāyaṃ vuttappakārena vavatthānayuttisaṅkhātena niyamena. <bold>Dvāracaraṇe</bold>ti aññadvāracaraṇe.</paragraph>
    <centered line="44">Kāyakammadvārakathāvaṇṇanā niṭṭhitā.</centered>
    <subhead line="45">Vacīkammadvārakathāvaṇṇanā</subhead>
    <paragraph line="46"><bold>Catūhi aṅgehī</bold>ti ettha ‘‘subhāsitaṃyeva bhāsati, no dubbhāsitaṃ. Dhammaṃyeva, piyaṃyeva, saccaṃyeva bhāsati, no alika’’nti (saṃ. ni. 1.213; su. ni. subhāsitasutta) yāni aṅgāni sutte <pageBreak edition="Myanmar" number="0.0082" /> vuttāni, tesaṃ cetanāsabhāvaṃ dassetuṃ <bold>‘‘subhāsitabhāsanā’’</bold>tiādi vuttaṃ. <bold>Tathāpavattā</bold>ti subhāsitabhāsanādibhāvena pavattā. <bold>Saha sambhūtattā</bold>ti saheva uppannattā. Na hi vacīviññatti saddarahitā atthi. Tathā hi <bold>‘‘yā tāya vācāya viññattī’’</bold>ti vuttaṃ. ‘‘Vācāgirā byapatho’’tiādinā (dha. sa. 636) nātisukhumaṃyeva saddavācaṃ vatvā ‘‘yā tāya vācāya viññattī’’ti, tāya saddhiṃ yojetvā vacīviññattiyā vuttattā rūpāyatanaṃ viya vatthuparittatādinā <pageBreak edition="Vipassana Research Institut" number="0.0076" /> saddāyatanampi anindriyagocaro atthīti ca adhippāyena <bold>‘‘yā tāya…pe… viññāyatī’’</bold>ti āha.</paragraph>
    <paragraph line="47">Idāni avisesena cittasamuṭṭhānasaddassa sotaviññāṇārammaṇatā pāḷiyaṃ vuttāti vitakkavipphārasaddo na sotaviññeyyoti mahāaṭṭhakathāvādassa pāḷiyā virodhaṃ dassetuṃ <bold>‘‘cittasamuṭṭhāna’’</bold>ntiādi vuttaṃ. Evaṃ saṅgahakārassa adhippāye ṭhatvā mahāaṭṭhakathāvādassa paṭisedhetabbataṃ dassetvā idāni attano adhippāye ṭhatvā taṃ pariharituṃ <bold>‘‘mahāaṭṭhakathāyaṃ panā’’</bold>tiādimāha. Saṅghaṭṭanākārena pavattānaṃ bhūtānaṃ saddassa nissayabhāvato saṅghaṭṭanena saheva saddo uppajjati. <bold>Tappaccayabhāvo</bold>ti upādinnakaghaṭṭanassa paccayabhāvo. Cittajapathavīdhātuyā upādinnakaghaṭṭane paccayo bhavituṃ samattho cittasamuṭṭhānamahābhūtānaṃ eko ākāraviseso atthi. Tadākārattā hi tesaṃ pathavīdhātu upādinnakaṃ ghaṭṭetīti imamatthaṃ vuttānusārena veditabbattā ‘‘vuttanayeneva veditabbo’’ti vatvā tameva vuttanayaṃ <bold>‘‘tabbikārāna’’</bold>ntiādinā vibhāveti. Tattha aññamaññassa paccayabhāvo tappaccayabhāvo vuttoti attho. <bold>Aññampi sabbaṃ vidhāna</bold>nti ‘‘na cittasamuṭṭhānāti etena paramatthato abhāvaṃ dassetī’’tiādinā attanā vuttavidhānaṃ. Aṭṭhakathāyaṃ pana vuttavidhānaṃ ‘‘heṭṭhā vuttanayeneva veditabba’’nti aṭṭhakathāyaṃ vuttamevāti.</paragraph>
    <paragraph line="48">Attano attano paccayuppannassa desantare pārampariyena uppādanaṃ <bold>desantaruppādanaparamparatā. Laddhāsevanenā</bold>ti laddhapubbābhisaṅkhārena. <bold>Cittenevā</bold>ti paṭhamacitteneva. ‘‘Satta javanāni satta akkharāni nibbattentīti vādaṃ paṭikkhipitvā ekajavanavārapariyāpannāni cittāni ekamakkharaṃ nibbattentī’’ti vadanti. Kiñcāpi paṭhamacittenapi ghaṭṭanā nipphajjati, ekasseva pana bahuso pavattanena <pageBreak edition="Myanmar" number="0.0083" /> atthi koci visesoti purimajavanasamuṭṭhitāhi ghaṭṭanāhi paṭiladdhāsevanena sattamajavanena samuṭṭhitā ghaṭṭanā paribyattamakkharaṃ nibbattetīti upatthambhanaṃ natthīti na sakkā vattuṃ. Laddhābhisaṅkhārena pana paṭhamacittenapi ghaṭṭanā balavatī hotīti aṭṭhakathāyaṃ ‘‘upatthambhanakiccaṃ natthī’’ti vuttaṃ siyā, sabbametaṃ vīmaṃsitvā gahetabbaṃ.</paragraph>
    <centered line="49">Vacīkammadvārakathāvaṇṇanā niṭṭhitā.</centered>
    <subhead line="50">Manokammadvārakathāvaṇṇanā</subhead>
    <paragraph line="51">‘‘Sabbāyapi <pageBreak edition="Vipassana Research Institut" number="0.0077" /> kāyavacīviññattiyā kāyavacīdvārabhāvo viya sabbassapi cittassa manodvārabhāvo sambhavatī’’ti dassanatthaṃ aṭṭhakathāyaṃ ‘‘ayaṃ nāma mano manodvāraṃ na hotīti na vattabbo’’ti vatvā taṃdvāravantadhammadassanatthaṃ ‘‘ayaṃ nāma cetanā’’tiādi vuttanti āha <bold>‘‘yassa dvāraṃ mano, taṃ dassanatthaṃ vutta’’</bold>nti. Yathā pana tividhacatubbidhakāyavacīkammānaṃ dvārabhāvato kāyakammadvāravacīkammadvārāni vuttāni, evaṃ manokammanti vuttaabhijjhādīnaṃ dvārabhāvato vaṭṭahetubhūtalokiyakusalākusalasampayuttamano eva manokammadvāranti sanniṭṭhānaṃ katanti daṭṭhabbaṃ. Cetanāya attano kiccaṃ āraddhāya sampayuttāpi taṃ taṃ sakiccaṃ ārabhantīti sā ne sakicce pavatteti nāma, tathā pavattentī ca sampayutte ekasmiṃ ārammaṇe avippakiṇṇe karoti byāpāreti cāti vuccati, tathā sampayuttānaṃ yathāvuttaṃ avippakiṇṇakaraṇaṃ sampiṇḍanaṃ āyūhanaṃ byāpārāpādanaṃ byāpāraṇaṃ cetayananti āyūhanacetayanānaṃ nānattaṃ dassento <bold>‘‘phassādidhammehī’’</bold>tiādimāha. <bold>Tathākaraṇa</bold>nti yathā phassādayo sakasakakicce pasutā bhavanti, tathā karaṇaṃ. Teneva yathāvuttena avippakiṇṇabyāpāraṇākārena sampayuttānaṃ karaṇaṃ pavattananti daṭṭhabbaṃ. <bold>Kammakkhayakarattā</bold>ti kammakkhayakaramanassa kammadvārabhāvo na yujjatīti adhippāyo. Yato ‘‘kammapathakathā lokiyā evā’’ti vadanti.</paragraph>
    <centered line="52">Manokammadvārakathāvaṇṇanā niṭṭhitā.</centered>
    <subhead line="53">Kammakathāvaṇṇanā</subhead>
    <paragraph line="54">Samānakālāpi <pageBreak edition="Myanmar" number="0.0084" /> kāraṇaphalakiriyā pubbāparakālā viya vattuṃ yuttāyeva. Seyyathāpi paṭiccasamuppāde ‘‘cakkhuñca paṭicca rūpe ca uppajjati cakkhuviññāṇa’’nti dassetuṃ <bold>‘‘atha vā’’</bold>tiādimāha. <bold>Copanakiriya</bold>nti viññattidvayaṃ āha. Tassā hi cittasamuṭṭhānakāyasaddavācāhi kāyavacīviññattīhi eva vā purimapurimāhi pavattetabbattā ‘‘kāyavācāhi copanakiriyaṃ karotī’’ti vuttaṃ tabbikārānaṃ bhūtānaṃ tathāpavattanato. Atha vā <bold>kāyavācāhī</bold>ti kāyavacīviññattīhi <pageBreak edition="Vipassana Research Institut" number="0.0078" />. <bold>Copanakiriya</bold>nti rūpakāyassa thambhanacalanakiriyaṃ upādinnakaghaṭṭanakiriyañca. Esā hi kiriyā ‘‘rūpakāyaṃ thambhetuṃ cāletuṃ paccayo bhavituṃ samattho’’ti, ‘‘upādinnakaghaṭṭanassa paccayabhūto’’ti ca vuttattā kāyavacīviññattīhi nipphajjatīti. Evañca katvā ‘‘copanakiriyānissayabhūtā kāyavācā’’ti, ‘‘kāyādīhi karaṇabhūtehi copanābhijjhādikiriyaṃ karonti vāsiādīhi viya chedanādi’’nti ca idampi vacanaṃ samatthitaṃ bhavati. Na kevalaṃ dharamānatāva sabbhāvo, atha kho maggena asamucchinnatāpīti dassento <bold>‘‘anirodhitevā’’</bold>ti āha. Asamucchinnatā ca kāyādīnaṃ tadupanissayakilesāsamucchedenevāti daṭṭhabbaṃ. ‘‘Kāyādīhi karaṇabhūtehi copanābhijjhādikiriyaṃ karontī’’ti etena copanābhijjhādikiriyānibbattidvārena cetanānibbattiyeva vuttāti iminā adhippāyena <bold>‘‘evañca…pe… yujjantī’’</bold>ti āha. Evañca katvā <bold>kāye sati vācāya satī</bold>tiādivacanaṃ anulomitaṃ hoti. <bold>Yāya cetanāyā</bold>ti karaṇaniddeso pana kāyādīnaṃ copanābhijjhādikiriyāya ca cetanāhetukattadassanatthaṃ vuttoti.</paragraph>
    <paragraph line="55">Sabhāvato upakārakato magge sati sabbhāvato ca bojjhaṅgā magge antogadhāti āha <bold>‘‘na ca na sakkā’’</bold>tiādi.</paragraph>
    <paragraph line="56"><bold>Kammapathaṃ appattānampi taṃtaṃdvāre saṃsandana</bold>nti yathā kammapathaṃ pattānaṃ, evaṃ kammapathaṃ appattānampi satipi dvārantaruppattiyaṃ yathāsakaṃ dvāreheva nāmaggahaṇanti vadanti, evaṃ sati aṭṭhakathāya virodho. Dutiyatthassa ca abhāvo siyā, tasmā <bold>taṃtaṃdvāre saṃsandana</bold>nti yasmiṃ yasmiṃ dvāre kammapathaṃ appattā akusalacetanādayo pavattā, tāsaṃ tena teneva dvārena nāmaggahaṇaṃ. Taṃ pana taṃtaṃdvārapakkhikabhāvakaraṇato tattha avarodhananti <pageBreak edition="Myanmar" number="0.0085" /> vuttaṃ. Yathā hi kammapathaṃ pattā kāyakammādisaṅkhātā cetanā dvārantare uppannāpi kāyakammādināmameva labhanti, na evaṃ kammapathaṃ appattā. Tā pana yattha yattha dvāre uppajjanti, tena teneva dvārena kāyaduccaritaṃ vacīduccaritantiādināmaṃ labhanti. Evaṃ nāmaggahaṇameva hi tesaṃ taṃtaṃdvārapakkhikakaraṇaṃ vuttaṃ. Teneva hi <bold>aṭṭhakathāyaṃ</bold> ‘‘kiñcāpi vacīdvāre copanappattaṃ kammapathaṃ, appattatāya pana kāyakammaṃ na hoti, kevalaṃ vacīduccaritaṃ nāma hotī’’ti vuttaṃ.</paragraph>
    <paragraph line="57">Satipi pāṇātipātādicetanāya vacīdvārādīsu pavattiyaṃ yathāvuttayebhuyyatabbahulavuttiyā kāyakammādibhāvavavatthāpanaṃ <pageBreak edition="Vipassana Research Institut" number="0.0079" /> kāyādikassa taṃtaṃdvārabhāvavavatthāpanañca <bold>kammadvārābhedanaṃ</bold>. Tañhi kammadvārānaṃ asaṃkiṇṇabhāvena patiṭṭhāpanaṃ. Yaṃ sandhāya ‘‘āṇattisamuṭṭhitesū’’ti <bold>aṭṭhakathāyaṃ</bold> vakkhati. Keci pana ‘‘ekekasmiṃ dvāre anekesaṃ kammānaṃ pavattidassanampi dvārasaṃsandana’’nti vadanti. Yathā pavatto byāpādo kammapatho hoti, taṃ dassetuṃ <bold>‘‘ime sattā haññantū’’</bold>ti pavatti byāpādassa dassitā. Kāyadvārikacetanāya sahakārīkāraṇabhāvato <bold>kāyakammavohāralābhā,</bold> abhijjhādīnaṃ parasantakassa attano pariṇāmanavasena ‘‘ime sattā haññantū’’tiādinā ca appavattattā <bold>manokammavohāravirahā,</bold> acetanāsabhāvato vā pāṇātipātādivasena abbohārikā, pāṇātipātādibhāvena na vattabbāti attho. <bold>Etthā</bold>ti abbohārikabhāve.</paragraph>
    <paragraph line="58"><bold>Dasavidhā iddhi…pe… tabbā</bold> vitthārenāti adhippāyo.</paragraph>
    <paragraph line="59"><bold>Tenādhippeta</bold>nti ‘‘akusalaṃ vacīkammaṃ manodvāre samuṭṭhātī’’ti vadantena adhippetaṃ. <bold>‘‘Na uposathakkhandhake vutta’’</bold>nti kasmā vuttaṃ, nanu tena uposathakkhandhakato suttaṃ āhaṭanti? Kiñcāpi āhaṭaṃ, tattha avuttoyeva pana so tena vuttoti gahitoti dassento <bold>‘‘tattha avuttamevā’’</bold>tiādimāha.</paragraph>
    <paragraph line="60">‘‘Sugatiduggatīsu upapajjanaṃ sukatadukkaṭakammato na hoti, khandhasivādīhi pana hotīti gahetvā ‘natthi dinna’ntiādinā parāmasantassa vasena <bold>‘micchādiṭṭhi…pe… paribhaṇḍādīni karotī’</bold>ti vutta’’nti vadanti. <bold>Abhijjhādipadhānattā</bold>ti etena vijjamānesupi byāpādādīsu yadā kāyavacīdvāresu cetanā <pageBreak edition="Myanmar" number="0.0086" /> balavatī hoti, na tathā itare, tadā padhānabhāvato cetanā kāyakammaṃ vacīkammanti ca vohāraṃ labhati. So kho panassā padhānabhāvo pāṇātipātādisiddhiyā viññāyati. Yadā pana tesuyeva dvāresu abhijjhādayo balavanto honti, na tathā cetanā, tadā tattha vijjamānāpi cetanā apadhānabhāvato kāyakammaṃ vacīkammanti ca vohāraṃ na labhati. Abhijjhādayo pana padhānabhāvato satipi kāyaṅgavācaṅgacopane sakena vavatthānena manokammantveva vuccantīti dasseti. Ye pana ‘‘tīsupi dvāresu kammapathabhāvena appattiyā dvārattayepi kammapathappattamanokammena saha pavattiyā ca cetanā ettha kammanti na vuccatī’’ti vadanti, tehi abhijjhādīnaṃ padhānasabhāvaṃyeva sandhāya vuttaṃ siyā. Atha vā cetanāya nippariyāyakammabhāvato pariyāyakamme anavarodhetabbattā <bold>‘‘abbohārikā’’</bold>ti <pageBreak edition="Vipassana Research Institut" number="0.0080" /> vuttaṃ. Attano sabhāveneva pana sā etthāpi kammanti vuccati. Yathāha ‘‘cetanāhaṃ, bhikkhave, kammaṃ vadāmī’’tiādi (kathā. 539). <bold>Aṭṭhakathāyañca</bold> ‘‘tasmiṃ dvāre siddhā cetanā’’tiādinā cetanāyeva padhānaṃ katvā vuttaṃ. Tenevāha <bold>‘‘sabhāveneva sā manokamma’’</bold>ntiādi. Atha vā kammapathappattaabhijjhādīhi kāyavacīdvāre sahajātā cetanā kāyavacīkammavasena abbohārikā cetanāsaṅkhātamanokammattāti. Yadi abhijjhādayo padhānā, na cetanā, evaṃ sati abhijjhādayo cettha kammaṃ, na cetanā, abhijjhādipakkhikā vā sā siyāti anuyogaṃ manasi katvā āha <bold>‘‘tividhā, bhikkhave’’</bold>tiādi. ‘‘Cetanāpi…pe… manodvāre eva samuṭṭhahantī’’ti idaṃ manodvāre cetanāya abhijjhādīhi manokammabhāve nibbisesabhāvadassananti katvā <bold>‘‘cetanā…pe… adhippāyo’’</bold>ti āha. Cetanā cetanākammaṃ, abhijjhādayo cetanāsampayuttakammanti ettakameva hi ettha visesoti. Ettha ca cetanāya kāyavacīkammabhāvo siyāti āsaṅkāya abhāvato manodvāre akusalakāyavacīkammānaṃ anuppattito ca abbohārikāti na vuttanti daṭṭhabbaṃ.</paragraph>
    <paragraph line="61"><bold>Virativisiṭṭhā</bold>ti viratito cetanāya padhānabhāvamāha. Tattha ‘‘tividhā, bhikkhave, kāyasañcetanā’’tiādinā (kathā. 539) āgamamhi <bold>‘‘pāṇātipātādipaṭipakkhabhūtā’’</bold>ti yuttiṃ dasseti. Yasmā ca paṭṭhāne cetanāva ‘‘kammapaccayo’’ti <pageBreak edition="Myanmar" number="0.0087" /> vuttā, na virati, abhijjhādayo vā, tasmā nippariyāyena kammaṃ ‘‘cetanā’’ti anabhijjhādayo ‘‘cetanāpakkhikā vā’’ti vuttāti veditabbaṃ. Asaṅkarato kammadvārāni vavatthapento <bold>‘‘rakkhatī’’</bold>ti, vipariyāyena <bold>‘‘bhindatī’’</bold>ti vuttoti rakkhaṇabhindanāni anāsetvā nāsetvā ca kathananti vuttānīti.</paragraph>
    <centered line="62">Kammakathāvaṇṇanā niṭṭhitā.</centered>
    <paragraph line="63">Tatiyo vikappo paṭhamacatutthaviññāṇadvāresuyeva labbhati, na itarattha ‘‘sotaṃ ghāna’’ntiādinā avuttattā, itarathāpi vā avibhattike niddese labbhati. Yato saṃvaravasena pātimokkhasīlaṃ pavattati, taṃ dussīlyanti āha <bold>‘‘dussīlyaṃ pāṇātipātādicetanā’’</bold>ti. Itarā saṃvaravinimuttā abhijjhādomanassayuttā tappadhānā vā akusaladhammā <bold>satipaṭipakkhā akusalā dhammā</bold><pageBreak edition="Vipassana Research Institut" number="0.0081" />. Ārammaṇe cittavossaggavasena pavatto akusalacittuppādo <bold>pamādo</bold>. Vīriyapanodanabhāvato thinamiddhaṃ <bold>‘‘kosajja’’</bold>nti vuttaṃ, thinamiddhappadhāno vā cittuppādo.</paragraph>
    <paragraph line="64"><bold>Asuddhatā</bold>ti akevalatā aññena sammissatā. Dvārañhi dvārantarikakammassa dvāraṃ hontaṃ tena missitaṃ viya hoti. Tenevāha <bold>‘‘musāvādādinopi kāyadvāre pavattisabbhāvā’’</bold>ti. Keci pana ‘‘aviññeyyamānantarānaṃ dvārantaracittānaṃ antarantarā appavattito suddhanti vutta’’nti vadanti, taṃ anekassapi javanavārassa kāyakammādibhāvena pabandhanavasena pavatti atthīti katvā vuttaṃ. <bold>Aviruddhaṃ hotī</bold>ti akusalakāyakammādibhāvena avadhāretvā asaṃvaraṃ vatvā puna tasseva vācāasaṃvaradvārādīsu uppattivacanaṃ kāyadvārūpalakkhito asaṃvaro dvārantare pavattopi kāyadvāriko evāti evaṃ saṃvaṇṇanāya sati na virujjhatīti attho. Idāni taṃ avirujjhanākāraṃ <bold>‘‘asaṃvaro hī’’</bold>tiādinā vibhāveti. <bold>Sadvāre</bold>ti attano dvāre. <bold>Asaṃvaro dvārantare uppajjamānopi sadvāravasena uppannoti vuccatī</bold>ti etena vācāasaṃvaradvāre uppannopi kāyiko asaṃvaro copanakāyaasaṃvaradvāravasena uppannotveva vuttoti daṭṭhabbaṃ. Esa nayo itaratthāpi. <bold>Kammaṃ aññadvāre</bold>ti kammassa dvārantaracaraṇaṃ pākaṭanti katvā vuttaṃ.</paragraph>
    <paragraph line="65"><bold>Evaṃ</bold><pageBreak edition="Myanmar" number="0.0088" /><bold>satī</bold>ti copanasaṅkhāte kāyaasaṃvaradvāre asaṃvaroti ettake eva gahite. Kammapathabhāvappattasseva kammabhāvo aṭṭhakathāyaṃ vuttoti āha <bold>‘‘kammapathabhāvappattatāya vacīmanokamma’’</bold>nti. <bold>Sesa</bold>nti dvārantarānupalakkhitaṃ. <bold>Tathā na vuccatī</bold>ti kāyakammanti na vuccatīti attho. <bold>Tattheva vakkhāmā</bold>ti kammapathasaṃsandane vakkhāma. ‘‘So hi kāyadvāre copanappatto akusalaṃ kāyakammaṃ hotī’’tiādinā (dha. sa. aṭṭha. kammapathasaṃsandanakathā) ‘‘copanakāyaasaṃvaradvāravasena uppanno akusalaṃ kāyakammameva hotī’’tiādinā ca vacīkammādīnañca kammapathappattānaṃ asaṃvarabhūtānaṃ kāyakammādibhāve āpanne ‘‘catubbidhaṃ vacīduccaritaṃ akusalaṃ vacīkammameva hotī’’tiādinā apavādena nivatti daṭṭhabbāti evaṃ vakkhamānataṃ sandhāyāha. <bold>Antogadhatā daṭṭhabbā</bold> paccayasannissitaājīvapārisuddhisīlānaṃ ñāṇavīriyehi sādhetabbattāti adhippāyo.</paragraph>
    <subhead line="66">Akusalakammapathakathāvaṇṇanā</subhead>
    <paragraph line="67"><bold>Sarasena</bold><pageBreak edition="Vipassana Research Institut" number="0.0082" /> attano sabhāvena. Yāya cetanāya pavattamānassa jīvitindriyassa paccayabhūtesu mahābhūtesu upakkamakaraṇahetu taṃmahābhūtapaccayā uppajjanakamahābhūtā nuppajjissanti, sā tādisapayogasamuṭṭhāpikā cetanā pāṇātipāto nāma. Laddhupakkamāni hi bhūtāni na purimabhūtāni viya visadānīti samānajātiyānaṃ bhūtānaṃ kāraṇaṃ na hontīti. Ekassapi payogassa sahasā nipphādanavasena kiccasādhikāya bahukkhattuṃ pavattajavanehi laddhāsevanāya ca sanniṭṭhāpakacetanāya vasena payogassa mahantabhāvo. Satipi kadāci khuddake ceva mahante ca pāṇe payogassa samabhāve mahantaṃ hanantassa cetanā tibbatarā uppajjatīti vatthussa mahantabhāvoti tadubhayaṃ cetanāya balavabhāveneva hotīti āha <bold>‘‘payoga…pe… bhāvato’’</bold>ti. <bold>Yathāvuttapaccayavipariyāyepī</bold>ti payogavatthuādipaccayānaṃ amahattepi. <bold>Taṃtaṃpaccayehī</bold>ti guṇavantatādipaccayehi. Ettha ca hantabbassa guṇavantatāya mahāsāvajjatā vatthumahantatāya viya daṭṭhabbā. Kilesānaṃ upakkamānaṃ dvinnañca mudutāya tibbatāya ca appasāvajjatā mahāsāvajjatā ca yojetabbā. Pāṇo pāṇasaññitā vadhakacittañca pubbabhāgasambhārā, upakkamo <pageBreak edition="Myanmar" number="0.0089" /> vadhakacetanāsamuṭṭhāpito, pañcasambhāravatī pāṇātipātacetanāti sā pañcasambhāravinimuttā daṭṭhabbā. Esa nayo adinnādānādīsupi.</paragraph>
    <paragraph line="68">Mantaparijappanena parassa santakaharaṇaṃ <bold>vijjāmayo,</bold> vinā mantena parasantakassa kāyavacīpayogehi ākaḍḍhanaṃ tādisaiddhiyogena <bold>iddhimayo</bold> payogoti adinnādānassapi cha payogā sāhatthikādayo veditabbā.</paragraph>
    <paragraph line="69">Abhibhavitvā vītikkamane micchācāro mahāsāvajjo, na tathā ubhinnaṃ samānacchandabhāve. <bold>‘‘Cattāro sambhārā</bold>ti vuttattā abhibhavitvā vītikkamane satipi maggenamaggapaṭipattiadhivāsane purimuppannasevanābhisandhipayogābhāvato micchācāro na hoti abhibhuyyamānassā’’ti vadanti. Sevanacitte sati payogābhāvo na pamāṇaṃ itthiyā sevanappayogassa yebhuyyena abhāvato. Purisasseva hi yebhuyyena sevanappayogo hotīti itthiyā puretaraṃ sevanacittaṃ upaṭṭhāpetvā nipannāyapi micchācāro na siyāti āpajjati, tasmā purisassa vasena ukkaṃsato cattāro sambhārā vuttāti daṭṭhabbaṃ. Aññathā itthiyā purisakiccakaraṇakāle <pageBreak edition="Vipassana Research Institut" number="0.0083" /> purisassapi sevanappayogābhāvato micchācāro na siyāti. Keci pana ‘‘attano ruciyā pavattitassa tīṇi aṅgāni, balakkārena pavattitassa tīṇīti sabbāni aggahitaggahaṇena cattārī’’ti vadanti, vīmaṃsitvā gahetabbaṃ.</paragraph>
    <paragraph line="70">Duṭṭhacittassa amaraṇādhippāyassa pharusakāyavacīpayogasamuṭṭhāpikā pharusacetanā <bold>pharusavācā</bold>. Maraṇādhippāye pana sati atthasiddhitadabhāvesu pāṇātipātā byāpādā ca hontīti. Yaṃ pati pharusavācā payujjati, tassa sammukhāva sīsaṃ eti. ‘‘Parammukhepi pharusavācā hotī’’ti vadanti.</paragraph>
    <paragraph line="71">Yadi cetanāya sabbadā kammapathabhāvābhāvato aniyato kammapathabhāvoti kammapatharāsimhi avacanaṃ, nanu abhijjhādīnampi kammapathaṃ appattānaṃ atthitāya aniyato kammapathabhāvoti tesampi kammapatharāsiyaṃ avacanaṃ āpajjatīti? Nāpajjati, kammapathatātaṃsabhāgatāhi tesaṃ tattha vuttattā. Yadi evaṃ cetanāpi tattha vattabbā siyāti? Saccametaṃ, sā pana pāṇātipātādikāti pākaṭo tassā <pageBreak edition="Myanmar" number="0.0090" /> kammapathabhāvoti na vuttaṃ siyā. Cetanāya hi ‘‘cetanāhaṃ, bhikkhave, kammaṃ vadāmi,’’‘‘tividhā, bhikkhave, kāyasañcetanā akusalaṃ kāyakamma’’ntiādivacanehi kammabhāvo dīpito. Kammaṃyeva ca sugatiduggatīnaṃ taduppajjanasukhadukkhānañca pathabhāvena pavattaṃ kammapathoti vuccatīti pākaṭo tassā kammapathabhāvo. Abhijjhādīnaṃ pana cetanāsamīhanabhāvena sucaritaduccaritabhāvo, cetanājanitataṃbandhatibhāvena sugatiduggatitaduppajjanasukhadukkhānaṃ pathabhāvo cāti na tathā pākaṭo kammapathabhāvoti te eva kammapatharāsibhāvena vuttā. Atathājātiyattā vā cetanā tehi saddhiṃ na vuttā siyā. Vicāretvā gahetabbaṃ.</paragraph>
    <paragraph line="72">Pāṇātipātādīnaṃ ārammaṇāneva tabbiratiārammaṇānīti <bold>pañca sikkhāpadā parittārammaṇā evā</bold>ti vacanena adinnādānādīnaṃ sattārammaṇatāvacanassa virodhaṃ codeti. Tathā hi vakkhati ‘‘vītikkamitabbatoyeva hi veramaṇī nāma hotī’’ti. <bold>Sayameva pariharissatī</bold>ti <bold>sikkhāpadavibhaṅge</bold> pañhapucchakavaṇṇanaṃ sandhāya vadati. Tattha hi ‘‘yasmā sattoti saṅkhyaṃ gate saṅkhāreyeva ārammaṇaṃ karoti, tasmā parittārammaṇāti vuccantī’’ti vuttaṃ.</paragraph>
    <paragraph line="73"><bold>Duggatatādīnī</bold>ti <pageBreak edition="Vipassana Research Institut" number="0.0084" /><bold>ādi</bold>-saddena ‘‘aladdhālābho laddhavināso icchitānaṃ bhogānaṃ kicchapaṭilābho rājādīhi sādhāraṇabhogatā dukkhavihāro sāsaṅkavihāro’’ti evamādayo saṅgahitā. Keci pana ‘‘diṭṭheva dhamme bhogajāniādayo nissandaphala’’nti vadanti.</paragraph>
    <subhead line="74">Kusalakammapathakathāvaṇṇanā</subhead>
    <paragraph line="75"><bold>Tāsañca</bold> viratīnaṃ cetanāsampayuttattā cetanādvārena sugatiduggatitaduppajjanasukhadukkhānaṃ pathabhāvo yuttoti adhippāyo.</paragraph>
    <subhead line="76">Kammapathasaṃsandanakathāvaṇṇanā</subhead>
    <paragraph line="77"><bold>Tathā</bold>ti kammapathappattānaṃ. <bold>Kecī</bold>ti dhammasirittheraṃ sandhāyāha. So hi kammapathappattānameva dussīlyādīnaṃ susīlyādīnañca kammapathehi atthato nānattābhāvadassanaṃ, tesaṃ vā phassadvārādīhi avirodhabhāvena dīpanaṃ kammapathasaṃsandananti vadati. <bold>Kammapathatā natthī</bold>ti etena yathāvuttānaṃ asaṃvarasaṃvarānaṃ <pageBreak edition="Myanmar" number="0.0091" /> tesaṃ vāde kammapathasaṃsandane asaṅgahitataṃ dasseti. Ye pana saṅgahaṃ labhanti, tesaṃ gahaṇe payojanābhāvaṃ dassetuṃ <bold>‘‘tividha…pe… dassanenā’’</bold>ti vuttaṃ. Evaṃ purimapakkhe saṅkhepato dosaṃ vatvā dutiyapakkhepi vattuṃ <bold>‘‘na ca duccaritāna’’</bold>ntiādimāha. Tena ye duccaritasucaritaasaṃvarasaṃvarā anucarīyanti, tesaṃ kāyakammāditā vidhīyatīti dasseti. ‘‘Pañcaphassadvāravasena uppanno asaṃvaro akusalaṃ manokammameva hotī’’tiādinā hi vuttanti. <bold>Yadi cā</bold>tiādinā anavasesapariyādānābhāvamāha. <bold>Uppatti na vattabbā</bold>ti kammapatha…pe… vadantehi ‘‘manokammaṃ chaphassadvāravasena uppajjatī’’ti na vattabbanti attho. Atha vā yadi kammapathappattāneva dussīlyādīni kāyakammādināmehi aṭṭhakathāyaṃ vuttānīti evaṃ vadantehi aṭṭhakathācariyehi manokammassa chaphassadvāravasena uppatti na vattabbāti attho. <bold>Taṃtaṃkammabhāvassa vuttattā</bold>ti ‘‘tividhaṃ kāyaduccaritaṃ akusalaṃ kāyakammameva hotī’’tiādiṃ (vibha. 913) sandhāyāha.</paragraph>
    <paragraph line="78"><bold>Kammantarampi taṃdvārikakammameva siyā</bold>ti pāṇātipātādikassa vacīkammādibhāvamāsaṅkati. <bold>Tasmā</bold>ti yasmā kesañci asaṃvarānaṃ saṃvarānañca kammapathatā natthi, kāyaduccaritādīnañca kammapathehi nānattābhāvadassanena payojanaṃ natthi, na ca duccaritādīnaṃ phassadvārānaṃ vasena uppatti <pageBreak edition="Vipassana Research Institut" number="0.0085" /> dīpitā, na cāyaṃ vidhi niravasesasaṅgāhikā, kammānañca saṅkaro āpajjati, aṭṭhakathāyañca pubbāparavirodho, tasmāti attho. <bold>Samānanāmatā</bold> kāyakammāditā. <bold>Sāmaññanāmāvijahanaṃ</bold> kāyakammādibhāvāvijahanaṃ. <bold>Ubhayesa</bold>nti kammapathākammapathānaṃ. <bold>Uppattipariyāyavacanābhāvato</bold>ti etena phassadvāraasaṃvaradvārādīnaṃ taṃdvārikakammānañca atthato nānattābhāvepi tathā tathā pavattadesanāvasena te vicāritāti dasseti. ‘‘Akusalaṃ kāyakammaṃ pañcaphassadvāravasena na uppajjatī’’tiādiko dutiyavinicchayo.</paragraph>
    <paragraph line="79"><bold>Kāye vācāya ca…pe… siddhito</bold>ti etena copanappattaṃ akusalaṃ manokammaṃ copanaṃ appattato visesetvā dassetuṃ <bold>‘‘kāyavacīkamma’’</bold>nti vuttaṃ, na pana kāyavacīkammabhāvatoti dasseti. Tena kāyavacīgahaṇaṃ yathāvuttacopanappattaṃ eva vibhāvetīti daṭṭhabbaṃ. Tenevāha – ‘‘copanappattaṃ akusalaṃ kāyadvāre vacīdvāre ca manokammaṃ hotī’’ti. <bold>Taṃ</bold>-sadde <pageBreak edition="Myanmar" number="0.0092" /> vutte <bold>yaṃ</bold>-saddo abyabhicāritasambandhatāya vuttoyeva hotīti katvā <bold>‘‘yaṃ uppajjatī’’</bold>ti vuttaṃ. <bold>Uppādamattaparicchinnenā</bold>ti chaphassadvārikakammenāti attho. <bold>Matta</bold>-saddena visesanivattiatthena manokammatāvisesaṃ nivatteti. <bold>Niyamassa eva</bold>-saddassa <bold>akatattā</bold> ‘‘kāyavacīkammameva hotī’’ti avuttattā. Idāni niyamākaraṇena laddhaguṇaṃ dassento <bold>‘‘na pana sabbampī’’</bold>tiādimāha.</paragraph>
    <paragraph line="80">‘‘Niyamassa akatattā’’tiādi <bold>purimanayo</bold>ti adhippeto. Vattuadhippāyānurodhinī saddappavattīti samāsapade ekadesopi ākaḍḍhīyati adhikāravasenāti adhippāyena <bold>‘‘kamma-saddamattena sambandhaṃ katvā’’</bold>ti vuttaṃ. <bold>Yaṃ pana vadantī</bold>tiādinā ettha padakāramatassa ayuttataṃ dasseti. Tattha <bold>cetanāpakkhikāna</bold>nti kāyavacīkammabhūtacetanāpakkhikānaṃ. <bold>Sata</bold>nti samānānaṃ. <bold>Taṃtaṃdvārakammapathānañcā</bold>ti idaṃ imassa cittassa kammapathabhāvena pavattaṃ kālaṃ sandhāya vuttaṃ, na sabbadā, kammapathabhāveneva pavattanato. <bold>Ca</bold>-saddena vā akammapathasaṅgaho daṭṭhabbo. Atha vā taṃtaṃdvārā ca taṃtaṃdvārakammapathā ca taṃtaṃdvārakammapathāti ‘‘taṃtaṃdvārā’’ti padena akammapathānaṃ saṃvarānaṃ saṅgaho daṭṭhabbo. <bold>Tena sabhāvenā</bold>ti manokammassa dvārabhāvena, na attanoti adhippāyo. <bold>Evamidhāpī</bold>ti cittajanito cittasampayuttassa kammassa dvārabhāvo cittepi upacaritoti attho. <bold>Vattabbameva natthi</bold> anantarapaccayabhūtamanorahitassa cittassa abhāvatoti.</paragraph>
    <centered line="81">Dvārakathāvaṇṇanā niṭṭhitā.</centered>
    <paragraph line="82">Kamābhāvaniyamābhāve <pageBreak edition="Vipassana Research Institut" number="0.0086" /><bold>sabbārammaṇatādī</bold>ti <bold>ādi</bold>-saddena saṅgaṇhāti. <bold>Na hi…pe… atthī</bold>ti padhāne asambhavato appadhānaṃ adhikarīyatīti dasseti.</paragraph>
    <title line="83">Dhammuddesavārakathā</title>
    <subhead line="84">Phassapañcamakarāsivaṇṇanā</subhead>
    <paragraph line="85">‘‘Tasmiṃ samaye phasso hotī’’tiādikāya pāḷiyā phassādīnaṃ kāmāvacaratādidassane na tapparabhāvo, sabhāvadassane eva pana tapparabhāvoti dasseti <bold>‘‘na hi phassādīna’’</bold>ntiādinā.</paragraph>
    <paragraph line="86"><bold>Cittakiriyābhāvenā</bold>ti <pageBreak edition="Myanmar" number="0.0093" /> cittabyāpārabhāvena. Phassassa sampajjanamuppajjanameva. <bold>Sannipatitappavattiyā paccayo hotī</bold>ti etena cittārammaṇasannipātakāraṇaṃ phasso cittārammaṇasannipātoti vuttoti dasseti. Phasso hi cittassa ārammaṇe phusanākāreneva pavattito tassa ārammaṇe sannipatitappavattiyā paccayoti ca vuccati. Sā cassa phusanākārappavatti sākhagge ṭhitaṃ disvā bhūmisaṇṭhitassa avīrakapurisassa jaṅghacalanaṃ, ambilaambapakkādiṃ khādantaṃ disvā mukhe kheḷuppatti, dayālukassa paraṃ haññamānaṃ disvā sarīrakampananti evamādīsu paribyattā hoti. <bold>Tabbisesabhūtā rūpadhammā</bold>ti yathā paṭihananavasena aññamaññaṃ āsannataraṃ uppajjamānesu rūpadhammavisesesu saṅghaṭṭanapariyāyo, evaṃ cittārammaṇānaṃ visayakaraṇavisayabhāvappatti paṭihananākārena hoti. So ca cittanissito dhammaviseso saṅghaṭṭanapariyāyena vutto, yadāha <bold>‘‘eva’’</bold>ntiādi. Keci pana ‘‘saṅghaṭṭanaraso phasso pañcadvārikova, na itaro vatthārammaṇasaṅghaṭṭanābhāvato’’ti vadanti, taṃ na yujjati upacārasiddhattā saṅghaṭṭanassa. Itarathā pañcadvārikassapi taṃ na sambhaveyyāti. Indriyamanasikāresu yathāpavattamānesu taṃtaṃārammaṇe viññāṇaṃ uppajjati, tesaṃ tathāpavattiyeva <bold>viññāṇassa visayabhāvakaraṇaṃ</bold>.</paragraph>
    <paragraph line="87">‘‘Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, ayaṃ vuccati kāmānaṃ assādo’’tiādivacanato (a. ni. 9.34) sukhavedanāva assādoti āha <pageBreak edition="Vipassana Research Institut" number="0.0087" /><bold>‘‘assādabhāvato’’</bold>ti. <bold>Phusanādibhāvena ārammaṇaggahaṇaṃ ekadesānubhavana</bold>nti anupacaritameva phassādīnaṃ anubhavanakiccamāha.</paragraph>
    <paragraph line="88"><bold>Nimittenā</bold>ti nīlādinā dīghādinā ca nimittena. <bold>Etenupāyenā</bold>ti yathā ñāṇappadhāne cittuppāde saññā ñāṇamanuvattati, evaṃ samādhippadhāne samādhinti dasseti.</paragraph>
    <paragraph line="89"><bold>Pabandhatī</bold>ti paṭṭhapeti sampayuttadhamme sakasakakicce paṭṭhapeti. Teneva hi tadatthaṃ vivaranto <bold>‘‘pavattetī’’</bold>ti āha.</paragraph>
    <paragraph line="90">Vijjamānatāvācī <bold>hoti</bold>-saddo, vijjamānatā ca saṅkhatadhammānaṃ uppajjanena vinā natthīti ‘‘cittaṃ na tathā atthato nuppajjatī’’ti vuttaṃ. Tena yasmā cittaṃ <pageBreak edition="Myanmar" number="0.0094" /> na nuppajjati uppajjati eva, tasmā cittaṃ hotīti vuttanti ayamettha aṭṭhakathāya attho. Evamavaṭṭhite <bold>hoti-uppajjati</bold>-saddānaṃ samānatthattena na kiñci payojanaṃ dissati. Atha vā bhavanaṃ nāma sattā, sattā ca uppādādinā samaṅgitāti phassādīnaṃ khaṇattayapariyāpannatā ‘‘phasso hotī’’tiādīsu <bold>hoti</bold>-saddena vuttā. Tattha yo bhāvo uppādasamaṅgī, na so na hoti nāma, tasmā <bold>uppajjati</bold>-saddena vuccamānassa atthassa <bold>hoti</bold>-saddavacanīyatā na na sambhavati. <bold>Uppannaṃ hotī</bold>ti ettha pana kiñcāpi <bold>uppanna</bold>-saddeneva uppādādisamaṅgitā vuccati, tabbhāvānativatti pana <bold>hoti</bold>-saddena vuttā khaṇattayavītivattepi <bold>uppanna</bold>-saddassa vattanato, tasmā na ettha <bold>uppajjati</bold>-saddena samānatthatāsabbhāvadassanaṃ viya uppajjatidassanampi virujjhati pākaṭakaraṇabhāvato. Itarathā ‘‘cittaṃ uppannaṃ hotī’’ti imināva cittassa vijjamānabhāvo dassitoti kiṃ puna vijjamānabhāvadassanenāti na na sakkā vattuṃ, samayavavatthānavasena savisesaṃ vuttampi cittaṃ phassādīhi sahuppattiyā suṭṭhutaraṃ nibbisesanti dassetuṃ cittassa puna vacanaṃ. Uddiṭṭhadhammānaṃyeva cettha niddesavāre vibhajanaṃ, na vibhaṅge viya pāḷiyā āruḷhasabbapadānanti ‘‘uddesavāre saṅgaṇhanatthaṃ niddesavāre vibhajanattha’’nti ayampi attho niccalo. Tathā hi ‘‘yasmiṃ samaye rūpūpapattiyā maggaṃ bhāvetī’’tiādīsu maggādayo na vibhattā. Apica adhipatibhāvena indriyesu viya phassavedanāsaññācetanāhi saha sabbacittuppādasādhāraṇarāsiyaṃ gahetabbattā samayavavatthāne vuttampi cittaṃ phassapañcamake vuttanti daṭṭhabbaṃ.</paragraph>
    <subhead line="91">Jhānaṅgarāsivaṇṇanā</subhead>
    <paragraph line="92"><bold>Vitakkana</bold>nti <pageBreak edition="Vipassana Research Institut" number="0.0088" /> vitakkanakiriyā, sā ca vitakkassa attano paccayehi pavattimattamevāti bhāvaniddeso vasavattibhāvanivāraṇāya hoti. Yasmiṃ ārammaṇe cittaṃ abhiniropeti, taṃ tassa gahaṇayogyaṃ karonto vitakko ākoṭento viya parivattento viya ca hotīti tassa ākoṭanalakkhaṇatā pariyāhananarasatā ca vuttā. Idañca lakkhaṇaṃ kiccasannissitaṃ katvā vuttaṃ. Dhammānañhi sabhāvavinimuttā kāci kiriyā nāma natthi, tathā gahetabbākāro. Bodhaneyyajanānurodhena pana paramatthato ekasabhāvopi sabhāvadhammo pariyāyavacanehi viya samāropitarūpehi bahūhi pakārehi pakāsīyati. Evañhi so suṭṭhu pakāsito hotīti.</paragraph>
    <paragraph line="93"><bold>Vipphāro</bold><pageBreak edition="Myanmar" number="0.0095" /> nāma vitakkassa thinamiddhapaṭipakkho ārammaṇe anolīnatā asaṅkoco, so pana abhiniropanabhāvato calanaṃ viya hotīti adhippāyena <bold>‘‘vipphāravāti vicalanayutto’’</bold>ti vuttaṃ. <bold>Upacārappanāsu santānena pavattiya</bold>nti etena yathā apubbārammaṇe paṭhamābhinipātabhūto vitakko vipphāravā hoti, na tathā ekasmiṃyeva ārammaṇe nirantaraṃ anuppabandhavasena pavattiyaṃ, nātivipphāravā pana tattha hoti sannisinnabhāvatoti dasseti. Tenevāha <bold>‘‘niccalo hutvā’’</bold>tiādi.</paragraph>
    <paragraph line="94">‘‘Pītisukhena abhisandetī’’tiādivacanato (dī. ni. 1.226; ma. ni. 1.427) pītiyā pharaṇaṃ kāyavisayanti yathā taṃ hoti, taṃ dassetuṃ <bold>‘‘paṇītarūpehī’’</bold>ti vuttaṃ.</paragraph>
    <paragraph line="95">Visārassa byaggabhāvassa paṭipakkho sabhāvo avisāro, na visārābhāvamattaṃ. Avisārāvikkhepānaṃ samādhānabhāvato atthato visesābhāvepi samukhena sampayuttamukhena ca ubhayaṃ vuttanti dassetuṃ <bold>‘‘avisā…pe… vikkhepo’’</bold>ti vuttaṃ. <bold>Visesato</bold>ti atisayenāti vā attho gahetabbo. Sukhañhi samādhissa visesakāraṇaṃ ‘‘sukhino cittaṃ samādhiyatī’’ti (dī. ni. 3.359; a. ni. 3.96; 6.10; 11.12) vacanato.</paragraph>
    <subhead line="96">Indriyarāsivaṇṇanā</subhead>
    <paragraph line="97"><bold>Tatthā</bold>ti <pageBreak edition="Vipassana Research Institut" number="0.0089" /> saddahanasaṅkhāte adhimokkhalakkhaṇe. <bold>Puggalo saddahatī</bold>ti imināpi saddhāya āhitavisesānaṃ taṃsampayuttadhammānaṃ saddahanakiriyāya kattubhāvameva vibhāveti. Avayavabyāpāro hi samudāye voharīyatīti. Na kevalaṃ pasādanīyavatthusmiṃ appasādanākārappavattameva akusalaṃ assaddhiyaṃ, atha kho appasādanīyavatthusmiṃ pasādanākārappavattampīti dassetuṃ <bold>‘‘micchādhimokkho’’</bold>ti vuttaṃ. Tena pūraṇādīsu pasādassa assaddhiyatamāha. <bold>Pasādabhūto</bold>ti etena appasādabhūtaṃ assaddhiyaṃ nivatteti. <bold>Vatthugato</bold>ti iminā micchādhimokkhaṃ. ‘‘Pasādabhūto nicchayo’’ti iminā pana vibhāvitamevatthaṃ pākaṭaṃ karonto <bold>‘‘na yevāpanakādhimokkho’’</bold>ti āha. Akālussiyaṃ pasādo, taṃ pana asaṅkhobhabhāvato <bold>‘‘anāvilabhāvo’’</bold>ti vuttaṃ. Tañhi sampayuttesu vidahantī saddhā akālussiyapaccupaṭṭhānā. <bold>Evameta</bold>nti adhimuccanākārena pana gahetabbattā <pageBreak edition="Myanmar" number="0.0096" /> adhimuttipaccupaṭṭhānā. <bold>Buddhādivatthūnī</bold>ti ettha idhalokaparalokakammaphalasambandhāpi saṅgahitāti daṭṭhabbaṃ. ‘‘Saddhāhattho, mahānāma, ariyasāvako’’ti, ‘‘saddhīdha vittaṃ purisassa seṭṭha’’nti (saṃ. ni. 1.246; su. ni. 184), ‘‘saddhā bījaṃ tapo vuṭṭhī’’ti (saṃ. ni. 1.197; su. ni. 77) evamādivacanato kusaladhammānaṃ ādānādīsu hatthādayo viya saddhā daṭṭhabbā.</paragraph>
    <indent line="98">‘‘Idha bhikkhunā kammaṃ kattabbaṃ hoti. Tassa evaṃ hoti ‘kammaṃ kho me kattabbaṃ bhavissati, kammaṃ kho pana me karontassa na sukaraṃ buddhānaṃ sāsanaṃ manasi kātuṃ, handāhaṃ vīriyaṃ ārabhāmi appattassa pattiyā anadhigatassa adhigamāya asacchikatassa sacchikiriyāyā’’’ti (dī. ni. 3.335) –</indent>
    <unindented line="99">Ādikā anurūpapaccavekkhaṇā.</unindented>
    <paragraph line="100"><bold>Taṃmūlakānī</bold>ti gantabbamaggādimūlakāni. Ettha ca <bold>maggo gantabbo hotī</bold>tiādayo aṭṭhakathāyaṃ dassanavaseneva vuttā, na pāḷiyaṃ āgatānukkamenāti daṭṭhabbaṃ.</paragraph>
    <paragraph line="101">Karaṇādikāle viya cirakatādiārammaṇaṃ vibhūtaṃ katvā pavattantī sati taṃ upagantvā tiṭṭhantī <pageBreak edition="Vipassana Research Institut" number="0.0090" /> anissajjantī ca hoti. Yaṃ ārammaṇaṃ sammuṭṭhaṃ, taṃ pilavitvā gataṃ viya calitaṃ viya ca hoti, tappaṭipakkhabhāvena pana asammuṭṭhanti imamatthaṃ dassento <bold>‘‘udake alābu viyā’’</bold>tiādimāha. Tattha <bold>sāraṇa</bold>nti etena ‘‘saranti tāyā’’ti imamevatthaṃ vibhāveti. Saraṇakiriyāya hi pavattamānānaṃ dhammānaṃ tattha ādhipaccabhāvena sati paccayo. Tassā hi tathā paccayabhāve sati te dhammā sāritā asammuṭṭhakatā apilāvitāhontīti. ‘‘Imehi nāma hetūhi paccayehi ca ete dhammā sambhavantī’’ti <bold>sambhavato</bold>. ‘‘Imaṃ nāma phalaṃ nibbattentī’’ti <bold>phalato</bold> dhammā uppajjanena vipaccanena ca nipphannā nāma hontīti. <bold>Vatthubhūtā</bold>ti ārammaṇabhūtā.</paragraph>
    <paragraph line="102">Satipi sabbesaṃ sārammaṇadhammānaṃ ārammaṇaggahaṇe na cittaṃ viya pare paricchijjagāhinoti <bold>‘‘paricchinnopaladdhivasena jānātī’’</bold>ti cittaṃ vuttaṃ. Cetasikesu hi keci visayaṃ paricchijja gahetuṃ na sakkonti, keci pana paricchedamatteyeva <pageBreak edition="Myanmar" number="0.0097" /> tiṭṭhanti, na viññāṇaṃ viya visayaṃ gaṇhantīti ye āsaṅkitabbā, tesu tadabhāvaṃ dassento <bold>‘‘na saññā…pe… vijjhanavasenā’’</bold>ti āha.</paragraph>
    <paragraph line="103"><bold>Pītiyā ca somanassabhāvo āpajjatī</bold>ti idaṃ pīti ca somanassañca pītisomanassanti pītisomanassānaṃ tulyayogaṃ sandhāya vuttaṃ. Somanassasseva pana ‘‘ājaññaratho’’ti viya pītiyuttaṃ somanassaṃ pītisomanassanti padhānabhāvo icchitoti na pītiyā somanassabhāvappatti. Na hi padhāne vijjamāne appadhānaṃ upayujjati, pītiggahaṇañcettha pītiyuttassa somanassassa yebhuyyena bhāvato paribyattakiccato ca kataṃ, na ca nippītikasomanassassa asaṅgaho. Ruḷhīsaddesu kiriyāya anaccantikabhāvato. Pītiyā pana upalakkhaṇabhāvena ayamattho suṭṭhu yujjatīti dassento āha <bold>‘‘pītiupalakkhitaṃ vā’’</bold>tiādi.</paragraph>
    <paragraph line="104"><bold>Pavattaṃ</bold> upādinnakkhandhaṃ. <bold>Ciraṭṭhitikaṃ hotī</bold>ti etena na kevalaṃ anupāletabbadhammānaṃ khaṇaṭṭhitiyāyeva, atha kho pabandhānupacchedassapi jīvitaṃ kāraṇanti dasseti. Aññathā hi āyukkhayamaraṇaṃ na yujjeyyāti. <bold>Avisesenā</bold>ti kāraṇavisesānapekkhena jīvitindriyatāsāmaññena. Yadipi arūpāsaññabhavesu rūpārūpadhammā nappavattanti, tehi pana purimapacchimabhavesu carimapaṭhamadhammā samānajātiyena abyavahitatāya nirantarāyeva nāma hontīti <bold>‘‘yāva parinibbānaṃ avicchinnaṃ pavattatī’’</bold>ti vuttaṃ. <bold>Anupālanādikassā</bold>ti anupālanapavattanaṭṭhapanāniyeva <pageBreak edition="Vipassana Research Institut" number="0.0091" /> vadati. <bold>Jīvamānavisesappaccayabhāvato</bold>ti sahajātānaṃ jīvamānatāvisesassa paccayabhāvato. Indriyabaddhassa hi matarūpato kammajassa ca utujādito viseso jīvitindriyakatoti.</paragraph>
    <subhead line="105">Maggaṅgarāsivaṇṇanā</subhead>
    <paragraph line="106"><bold>Aviparītaniyyānikabhāvenā</bold>ti idaṃ <bold>sammā</bold>-saddassa <bold>diṭṭhi</bold>-ādisaddānañca samānādhikaraṇatāvasena diṭṭhiādīnaṃ avisesabhūtassa niyyānikabhāvassa sammā-saddena visesitabbattā vuttaṃ. Aviparītattho hi sammā-saddo, na niyyānikatthoti. Aviparītaniyyānikattho eva vā sammā-saddo. Anekatthā hi nipātāti. <bold>Evamevā</bold>ti aviparītaniyyānikabhāvena.</paragraph>
    <subhead line="107">Balarāsivaṇṇanā</subhead>
    <paragraph line="108">Patissavo <pageBreak edition="Myanmar" number="0.0098" /> vacanasampaṭiggahoti adhippāyena <bold>‘‘sappatissavaṃ patissavabhūtaṃ taṃsabhāgañca yaṃ kiñci gārava’’</bold>nti āha. <bold>Tattha tattha pākaṭabhāvenā</bold>ti ajjhattabhūtesu jātiyādīsu bahiddhābhūtesu bhikkhuādīsu hirottappānaṃ anurūpapaccavekkhaṇavasena sasambhārapathavīādīsu pathavīdhātuādīnaṃ viya vibhūtakiccabhāvenāti attho.</paragraph>
    <subhead line="109">Mūlarāsivaṇṇanā</subhead>
    <paragraph line="110"><bold>Evañhi upamāya sametī</bold>ti yathā asucimhi patitapurisassa satipi kāyena allīyane bhāvo anallīno, evaṃ alobhopi ārammaṇakaraṇavasena gahitepi ārammaṇe alaggabhāvena anallīnabhāvo anallīnākāro eva pavattati. Evaṃsabhāvo hi so dhammoti. Kiñci dussīlyaṃ dosasamuṭṭhānaṃ sabbampi dussīlyaṃ dosūpanissayanti <bold>‘‘dosasamuṭṭhānataṃ dosūpanissayatañcā’’</bold>ti vuttaṃ. Tena adoso dosasseva ujuvipaccanīko, taṃmukhena dussīlyassāti dasseti.</paragraph>
    <paragraph line="111"><bold>Tattha jātānaṃ dhammānaṃ anativattanaṭṭhena…pe… āsevanaṭṭhena bhāvanā</bold>ti yo so ekattupagato <pageBreak edition="Vipassana Research Institut" number="0.0092" /> paṭhamajjhānādiappanācittuppādo āsannūpacārāhitaviseso nīvaraṇādiparipanthavisuddhiyā visuddho, tadāvaraṇavisayavirahena ca samappavattaappanāsamādhisaṅkhātaṃ majjhimaṃ samathanimittaṃ paṭipanno, evaṃ paṭipannattā eva tatthupagamanena tattha ca pakkhando, visodhetabbassa vikkhepassa kilesasaṃsaggassa ca abhāvato visodhanasamādhānaekattupaṭṭhānabyāpāravirahena visuddhisamathapaṭipattiekattupaṭṭhānākāre ajjhupekkhanto abhibyattarūpāya sahajātatatramajjhattupekkhāya kiccavasena upekkhānubrūhito, tasmiṃyeva jātā samādhipaññāsaṅkhātā yuganaddhadhammā. Te yathā aññaṃ anativattamānā hutvā pavattanti, evaṃ bhāvanā brūhanā. Tathā yāni tattha saddhādīni indriyāni nānākilesehi vimuttattā vimuttirasena ekarasāni hutvā pavattāni. Yañca tattha tadupagaṃ, tesaṃ anativattanaekarasabhāvānaṃ anucchavikaṃ vīriyaṃ vāhīyati pavattīyati, yā cassa tasmiṃ khaṇe pavattā paguṇabalavabhāvāpattisaṅkhātā āsevanā. Sabbesaṃ etesaṃ ākārānaṃ bhāvanā uppādanā vaḍḍhanā, ayaṃ <bold>tattha jātānaṃ…pe… āsevanaṭṭhena bhāvanā</bold> nāma.</paragraph>
    <paragraph line="112">Yasmā <pageBreak edition="Myanmar" number="0.0099" /> panāyaṃ bhāvanākāro ‘‘paṭhamassa jhānassa paṭipadāvisuddhi ādī’’tiādināpi (paṭi. ma. 1.158) <bold>pāḷiyaṃ</bold> āgato eva, ñāṇena ca saṃkilesavodānesu taṃ taṃ ādīnavaṃ ānisaṃsañca disvā tathā tathā nipphādetabbo, tasmā <bold>‘‘evaṃ vuttāya paññāsādhanāya bhāvanāyā’’</bold>ti vuttaṃ. <bold>Appavattī</bold>ti yasmiṃ dhamme sati yathāvuttā bhāvanā nappavattati, so dhammo paṭipakkhabhāvanāparāmasanena abhāvanāti vuttoti adhippāyo. Na hi abhāvamattassa amoho paṭipakkhoti yujjatīti. <bold>Tappaṭipakkhabhūtā akusalā</bold> kāmacchandādayo daṭṭhabbā. Pamādaviseso vā <bold>abhāvanā</bold>. So hi ‘‘kusalānaṃ vā dhammānaṃ anāsevanā abhāvanā abahulīkamma’’ntiādinā niddiṭṭhoti.</paragraph>
    <paragraph line="113">Ekantena alabbhaneyyadassanatthaṃ <bold>‘‘jarādhammo’’</bold>ti vuttaṃ. Tathā hi pāḷiyaṃ ‘‘jātidhammānaṃ, bhikkhave, sattānaṃ evaṃ icchā uppajjatī’’tiādinā (ma. ni. 3.373) icchitālābho vibhatto. Alobhānubhāvena kāyānupassanāya, amohānubhāvena cittadhammānupassanāya siddhi pākaṭāyevāti apākaṭaṃ adosānubhāvena vedanānupassanāsiddhiṃ vibhāvento <bold>‘‘sukhavipariṇāme’’</bold>tiādimāha. Ayañca yojanā alobhādīnaṃ visesapaccayataṃ sandhāya katā, avisesena <pageBreak edition="Vipassana Research Institut" number="0.0093" /> pana sabbe sabbesaṃ paccayā. Sabhāvato saṅkappato ca uppannassa dukkhassa asahanavaseneva uppajjatīti doso taṃdassanassa <bold>āsannapaṭipakkho,</bold> na rāgo viya dūrapaṭipakkho.</paragraph>
    <subhead line="114">Kammapatharāsivaṇṇanā</subhead>
    <paragraph line="115">Abhijjhādayo viya anabhijjhādayopi na ekantaṃ kammapathabhūtāyevāti āha <bold>‘‘kammapathatātaṃsabhāgatāhī’’</bold>ti. Manokammapathabhāvena pavattanakammabhāvato hi etesaṃ kammapatharāsibhāvena saṅgaho, na sabbadā kammapathāyevāti. Tena yo aññopi dhammo aniyato kammapathabhāvena pākaṭo ca, tassapi kammapathatāvacanaṃ na virujjhatīti dasseti.</paragraph>
    <subhead line="116">Passaddhādiyugalavaṇṇanā</subhead>
    <paragraph line="117"><bold>Sama</bold>nti <pageBreak edition="Myanmar" number="0.0100" /> sammā. <bold>Cetiyavandanādiattha</bold>nti cetiyavandanādihetu. Samathacatusaccakammaṭṭhānavasena tabbhedavasena ca sabbakammaṭṭhānabhāvanābhiyuttānaṃ mudumajjhimatikkhindriyatādibhedavasena sabbayogīnaṃ cittassa līnuddhaccādikālavasena sabbadā hitāhitadhammūpalakkhaṇabhāvato yathāsabhāvaṃ paṭivedhabhāvato ca satisampajaññānaṃ pāribandhakaharaṇabhāvanāvaḍḍhanāni avisesato daṭṭhabbāni. Yathā appanākosallena vinā samatho samathamantarena yathābhūtāvabodho ca natthīti nānākkhaṇikā samādhipaññā aññamaññassa visesakāraṇaṃ, evaṃ paṭivedhe ekakkhaṇikāpīti dassento āha <bold>‘‘aññamaññaṃ nimittabhāvenā’’</bold>ti. Paññāya hi sātisayaṃ avabhāsiyamāne visaye samādhi ekattavasena appetuṃ sakkoti, samādhimhi ca majjhimaṃ samathanimittaṃ paṭipanne paññā ārammaṇesu visadā vahatīti. <bold>Samaṃ pavattā</bold>ti aññamaññānativattanena samaṃ avisamaṃ ekarasabhāvena pavattā. Aññamaññasahāyabhāvūpagamanena yogino manorathadhurākaḍḍhane rathadhurākaḍḍhane viya ājāneyyayugo yugalako hutvā aññamaññānativattamānena naddhā baddhā viyāti vā <bold>yuganaddhā</bold>. Adhicittamanuyuttehi vīriyasamādhayo samaṃ yojetabbāti imassa visesassa dassanatthaṃ pubbe gahitāpi te puna gahitāti dassetuṃ vīriyasamādhiyojanatthāyāti aṭṭhakathāyaṃ vuttaṃ. Taṃ pana samādhivīriyayogassa vibhāvanaṃ hotīti <bold>‘‘yogavacanatthāyāti attho’’</bold>ti āha.</paragraph>
    <subhead line="118">Yevāpanakavaṇṇanā</subhead>
    <paragraph line="119"><bold>Yathā</bold><pageBreak edition="Vipassana Research Institut" number="0.0094" /><bold>tathā vā</bold>ti sammā micchā vā. <bold>Anadhimuccanto</bold>ti ‘‘idaṃ karissāmi, etaṃ karissāmī’’ti evaṃ pavattapubbabhāgasanniṭṭhānahetukena payogakālasanniṭṭhānena anicchinanto. Yattha hi anicchayo, tattha appaṭipatti evāti. <bold>Saṃsappanaṃ</bold> saṃsayo. So hi ‘‘āsappanā parisappanā’’ti vutto. Asatipi byāpāre tatramajjhattatāya sati taṃsampayuttadhammā sakasakakiccavasena anūnānadhikatāya alīnaanuddhatatāya ca saṃvattantīti sā tesaṃ tathāpavattiyā paccayabhūtā ūnādhikabhāvaṃ nivāreti viyāti <bold>ūnādhikanivāraṇarasā</bold> vuttā. Tathā pavattipaccayattāyeva tesu dhammesu majjhattatāti ca vuttā.</paragraph>
    <paragraph line="120"><bold>Jhānapadassā</bold>ti <pageBreak edition="Myanmar" number="0.0101" /><bold>jhāna</bold>saddassa. <bold>Tesū</bold>ti pañcasu. <bold>Pañca hi aṅgāni jhānapadassa attho</bold>ti idaṃ saṃvaṇṇiyamānattāyeva imaṃ cittuppādaṃ sandhāya vuttaṃ. Na hi sabbasmiṃ cittuppāde pañceva jhānaṅgāni. <bold>Padasamūho</bold> vākyaṃ, <bold>padakoṭṭhāso vā</bold> phassapañcamakādi dhammarāsi. <bold>Vuttaṃ pūrita</bold>nti chapaṇṇāsāditāya pūraṇavasena. Phassapaccayā vedanā ‘‘phuṭṭho vedeti, phuṭṭho sañjānātī’’tiādivacanato (saṃ. ni. 4.93) phasso vedanādīnaṃ paccayo. Yadipi chandādayo yathāvuttarāsikiccābhāvato tesu na vattabbā, visuṃ rāsiantarabhāvena pana sarūpato vattabbāti codanaṃ manasi katvā <bold>‘‘vuttānampī’’</bold>tiādimāha.</paragraph>
    <centered line="121">Dhammuddesavārakathāvaṇṇanā niṭṭhitā.</centered>
    <title line="122">Kāmāvacarakusalaṃ</title>
    <subhead line="123">Niddesavārakathāvaṇṇanā</subhead>
    <paragraph line="124" number="2"><bold>Sante</bold>ti sabhāvato vijjamāne. Phassassa visayavisayīnaṃ sannipatanākārena gahetabbattā phusanaṃ visaye cittassa sannipatanaṃ vuttaṃ. ‘‘Cintanaṭṭhena cittaṃ, mananaṭṭhena mano’’tiādinā <pageBreak edition="Vipassana Research Institut" number="0.0095" /> cittādisaddā cintanādibyāpāramukhena attano atthaṃ vibhāventīti āha <bold>‘‘cittaṃ manotiādīsu viya kiccavisesaṃ anapekkhitvā’’</bold>ti. Yathā loke vikatameva vekataṃ, visayo eva vesayanti vuccati, evaṃ mano eva mānasanti saddamattaviseso. <bold>Nīlā</bold>di-saddā viya vatthādīsu cittesu parisuddhabhāvanibandhanā <bold>paṇḍara</bold>saddassa pavattīti tassa <bold>guṇavisesā</bold>pekkhatā vuttā. Yathā kāyikaṃ sātanti ettha kāyappasādanissitanti attho, evaṃ <bold>cetasikaṃ sāta</bold>nti ettha cetonissitaṃ sātanti <bold>nissayavisesā</bold>pekkhatā vuttā. Ekakkhaṇikā nānākkhaṇikā ca cittassa ṭhiti nāma, tassa avatthāvisesoti <bold>avatthāvisesā</bold>pekkho cittassa ṭhitīti evaṃpakāro niddeso. ‘‘Na lubbhatī’’ti vuttassa cittassa, puggalassa vā pavattiākārabhāvena alubbhanāti alobho vuttoti <bold>aññassa kiriyābhāvavisesā</bold>pekkho <bold>alubbhanā</bold>ti niddeso. Vuttanayeneva alubbhitassa bhāvo <bold>alubbhitatta</bold>nti ayaṃ niddeso <bold>aññassa bhāvabhūtatāvisesā</bold>pekkho vutto. Kattukaraṇabhāvādayo sabhāvadhammānaṃ ajjhāropanavaseneva sijjhanti <pageBreak edition="Myanmar" number="0.0102" />, bhāvaniddeso pana ajjhāropanānapekkho, tatoyeva ca visesantaravinimutto vinivatto visesato nijjīvabhāvagibhāvato sabhāvaniddeso nāma hotīti phassoti idaṃ phusanaṭṭhena <bold>‘‘dhammamattadīpanaṃ sabhāvapada’’</bold>nti vuttaṃ. Ārammaṇaṃ phusantassa cittassa pavattiākāro phusanabyāpāro hotīti <bold>‘‘phusanakiriyā phusanākāro’’</bold>ti vuttaṃ. Samphusanāti saṃ-saddo ‘‘samudayo’’tiādīsu viya samāgamatthadīpakoti āha <bold>‘‘samāgamaphusanā’’</bold>ti. ‘‘Phusāmi nekkhammasukha’’ntiādīsu (dha. pa. 272) paṭilābhopi phusanā samphusanāti ca vuccatīti āha <bold>‘‘na paṭilābhasamphusanā’’</bold>ti.</paragraph>
    <paragraph line="125"><bold>Aparena</bold> vevacanena. Bahussutabhāvasampādikāya paññāya <bold>paṇḍicca</bold>pariyāyo. Sippāyatanādīsu dakkhatābhūtāya <bold>kosalla</bold>pariyāyo, yattha katthaci tikkhasukhumāya <bold>nepuñña</bold>pariyāyo, sammā dhamme paññapentiyā <bold>vebhabyā</bold>pariyāyoti evamādinā tesu tesu paññāvisesesu te te pariyāyavisesā visesena pavattāti tesaṃ paññāvisesānaṃ nānākāle labbhamānatā vuttā, <bold>itarepi anugatā honti</bold> yebhuyyenāti adhippāyo. <bold>Atthanānattena</bold> paññādiatthavisesena. <bold>Kodho kujjhanā kujjhitatta</bold>nti evaṃpakārā niddesā sabhāvākārabhāvadīpanavasena byañjanavaseneva vibhāgavacanaṃ. Paṇḍiccantiādayo paññāvisesanibandhanattā atthavasena vibhāgavacananti imamatthamāha <bold>‘‘atha vā’’</bold>tiādinā. <bold>Evamākāro panā</bold>ti purimākārato viseso atthato vibhattigamanassa kāraṇaṃ vuttaṃ.</paragraph>
    <paragraph line="126">Paṭikkhipanaṃ <pageBreak edition="Vipassana Research Institut" number="0.0096" /> paṭisedhanaṃ paṭikkhepo, tassa nānattaṃ viseso paṭikkhepanānattaṃ, saddhammagarutāya paṭikkhepo saddhammagarutāpaṭikkhepo, tena saddhammagarutāpaṭikkhepena nānattaṃ <bold>saddhammagarutāpaṭikkhepanānattaṃ</bold>. Taṃ saddhammagarutāpaṭikkhepanānattaṃ pana kodhagarutādibhedabhinnanti <bold>‘‘kodhagarutādivisiṭṭhenā’’</bold>ti vuttaṃ. Kodhādīhi visiṭṭho bhinno saddhammagarutāya paṭikkhepo paṭisedhanaṃ kodhādivisiṭṭhapaṭikkhepo. Kodhagarutādiyeva, tassa nānattena <bold>saddhammagarutāpaṭipakkhanānattenā</bold>ti kodhagarutā saddhammagarutāya paṭipakkho. Makkhalābhasakkāragarutā saddhammagarutāya paṭipakkhoti saddhammagarutāya paṭipakkhabhāvavisesena asaddhammagarutā tabbhāvena <pageBreak edition="Myanmar" number="0.0103" /> ekībhūtāpi nānattaṃ gatā. Yasmā pana <bold>kodho</bold> atthato dosoyeva. <bold>Makkho</bold> dosappadhānā paraguṇaviddhaṃsanākārappavattā akusalā khandhā. Taggarutā ca tesaṃ sādaraabhisaṅkharaṇavasena pavattanameva. <bold>Lābhagarutā</bold> catunnaṃ paccayānaṃ sakkāragarutā, tesaṃyeva susaṅkhatānaṃ laddhakāmatā. Tadubhayesu ca ādarakiriyā tathāpavattā icchāyeva, tasmā ‘‘saddhammagarutāpaṭipakkhanānattena asaddhammā nānattaṃ gatā’’ti vuttaṃ. Tathā hi cattāro asaddhammā icceva uddiṭṭhā. <bold>Asaddhammagarutā</bold>ti ettha ca purimasmiṃ vikappe ‘‘na saddhammagarutā’’ti saddhammagarutā na hotīti attho. Dutiyasmiṃ saddhammagarutāya paṭipakkhoti saddhammagarutā eva vā paṭipakkho, tassa nānattena <bold>saddhammagarutāpaṭipakkhanānattenā</bold>ti evamettha attho daṭṭhabbo. Kodhamakkhagarutānañhi saddhammavisesā pavattibhedabhinnā mettā paṭipakkho. Lābhasakkāragarutānaṃ appicchatā santosā. Tena kodhagarutā na saddhammagarutāti kodhagarutā kāyaci saddhammagarutāya paṭipakkhoti ayamattho vutto hoti. Tathā makkhagarutādīsupi. Evañca katvā ‘‘cattāro saddhammā saddhammagarutā na kodhagarutā…pe… saddhammagarutā na sakkāragarutā’’ti (a. ni. 4.44) āgatatantipi samatthitā bhavati. Lobho na hotīti <bold>alobho</bold> lubbhanā na hotīti <bold>alubbhanā</bold>ti evamādiko alobhotiādīnaṃ lobhādivisiṭṭho paṭikkhepo ‘‘phasso phusanā’’tiādikehi visadisabhāvato <bold>‘‘phassādīhi nānatta’’</bold>nti vutto. <bold>Phassādīhī</bold>ti cettha alubbhanādayopi <bold>ādi</bold>-saddena saṅgahitāti daṭṭhabbaṃ. <bold>Lobhādipaṭipakkhenā</bold>ti ‘‘lobhapaṭipakkho alobho’’tiādinā yojetabbaṃ. Sesaṃ purimasadisameva. Alobhādosāmohānaṃ vidhuratāya paṭipakkhabhāvena ca labbhamāno aññamaññavisadiso lobhādivisiṭṭhapaṭikkhepabhāvena lobhādipaṭipakkhabhāvena ca viññāyatīti āha <bold>‘‘alobhā…pe… yojetabba’’</bold>nti. Bahūhi pakārehi dīpetabbatthatā <bold>mahatthatā</bold>. <bold>Ādaravasena</bold> sotūnaṃ.</paragraph>
    <paragraph line="127" number="3"> Yadipi <pageBreak edition="Vipassana Research Institut" number="0.0097" /> ekasmiṃ khaṇe ekaṃyeva ārammaṇaṃ hoti, chasupi pana ārammaṇesu uppattirahattā <bold>‘‘tehi vā’’</bold>tiādi vuttaṃ. <bold>Tassā</bold>ti sātassa sukhassa. <bold>Jātā</bold>ti etassa atthaṃ dassetuṃ <bold>‘‘kāraṇabhāvena phassatthaṃ pavattā’’</bold>ti vuttaṃ. Idaṃ vuttaṃ hoti – yathā cetasikasātasaṅkhātā somanassavedanā <pageBreak edition="Myanmar" number="0.0104" /> saheva uppajjati, evaṃ tadanurūpaphassasahitā hutvā pavattā tajjāti vuttā. <bold>Sādayatī</bold>ti adhigamāsīsāya anaññaninnaṃ karoti.</paragraph>
    <paragraph line="128" number="5"><bold>Na tassā tajjatā</bold>ti tassā manoviññāṇadhātuyā tassāruppā ‘‘tassa jātā’’ti vā ubhayathāpi tajjatā na yujjati. Yadipi phasso viññāṇassa visesapaccayo na hoti, tathāpi so tassa paccayo hotiyevāti tassa tajjāmanoviññāṇadhātusamphassajatā vattabbāti codanaṃ sandhāyāha <bold>‘‘na ca tadevā’’</bold>tiādi. <bold>Tehi ārammaṇehi jātā tajjā</bold>ti imināpi atthena tajjā manoviññāṇadhātusamphassajāti vattuṃ na sakkā. Viññāṇassa pana tajjatāpaññatti labbhateva. Tathā hi ‘‘kiṃ vā etenā’’tiādinā phassādīnaṃ tathā desetabbataṃ āha.</paragraph>
    <paragraph line="129" number="7"> Cittassa ārammaṇe ānayanākārappavatto vitakko atthato ārammaṇaṃ tattha ākaḍḍhanto viya hotīti <bold>‘‘ārammaṇassa ākaḍḍhanaṃ vitakkana’’</bold>nti vuttaṃ.</paragraph>
    <paragraph line="130" number="8"> Ārammaṇassa anumajjanākārappavatto vicāro tattha paribbhamanto viya samantato caranto viya ca hotīti <bold>‘‘samantato caraṇaṃ vicaraṇa’’</bold>nti vuttaṃ.</paragraph>
    <paragraph line="131" number="11"><bold>Tathā avaṭṭhānamattabhāvato</bold>ti pāṇavadhādisādhanaavaṭṭhānamattabhāvato, na balavabhāvatoti adhippāyo.</paragraph>
    <paragraph line="132" number="14"> Yena dhammena citte ārammaṇaṃ upatiṭṭhati jotati ca, so dhammo upaṭṭhānaṃ jotananti ca vuttoti āha <bold>‘‘upaṭṭhānaṃ jotanañca satiyevā’’</bold>ti.</paragraph>
    <paragraph line="133" number="16"><bold>Saṇhaṭṭhenā</bold>ti sukhumaṭṭhena.</paragraph>
    <paragraph line="134" number="30"><bold>Bhāvo</bold>ti hiriyanaṃ vadati.</paragraph>
    <paragraph line="135" number="33"><bold>Na</bold><pageBreak edition="Vipassana Research Institut" number="0.0098" /><bold>byāpādetabbo</bold>ti <bold>abyāpajja</bold>-saddassa kammatthataṃ āha.</paragraph>
    <paragraph line="136" number="42-43"> Yadi anavajjadhammānaṃ sīghasīghaparivattanasamatthatā lahutā, sāvajjadhammānaṃ kathanti āha <bold>‘‘avijjānīvaraṇāna’’</bold>ntiādi. <bold>Tesaṃ bhāvo</bold><pageBreak edition="Myanmar" number="0.0105" /><bold>garutā</bold>ti etena satipi sabbesaṃ arūpadhammānaṃ samānakhaṇatte mohasampayuttānaṃ sātisayo dandho pavattiākāroti dasseti. So pana tesaṃ dandhākāro santāne pākaṭo hoti.</paragraph>
    <paragraph line="137" number="44-45"> Appaṭighāto avilomanaṃ.</paragraph>
    <paragraph line="138" number="46-47"><bold>Kilinna</bold>nti avassutaṃ.</paragraph>
    <paragraph line="139" number="50-51"><bold>Paccosakkanaṃ</bold> māyā yā accasarātipi vuccati. <bold>Arumakkhanaṃ</bold> vaṇālepanaṃ. Veḷu eva dātabbabhāvena pariggahito <bold>veḷudānaṃ</bold> nāma.</paragraph>
    <centered line="140">Niddesavārakathāvaṇṇanā niṭṭhitā.</centered>
    <subhead line="141">Koṭṭhāsavārakathāvaṇṇanā</subhead>
    <paragraph line="142" number="58-120"><bold>Te</bold>ti phassapañcamakādayo. <bold>Saṅgahagamanenevā</bold>ti sādhāraṇatādinā kenaci sadisatālesena, na phassādayo viya visuṃ dhammabhāvenevāti attho. <bold>Tathā avippakiṇṇattā</bold>ti phassādayo viya sarūpena visuṃ visuṃ avuttattā. Yadipi chandādayo saṅgahasuññatavāresupi sarūpena na vuttā, khandhāyatanadhāturāsīsu pana saṅgahitāyevāti dassetuṃ <bold>‘‘yasmā panā’’</bold>tiādimāha. <bold>Taṃniddese</bold>ti saṅkhārakkhandhaniddese. Khandhānaṃ dhātāyatanabhāve byabhicārābhāvato akhandhabhāvanivāraṇena anāyatanādhātubhāvanivāraṇampi daṭṭhabbaṃ. <bold>Na yevāpanakā ṭhapetabbā</bold>ti khandhādirāsiantogadhataṃ sandhāya vuttaṃ. Uddesādīsu pana ‘‘yevāpanātveva vuttānaṃ tesaṃ tathāyeva saṅgaho yutto’’ti aṭṭhakathāyaṃ ‘‘ṭhapetvā yevāpanake’’ti vuttaṃ. Sarūpena avuttānampi cittuppādapariyāpannānaṃ <pageBreak edition="Vipassana Research Institut" number="0.0099" /> khandhādibhāvo na vāretabboti na yevāpanakā ṭhapetabbāti vuttanti ubhayesampi adhippāyo veditabbo.</paragraph>
    <paragraph line="143"><bold>Āhārapaccayasaṅkhātenā</bold>ti upatthambhakapaccayasaṅkhātena. So ca āhārānaṃ upatthambhakabhāvo pākaṭoti katvā vutto, na janakattābhāvato. Ojaṭṭhamakarūpassa hi vedanādīnañca āhāraṇato tesaṃ janakattaṃ labbhatīti. Yadi upatthambhako idha paccayoti adhippeto, kabaḷīkārāhārassa tāva hotu, itaresaṃ kathanti āha <bold>‘‘yathā hī’’</bold>tiādi <pageBreak edition="Myanmar" number="0.0106" />. <bold>Sahajātādipaccaye</bold>ti sahajātaaññamaññanissayasampayuttaatthiavigatapaccaye vadati, mahācatukkaṃ vā, <bold>ekenākārenā</bold>ti rūpārūpānaṃ upatthambhakattena upakārakabhāvamāha. So eva ca nesaṃ āharaṇakiccaṃ. ‘‘Saṅkhārapaccayā viññāṇa’’nti vacanato cetanāya viññāṇassa paccayabhāvo sātisayoti āha <bold>‘‘viññāṇaṃ visesenā’’</bold>ti.</paragraph>
    <paragraph line="144"><bold>Yathāgatamaggoti vutto</bold> kāraṇaphalānaṃ abhedūpacārenāti daṭṭhabbaṃ, nānākkhaṇiko aṭṭhaṅgikamaggo upanissayo etassāti <bold>aṭṭhaṅgikamaggūpanissayo</bold>. Ariyamaggassa yathāgatamaggapariyāyo vuccamāno tassa yā purimakālabhūtā abhedopacārasiddhā āgamanāvatthā tato nātivilakkhaṇāti imamatthaṃ vibhāvetīti āha <bold>‘‘pubbabhāga…pe… dīpitā’’</bold>ti. Viññāṇassa cittavicittatā vijānanabhāvavisesā evāti āha <bold>‘‘vijānanameva cittavicittatā’’</bold>ti. <bold>Vedanākkhandhādīna</bold>nti <bold>ādi</bold>-saddena ‘‘dvāyatanāni hontī’’tiādīsu vuttamanāyatanādayopi saṅgaṇhāti. <bold>Tappaṭikkhepo</bold>ti tassa jātiniddesabhāvassa paṭikkhepo. <bold>Kato hotī</bold>ti etena āhārindriyajhānamaggaphalahetuyo yattakā imasmiṃ citte labbhanti, te sabbepi ‘‘eko viññāṇāhāro hotī’’tiādinā avuttāpi atthato vuttāyevāti dasseti. Esa nayo aññatthāpi.</paragraph>
    <centered line="145">Koṭṭhāsavārakathāvaṇṇanā niṭṭhitā.</centered>
    <subhead line="146">Suññatavārādivaṇṇanā</subhead>
    <paragraph line="147" number="121-145"><bold>Yathāvutte</bold><pageBreak edition="Vipassana Research Institut" number="0.0100" /><bold>samaye</bold>ti vuttappakārasamūhe.</paragraph>
    <paragraph line="148" number="146"><bold>Ussāhanaṃ</bold> pesanaṃ niyojanaṃ.</paragraph>
    <paragraph line="149" number="156-159"><bold>Nātisamāhitāyā</bold>ti nānāvajjanūpacāraṃ sandhāya vadati. <bold>Yevāpanakehipi nibbisesataṃ dasseti</bold> karuṇāmuditānampi uppajjanato.</paragraph>
    <paragraph line="150"><bold>Kāyavacīkiriyā</bold> kāyavacīpavatti, viññatti eva vā. <bold>Asamattabhāvana</bold>nti pubbabhāgabhāvanamāha.</paragraph>
    <centered line="151">Kāmāvacarakusalavaṇṇanā niṭṭhitā.</centered>
    <title line="152">Rūpāvacarakusalaṃ</title>
    <subhead line="153">Catukkanayo</subhead>
    <subhead line="154">Paṭhamajjhānakathāvaṇṇanā</subhead>
    <paragraph line="155" number="160"><bold>Uttarapadalopaṃ</bold><pageBreak edition="Myanmar" number="0.0107" /><bold>katvā ‘‘rūpabhavo rūpa’’</bold>nti vutto, ‘‘rūpī rūpāni passati (ma. ni. 2.248; 3.312; dha. sa. 248; paṭi. ma. 1.209), rūparāgo’’tiādīsu (dha. sa. 363) viyāti daṭṭhabbaṃ. Payogasampāditassa rūpajjhānassa rūpabhavātikkamassapi upāyabhāvato yathā rūpūpapattiyā eva maggoti ayaṃ niyamo na yujjati, evaṃ paccayantaravikalatādīhi rūpūpapattiyā anabhinipphādakassapi atthibhāvato rūpūpapattiyā maggo evāti ayampi niyamo na yujjati. Evañca sati yadeva rūpūpapattiyā nipphādakaṃ, tasseva sampayuttassa rūpāvacarakusalabhāvo, na anabhinipphādakassāti ayamattho āpannoti codanaṃ samuṭṭhāpeti <pageBreak edition="Vipassana Research Institut" number="0.0101" /><bold>na sabbassa kusalajjhānassā</bold>tiādinā. Tattha sāmaññasaddopi adhikāravasena visesaniddiṭṭho hotīti <bold>‘‘kusalajjhānassa maggabhāvo’’</bold>ti vuttaṃ.</paragraph>
    <paragraph line="156">Rūpūpapattijanakasabhāvo rūpabhavavipaccanasabhāvoti tassapi vipākadhammabhāve satipi sabbakusalākusalasādhāraṇaṃ vipākadhammabhāvasāmaññaṃ ‘‘vipākadhammabhāvo viyā’’ti udāharaṇabhāvena vuttaṃ. Sāmaññampi hi visesato bhinnaṃ katvā voharīyatīti. <bold>Sabbasamāno</bold>ti rūpūpapattiyā nipphādakassa paccayantaravikalatādīhi anipphādakassa ca sabbassa yathādhigatassa jhānassa sādhāraṇo. Etena uttarapadāvadhāraṇassa pariggahitataṃ dasseti. ‘‘Ito añño maggo nāma natthī’’ti imināpi sajātiyā sādhāraṇo aññajātivinivattiyā anaññasādhāraṇo imassa jhānassa rūpūpapattiyā upāyabhāvo vuttoti daṭṭhabbaṃ. <bold>Itare dve</bold> saddhā hirī ca. Yadi paṭipadāya sādhetabbato puggalapubbaṅgamāya desanāya bhāventena samayavavatthānaṃ kataṃ. Paṭipadārahitesu kathanti āha <bold>‘‘kesañcī’’</bold>tiādi. Tattha <bold>kesañcī</bold>ti samathabhāvanāya katādhikārānaṃ. Tesañhi maggādhigamanato pubbe anadhigatajjhānānaṃ paṭisambhidādayo viya maggādhigameneva tāni samijjhanti.</paragraph>
    <paragraph line="157"><bold>Aññānī</bold>ti ariyamaggasiddhito aññāni. <bold>Tesupī</bold>ti ariyamaggena siddhattā paṭipadārahitesupi. Nanu ca ariyamaggasiddhassapi āgamanavasena paṭipadā upalabbhatiyeva. Itarathā ‘‘na kāmāvacaraṃ viya vinā paṭipadāya uppajjatī’’ti <pageBreak edition="Myanmar" number="0.0108" />, ‘‘bahutaraṃ lokiyajjhānampi na vinā paṭipadāya ijjhatī’’ti ca vacanaṃ virujjheyyāti? Na, yebhuyyena gahaṇato puggalavisesāpekkhattā ca. Ariyamaggasamijjhanakañhi jhānaṃ kassacideva hoti, tasmā itaraṃ bahutaraṃ lokiyajjhānaṃ puthujjanassa ariyassa ca akatādhikārassa na vinā paṭipadāya sijjhatīti tesaṃ vasena vuttaṃ. Ariyamaggasiddhassapi jhānassa vipākānaṃ viya kusalena ariyamaggena sadisattābhāvato atabbipākattā ca na maggāgamanavasena paṭipadā yujjati, evamassa paṭipadāviraho siddho. Evañca katvā suddhikanavakadesanāpi suṭṭhu nītā hoti. Tathā ca vakkhati lokuttarakathāyaṃ ‘‘lokiyajjhānampī’’tiādi (dha. sa. mūlaṭī. 277).</paragraph>
    <paragraph line="158">Vaṭṭāsayassa visesapaccayabhūtāya taṇhāya tanukaraṇavasena vivaṭṭāsayassa vaḍḍhananti āha <bold>‘‘taṇhāsaṃkilesasodhanena āsayaposana’’</bold>nti. Āsayaposananti ca jhānabhāvanāya paccayabhūtā pubbayogādivasena <pageBreak edition="Vipassana Research Institut" number="0.0102" /> siddhā ajjhāsayasampadā. Sā pana taṇhupatāpavigamena hotīti āha <bold>‘‘taṇhāsaṃkilesasodhanenā’’</bold>ti.</paragraph>
    <paragraph line="159"><bold>Thinamiddhādīna</bold>nti thinamiddhauddhaccakukkuccavicikicchānaṃ. <bold>Pahāna</bold>nti pahāyakaṃ.</paragraph>
    <paragraph line="160"><bold>Taṃsadisesū</bold>ti mahaggatabhāvādinā paṭhamajjhānasamādhisadisesu.</paragraph>
    <paragraph line="161">Pītisukhavantaṃ jhānaṃ pītisukhanti vuttaṃ yathā arisasoti dassento <bold>‘‘pītisukha…pe… akāro vutto’’</bold>ti āha. Maggassapi vā nibbānārammaṇato tathalakkhaṇūpanijjhānatā yojetabbā. <bold>Asammosadhamma</bold>nti avināsabhāvaṃ.</paragraph>
    <subhead line="162">Dutiyajjhānakathāvaṇṇanā</subhead>
    <paragraph line="163" number="161-162"> Diṭṭhādīnavassa taṃtaṃjhānakkhaṇe anuppajjanadhammatāpādanaṃ vūpasamanaṃ virajjanaṃ pahānañcāti idhādhippetavitakkādayoyeva jhānaṅgabhūtā tathā karīyanti, na taṃsampayuttaphassādayoti vitakkādīnaṃyeva vūpasamādivacanaṃ ñāyāgataṃ. Yasmā pana vitakkādayo viya taṃsampayuttadhammāpi etena etaṃ oḷārikanti diṭṭhādīnavā eva, tasmā avisesena vitakkādīnaṃ taṃsahajātānañca vūpasamādike vattabbe vitakkavicārādīnaṃyeva vūpasamādikaṃ vuccamānaṃ ‘‘adhikavacanamaññamatthaṃ bodhetī’’ti kiñci visesaṃ dīpetīti taṃ dassento <bold>‘‘yehi vitakkavicārehī’’</bold>tiādimāha. Visuṃ <pageBreak edition="Myanmar" number="0.0109" /> visuṃ ṭhitānipi vitakkavicārasamatikkamavacanādīni paheyyaṅganiddesatāsāmaññena cittena samūhato gahetvā avayavena samudāyopalakkhaṇaṃ katanti dassento <bold>‘‘tesaṃ…pe… taṃ dīpakanti vutta’’</bold>nti āha. Idāni avayavena samudāyopalakkhaṇaṃ vinā vitakkavicāravūpasamavacanena pītivirāgādivacanānaṃ savisaye samānabyāpārataṃ dassento <bold>‘‘atha vā’’</bold>tiādimāha.</paragraph>
    <paragraph line="164"><bold>Tasmiṃ dassite</bold>ti ‘‘yā saddhā saddahanā’’tiādinā jhānavibhaṅge sampasādane dassite. <bold>Samānādhikaraṇaniddesenevā</bold>ti tattheva vibhaṅge uddesapaduddhārādīsu saddhājhānānaṃ ‘‘sampasādana’’nti ekādhikaraṇatāvacaneneva.</paragraph>
    <paragraph line="165">Oḷārikaṅgamukhena <pageBreak edition="Vipassana Research Institut" number="0.0103" /><bold>‘‘tadanudhammatā satī’’</bold>ti vuttāya taṃtaṃjhānanikantiyā vikkhambhanaṃ vitakkavicāravūpasamavacanādīhi pakāsitanti āha <bold>‘‘taṇhāppahānaṃ etesaṃ vūpasamana’’</bold>nti (vibha. 799). Yato vitakkavicāresu virattabhāvadīpakaṃ vitakkavicāravūpasamavacananti tadubhayābhāvadīpanaṃ puna katanti dassetuṃ <bold>‘‘ye cā’’</bold>tiādi vuttaṃ.</paragraph>
    <subhead line="166">Tatiyajjhānakathāvaṇṇanā</subhead>
    <paragraph line="167" number="163"><bold>Vīriyaṃ upekkhāti vuttaṃ</bold> ‘‘paggahaniggahesu byāpārākaraṇena upekkhiyatī’’ti. Gahaṇe majjhattabhāvena saṅkhāre upekkhatīti saṅkhārupekkhā, tathāpavattā vipassanā paññā. Tassā pana visayato pabhedo ‘‘aṭṭha saṅkhārupekkhā’’tiādinā (paṭi. ma. 1.57) yassaṃ <bold>pāḷiyaṃ</bold> vutto, taṃ pāḷisesaṃ dassento <bold>‘‘paṭhamajjhāna’’</bold>ntiādimāha. Tattha <bold>uppāda</bold>nti purimakammapaccayā idha uppattiṃ. <bold>Pavatta</bold>nti tathā uppannassa pavattiṃ. <bold>Nimitta</bold>nti sabbampi saṅkhāragataṃ nimittabhāvena upaṭṭhānato. <bold>Āyūhana</bold>nti āyatiṃ paṭisandhihetubhūtaṃ kammaṃ. <bold>Paṭisandhi</bold>nti āyatiṃ upapattiṃ. <bold>Gati</bold>nti yāya gatiyā sā paṭisandhi hoti. <bold>Nibbatti</bold>nti khandhānaṃ nibbattanaṃ. <bold>Upapatti</bold>nti ‘‘samāpannassa vā upapannassa vā’’ti evaṃ vuttaṃ vipākappavattiṃ. <bold>Jāti</bold>nti jarādīnaṃ paccayabhūtaṃ bhavapaccayā jātiṃ. <bold>Jarāmaraṇādayo</bold> pākaṭā eva. Ettha ca uppādādayo pañceva saṅkhārupekkhāñāṇassa visayavasena vuttā, sesā tesaṃ vevacanavasena. ‘‘Nibbatti <pageBreak edition="Myanmar" number="0.0110" /> jātī’’ti idañhi dvayaṃ uppādassa ceva paṭisandhiyā ca vevacanaṃ. ‘‘Gati upapatti cā’’ti idaṃ dvayaṃ pavattassa. Jarādayo nimittassāti.</paragraph>
    <paragraph line="168"><bold>Bhūtassā</bold>ti khandhapañcakassa. <bold>Etehī</bold>ti jhānacittasamuṭṭhitarūpehi.</paragraph>
    <centered line="169">Catukkanayavaṇṇanā niṭṭhitā.</centered>
    <subhead line="170">Pañcakanayavaṇṇanā</subhead>
    <paragraph line="171" number="167"><bold>Ākārabheda</bold>nti ākāravisesaṃ. Anekākārā hi dhammā, te ca niravasesaṃ <pageBreak edition="Vipassana Research Institut" number="0.0104" /> yāthāvato bhagavatā abhisambuddhā. Yathāha – ‘‘sabbe dhammā sabbākārena buddhassa bhagavato ñāṇamukhe āpāthaṃ āgacchantī’’ti (mahāni. 156; cūḷani. mogharājamāṇavapucchāniddesa 85; paṭi. 3.5). <bold>Dutiyajjhānapakkhikaṃ</bold> na paṭhamajjhānapakkhikanti adhippāyo. Tenevāha <bold>‘‘paṭhamajjhānameva hī’’</bold>tiādi. Atthato hi catukkapañcakanayā aññamaññānuppavesino. Pañcakanaye dutiyajjhānaṃ kiṃ savicāratāya paṭhamajjhānapakkhikaṃ udāhu avitakkatāya dutiyajjhānapakkhikanti siyā āsaṅkāti tadāsaṅkānivattanatthamidaṃ vuttaṃ. <bold>Kasmā</bold>tiādinā tattha kāraṇamāha. Suttantadesanāsu ca dutiyajjhānameva bhajantīti sambandho. Ca-saddena na kevalaṃ idheva, atha kho suttantadesanāsupīti desanantarepi yathāvuttajjhānassa paṭhamajjhānapakkhikattābhāvaṃ dasseti. Idāni bhajanampi dassetuṃ <bold>‘‘vitakkavūpasamā’’</bold>tiādi vuttaṃ. Tena suttantepi pañcakanayassa labbhamānataṃ dasseti.</paragraph>
    <paragraph line="172">Nanu ca suttante cattāriyeva jhānāni vibhattānīti pañcakanayo natthiyevāti? Na, ‘‘savitakkasavicāro samādhī’’tiādinā samādhittayāpadesena pañcakanayassa labbhamānattā. Catukkanayanissito pana katvā pañcakanayo vibhattoti tatthāpi pañcakanayo niddhāretabbo. Vitakkavicārānaṃ vūpasamāti hi vitakkassa vicārassa vitakkavicārānañca vitakkavicārānanti sakkā vattuṃ. Tathā avitakkaavicārānanti ca vinā saha ca vicārena vitakkappahānena avitakkaṃ saha vinā ca vitakkena vicārappahānena avicāranti avitakkaṃ avicāraṃ avitakkaavicārañcāti vā tividhampi sakkā saṅgaṇhituṃ.</paragraph>
    <paragraph line="173"><bold>Dutiya</bold>nti <pageBreak edition="Myanmar" number="0.0111" /> ca vitakkarahite vitakkavicāradvayarahite ca ñāyāgatā desanā. Dutiyaṃ adhigantabbattā vicāramattarahitepi dvayappahānādhigatasamānadhammattā. Evañca katvā pañcakanayaniddese dutiye vūpasantopi vitakko taṃsahāyavicārāvūpasamena na sammāvūpasantoti vitakkavicāradvayarahite viya vicāravūpasameneva tadupasamaṃ sesadhammasamānatañca dassentena ‘‘vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ tatiyaṃ jhānaṃ upasampajja viharatī’’ti tatiyaṃ catukkanaye dutiyena nibbisesaṃ vibhattaṃ. Duvidhassapi sahāyavirahena aññathā ca vitakkappahānena avitakkattaṃ samādhijaṃ pītisukhattañca samānanti samānadhammattāpi dutiyanti niddeso. Vicāramattampi hi vitakkavicāradvayarahitaṃ viya ‘‘yasmiṃ samaye rūpūpapattiyā maggaṃ bhāveti avitakkavicāramattaṃ <pageBreak edition="Vipassana Research Institut" number="0.0105" /> samādhijaṃ pītisukhaṃ dutiyaṃ jhānaṃ upasampajja viharatī’’ti avitakkaṃ samādhijaṃ pītisukhanti vibhattaṃ. Paṭhamajjhāne vā sahacārīsu vitakkavicāresu ekaṃ atikkamitvā dutiyampi tatraṭṭhameva dosato disvā ubhayampi sahātikkamantassa pañcakanaye tatiyaṃ vuttaṃ tatiyaṃ adhigantabbattā. Paṭhamato anantarabhāvena panassa dutiyabhāvo ca uppajjati. Kasmā panettha sarūpato pañcakanayo na vibhattoti? Vineyyajjhāsayato. Yathānulomadesanā hi suttantadesanāti.</paragraph>
    <subhead line="174">Paṭipadācatukkādivaṇṇanā</subhead>
    <paragraph line="175" number="176-180"><bold>Tadanurūpatā</bold>ti tassa paṭhamādijjhānassa anurūpasabhāvā. Yathāladdhajjhānaṃ santato paṇītato disvā assādayamānā nikanti taṃsampayuttā khandhā vā tadārakkhabhūtā satiyeva vā tassa jhānassa anucchavikatāya ‘‘tadanudhammatā satī’’ti vuttāti. <bold>Kadācī</bold>ti yadā paṭhamaṃ adhigantvā yathānisinnoyeva vinā payogantaraṃ dutiyādīni adhigacchati, īdise kāleti attho.</paragraph>
    <paragraph line="176" number="186"> Kusalajjhānassa adhigatattā ‘‘sekkhā’’ti vuttaṃ. <bold>Na hi te uppādenti nāmā</bold>ti ariyamaggakkhaṇe rūpāvacarajjhānānaṃ anuppajjamānataṃ sandhāyāha.</paragraph>
    <subhead line="177">Kasiṇakathāvaṇṇanā</subhead>
    <paragraph line="178" number="203"><bold>Āruppapādakatā</bold><pageBreak edition="Myanmar" number="0.0112" /><bold>ca dassitā</bold> vinā abhāvato. Na hi tesaṃ āruppapādakatāya vinā nirodhapādakatā atthīti. Nimminituṃ icchitassa vatthuno nimmānavasena khippaṃ nisanti nisāmanaṃ ālocanaṃ adhigamo etassāti khippanisanti. Tabbhāvo ‘‘khippanisantibhāvo’’ti āha <bold>‘‘khippadassanaṃ khippābhiññatā’’</bold>ti.</paragraph>
    <centered line="179">Kasiṇakathāvaṇṇanā niṭṭhitā.</centered>
    <subhead line="180">Abhibhāyatanakathāvaṇṇanā</subhead>
    <paragraph line="181" number="204"> Paṭibhāganimittabhūtaṃ <pageBreak edition="Vipassana Research Institut" number="0.0106" /> kasiṇārammaṇasaṅkhātaṃ āyatanaṃ kāraṇaṃ etassāti <bold>kasiṇāyatanaṃ,</bold> jhānaṃ. Atha vā ārammaṇassa anavasesapharaṇaṭṭhena kasiṇañca taṃ āyatanañca yogino sukhavisesānaṃ adhiṭṭhānabhāvato manāyatanadhammāyatanabhāvato cāti sasampayuttaṃ jhānaṃ <bold>kasiṇāyatanaṃ</bold>. Tenevāha ‘‘satipi abhibhāyatanānaṃ kasiṇāyatanatte’’ti. Bhāvanāya nimittaṃ bhāvanānimittaṃ, ārammaṇassa parittappamāṇatā suvisuddhanīlāditā ca, tadeva nānattaṃ. Bhāvanā eva vā pubbabhāgabhūtā bhāvanānimittaṃ, tassa nānattaṃ bhāvanānimittanānattaṃ. Pubbabhāgabhāvanā hi yathāvuttavisese ārammaṇe pavattiākāravisesato nānāsabhāvāti. Kasiṇanimittassa abhibhavanakabhāvanānimittanānattaṃ <bold>kasiṇa…pe… nānattaṃ,</bold> tatoti yojetabbaṃ.</paragraph>
    <paragraph line="182">Ettha ca purimāni cattāri abhibhāyatanāni bhūtakasiṇārammaṇāni, bhūtakasiṇesu ca yaṃ suvaṇṇaṃ dubbaṇṇanti ca na sakkā vattuṃ. Tattha pavattitāni sabbattha vā vaṇṇābhogarahitena pavattitāni paṭhamatatiyābhibhāyatanānīti dutiyacatutthāni vaṇṇakasiṇārammaṇāni. Yadi evaṃ dutiyacatutthehi pañcamādīnaṃ ko visesoti ‘‘pañcamādīni vaṇṇato ramaṇīyatarāni, na tathā itarānī’’ti vadanti. Purimānipi cattāri aṭṭha kasiṇārammaṇāneva, tasmā taṃ nesaṃ matimattaṃ ‘‘aṭṭhasu kasiṇesū’’ti vuttattā. Vimokkhesu ca paṭhamadutiyavimokkhā aṭṭha kasiṇārammaṇā. Tatiyo vaṇṇakasiṇārammaṇo. Paṭhamadutiyāpi vā vaṇṇakasiṇārammaṇā eva ‘‘bahiddhā nīlakasiṇādirūpāni <pageBreak edition="Myanmar" number="0.0113" /> jhānacakkhunā passatī’’ti vuttattā. Ārammaṇamanuññatāya hi tattha aniggatitabhāvena tesaṃ pavattīti. Evaṃ sante tatiyassa itarehi ko visesoti? Subhākārābhogo. Tatiyo eva hi subhanti ābhujanavasena pavattati, na itareti.</paragraph>
    <paragraph line="183"><bold>Ñāṇaṃ</bold> appanāpaññā. <bold>Vijjamānepī</bold>ti <bold>api</bold>-saddena avijjamānepīti dasseti. <bold>Parittappamāṇatā abhibhavanassa kāraṇaṃ</bold> imesu catūsu abhibhāyatanesūti adhippāyo. Nanu ca sabbattha <bold>‘‘suvaṇṇadubbaṇṇānī’’</bold>ti vacanato vaṇṇābhogasahitāniyeva gahitānīti? Na gahitānīti dassento <bold>‘‘tattha cā’’</bold>tiādimāha. <bold>Tatthā</bold>ti āgamesu. <bold>Tathā appamāṇānī</bold>ti vaṇṇābhogarahitāni ca sabbāni appamāṇāni suvaṇṇadubbaṇṇānīti attho. Yadi evaṃ kathaṃ visiṭṭhānaṃ vaṇṇābhogena rahitānaṃ sahitānañca ekajjhaṃ manasi karoti? Na ekajjhaṃ, visuṃyeva <pageBreak edition="Vipassana Research Institut" number="0.0107" /> pana tesu manasikāro. Yadi visuṃ kathamekanti? Parittabhāvasāmaññato. Yadi evaṃ ‘‘suvaṇṇadubbaṇṇaggahaṇaṃ atiricchatī’’ti, nātiricchatīti dassento <bold>‘‘atthi hi eso pariyāyo’’</bold>tiādimāha. Tattha yadidaṃ vaṇṇābhogajanitaṃ visesaṃ aggahetvā parittasāmaññena ekattaṃ netvā ‘‘parittāni abhibhuyyā’’ti vatvā puna tadantogadhadhammappabhedaṃ vineyyavasena dassetuṃ ‘‘tāni ce kadāci vaṇṇavasena ābhujitāni honti suvaṇṇadubbaṇṇāni abhibhuyyā’’ti vattabbatāya vaṇṇābhogarahitāni sahitāni ca visuṃ manasi katvā ubhayatthāpi vaṇṇābhogarahitaparittābhibhavane taṃ sahitaparittābhibhavane ca parittābhibhavanassa sāmaññaṃ gahetvā ekanti vacanaṃ, eso pariyāyo vijjatīti ayamadhippāyo.</paragraph>
    <paragraph line="184">Evaṃ suttantābhidhammapāṭhavisesato aṭṭhakathāya virodhābhāvaṃ dassetvā idāni suttantābhidhammapāṭhānaṃ avirodhaṃ adhippāyavibhāvanena dassetuṃ <bold>‘‘tatthacā’’</bold>tiādimāha. Evaṃ abhidhamme vaṇṇābhogarahitāni sahitāni ca visuṃ vuttāni. Suttante pana ‘‘ubhayāni ekajjha’’nti vuttaṃ, taṃ kathaṃ viññāyatīti āha <bold>‘‘tadeta’’</bold>ntiādi. Tattha <bold>āgatassā</bold>ti suttante āgatassa. Tattha hi ‘‘ajjhattaṃ rūpasaññī’’ti āgataṃ. <bold>Avacanato</bold>ti abhidhamme avacanato. Yadipi vimokkhā visuṃ desitā, kasiṇāyatanabhāvo viya pana abhibhāyatanānaṃ vimokkhakiccatāpi atthīti abhibhāyatanavimokkhānaṃ idhāpi saṅkaro dunnivāroti codanaṃ manasi katvā āha <pageBreak edition="Myanmar" number="0.0114" /><bold>‘‘sabbavimokkhakiccasādhāraṇavacanabhāvato’’</bold>ti. Tena yathā abhibhāyatanadesanāyaṃ abhibhāyatanakiccāni niravasesato vuttāni, evaṃ vimokkhadesanāyaṃ vimokkhakiccānīti idha tesaṃ asaṅkaroyevāti dasseti.</paragraph>
    <paragraph line="185">Ye ca yathāvuttaṃ vavatthānaṃ na sampaṭicchanti, tehi suttantābhidhammapāṭhabhede aññaṃ kāraṇaṃ vattabbaṃ siyā. Kimettha vattabbaṃ, nanu aṭṭhakathāyaṃ ‘‘kasmā pana yathā suttante’’tiādiṃ vatvā ‘‘ajjhattarūpānaṃ anabhibhavanīyato’’ti kāraṇaṃ vuttanti. Na taṃ tassa kāraṇavacananti dassento <bold>‘‘ajjhattarūpāna’’</bold>ntiādimāha. Tattha <bold>ya</bold>nti idha suttante ca ‘‘bahiddhā rūpāni passatī’’ti (a. ni. 8.65) vuttavacanaṃ sandhāyāha. Bahiddhā rūpāniyeva hi abhibhavanīyānīti. <bold>Aññahetuka</bold>nti desanāvilāsato aññaṃ abhibhavanīyahetu etassāti aññahetukaṃ. Ajjhattaarūpasaññitāya eva, na suttante viya ajjhattarūpasaññitāya cāti attho. <bold>Avibhūtattā</bold>ti idaṃ ñāṇuttarānaṃ saha nimittuppādanena appanānibbattanaṃ ārammaṇassa abhibhavo na <pageBreak edition="Vipassana Research Institut" number="0.0108" /> suṭṭhu vibhūtabhāvamantarena sambhavatīti katvā vuttaṃ. Nanu ca aṭṭhakathāyaṃ pāṭhadvayavisesassa desanāvilāso kāraṇabhāvena vuttoti āha <bold>‘‘desanāvilāso ca yathāvuttavavatthānavasena veditabbo’’</bold>ti. Desanāvilāso hi nāma vineyyajjhāsayānurūpaṃ vijjamānasseva pariyāyassa vibhāvanaṃ na yassa kassacīti. Tattha ca ‘‘pariyāyadesanattā’’tiādinā vuttappakāravavatthānaṃ desanāvilāsanibandhanamāha. Tathā ceva hi purato desanāvilāso vibhāvito.</paragraph>
    <centered line="186">Abhibhāyatanakathāvaṇṇanā niṭṭhitā.</centered>
    <subhead line="187">Vimokkhakathāvaṇṇanā</subhead>
    <paragraph line="188" number="248"><bold>Ta</bold>nti ‘‘sasantatipariyāpannarūpa’’nti vuttakesādivaṇṇamāha. Taṃ pana yasmā khalamaṇḍalādi viya paramparāya jhānassa kāraṇaṃ, tasmā <bold>‘‘jhānassa hetubhāvenā’’</bold>ti āha. <bold>Yenā</bold>ti yathāvuttarūpavisesena. <bold>Visiṭṭhenā</bold>ti atisayappattena ‘‘rūpūpapattiyā’’tiādīsu (dha. sa. 160 ādayo; vibha. 625) viya uttarapadalopena <pageBreak edition="Myanmar" number="0.0115" /> ‘‘rūpa’’nti vuttena rūpajhānena. ‘‘Visiṭṭhenā’’ti iminā hi atisayarūpayutto rūpīti vuttoti dasseti. ‘‘Paṭhamaṃ jhānaṃ upasampajja viharati pathavīkasiṇa’’ntiādinā (dha. sa. 499) <bold>jhānānameva kasiṇabhāvena pavattā. Sutte ārammaṇānaṃ</bold> kasiṇabhāvena pavattā ‘‘pathavīkasiṇameko sañjānātī’’tiādinā (dī. ni. 3.360; a. ni. 10.25).</paragraph>
    <centered line="189">Vimokkhakathāvaṇṇanā niṭṭhitā.</centered>
    <subhead line="190">Brahmavihārakathāvaṇṇanā</subhead>
    <paragraph line="191" number="251"> Aññāṇasampayuttāpi vā upekkhāvedanā <bold>aññāṇupekkhā, upekkhā</bold>ti aññāṇasampayuttā upekkhāvedanā, aññāṇupekkhātipi etāsaṃyeva nāmanti (vibha. aṭṭha. 947) hi <pageBreak edition="Vipassana Research Institut" number="0.0109" /><bold>sammohavinodaniyaṃ</bold> vakkhatīti. Appaṭibhāganimittattepi ekaṃ katipaye vā satte odissa pavattā paricchinnarūpādiupādānavisaye pavattattā kathamappamāṇagocarāti āha <bold>‘‘na ca sammutisaccavasenā’’</bold>tiādi. Evampi yathā natthi sattā opapātikāti sattavasena pavattāyapi micchādiṭṭhiyā saṅkhārārammaṇatā vuccati upādānavasena, evaṃ sattavasena pavattānampi mettādīnaṃ saṅkhārārammaṇatāpi siyāti ce? Na, aparāmasanavasena pavattānaṃ mettādīnaṃ saupādānaggahaṇāsambhavatoti dassento āha <bold>‘‘aparāmāsā’’</bold>tiādi.</paragraph>
    <centered line="192">Brahmavihārakathāvaṇṇanā niṭṭhitā.</centered>
    <subhead line="193">Asubhakathāvaṇṇanā</subhead>
    <paragraph line="194" number="263"> ‘‘Ekāhamataṃ vā dvīhamataṃ vā’’tiādinā (dī. ni. 2.379; ma. ni. 1.112) vuttāsu navasu sivathikāsu vaṇṇavasena pavattajjhānaṃ <bold>sivathikāvaṇṇajjhānaṃ</bold>. Nanu cetassa vaṇṇakasiṇehi gahaṇaṃ yuttaṃ, na asubhehīti? Na, sivathikāvaṇṇaṃ upamaṃ katvā attano kāye paṭikūlattaṃ amuñcitvāva vaṇṇavasena pavattanato <pageBreak edition="Myanmar" number="0.0116" />. Tenevāha <bold>‘‘paṭikūlamanasikārasāmaññenā’’</bold>ti. Ayamattho <bold>sivathikāvaṇṇajjhānassā</bold>ti etthāpi yojetabboti vibhāvento <bold>‘‘tampī’’</bold>tiādimāha.</paragraph>
    <centered line="195">Asubhakathāvaṇṇanā niṭṭhitā.</centered>
    <centered line="196">Rūpāvacarakusalavaṇṇanā niṭṭhitā.</centered>
    <subhead line="197">Arūpāvacarakusalakathāvaṇṇanā</subhead>
    <paragraph line="198" number="265"><bold>Rūpanimitta</bold>nti rūpahetu rūpādhikaraṇaṃ. <bold>Rūpārūpanimittesū</bold>ti rūpadhammesu ca pathavīkasiṇādinimittesu ca. <bold>Tadārammaṇajjhānesū</bold>ti ettha <bold>taṃ</bold>-saddena rūpanimittaṃ paccāmasati rūpampi <pageBreak edition="Vipassana Research Institut" number="0.0110" /> vā rūpadhammārammaṇānampi rūpāvacarajjhānānaṃ sambhavato. <bold>Rūpādīsū</bold>ti rūpārūpanimittatadārammaṇajjhānesu rūpapaṭibaddhadhammesu ca. <bold>Anāvajjitukāmatādinā</bold>ti <bold>ādi</bold>-saddena asamāpajjitukāmatādiṃ saṅgaṇhāti.</paragraph>
    <paragraph line="199"><bold>Cutito uddhaṃ uppattirahānaṃ…pe… anuppattidhammatāpādanena samatikkamo</bold>ti etena samatikkamitabbattena rūpāvacarakusalānaṃ rūpāvacaravipākakiriyehi visesābhāvaṃ dasseti anadhigatabhāvato. Yesañhi rūpasaññādīnaṃ arūpabhāvanāya samatikkamādiko labbhati, te dassetuṃ ‘‘arūpabhāvanāya abhāve cutito uddhaṃ uppattirahāna’’nti vuttanti. <bold>Yā</bold>ti ekantarūpanissitā avasiṭṭhaparittavipākasaññādayo.</paragraph>
    <paragraph line="200">Āneñjasantasamāpattisukhānubhavanabhavavisesūpapajjanādayo āruppasamāpattīnaṃ atthāti āha <bold>‘‘rūpasaññā…pe… na attho’’</bold>ti.</paragraph>
    <paragraph line="201"><bold>Idha ugghāṭitakasiṇavasena parittānantatā hoti</bold> nippariyāyadesanattāti adhippāyo. Yadi evaṃ parittakasiṇugghāṭite kathamākāsānañcāyatanavacananti? Tatthāpi anantapharaṇasabbhāvato. Tenevāha <bold>‘‘anantapharaṇatāsabbhāve’’</bold>ti. Yadi sabbattha anantapharaṇatā atthi, atha kasmā ‘‘ananto ākāso’’ti na vuttanti āha <bold>‘‘samayavavatthāpanā’’</bold>tiādi. Tattha <bold>paṭipattī</bold>ti jhānabhāvanākāramāha.</paragraph>
    <paragraph line="202" number="266"> Ugghāṭabhāvo <bold>ugghāṭimaṃ</bold>. Yathā pākimaṃ.</paragraph>
    <paragraph line="203" number="268"> Ākāse <pageBreak edition="Myanmar" number="0.0117" /> pavattitaviññāṇātikkamato tatiyāti paduddhāraṃ katvā yuttito āgamato ca tadatthaṃ vibhāvetuṃ <bold>‘‘tadatikkamato hī’’</bold>tiādimāha. Āruppasamāpattīnaṃ ārammaṇātikkamena pattabbattā visesato ārammaṇe dosadassanaṃ tadeva atikkamitabbanti ayaṃ yutti, ārammaṇe pana atikkante tadārammaṇaṃ jhānampi atikkantameva hoti. Bhāvanāya ārammaṇassa vigamanaṃ apanayanaṃ vibhāvanā. <bold>Pāḷiya</bold>nti vibhaṅge. Nanu ca pāḷiyaṃ ‘‘taññeva viññāṇa’’nti avisesena vuttaṃ ‘‘na ākāsānañcāyatanaviññāṇa’’nti. ‘‘Na taññevaviññāṇanti visesavacanena ayamattho siddho’’ti dassento <bold>‘‘viññāṇañcāyatana’’</bold>ntiādimāha.</paragraph>
    <centered line="204">Arūpāvacarakusalakathāvaṇṇanā niṭṭhitā.</centered>
    <subhead line="205">Tebhūmakakusalavaṇṇanā</subhead>
    <paragraph line="206" number="269"><bold>Sattahi</bold><pageBreak edition="Vipassana Research Institut" number="0.0111" /><bold>mahāvārehī</bold>ti paṭiccasahajātapaccayanissayasaṃsaṭṭhasampayuttapañhāvārehi anulomapaccanīyaanulomapaccanīyapaccanīyānulomādinayā <bold>anulomādinayā</bold>. Bhāradvājagotamādayo aṭṭhacattālīsa loke gottāni mūlabhūtāni, tathā kaṭṭhakalāpādayo aṭṭhacattālīseva caraṇānīti āha <bold>‘‘aṭṭhacattālīsa’’</bold>ntiādi. Tattha <bold>tesa</bold>nti bhabbābhabbānaṃ. Dvārasīsena dvāravantāni gayhantīti adhippāyenāha <bold>‘‘taṃtaṃdvārāni vā kāyādīnī’’</bold>ti. Acittīkārena vā kataṃ <bold>hīnaṃ,</bold> ajjhupekkhanena kataṃ <bold>majjhimaṃ,</bold> sakkaccakataṃ <bold>paṇītaṃ</bold>. Āmisakiñjakkhādihetu vā kataṃ <bold>hīnaṃ,</bold> puññaphalakāmatāya kataṃ <bold>majjhimaṃ,</bold> kattabbamicceva ariyabhāve ṭhitena kataṃ <bold>paṇītaṃ</bold>. Bhavasampattilobhena vā pavattitaṃ <bold>hīnaṃ,</bold> alobhajjhāsayena pavattitaṃ <bold>majjhimaṃ,</bold> parahitāya pavattitaṃ <bold>paṇītaṃ</bold>. Parittakataṃ vā <bold>hīnaṃ,</bold> mattaso kataṃ <bold>majjhimaṃ,</bold> adhimattaso kataṃ <bold>paṇītaṃ</bold>. Mahaggatesu pana paṭiladdhamattaṃ <bold>hīnaṃ,</bold> nātisubhāvitaṃ <bold>majjhimaṃ,</bold> subhāvitaṃ vasippattaṃ <bold>paṇītaṃ</bold>. Imesupi ekekassa hīnādikassa āyūhananānattādivasena hīnādibhedo labbhatiyevāti daṭṭhabbaṃ. <bold>Sampayuttadhammānaṃ vasenā</bold>ti yo cittappabhāvito cittasampayuttānaṃ cittādhipateyyabhāvo, so taṃnimitte citte upacaritoti evaṃ vā ettha attho.</paragraph>
    <centered line="207">Tebhūmakakusalavaṇṇanā niṭṭhitā.</centered>
    <subhead line="208">Lokuttarakusalavaṇṇanā</subhead>
    <paragraph line="209" number="277"> ‘‘Kenaṭṭhena <pageBreak edition="Myanmar" number="0.0118" /> lokuttara’’ntiādi paṭisambhidāvacanaṃ (paṭi. ma. 2.43) aṭṭhakathāya ābhataṃ, tasmā tattha ‘‘tividhopi anuttaradhammo lokaṃ taratī’’tiādinā saṅgahitoti taṃ tīhi padehi yojetvā dassetuṃ <bold>‘‘lokaṃ taratīti etenā’’</bold>tiādimāha. Ekekasmiṃ yojetabbo lokassa antagamanāditāya maggādīsupi labbhamānattā. Maggeyeva vā tividhopi attho yojetabboti sambandho. <bold>Anativattanādī</bold>ti <bold>ādi</bold>-saddena indriyānaṃ ekarasatā tadupagavīriyavāhanaṃ āsevanāti ime tayo bhāvanāvisese saṅgaṇhāti. Yasmā cete bhāvanāvisesā saṃkilesavodānesu vaṭṭavivaṭṭesu ca taṃtaṃādīnavānisaṃsadassanabhūtāya pubbabhāgapaññāya <pageBreak edition="Vipassana Research Institut" number="0.0112" /> sampāditena ñāṇavisesena nipphajjanti, tasmā vuttaṃ <bold>‘‘aññamaññaṃ…pe… vaḍḍhetī’’</bold>ti.</paragraph>
    <paragraph line="210"><bold>Nissayo hotī</bold>ti rukkho viya sākhāya ādhārabhāvena voharīyatīti attho. Phalañāṇaphalaṅgānaṃ nissayavacanaṃ nissayapaccayattā. Tatoyeva nissayabhāvato patiṭṭhābhāvato. Ariyaphalasannissayena hi ariyā katakiccā suṭṭhu nibbinnasabbabhavāpi cirataraṃ loke parahitāya tiṭṭhanti. Kilesānaṃ odhiso pajahanakāpi ariyamaggā avisesena sabbākusalānaṃ sabbakusalapaṭipakkhatāya aññamaggappahātabbesupi kenaci pahānākārena pavattantīti taṃ pahānākāraṃ dassento <bold>‘‘itaresaṃ vijjutobhāsena viya tamassā’’</bold>ti āha. Yena <bold>pāḷiyaṃ</bold> heṭṭhimamaggañāṇānaṃ vijjūpamatā dassitā. Yadi evaṃ uparimaggavajjhā kilesā itareti idhādhippetā. Na tesaṃ samucchedavacanaṃ yuttaṃ. Na hi bhāvanāya pahātabbe dassanamaggo samucchindituṃ sakkoti. Tathā ca sati dassanena pahātabbā eva te siyuṃ. Atha tadaṅgappahānaṃ adhippetaṃ, yena ‘‘vijjutobhāsena viya tamassā’’ti vuttaṃ, taṃ pubbabhāgavipassanāya eva siddhaṃ na ca yuttaṃ lokuttaramaggo tadaṅgavasena kilese pajahatīti. Vikkhambhanepi eseva nayo, anulomañāṇeneva tassa sātisayaṃ sādhitattā. Atha pana paṭhamamaggavajjhā eva kilesā itareti adhippetā, evaṃ sante tesaṃ itarabhāvova na siyā, na ca anapāyagamanīyā <pageBreak edition="Myanmar" number="0.0119" /> nāma kilesā dassanena pahātabbā atthi, nāpi paṭhamamaggavajjhā kilesā tena vijjutobhāsena viya tamo samucchinditabbāti vattuṃ yuttanti upaparikkhitabboyaṃ ‘‘itaresaṃ…pe… samucchedo’’ti. Lokiyajjhānampi <bold>na vinā paṭipadāya ijjhatī</bold>ti idaṃ adhippāyavasena netabbaṃ neyyatthattāti taṃ adhippāyaṃ vibhāvento <bold>‘‘akatādhikārassā’’</bold>ti āha. Tena yathāvuttavacanassa ca sappadesataṃ dasseti. Nanu ca katādhikārassa ariyassa maggena samijjhamānampi jhānaṃ maggapaṭipadāvasena paṭipadāsahitamevāti. Na vinā paṭipadāya ijjhatīti sakkā vattuṃ, tenetaṃ vacanaṃ nippadesamevāti anuyogaṃ sandhāyāha <bold>‘‘katādhikārassa panā’’</bold>tiādi. Idāni tassa vacanassa adhippāyavasena gahetabbatthatā pāḷitopi viññāyatīti dassento āha <bold>‘‘yathāvutta…pe… katā’’</bold>ti.</paragraph>
    <paragraph line="211">‘‘Yo kocīti avisesavacana’’nti tassa apavādaṃ dassento <bold>‘‘sakiṃ dvikkhattu’’</bold>nti ādimāha. Paricchinditvā gahaṇaṃ parijānanaṃ. <bold>Nāmarūpavavatthāpanādīna</bold>nti nāmarūpavavatthāpanapaccayapariggahalakkhaṇapaṭivedhanikantipariyādānānaṃ <pageBreak edition="Vipassana Research Institut" number="0.0113" />. <bold>Kicchasiddhito</bold>ti nāmarūpavavatthāpanādīnaṃ kesañci sabbesampi vā kicchasiddhito. Esa nayo dutiyavārādīsupi yathāsambhavaṃ. <bold>Sukhasiddhiyampī</bold>ti nāmarūpavavatthāpanādīnaṃ kicchasiddhi maggapātubhāvadandhabhāvassa kāraṇabhāve anekantikā. Vipassanāsahagatindriyānaṃ pana mandatā tassa ekantakāraṇanti dasseti.</paragraph>
    <paragraph line="212"><bold>Etadantattā paṭipadāyā</bold>ti etena nippariyāyato paṭipadāñāṇadassanavisuddhisaṅkhātāya vipassanāpaññāya cirācirappavattivasena maggassa khippadandhābhiññatā vuttāti dasseti. <bold>Purimāna</bold>nti purimavārānaṃ, lakkhaṇapaṭivedhādīnaṃyeva vā. Heṭṭhimakoṭiyā tikkhattuṃ kilesavikkhambhane sati dukkhāpaṭipadābhāvo, na tato heṭṭhāti nicchitattā āha <bold>‘‘tikkhattuṃ vikkhambhanavāratāvasenā’’</bold>ti. <bold>Tassa sukhāpaṭipadā veditabbā</bold> ukkaṃsavasenāti adhippāyo.</paragraph>
    <paragraph line="213">Yasmiṃ puggale visaṃvādanabhedanāniṭṭhānatthaniyojanānaṃ pavatti, tattha sinehaviraheneva tesaṃ pavatti, so ca puggalo asaṅgahito hotīti musāvādādīnaṃ visaṃvādanādikiccatāya lūkhatā ca apariggahatā ca vuttā. Tappaṭipakkhaviruddhasabhāvattā sammāvācāya siniddhabhāvatā pariggāhakasabhāvatā <pageBreak edition="Myanmar" number="0.0120" />. Saddhāvisesayogato vā tassā siniddhabhāvo daṭṭhabbo. <bold>Samuṭṭhāpetī</bold>ti pavatteti. Jīvamāno vā satto, <bold>sampayuttadhammā vā vodāya</bold>nti etena sayaṃ vā vodāyatīti vodānaṃ.</paragraph>
    <paragraph line="214" number="285"> Taṇhādiṭṭhīhi <bold>patiṭṭhānaṃ</bold>. Avasesakilesābhisaṅkhārehi <bold>āyūhanā</bold>. Sassatadiṭṭhiyā <bold>patiṭṭhānaṃ</bold>. Ucchedadiṭṭhiyā <bold>āyūhanā</bold>. Līnavasena <bold>patiṭṭhānaṃ</bold>. Uddhaccavasena <bold>āyūhanā</bold>. Kāmasukhānuyogavasena <bold>patiṭṭhānaṃ</bold>. Attakilamathānuyogavasena <bold>āyūhanā</bold>. Sabbākusalābhisaṅkhāravasena <bold>patiṭṭhānaṃ</bold>. Sabbalokiyakusalābhisaṅkhāravasena <bold>āyūhanā</bold>ti oghataraṇasuttavaṇṇanāyaṃ vuttesu pakārantaresu idha avuttānaṃ vasenapi patiṭṭhānāyūhanā veditabbā.</paragraph>
    <paragraph line="215">Atha vā kilesaggahaṇena taṇhāsassatadiṭṭhisabbākusalābhisaṅkhārā gahitā taṃsabhāgatāya tadekaṭṭhatāya ca. Tathā abhisaṅkhāraggahaṇena avasesakilesaucchedadiṭṭhisabbalokiyakusalābhisaṅkhārā. Līnuddhaccakāmasukhattakilamathānuyogānaṃ visuṃ vuttattā tehi na yojetabbanti kilesābhisaṅkhāravasena patiṭṭhānāyūhane vatvā taṇhādiṭṭhīnaṃ tattha visesapaccayataṃ dīpetuṃ tadubhayavasenapi yojanā katā. Nayadassanaṃ vā etaṃ tattha daṭṭhabbaṃ. Evamitarepi pakārā yojetabbāti <pageBreak edition="Vipassana Research Institut" number="0.0114" />. ‘‘Catūhi, bhikkhave, aṅgehi samannāgato puggalo’’tiādīsu (ma. ni. 4.112, 114) <bold>aṅga</bold>-saddassa kāraṇatthatā daṭṭhabbā.</paragraph>
    <paragraph line="216" number="299"> Musāvādādīni bhāsamāno karoti nāma kiṃ vakkhamānaṃ kiriyaṃ, kā pana sāti? Musāvādādikiriyāti viditovāyamattho. Evaṃ vā ettha yojanā daṭṭhabbā.</paragraph>
    <paragraph line="217" number="301"><bold>Nipphāditapaccayāna</bold>nti cīvarādipaccayānaṃ. <bold>Kuhanavatthūnī</bold>ti pāpicchataṃ nissāya lūkhacīvarādisevanavasena ‘‘yo te vihāre vasati, so arahā’’tiādinā (pārā. 224) attānaṃ ariyaguṇasāmantaṃ katvā bhaṇanavasena visesalābhino viya attano pariharaṇavasena ca pavattā akusalacittuppādā paresaṃ vimhāpanakāraṇāni kuhanavatthūni.</paragraph>
    <paragraph line="218" number="343"> Satipi <pageBreak edition="Myanmar" number="0.0121" /> saguṇārammaṇehi maggassa animittanāmalābhe na nippariyāyena vipassanā animittanāmikāti āgamanato maggo animittanāmaṃ na labhatīti āha <bold>‘‘na pana saguṇārammaṇehi…pe… siddhaṃ hotī’’</bold>ti. Yasmā pana āgamanato suññataṃ appaṇihitanti laddhanāmassa maggassa saguṇato ārammaṇato ca taṃnāmābhāvo na kadācipi atthi, tasmā nāmattayapāripūrihetuāgamanato nāmalābhoti adhippāyenāha <bold>‘‘paripuṇṇanāmasiddhihetuttā’’</bold>ti. <bold>Sabbesa</bold>nti sabbavimokkhamukhāgatānampi maggānaṃ. <bold>Nāmattayayogo</bold>ti suññatāpaṇihitānimittanāmayogo. <bold>Vavatthānaṃ</bold> asaṅkaro.</paragraph>
    <paragraph line="219" number="350"> Nimittadhammā saṅkhārā tehi sanimittā saviggahā viya upaṭṭhahantīti tesaṃ abhāvitabhāvanassa bhāvitabhāvanassa ca upaṭṭhahanākāraṃ dassento <bold>‘‘samūhādī’’</bold>tiādimāha. Tena ca ‘‘vimokkhena saddhindriyaṃ adhimattaṃ hotī’’ti (dha. sa. aṭṭha. 350) vuttaṃ, na ‘‘tasmiṃ vimokkhe’’ti, tasmā <bold>‘‘animittavimokkhoti aniccānupassanaṃ āhā’’</bold>ti vuttaṃ. Itaratthāpi eseva nayo. Animittassa animittabhāvābhāvo natthīti kasmā vuttaṃ, nanu ca aniccānupassanāya animittavimokkhabhāvo pariyāyenāti nippariyāyadesanāya tassā animittabhāvābhāvo atthi eva, evañca sati ‘‘animittassa animittanāmadānābhāvo’’ti ca na na sakkā vattunti upamāsaṃsandanaṃ suṭṭhutaraṃ yujjati, tathā animittena maggassa animittabhāvo na yujjatiyeva. Tenāha ‘‘paramatthato nāmaṃ dātuṃ na sakkotī’’ti? Saccametaṃ <pageBreak edition="Vipassana Research Institut" number="0.0115" />, pariyāyasiddhaṃyeva pana aniccānupassanāya animittabhāvaṃ gahetvā maggasodhanavasenāyamanuyogo kato ‘‘animittavimokkhassa animittabhāvābhāvo natthītiviruddhaṃ viya hotī’’ti. Evañca katvā ‘‘animittaṃ…pe… dīpito hotī’’ti sayameva vakkhatīti. <bold>Sāmañña</bold>nti upamopamitabbānaṃ sambandhamāha. <bold>Na maggādhipatī</bold>ti maggo adhipati maggādhipatīti chandacittānaṃ ayaṃ samaññā natthīti attho. <bold>Na ca tehi maggassā</bold>ti chandacittehi maggo adhipati etassāti maggādhipatīti ayaṃ samaññā maggassa natthi. Kasmā? Tesaṃ chandacittānaṃ amaggaṅgattā.</paragraph>
    <paragraph line="220"><bold>Jhānassa suññatādināmakattā</bold>ti etena indriyabalādīnampi maggasampayogato suññatādināmakatā dassitāti daṭṭhabbaṃ. Satipi paccanīkāmasane <pageBreak edition="Myanmar" number="0.0122" /> na tassa maggassa taṃ paribyattaṃ yathā sarasatāti āha <bold>‘‘sarasappadhāno’’</bold>ti. <bold>Dvīhī</bold>ti sarasapaccanīkehi. <bold>Aññanirapekkhehī</bold>ti āgamananirapekkhehi. <bold>Tasmā</bold>ti yasmā sarasatova nāmalābhe avavatthānāpatti sabbassa maggassa sabbanāmabhāvāpatti hoti, tasmā. <bold>Attābhi…pe… maggā</bold>ti tena āgamanato nāmalābhassa paccanīkato nāmalābhabhāvaṃ dasseti. <bold>Sarasantare</bold>ti animittabhāvādike. <bold>Paccanīkasahitena sarasenā</bold>ti suññatāppaṇihitabhāvehi tadāgamanehi. <bold>Nimittaggahaṇānivāraṇā</bold>ti saṅkhāranimittaggāhassa anisedhanato. Suññatāppaṇihitasseva maggassa vuttattā aniccato vuṭṭhahantassa maggo idha asaṅgahito siyāti āsaṅkitvā āha <bold>‘‘aniccānupassanā’’</bold>tiādi. Saṅkhārehi vuṭṭhānaṃ na siyā, lakkhaṇehi eva vuṭṭhānaṃ siyāti adhippāyo, lakkhaṇapaṭivedho na siyā atadārammaṇattāti attho. Saṅkhārānañhi hutvā abhāvaudayabbayapaṭipīḷanāvasavattanākāresu aniccatādilakkhaṇavohāro.</paragraph>
    <paragraph line="221">Ākāravantesu gahitesu tadākāropi gahitoyeva hotīti āha <bold>‘‘lakkhaṇānipi paṭividdhāni honti tadākārasaṅkhāraggahaṇato’’</bold>ti. <bold>Yathāvuttādhippāyenā</bold>ti ‘‘anicca’’ntiādinā ‘‘saṅkhāresū’’tiādināva vuttappakārādhippāyena. <bold>Visu</bold>nti saṅkhārehi vinivattetvā.</paragraph>
    <subhead line="222">Lokuttarakusalaṃ</subhead>
    <subhead line="223">Pakiṇṇakakathāvaṇṇanā</subhead>
    <paragraph line="224"><bold>Pañcadhā</bold><pageBreak edition="Vipassana Research Institut" number="0.0116" /><bold>uddisati</bold> pañcupādānakkhandhe ajjhattadukavasena rūpadukavasena ca bhinditvā abhinditvā ca nimittavacaneneva uddisati pavattassapi saṅkhāranimittabhāvānativattanato vuṭṭhātabbatāsāmaññato ca. Teneva upādinnānupādinnavasena pavattaṃ dvidhā katvā niddisitvāpi ‘‘ayaṃ tāva nimitte vinicchayo’’ti nimittavaseneva nigameti. Ettha ca nimittaṃ ajjhattabahiddhā, pavattaṃ pana ajjhattamevāti ayametesaṃ viseso. <bold>Bojjhaṅgādivisesa</bold>nti bojjhaṅgajhānaṅgamaggaṅgānaṃ asadisataṃ. Asamāpajjitukāmatāsaṅkhātā vitakkādivirāgabhāvanā <bold>asamāpajjitukāmatāvirāgabhāvanā. Itarassā</bold>ti pādakajjhānādikassa. <bold>Atabbhāvato</bold>ti yathāvuttavirāgabhāvanābhāvassa abhāvato. Idaṃ vuttaṃ hoti – yathā maggāsannāya vipassanāya somanassasahagatatte maggassa paṭhamādijjhānikatā ca upekkhāsahagatatte <pageBreak edition="Myanmar" number="0.0123" /> pañcamajjhānikatā eva ca tabbasena ca bojjhaṅgādīnaṃ visesoti tesaṃ niyame āsannakāraṇaṃ padhānakāraṇañca vuṭṭhānagāminivipassanā, na evaṃ pādakajjhānādayoti.</paragraph>
    <paragraph line="225">Idāni apādakapaṭhamajjhānapādakānaṃ pakiṇṇakasaṅkhārapaṭhamajjhānāni sammasitvā nibbattitānañca maggānaṃ ekantena paṭhamajjhānikabhāvato vipassanāniyamoyevettha ekantiko padhānañcāti imamatthaṃ vibhāvento <bold>‘‘vipassanāniyamenevā’’</bold>tiādimāha. Tattha <bold>itare</bold>ti dutiyajjhānikādimaggā. Pādakajjhānātikkantānaṃ aṅgānaṃ asamāpajjitukāmatāvirāgabhāvanābhūtā vuṭṭhānagāminivipassanā adhiṭṭhānabhūtena pādakajjhānena āhitavisesā maggassa jhānaṅgādivisesaniyāmikā hotīti <bold>‘‘pādakajjhānavipassanāniyamehī’’</bold>ti vuttaṃ. Yathā ca adhiṭṭhānabhūtena pādakajjhānena, evaṃ ārammaṇabhūtena sammasitajjhānena ubhayasabbhāve ajjhāsayavasena āhitavisesā vipassanā niyametīti āha <bold>‘‘evaṃ sesavādesupi…pe… yojetabbo’’</bold>ti.</paragraph>
    <paragraph line="226"><bold>Pādakajjhānasaṅkhāresū</bold>ti paṭhamajjhānasaṅkhāresu. ‘‘Paṭhamajjhānaṃ pādakaṃ katvā’’ti (dha. sa. aṭṭha. 350) hi vuttaṃ. <bold>Taṃtaṃvirāgāvirāgabhāvanābhāvenā</bold>ti vitakkādīnaṃ virajjanāvirajjanabhāvanābhāvena. Tena ārammaṇajjhānassapi vipassanāya visesādhānaṃ upanissayatamāha.</paragraph>
    <paragraph line="227">Pādakajjhānasammasitajjhānāniyeva bojjhaṅgādivisesānaṃ upanissayo kāraṇanti <bold>pādakajjhānasammasitajjhānupanissayo</bold><pageBreak edition="Vipassana Research Institut" number="0.0117" />, tassa sabbhāve. <bold>Tadabhāvābhāvato</bold>ti tassa ajjhāsayassa abhāvābhāvato.</paragraph>
    <paragraph line="228">Catutthajjhānikassa maggassa āruppe arūpajjhānameva pādakaṃ siyāti āha <bold>‘‘catutthajjhānikavajjāna’’</bold>nti. Ariyamaggassa oḷārikaṅgātikkamanūpanissayā vipassanāya adhiṭṭhānārammaṇabhūtā dutiyajjhānādayo. <bold>Pañcahi aṅgehī</bold>ti pañcahi jhānaṅgehi. ‘‘Taṃtaṃvādehi paññāpiyamānāni pādakajjhānādīni vādasahacāritāya ‘vādā’ti vuccantī’’ti adhippāyena <bold>‘‘tayopete vāde’’</bold>ti āha. Vadanti etehīti vā vādakaraṇabhūtāni pādakajjhānādīni vādā.</paragraph>
    <paragraph line="229"><bold>Vipākasantānassa…pe…</bold><pageBreak edition="Myanmar" number="0.0124" /><bold>susaṅkhatattā</bold>ti etena yasmiṃ santāne kammaṃ uppajjati, tattha uppajjamānameva kiñci visesādhānaṃ karotīti dīpeti. Yato tasmiṃyeva santāne tassa vipāko, nāññattha.</paragraph>
    <paragraph line="230"><bold>Purimānulomaṃ viya ta</bold>nti yathā gotrabhuṭṭhāne uppannānulomato purimaanulomañāṇaṃ taṃ gotrabhuṭṭhāne uppannānulomaṃ anubandhati, evaṃ. <bold>Tadapī</bold>ti gotrabhuṭṭhāne uppannānulomañāṇampi aññaṃ anulomañāṇameva anubandheyya, tassa anantaraṃ uppajjeyya. <bold>Sā bhūmī</bold>ti sā pañcupādānakkhandhasaṅkhātā kilesānaṃ uppattiṭṭhānatāya bhūmi. <bold>Eko bhavoti gahetvā vutta</bold>nti etena satta bhave dve bhaveti idampi adhippāyavasena netabbatthaṃ, na yathārutavasenāti dasseti. Tatthāyaṃ adhippāyo – ekavāraṃ kāmāvacaradevesu ekavāraṃ manussesūti evampi missitūpapattivasena tesu ekissā eva upapattiyā ayaṃ paricchedo. Yaṃ pana ‘‘na te bhavaṃ aṭṭhamamādiyantī’’ti (khu. pā. 6.9; su. ni. 232) vuttaṃ, tampi kāmāvacarabhavaṃyeva sandhāyāha. Mahaggatabhavānaṃ paricchedo natthīti vadanti. Tathā ‘‘ṭhapetvā dve bhave’’ti etthāpi kāmāvacaradevamanussabhavānaṃ missakavaseneva, tasmā <bold>kāmadhātuyaṃ ye dve bhavā</bold>ti kāmāvacaradevamanussavasena ye dve bhavāti attho. Purimavikappesu puggalabhedena paṭipadā bhinditvā kassaci calatīti, kassaci na calatīti katvā ‘‘calati evā’’ti avadhāraṇamantarena attho vutto. Yasmā pana <bold>aṭṭhakathāyaṃ</bold> (dha. sa. aṭṭha. 350 lokuttarakusalapakiṇṇakakathā) ‘‘yathā ca paṭipadā, evaṃ adhipatipi calati evā’’ti vuttaṃ, tasmā sabbesampi paṭipadāsu abhedena gahitāsu ekantena calanaṃ sambhavatīti <bold>‘‘calaticceva vuttaṃ, na na calatī’’</bold>ti tatiyavikappo calanāvadhāraṇo vutto.</paragraph>
    <centered line="231">Lokuttarakusalapakiṇṇakakathāvaṇṇanā niṭṭhitā.</centered>
    <subhead line="232">Paṭhamamaggavīsatimahānayavaṇṇanā</subhead>
    <paragraph line="233" number="357"> Jhānamaggādipariyāyehi <pageBreak edition="Vipassana Research Institut" number="0.0118" /> kathite bojjhanakāti adhippetā, visesato pubbabhāge ‘‘jhānaṃ bhāvemi maggaṃ bhāvemī’’ti pavattajjhāsayā hontīti adhippāyena <bold>‘‘yassa pubbabhāge’’</bold>tiādimāha.</paragraph>
    <paragraph line="234" number="358"><bold>Upanissayavasenā</bold>ti <pageBreak edition="Myanmar" number="0.0125" /> tathā cittappavattisaṅkhātena pubbabhāgābhisaṅkhārena. Tenevāha <bold>‘‘yassa hī’’</bold>tiādi. <bold>Tadanurūpabalā</bold>ti adhipatipaccayalābhena sattivisesayogamāha. Yadi pubbabhāgābhisaṅkhāravasena chandādīnaṃ adhipatibhāvo, kimatthameteyeva evaṃ vuttā, nanu saddhādīnampi pubbabhāgābhisaṅkhāro labbhatīti āha <bold>‘‘sesadhammāna’’</bold>ntiādi. <bold>Ataṃsabhāvattā</bold>ti sampayuttehi sātisayamanuvattitabbabhāvarahitattā. Kiñcāpi hi saddhādayopi indriyapaccayatāya sampayuttehi anuvattayanti, ekasmiṃ pana cittuppāde samadhurena aññena vinā sampayuttehi anuvattanīyabhāvo na tesaṃ yathā chandādīnanti teyeva adhipatibhāvena vuttā. Evañca katvā indriyasahajātādhipatipaccayānaṃ viseso paribyatto hoti.</paragraph>
    <subhead line="235">Catumagganayasahassavaṇṇanā</subhead>
    <paragraph line="236" number="362"><bold>Mānassa diṭṭhisadisā pavatti</bold>. Tathā hi so adhipati viya aññādhipatinā diṭṭhiyā saha nappavattatīti. <bold>Ekadesa…pe… upamā hoti,</bold> na sabbasāmaññena, itarathā sūriyatthaṅgamane andhakārāvattharaṇaṃ viya aggamaggatirodhāne saccapaṭicchādakatamappavatti āpajjeyyāti adhippāyo. <bold>Aññamañña</bold>nti aññe aññe. ‘‘Ānītaṃ idaṃ sutta’’nti vibhatti pariṇāmetabbā. <bold>Yathāvuttanayenā</bold>ti imissā aṭṭhakathāyaṃ vuttanayena. <bold>Na upamāya vuttattā</bold>ti imasmiṃ sutte na upamāya vuttabhāvato. <bold>Yathāvuttanayenā</bold>ti vā etasmiṃ sutte vuttappakārena nayena imissā aṭṭhakathāyaṃ upamāya na vuttattā. <bold>Avayavā viya honti,</bold> yena te cetasi niyuttā, cittassa eteti ca <bold>cetasikā</bold>tiādinā vuccanti, na pana ‘‘phassikā’’tiādināti daṭṭhabbaṃ.</paragraph>
    <centered line="237">Kusalakathāvaṇṇanā niṭṭhitā.</centered>
    <title line="238">Akusalapadaṃ</title>
    <title line="239">Dhammuddesavāro</title>
    <subhead line="240">Paṭhamacittavaṇṇanā</subhead>
    <paragraph line="241" number="365"> Khaṇattayassa <pageBreak edition="Vipassana Research Institut" number="0.0119" /> akusalesu asambhavato samavāyakālahetusamūhattho <bold>samaya</bold>-saddo. Lobhābhibhūtāya eva iṭṭhārammaṇasmiṃ itaratra <pageBreak edition="Myanmar" number="0.0126" /> ca iṭṭhākāraggahaṇavasena somanassasahagatabhāvoti evamādiṃ sandhāya <bold>‘‘yathānurūpa’’</bold>nti vuttaṃ. ‘‘Kilesāturatāya anārogyaṭṭhena kilesavajjasabbhāvato sāvajjaṭṭhena avijjāsambhūtatāya akosalyasambhūtaṭṭhena akusala’’nti ca ‘‘sāvajjadukkhavipākalakkhaṇaṃ, anatthajananarasaṃ, saṃkilesapaccupaṭṭhānaṃ, ayonisomanasikārapadaṭṭhānaṃ, gārayhabhāvato vā sāvajjalakkhaṇaṃ, saṃkilesabhāvarasaṃ, aniṭṭhavipākapaccupaṭṭhānaṃ, yathāvuttapadaṭṭhānamevā’’ti ca evamādinā vuttanayena anugantabbatāya vuttaṃ <bold>‘‘vuttanayaṃ anugantvā’’</bold>ti.</paragraph>
    <paragraph line="242">Gataṃ gamanaṃ pavattīti katvā vuttaṃ <bold>‘‘gatamattaṃ gatimattaṃ gahaṇamatta’’</bold>nti. Diṭṭhiyā hi gati pavatti evāti. <bold>Āsannakāraṇattā</bold>ti padaṭṭhānatāya, yonisomanasikāro viya hi kusalassa ayonisomanasikāro akusalassa accāsannahetu. Tathā hi satipi asaddhammasavanādikāraṇe ayoniso anāvajjite avavatthāpite ca natthi akusalappavatti. Tathā ca vakkhati <bold>aṭṭhakathāyaṃ</bold> ‘‘ayoniso akusala’’nti. Etena ekantakāraṇatā ca vuttatthā hoti. Paṭisaṅkhā sītādikhamanaṃ appamādavihāroti vuttaṃ <bold>‘‘appamajjanaṃ khamana’’</bold>nti. Tena satisaṃvaroti idha khantisaṃvaro vuttoti adhippāyo indriyasaṃvarassa vuttattā. <bold>Pahānasaṃvaro</bold>ti <bold>vīriyasaṃvaro</bold>. So hi ‘‘uppannaṃ kāmavitakkaṃ nādhivāseti pajahatī’’tiādinā (ma. ni. 1.26; a. ni. 4.14; 6.58) vuttoti.</paragraph>
    <paragraph line="243">Sammāpaṭipattiyā paṭipakkhabhāvena gahetabbatākāro moho <bold>sammāpaṭipattipaṭipakkhabhāvaggahaṇākāro</bold>. Tena hi nivutā na sammā paṭipajjanti. Abhijjhāya visesayogo <bold>kammapathappatti</bold>.</paragraph>
    <paragraph line="244"><bold>Anupaparikkhā moho</bold>. So cettha diṭṭhirahito veditabbo. Diṭṭhisahitassa pana diṭṭhiyā anuvidhāyakattā taggahaṇeneva gahaṇanti. <bold>Avatthusmi</bold>nti asaddahanīye vatthusmiṃ. <bold>Sānunayo adhimokkho</bold>ti <pageBreak edition="Vipassana Research Institut" number="0.0120" /> mohadiṭṭhīnaṃ saddhāpatirūpatamāha. Ahirikānottappamohādīhi pamajjanato <bold>ahirikādīhi</bold> kāraṇehi. <bold>Ārakkharahitacitte</bold>ti cittassa sativirahataṃyeva dasseti. Ārakkhapaccupaṭṭhānā hi satīti. Etena ‘‘assaddhiyacitte andhabālacitte’’ti padadvayaṃ vuttatthaṃ hoti. <bold>Upanāhādī</bold>ti <bold>ādi</bold>-saddena <pageBreak edition="Myanmar" number="0.0127" /> rāgādayo saṅgayhanti. Rāgādīnaṃ pariyuṭṭhānādisabhāvatāya <bold>‘‘avisesenā’’</bold>ti vuttaṃ visesassa ekaccassa asambhavato. <bold>Idhā</bold>ti, imasmiṃ citte. <bold>Nipphādetabbe payojane bhummaṃ</bold> ‘‘cammasmiṃ dīpinaṃ hantī’’ti (vajira. ṭī. 17-18 verañjakaṇḍavaṇṇanā) viya <bold>ārammaṇaṃ vā avūpasamo</bold> phalūpacārena ‘‘semho guḷo’’ti viya.</paragraph>
    <centered line="245">Dhammuddesavārakathāvaṇṇanā niṭṭhitā.</centered>
    <subhead line="246">Niddesavārakathāvaṇṇanā</subhead>
    <paragraph line="247" number="390"> Sabhāvapaṭicchādavasena pakatiattādiasantaggahaṇassa nissayattā nimittattā <bold>asantaṃ bujjhati,</bold> niccādivisamaggahaṇassa saññādivipariyesassa nissayattā <bold>asamaṃ bujjhatī</bold>ti moho vutto nimittassa kattubhāvena upacāritattā, ayañca attho diṭṭhisahitamohavasena daṭṭhabbo. Ettha ca <bold>pakatī</bold>ti kāpilānaṃ padhānaṃ.</paragraph>
    <subhead line="248">Tatiyacittavaṇṇanā</subhead>
    <paragraph line="249" number="400"> Apaṇṇakapadaṃ viya avirajjhanakapadampi kadāci niyatabhāvaṃ dīpeyyāti aniyatataṃ dīpetuṃ <bold>‘‘uppattiarahaṅgānī’’</bold>ti vuttaṃ mānassa aniyatattā. Yadi hi māno niyato siyā, kāmarāgassa mānarahitā pavatti na siyā, tathā bhavarāgassa. Evaṃ sati paṭṭhāne catukkhattuṃ kāmarāgena yojanā na siyā, tikkhattuṃyeva siyā, bhavarāgamūlikā ca na siyā, evañca saṃyojanānaṃ saṃyojanehi aṭṭhavidhena yojanā siyā, na dasavidhā dassitāti yathāvuttāhi yojanāhi mānassa aniyatabhāvo pakāsito. Atha vā mānena saddhiṃ pañca honti yathāvuttāni apaṇṇakaṅgāni, kiṃ pana hontīti apekkhāyaṃ yevāpanakāti viditovāyamattho. Yevāpanakānañhi pañcabhāvo idha vidhīyati, na apaṇṇakaṅgānanti so yathā hoti <pageBreak edition="Vipassana Research Institut" number="0.0121" />, tathā yojetabbaṃ. Kilesaduke paṭiccavārādīsu ‘‘kilesaṃ dhammaṃ paṭicca kileso dhammo uppajjati hetupaccayā’’tiādīsu ‘‘lobhaṃ paṭicca moho māno thinaṃ uddhaccaṃ ahirikaṃ anottappaṃ. Lobhaṃ paṭicca moho māno uddhaccaṃ <pageBreak edition="Myanmar" number="0.0128" /> ahirikaṃ anottappaṃ. Lobhaṃ paṭicca moho thinaṃ uddhaccaṃ ahirikaṃ anottappaṃ. Lobhaṃ paṭicca moho uddhaccaṃ ahirikaṃ anottappa’’nti vibhattattā <bold>‘‘tathā kilesadukepī’’</bold>ti vuttaṃ. Diṭṭhivippayuttasasaṅkhārikāsaṅkhārikacittavasena hi ayaṃ pāṭhabhedoti.</paragraph>
    <paragraph line="250">‘‘Kāmarāgo catudhā ekato uppajjati, paṭigho tidhā, māno ekadhā, tathā vicikicchā bhavarāgoti uddisitvā kāmarāgo mānasaṃyojanaavijjāsaṃyojanehi ceva avijjāsaṃyojanamatteneva ca saddhiṃ māno bhavarāgāvijjāsaṃyojanehi saddhiṃ bhavarāgo avijjāsaṃyojanena saddhi’’nti <bold>aṭṭhakathākaṇḍavaṇṇanāyaṃ</bold> (dha. sa. aṭṭha. 1485) vakkhamānattā <bold>‘‘idha ca vakkhatī’’</bold>tiādi vuttaṃ. Tattheva ‘‘lobho chadhā ekato uppajjati, paṭigho dvedhā, tathā moho’’ti uddisitvā ‘‘lobho asaṅkhāriko diṭṭhivippayutto mohauddhaccaahirikānottappehi, sasaṅkhāriko mohathinauddhaccaahirikānottappehi, asaṅkhāriko eva mohamānauddhaccaahirikaanottappehi, sasaṅkhāriko eva ca mohamānathinauddhaccaahirikaanottappehī’’ti vakkhamānattā <bold>‘‘tathādasavidhā kilesāna’’</bold>nti vuttaṃ. ‘‘Aha’’nti gahaṇatāya avaṃkatvā gahaṇampi <bold>‘‘sampaggaho’’</bold>ti vuttaṃ.</paragraph>
    <subhead line="251">Catutthacittavaṇṇanā</subhead>
    <paragraph line="252" number="402"><bold>Ussāhaṃ janentā</bold>ti ettha cittapayogasaṅkhāto saṅkhāro eva ussāho, na vīriyussāhoti.</paragraph>
    <subhead line="253">Navamacittavaṇṇanā</subhead>
    <paragraph line="254" number="413"><bold>Visappanāniṭṭharūpasamuṭṭhānaṃ</bold> yena kupitassa sakalasarīraṃ kampati, kupitākāro paññāyati. Etena sampattiattho raso dassito hoti, pavattiākāravasena vā visappanaraso. Tathā hi yassa kuppati, tassa amittassa sampatti yebhuyyena paṭighuppattihetu hotīti. Etena kiccattho raso vutto hotīti.</paragraph>
    <paragraph line="255" number="418"><bold>Vacanatthameva</bold><pageBreak edition="Vipassana Research Institut" number="0.0122" /> vacanapariyāyameva.</paragraph>
    <subhead line="256">Ekādasamacittavaṇṇanā</subhead>
    <paragraph line="257" number="424"><bold>Nicchayābhāvā</bold>ti <pageBreak edition="Myanmar" number="0.0129" /> adhimokkhābhāvā. <bold>Asaṇṭhahanato</bold>ti santānavasena ekasmiṃ ārammaṇe anavaṭṭhānato.</paragraph>
    <subhead line="258">Dvādasamacittavaṇṇanā</subhead>
    <paragraph line="259" number="429"> Sahajātādhipati natthi ‘‘chandavato ce vicikicchā uppajjati, sā mayhaṃ uppajjeyyā’’tiādippavattiyā abhāvā. <bold>Anuddhaṭattā paṭisiddhatā,</bold> yathādhammasāsane avacanampi abhāvaṃ dīpeti.</paragraph>
    <paragraph line="260"><bold>Avacanato</bold>ti <bold>a</bold>-kārassa tadaññavacanataṃ dasseti. Etena ca dassanena pahātabbesu abhāvavacanena kāraṇasiddhiyā phalasiddhīti tattha abhāvassa kāraṇameva tāva dassetuṃ <bold>‘‘paṭisandhianākaḍḍhanato’’</bold>ti vuttaṃ. Tena taṃsabhāvatā tassa cittuppādassa vuttā hoti. Tato ca ‘‘balavaṃ paṭisandhiṃ ākaḍḍhati, dubbalaṃ nākaḍḍhatī’’ti idaṃ paṭisandhidānasabhāvesu. Yassa pana paṭisandhidānasabhāvo eva natthi, na tassa balavabhāvo paṭisandhiākaḍḍhane kāraṇanti ayamattho dassito hoti. Anākaḍḍhanaṃ sādheti ‘‘yadi hi ākaḍḍheyyā’’tiādinā. Yasmā ca nāgataṃ, tasmā nākaḍḍhatīti adhippāyo. ‘‘Yasmā pana taṃ paṭisandhidānaṃ natthi, tasmā nāgata’’nti vuttattā <bold>‘‘anākaḍḍhanato anāgamanaṃ sādhetu’’</bold>nti vuttaṃ.</paragraph>
    <paragraph line="261"><bold>Apāyagamanīyassā</bold>ti apāyaṃ gametīti apāyagamanīyaṃ, taṃsabhāvanti attho. Paṭisandhiākaḍḍhane sati uddhaccasahagataṃ ekantena apāyagamanīyaṃ siyā. Tena vuttaṃ <bold>aṭṭhakathāyaṃ</bold> (dha. sa. aṭṭha. 429) ‘‘itarassāpi ettheva paṭisandhidānaṃ bhaveyyā’’ti. Na hi akusalapaṭisandhi sugatiyaṃ sambhavatīti. ‘‘Catūhi apāyehi ca vippamutto (khu. pā. 6.11; su. ni. 234) avinipātadhammo’’ti (sa. ni. 2.41; 5.998, 1004) vacanato apāyagamanīyañca dassanena pahātabbaṃ. Tenāha ‘‘apāyagamanīyassa dassanena pahātabbattā’’ti. Na cetaṃ dassanena pahātabbaṃ, na so tassa apāyagamanīyo rāgo doso <pageBreak edition="Vipassana Research Institut" number="0.0123" /> moho tadekaṭṭhā ca kilesāti etena saṅgahoti sakkā vattuṃ niyogato bhāvanāya pahātabbabhāvena vuttattā. Vuttañhetaṃ ‘‘katame dhammā bhāvanāya pahātabbā, uddhaccasahagato cittuppādo’’ti (dha. sa. 1406).</paragraph>
    <paragraph line="262">‘‘Kusalākusalaṃ <pageBreak edition="Myanmar" number="0.0130" /> kammaṃ vipākānaṃ khandhānaṃ kaṭattā ca rūpānaṃ kammapaccayena paccayo’’ti (paṭṭhā. 1.1.427) vuttakammapaccayabhāvo nānākkhaṇikakammapaccayabhāvo. So ca yadi uddhaccasahagataṃ paṭisandhiṃ ākaḍḍheyya, tassāpi siyā. Tathā ca sati uddhaccasahagataṃ dassanena pahātabbaṃ siyā dassanena pahātabbānaṃyeva nānākkhaṇikakammapaccayabhāvassa vuttattā. <bold>Na cetaṃ dassenena pahātabba</bold>nti sabbaṃ pubbe viya āvattati.</paragraph>
    <paragraph line="263"><bold>Sahajātameva vibhatta</bold>nti yathā dassanena pahātabbavibhaṅge ‘‘dassanena pahātabbo dhammo neva dassanena na bhāvanāya pahātabbassa dhammassa kammapaccayena paccayo’’ti (paṭṭhā. 2.8.86) sahajātaṃ nānākkhaṇikanti uddisitvā ‘‘sahajātā dassanena pahātabbā cetanā cittasamuṭṭhānānaṃ rūpānaṃ kammapaccayena paccayo, nānākkhaṇikā dassanena pahātabbā cetanā vipākānaṃ khandhānaṃ kaṭattā ca rūpānaṃ kammapaccayena paccayo’’ti vibhattaṃ, evaṃ avibhajitvā ‘‘bhāvanāya pahātabbā cetanā cittasamuṭṭhānānaṃ rūpānaṃ kammapaccayena paccayo’’ti (paṭṭhā. 2.8.89) ettakameva vuttaṃ, na vuttaṃ ‘‘nānākkhaṇikā cetanā vipākānaṃ khandhānaṃ kaṭattā ca rūpānaṃ kammapaccayena paccayo’’ti. Tena na bhāvanāya pahātabbassa nānākkhaṇikakammapaccayabhāvoti viññāyati. <bold>Paccanīyepi</bold> yathāsambhavaṃ saṅgāhakapaccayānaṃ vasena paccayuddhāre kariyamāne. <bold>Itarattha cā</bold>ti dassanenapahātabbapade. Tattha hi ‘‘dassanena pahātabbo dhammo neva dassanena na bhāvanāya pahātabbassa dhammassa ārammaṇapaccayena paccayo, sahajātaupanissayapacchājātakammapaccayena paccayo’’ti (paṭṭhā. 2.8.71) kammapaccayopi vuttoti.</paragraph>
    <paragraph line="264"><bold>Tadabhāvā</bold>ti nānākkhaṇikakammapaccayattābhāvā. Na ca nānākkhaṇikakammapaccayaṃ vinā paṭisandhiākaḍḍhanaṃ atthīti <bold>‘‘paṭisandhianākaḍḍhanato tattha anāgatā’’</bold>ti vuttaṃ. <bold>Etthā</bold>ti ‘‘ṭhapetvā uddhaccasahagataṃ sesāni ekādaseva paṭisandhiṃ ākaḍḍhantī’’ti ettha. <bold>Pavattivipākassā</bold>ti pavattiyaṃ vipāko pavattiekadesatāya pavattibhūto vā vipāko etassāti <bold>pavattivipākaṃ,</bold> kammaṃ, tassa. Atha vā pavattiyaṃ vipāko pavattivipāko. Imasmiṃ pana atthe nānākkhaṇikakammapaccayo etassāti <pageBreak edition="Vipassana Research Institut" number="0.0124" /> nānā…pe… yo, <bold>tabbhāvo…pe… tā</bold>ti evaṃ padacchedo daṭṭhabbo. <bold>Na sakkā nivāretuṃ</bold> nānākkhaṇikakammapaccayaṃ vinā vipākassa anuppajjanato.</paragraph>
    <paragraph line="265">Idāni <pageBreak edition="Myanmar" number="0.0131" /> pavattivipākānaṃ nānākkhaṇikakammapaccayalābhitāya āhaccabhāsitataṃ dassetuṃ <bold>‘‘vuttañcā’’</bold>tiādimāha. Vipākadānaṃ paṭisandhivipākadhammatāti maññamāno <bold>‘‘yadi bhāvanā’’</bold>tiādimāha. Itaro vipākadānābhāvepi siddho vipākadhammabhāvo tādisānaṃ aññesampi labbhamānattāti āha <bold>‘‘abhiññācittādīna’’</bold>nti. <bold>Ādi</bold>-saddena attano kālamatikkantaṃ diṭṭhadhammavedanīyaṃ upapajjavedanīyañca saṅgaṇhāti. <bold>Vuttaṃ siyā</bold>ti idaṃ sahāyapaccayalābhato puthujjanasantānavuttino uddhaccasahagatassa vipākuppādanaṃ, tadabhāvā sekkhasantatiyaṃ tassa vipākānuppādanañca yuttaṃ siyāti vuttaṃ. Tenevāha <bold>‘‘idaṃ pana ṭhānaṃ suṭṭhu vicāretabba’’</bold>ntiādi. Tathā ca vakkhati ‘‘puthujjanesu uppajjamānānaṃ sakabhaṇḍe chandarāgādīnaṃ uddhaccasahagatacittuppādassa ca saṃyojanattayatadekaṭṭhakilesānaṃ anupacchinnatāya aparikkhīṇasahāyānaṃ vipākuppādanaṃ na sakkā paṭikkhipitunti uddhaccasahagatadhammānaṃ vipāko vibhaṅge vutto’’ti. Tassa tādisasseva sati sahāye vipākuppādanavacanaṃ, asati vipākānuppādanavacanaṃ virujjhatīti ca pavattivipākadāyikaṃ vā uddhaccasahagatassa manasi katvā <bold>‘‘vuttaṃ siyā’’</bold>ti vuttaṃ. ‘‘Pavattivipākañhi sandhāya ‘tesaṃ vipāke ñāṇa’nti <bold>paṭisambhidāvibhaṅge</bold> (vibha. 725-726) vutta’’nti eke vaṇṇayanti. Evaṃ uddhaccacetanāpi na hoti, sāpi viññāṇapaccayabhāve apanetabbāti idampi paṭisandhiviññāṇameva sandhāya vuttanti.</paragraph>
    <centered line="266">Akusalapadavaṇṇanā niṭṭhitā.</centered>
    <title line="267">Abyākatapadaṃ</title>
    <subhead line="268">Ahetukakusalavipākavaṇṇanā</subhead>
    <paragraph line="269" number="431"><bold>Kāmāvacara…pe… ādi vutta</bold>nti ettha <bold>ādi</bold>-saddena ‘‘upacitattā’’ti padaṃ saṅgayhati ‘‘asādhāraṇakammapaccayavasenā’’ti vuttattā. <bold>‘‘Upacitattā</bold>ti laddhāsevanattā’’ti keci vadanti <pageBreak edition="Vipassana Research Institut" number="0.0125" />, taṃ paṭhamajavanassa na yujjati anāsevanattā. Tathā ca sati tassa vipākadānameva na siyāti tato aññathā atthaṃ dassento <bold>‘‘yathā’’</bold>tiādimāha. Tattha <bold>vipākābhimukha</bold>nti vipākadānābhimukhaṃ katokāsaṃ. Katokāsatā ca anādimhi saṃsāre anekesaṃ kammānaṃ katānaṃ atthitāya parassa paṭibāhanena hotīti <bold>‘‘aññassa vipākaṃ paṭibāhitvā’’</bold>tiādi vuttaṃ. <bold>Vaḍḍhitatā</bold><pageBreak edition="Myanmar" number="0.0132" /> ca sakammassa baladānasamatthatāvasena attano kāraṇehi abhisaṅkhatatā. <bold>Asādhāraṇena nāmaṃ uddhaṭaṃ</bold> ‘‘bherīsaddo yavaṅkuro’’ti yathā. <bold>Viññāṇāna</bold>nti cakkhuviññāṇādīnaṃ. <bold>Visesapaccayattā</bold>ti adhikapaccayattā.</paragraph>
    <paragraph line="270"><bold>Cakkhusannissitañca taṃ rūpavijānanañcā</bold>ti etena samānādhikaraṇataṃ samāsassa dassento tattha ca <bold>‘‘cakkhusannissita’’</bold>ntiādipadadvayassa nīluppalasaddādīnaṃ viya aññamaññavisesanavisesitabbabhāvamāha. <bold>Aññaviññāṇa</bold>nti rūpārammaṇaṃ manoviññāṇaṃ. Rūpaṃyevārammaṇanti pana atthe dibbacakkhuviññāṇaṃ daṭṭhabbaṃ taṃsadisānaṃ tadupacāraṃ katvā yathā ‘‘sā eva tittirī tāni eva osadhānī’’ti. <bold>Jhānapaccayattābhāve na jhānaṅgatā natthī</bold>ti pañcaviññāṇesu upekkhādīnaṃ upacaritajhānaṅgataṃ sādheti. Na hi jhānaṅgānaṃ jhānapaccayataṃ vatvā tesaṃ jhānapaccayabhāvo paṭikkhittoti. Yadi evaṃ pañcaviññāṇesu upekkhādayo jhānarāsiṭṭhāne na vattabbā siyunti āha <bold>‘‘jhānapaccayattābhāve’’</bold>tiādi. <bold>Upekkhādibhāvato</bold>ti upekkhāsukhadukkhekaggatābhāvato. <bold>Aññaṭṭhānābhāvato</bold>ti cittaṭṭhitiṃ eva sandhāya vuttaṃ.</paragraph>
    <paragraph line="271" number="436"> Akusalaṃ bhavaṅganissandena <bold>‘‘paṇḍara’’</bold>nti vuccati, bhavaṅge apaṇḍare taṃmūlikā kuto akusalassa paṇḍaratāti <bold>‘‘akusalassa cā’’</bold>ti vuttaṃ. <bold>Paṇḍaratāya kāraṇaṃ vattabbaṃ,</bold> yadi aññakāraṇā paṇḍaratā, <bold>sabhāvovāya</bold>nti cittassa akilesasabhāvatāya vuttaṃ, na cettha phassādīnampi paṇḍaratāpatti. Yato dhammānaṃ sabhāvakiccavisesaññunā bhagavatā viññāṇaṃyeva tathā niddiṭṭhanti.</paragraph>
    <paragraph line="272" number="439"><bold>Anatikkamanena</bold> bhāvanāya. Pasādaghaṭṭanaṃ visayassa yogyadese avaṭṭhānanti <bold>‘‘pasādaṃ ghaṭṭetvā āpāthaṃ gantvā’’</bold>ti vuttaṃ. <bold>Mahābhūtesu paṭihaññatī</bold>ti ettha na sayaṃ kiñci paṭihaññati, nāpi kenaci paṭihaññīyati aphoṭṭhabbasabhāvattā. Visayavisayībhūtaṃ pana abhimukhabhāvappattiyā viññāṇuppattiyā hetutāya visiṭṭhabhāvappattaṃ paṭihatapaṭighātakabhāvena voharīyati <pageBreak edition="Vipassana Research Institut" number="0.0126" />, tasmā tesu sappaṭighavohāro. ‘‘Upādārūpaṃ ghaṭṭetīti evamādi ca upacāravaseneva veditabbaṃ. Mahābhūtārammaṇena pana <pageBreak edition="Myanmar" number="0.0133" /> kāyappasādanissayabhūtesu mahābhūtesu ghaṭṭiyamānesu pasādopi ghaṭṭito eva nāma hotīti vatvā vīmaṃsitabba’’nti vadanti. Yathādhippetena ekadesasāmaññena upamāvacanato nissitanissayaghaṭṭanānaṃ satipi pubbāparabhāve upamatte upamābhāvena gahetabbabhāvaṃ dassento <bold>‘‘ubhayaghaṭṭanadassanattha’’</bold>nti āha.</paragraph>
    <paragraph line="273" number="455"><bold>Dassanādippavattibhāvato</bold>ti manodhātumanoviññāṇadhātūnaṃ adassanāditāya sā etesaṃ eva viseso. <bold>Anaññanissayamanopubbaṅgamatāyā</bold>ti aññanissayamanopubbaṅgamattābhāvato. <bold>Aññanissayaviññāṇassa anantarapaccayattābhāvenā</bold>ti iminā kiriyāmanodhātutopi visesassa vuttattā <bold>‘‘manodvāraniggamanamukhabhāvābhāvato’’</bold>ti vuttaṃ, na vuttaṃ ‘‘niggamanapavesamukhabhāvābhāvato’’ti. Tividhenapi hi manodhātuviññāṇadhātūhi manoviññāṇadhātuyā viseso dassitoti. <bold>Tato eva</bold> vijānanavisesavirahatoyeva. Yadi manodhātu ‘‘manoviññāṇa’’nti na vuccati, chaviññāṇakāyāti kathaṃ manodhātuyā tattha saṅgaho hotīti? Saṅgaho eva pariyāyadesanattā. Atthi hi esa pariyāyo ‘‘mananamattaṃ viññāṇaṃ manoviññāṇa’’nti yathā ‘‘mananamattā dhātu manodhātū’’ti. Apica vatthukiccehi manoviññāṇasabhāgattā tassa uparamuppādabhāvato antādibhāvato ca manoviññāṇakāyasaṅgahitā manodhātu, na sesaviññāṇakāyasaṅgahitā ataṃsabhāgattā, idha pana nippariyāyakatattā manaso sambhūya visiṭṭhamanokiccayuttaṃ manoviññāṇanti tadabhāvato ‘‘manoviññāṇantipi na vuccatī’’ti imamevatthaṃ sādhetuṃ <bold>‘‘na hi taṃ viññāṇaṃ manato’’</bold>tiādi vuttaṃ. Tena manodhātuyā nippariyāyato manoviññāṇakiccavirahaṃyeva dasseti. <bold>Dassanādīnaṃ panā</bold>tiādinā aññaviññāṇavidhuraṃ manodhātuyā ca sabhāvaṃ dasseti.</paragraph>
    <paragraph line="274">Yadi janakasadisatā nāma mahāvipākesu vitakkādīnaṃ sammāsaṅkappāditā, tihetukato nibbattānaṃ tihetukānaṃ, duhetukato nibbattānaṃ duhetukānañca bhavatu sammāsaṅkappāditā, tihetukato pana nibbattaduhetukānaṃ kathanti āha <bold>‘‘tattha hī’’</bold>tiādi. <bold>Taṃsotapatitatā na siyā</bold> tassā anānantarattā. <bold>Tato eva hī</bold>tiādinā vuttasotapatitaṃ evānantarena vacanena samatthayati. Yadi vijjamānānampi <pageBreak edition="Myanmar" number="0.0134" /> manodhātuādīsu vitakkādīnaṃ pañcaviññāṇesu viya agaṇanūpagabhāvo, evaṃ sante paṭṭhāne kathaṃ tesaṃ jhānapaccayatāvacanaṃ. ‘‘Abyākato dhammo abyākatassa <pageBreak edition="Vipassana Research Institut" number="0.0127" /> dhammassa jhānapaccayena paccayo’’ti (paṭṭhā. 1.1.431), ‘‘vipākābyākatāni kiriyābyākatāni jhānaṅgāni sampayuttakānaṃ khandhānaṃ cittasamuṭṭhānānañca rūpānaṃ jhānapaccayena paccayo’’ti (paṭṭhā. 1.1.431) hi vuttaṃ. Paccanīyepi ‘‘abyākataṃ dhammaṃ paṭicca abyākato dhammo uppajjati na jhānapaccayā, pañcaviññāṇasahitaṃ ekaṃ khandhaṃ paṭicca tayo khandhā’’tiādinā (paṭṭhā. 1.1.98) pañcaviññāṇāni eva uddhaṭāni, na manodhātuādīnīti āha <bold>‘‘jhānapaccayakiccamattato’’</bold>tiādi. Na hettha jhānaṅgānaṃ balavadubbalabhāvo adhikato, atha kho jhānapaccayabhāvamattanti adhippāyo.</paragraph>
    <paragraph line="275" number="469"><bold>Samānavatthukaṃ anantarapaccayaṃ labhitvā</bold>ti dassanādito manodhātuyā ca balavabhāve kāraṇavacanaṃ. <bold>Yathārammaṇa</bold>nti ārammaṇānurūpaṃ. Yadi samānanissayatāya manodhātuto balavatarattaṃ vipākamanoviññāṇadhātuyā somanassasahagatāya, voṭṭhabbanaṃ kathaṃ majjhattavedananti anuyogaṃ manasi katvā tassa balavabhāvaṃ sampaṭicchitvā santatipariṇāmanabyāpāravisesā na somanassavedananti parihāraṃ vadanto <bold>‘‘voṭṭhabbana’’</bold>ntiādimāha. <bold>Vipāko viya anubhavanameva na hotī</bold>ti sati samatthatāya vipākānaṃ ekantena ārammaṇarasānubhavanatāya vuttaṃ.</paragraph>
    <centered line="276">Ahetukakusalavipākavaṇṇanā niṭṭhitā.</centered>
    <subhead line="277">Aṭṭhamahāvipākacittavaṇṇanā</subhead>
    <paragraph line="278" number="498"> Vipākadhammānaṃ kammadvāraṃ vuttaṃ <bold>dvārakathāyaṃ</bold> ‘‘tebhūmakakusalākusalo ekūnatiṃsavidho mano’’ti (dha. sa. aṭṭha. manokammadvārakathā). <bold>Payogenā</bold>ti attanā parehi vā katena ussāhanapayogena. <bold>Kusalākusalāni viya</bold> yesaṃ taṃ tadārammaṇaṃ anubandhabhūtaṃ. Paṭhamapañcamacittānaṃ aññamaññabalavadubbalabhāvavicārena dutiyachaṭṭhādīnampi so vicārito hotīti <bold>‘‘etesu balavaṃ dubbalañca vicāretu’’</bold>nti vuttaṃ. Yathā sāliādīnaṃ thaddhamudubhūmivasena tiṇādīnaṃ <pageBreak edition="Myanmar" number="0.0135" /> anīharaṇanīharaṇavasena utuādiavasesapaccayānaṃ vipattisampattivasena ca phalavisesayogo, evaṃ kammassa sugatiduggativasena avisuddhavisuddhapayogavasena upapattiyā vipattisampattivasena <pageBreak edition="Vipassana Research Institut" number="0.0128" /> ca visiṭṭhaphalatāya pariṇamanaṃ, evameva gimhavassakālādīsu bījānaṃ phalavisesayogo viya taṃtaṃkālavisesena kammassa phalavisesayogo hotīti āha <bold>‘‘kālavasena pariṇamatī’’</bold>ti. <bold>Sukkasoṇitapaccayāna</bold>nti kammavisesaparibhāvitasantānuppannatāya sukkasoṇitānaṃ āyuvisesahetubhāvamāha sukkasoṇitavasenapi vaṇṇādivisesadassanato, yena ‘‘pitūnaṃ ākāraṃ putto anuvidahatī’’ti vuccati. <bold>Taṃmūlakāna</bold>nti appāyukasaṃvattaniyakammamūlakānaṃ. <bold>Āhārādī</bold>ti <bold>ādi</bold>-saddena visamūpakkamādayo pariggaṇhāti.</paragraph>
    <subhead line="279">Vipākuddhārakathāvaṇṇanā</subhead>
    <paragraph line="280"><bold>Yato</bold> tihetukādikammato. <bold>Yasmiñca ṭhāne</bold>ti paṭisandhiādiṭṭhāne, sugatiduggatiyaṃ vā. <bold>Tihetukato duhetukaṃ anicchanto</bold> paṭisandhinti adhippāyo. Pavattivipākaṃ pana tihetukato duhetukampi icchati eva. Tathā hi vakkhati <bold>aṭṭhakathāyaṃ</bold> ‘‘yaṃ purimāya hetukittanaladdhiyā na yujjatī’’ti (dha. sa. aṭṭha. 498).</paragraph>
    <paragraph line="281">Ye ‘‘tasseva kammassa vipākāvasesenā’’ti, ‘‘ekapupphaṃ yajitvāna, asīti kappakoṭiyo (theragā. 96). Duggatiṃ nābhijānāmī’’ti (apa. thera 2.46.64) ca evamādivacanassa adhippāyaṃ ajānantā ‘‘kiṃ nu kho ekenapi kammena anekā paṭisandhi hotī’’ti, ‘‘disvā kumāraṃ satapuññalakkhaṇa’’ntiādivacanassa (dī. ni. 3.205) atthaṃ asallakkhetvā ‘‘kinnu kho nānākammehi ekā paṭisandhi hotī’’ti saṃsayapakkhandā, tesaṃ bījaṅkuropamāya ‘‘ekasmā ekā, anekasmā ca anekā paṭisandhi hotī’’ti vinicchitattā kammapaṭisandhivavatthānato sāketapañhe vipākuddhārakathāya ussadakittanagahaṇassa sambandhaṃ āha <bold>‘‘kammavasena…pe… dassetu’’</bold>nti. Paṭisandhijanakakammavasena paṭisandhivipāko eva alobhalobhādiguṇadosātirekabhāvahetūti attho daṭṭhabbo. Tathā hi vuttaṃ ‘‘so tena kammena dinnapaṭisandhivasena nibbatto luddho hotī’’tiādi. Ettha ca lobhavasena, dosa, moha <pageBreak edition="Myanmar" number="0.0136" />, lobhadosa, lobhamoha, dosamoha, lobhadosamohavasenāti tayo ekakā, tayo dvikā, eko tikoti lobhādidassanavasena akusalapakkheyeva satta vārā. Tathā kusalapakkhe alobhādidassanavasenāti cuddasa vārā labbhanti.</paragraph>
    <paragraph line="282">Tattha <pageBreak edition="Vipassana Research Institut" number="0.0129" /> ‘‘alobhadosāmohā, alobhādosamohā, alobhadosāmohā balavanto’’ti āgatehi kusalapakkhe tatiyadutiyapaṭhamavārehi dosussadamohussadadosamohussadavārā gahitā. Tathā akusalapakkhe ‘‘lobhādosamohā, lobhadosāmohā, lobhādosāmohā balavanto’’ti āgatehi tatiyadutiyapaṭhamavārehi adosussadaamohussadaadosāmohussadavārā gahitāyevāti akusalakusalapakkhe tayo tayo vāre antogadhe katvā aṭṭheva vārā dassitā. Ye pana ubhayesaṃ vomissatāvaseneva lobhālobhussadavārādayo apare ekūnapaññāsa vārā dassetabbā, te asambhavato eva na dassitā. Na hi ekasmiṃ santāne antarena avatthantaraṃ lobho balavā alobho cāti yujjati. Paṭipakkhatoyeva hi etesaṃ balavadubbalabhāvo, sahajātadhammato vā. Tesu lobhassa tāva paṭipakkhato alobhena anabhibhūtatāya balavabhāvo, tathā dosamohānaṃ adosāmohehi. Alobhādīnaṃ pana lobhādiabhibhavanato sabbesañca samānajātiyaṃ samabhibhūya pavattivaseneva sahajātadhammato balavabhāvo. Tena vuttaṃ <bold>aṭṭhakathāyaṃ</bold> ‘‘lobho balavā, alobho mando, adosāmohā balavanto, dosamohā mandā’’ti. So ca tesaṃ mandabalavabhāvo purimūpanissayato āsayassa paribhāvitatāya veditabbo. Ettha ca paṭhamadutiyehi, sattamapaṭhamehi vā vārehi tihetukakammato paṭisandhipavattivasena tihetukavipāko, itarehi tihetukaduhetukakammato yathāsambhavaṃ paṭisandhipavattivasena duhetukāhetukavipākā dassitāti ayampi viseso veditabbo.</paragraph>
    <paragraph line="283"><bold>Idhā</bold>ti vipākuddhāramātikāyaṃ. Tena hetukittanaṃ viseseti. <bold>Jaccandhādivipattinimittaṃ</bold> moho, sabbākusalaṃ vā. Yaṃ pana vuttanti sambandho. <bold>Tena</bold> paṭisambhidāmaggavacanena. <bold>Gatisampattiyā</bold> sati <bold>ñāṇasampayutte</bold> paṭisandhimhi <pageBreak edition="Myanmar" number="0.0137" /> nipphādetabbe. <bold>Aññatthā</bold>ti nikantipaṭisandhikkhaṇesu. <bold>Kammasarikkhako</bold>ti idha sātisayo sarikkhabhāvo adhippetoti daṭṭhabbo. Itarathā tihetukaduhetukāpi aññamaññaṃ sarikkhāyevāti dassitametanti. <bold>Cakkhuviññāṇādīnī</bold>ti ettha pañcaviññāṇāni viya apubbanissayapavattinī vijānanavisesarahitā ca manodhātu iṭṭhādibhāgaggahaṇe na samatthāti ‘‘pākaṭāyevā’’ti na vuttā, <bold>ādi</bold>-saddena vā saṅgahitā. <bold>Tadārammaṇapaccayasabbajavanavatā</bold>ti tadārammaṇassa paccayabhūtasakalajavanappavattisahitena. Yaṃ sandhāya ‘‘idha paripakkattā āyatanāna’’nti vuttaṃ. <bold>Aññakāle</bold>ti abuddhipavattikāle.</paragraph>
    <paragraph line="284"><bold>Anulome</bold>ti dhammānulome. <bold>Āsevanapaccayā</bold>ti āsevanabhūtā paccayā. <bold>Na magge</bold> amaggapaccaye <pageBreak edition="Vipassana Research Institut" number="0.0130" />. <bold>Sopi moghavāro labbheyyā</bold>ti yadi voṭṭhabbanampi āsevanapaccayo siyā, yathā ‘‘sukhāya vedanāya sampayuttaṃ dhammaṃ paṭicca sukhāya vedanāya sampayutto dhammo uppajjati āsevanapaccayā na (paṭṭhā. 1.2.3) maggapaccayā’’ti (paṭṭhā. 1.2.14) anulomapaccanīye, paccanīyānulome ca ‘‘sukhā…pe… na maggapaccayā āsevanapaccayā’’ti ca vuttaṃ hasituppādacittavasena, evaṃ voṭṭhabbanavasena ‘‘adukkhamasukhāya vedanāya sampayuttaṃ dhammaṃ paṭiccā’’tiādinā pubbe vuttanayena pāṭho siyā, tathā ca sati vāradvayavasena gaṇanāyaṃ ‘‘āsevanapaccayā na magge dve. Na maggapaccayā āsevane dve’’ti ca vattabbaṃ siyā, na pana vuttaṃ, tasmā na labbheyyāyaṃ moghavāroti adhippāyo.</paragraph>
    <paragraph line="285"><bold>Voṭṭhabbanampi yadi āsevanapaccayo siyā,</bold> dutiyamoghavāre attano viya tatiyacatutthavāresupi siyā, tathā sati attanāpi kusalākusalānaṃ siyā. <bold>Na hi…pe… avutto atthi</bold> ‘‘purimā purimā kusalā dhammā’’tiādinā anavasesato vuttattā. <bold>Voṭṭhabbanassa…pe… avutto</bold> ‘‘abyākato dhammo kusalassa dhammassa āsevanapaccayena paccayo. Akusalassa…pe… paccayo’’ti vacanābhāvato. Na kevalaṃ avutto, atha kho <bold>kusalaṃ…pe… paṭikkhittova. Athāpi siyā</bold>tiādi maggasodhanatthameva vuccati. Samānavedanānaṃ eva āsevanapaccayabhāvassa dassanato <bold>‘‘asamānavedanānaṃ vasenā’’</bold>ti vuttaṃ. <bold>Evaṃ ‘‘āsevana paccayena</bold><pageBreak edition="Myanmar" number="0.0138" /><bold> paccayo’’tipi vattabbaṃ siyā,</bold> samānavedanāvasenāti adhippāyo. <bold>Abhinnajātikassa cā</bold>ti <bold>ca</bold>-saddo abhinnavedanassa cāti sampiṇḍanattho. Vedanāttikepi voṭṭhabbanassa āsevanapaccayattassa abhāvāti yojanā. Kusalattikādīsu yathādassitapāḷippadesesupīti sampiṇḍanattho <bold>pi</bold>-saddo. <bold>Gaṇanāya</bold> kāraṇabhūtāya gaṇanāya <bold>niddhāriyamānāya</bold> sati gaṇanāya vā abbhantare. <bold>Dutiyo moghavāro vīmaṃsitabbo</bold>ti āsevanapaccayattābhāvā javanaṭṭhāne ṭhātuṃ na yujjati. Na hi vinā āsevanaṃ javanappavatti atthīti adhippāyo.</paragraph>
    <paragraph line="286">Apicettha ‘‘yaṃ javanabhāvappattaṃ, taṃ chinnamūlakarukkhapupphaṃ viyā’’ti (dha. sa. aṭṭha. 566) vakkhamānattā anupacchinnabhavamūlānaṃ pavattamānassa voṭṭhabbanassa kiriyabhāvo na siyā, vutto ca ‘‘yasmiṃ samaye manoviññāṇadhātu uppannā hoti kiriyā neva kusalā nākusalā na ca kammavipākā upekkhāsahagatā’’ti, tasmā ‘‘javanaṭṭhāne ṭhatvāti javanassa uppajjanaṭṭhāne <pageBreak edition="Vipassana Research Institut" number="0.0131" /> dvikkhattuṃ pavattitvā, na javanabhāvenā’’ti, ‘‘āsevanaṃ labhitvāti ca āsevanaṃ viya āsevana’’nti vuccamāne na koci virodho, vipphārikassa pana sato dvikkhattuṃ pavattiyevettha āsevanasadisatā. Vipphārikatāya hi viññattisamuṭṭhāpakattañcassa vuccati. Vipphārikampi javanaṃ viya anekakkhattuṃ appavattiyā dubbalattā na nippariyāyato āsevanapaccayabhāvena pavatteyyāti na imassa pāṭhe āsevanatthaṃ vuttaṃ, aṭṭhakathāyaṃ pana pariyāyato vuttaṃ yathā ‘‘phalacittesu maggaṅgaṃ maggapariyāpanna’’nti. Ayamettha attanomati. Ayampi porāṇakehi asaṃvaṇṇitattā sādhukaṃ upaparikkhitabbo.</paragraph>
    <paragraph line="287"><bold>Evañca katvā</bold>ti voṭṭhabbanāvajjanānaṃ anatthantarabhāvato <bold>‘‘āvajjanā’’icceva vuttaṃ,</bold> voṭṭhabbanaṭṭhānepīti adhippāyo. <bold>Tasmā</bold>ti yasmā voṭṭhabbanaṃ āvajjanāyeva atthato upekkhāsahagatāhetukakiriyamanoviññāṇadhātubhāvato, tasmā. Taṃ āvajjanā viya sati uppattiyaṃ kāmāvacarakusalākusalakiriyajavanānaṃ ekantato anantarapaccayabhāveneva vatteyya, no aññathāti adhippāyena <bold>‘‘voṭṭhabbanato’’</bold>tiādimāha. <bold>Catunna</bold>nti muñchāmaraṇāsannavelādīsu mandībhūtavegatāya cattāripi javanāni uppajjeyyunti adhippāyena vuttaṃ. <bold>Ayametassa sabhāvo</bold>ti <pageBreak edition="Myanmar" number="0.0139" /> ārammaṇamukhenapi cittaniyāmaṃyeva dasseti. Yadipi <bold>‘‘javanāpāripūriyā…pe… yutto’’</bold>ti vuttaṃ, <bold>‘‘āvajjanādīnaṃ paccayo bhavituṃ na sakkotī’’</bold>ti pana vuttattā cittappavattivasena paṭhamamoghavārato etassa na koci viseso. Tenevāha <bold>‘‘ayampi…pe… retabbo’’</bold>ti. Paṭisandhicitteyeva pavattiyaṃ ‘‘bhavaṅga’’nti vuccamāne na tassa hetuvasena bhedoti ‘‘sahetukaṃ bhavaṅgaṃ ahetukassa bhavaṅgassa anantarapaccayena paccayo’’ti (paṭṭhā. 3.1.102) na sakkā vattuṃ, vuttañca, tasmā <bold>sahetukaṃ bhavaṅga</bold>nti tadārammaṇaṃ vuttanti viññāyati.</paragraph>
    <paragraph line="288">Sabhāvakiccehi attano phalassa paccayabhāvo, sabhāvakiccānaṃ vā phalabhūtānaṃ paccayabhāvo <bold>sabhāvakiccapaccayabhāvo</bold>. <bold>Appaṭisiddhaṃ daṭṭhabba</bold>nti ‘‘duhetukasomanassasahagataasaṅkhārikajavanāvasāne evā’’ti imassa atthassa anadhippetattā. Yathā ca ahetukaduhetukapaṭisandhikānaṃ tihetukajavanāvasāne ahetukaduhetukatadārammaṇaṃ appaṭisiddhaṃ, evaṃ tihetukapaṭisandhikassa tihetukajavanānantaraṃ duhetukatadārammaṇaṃ, duhetukapaṭisandhikassa ca duhetukānantaraṃ ahetukatadārammaṇaṃ appaṭisiddhaṃ daṭṭhabbaṃ. ‘‘Tihetukakammaṃ tihetukampi duhetukampi ahetukampi vipākaṃ detī’’ti (dha. sa. aṭṭha. 498) hi vuttaṃ. <bold>Paripuṇṇavipākassā</bold>ti <pageBreak edition="Vipassana Research Institut" number="0.0132" /> imināpi tihetukajavanato yathāvuttatadārammaṇassa appaṭisiddhaṃyeva sādheti. Na hi paccayantarasāmaggiyā asati tadārammaṇaṃ sabbaṃ avipaccantaṃ kammaṃ paripuṇṇavipākaṃ hotīti. <bold>Mukhanidassanamattameva</bold> yathāvuttatadārammaṇappavattiyā avibhāvitattā. Tihetukādikammassa hi ukkaṭṭhassa tihetukakammassa soḷasa, itarassa dvādasa, ukkaṭṭhasseva duhetukakammassa dvādasa, itarassa aṭṭhāti evaṃ soḷasavipākacittādīni yojetabbāni. <bold>Tasmā</bold>ti yasmā paripuṇṇavipākassa paṭisandhijanakakammassa vasena vipākavibhāvanāya mukhanidassanamattamevetaṃ, tasmā.</paragraph>
    <paragraph line="289"><bold>Evañca katvā</bold>ti nānākammato tadārammaṇuppattiyaṃ ito aññathāpi sambhavatoti attho. ‘‘Upekkhā…pe… uppajjatī’’ti ettha kena kiccena uppajjatīti? Tadārammaṇakiccaṃ tāva na hoti javanārammaṇassa anālambaṇato, nāpi santīraṇakiccaṃ tathā appavattanato, paṭisandhicutīsu vattabbameva <pageBreak edition="Myanmar" number="0.0140" /> natthi, pārisesato bhavaṅgakiccanti yuttaṃ siyā. Na hi paṭisandhibhūtaṃyeva cittaṃ ‘‘bhavaṅga’’nti vuccatīti.</paragraph>
    <paragraph line="290"><bold>Tanninna</bold>nti āpāthagatavisayaninnaṃ āvajjananti sambandho. <bold>Aññassa viya</bold> paṭhamajjhānādikassa viya. Etassapi sāvajjanatāya bhavitabbanti adhippāyo. <bold>Atadatthā</bold>ti ettha <bold>taṃ</bold>-saddena nirodhaṃ paccāmasati. <bold>Uppattiyā</bold>ti uppattito. <bold>Ta</bold>nti nevasaññānāsaññāyatanaṃ. <bold>Tassa</bold> nirodhassa. <bold>Tathā ca uppajjatī</bold>ti ‘‘anantarapaccayo hotī’’ti padassa atthaṃ vivarati. <bold>Yathāvuttā</bold> vuttappakārā. <bold>Vodānaṃ</bold> dutiyamaggādīnaṃ purecārikañāṇaṃ. <bold>Etesa</bold>nti ariyamaggacittamaggānantaraphalacittānaṃ. <bold>Etassā</bold>ti yathāvuttavipākacittassa.</paragraph>
    <paragraph line="291"><bold>Upanissayato</bold> tasseva cakkhuviññāṇādivipākassa dassanatthaṃ <bold>cakkhādīnaṃ dassanādiatthato</bold> dassanādiphalato, dassanādippayojanato vā. <bold>Purimacittāni</bold> āvajjanādīni. Vatthantararahitatte dassetabbe vatthantare viya ārammaṇantarepi na vattatīti <bold>‘‘vatthārammaṇantararahita’’</bold>nti vuttaṃ.</paragraph>
    <paragraph line="292">Yadi vipākena kammasarikkheneva bhavitabbaṃ, evaṃ sati imasmiṃ vāre ahetukavipākānaṃ asambhavo eva siyā tesaṃ akammasarikkhakattāti imamatthaṃ manasi katvā āha <bold>‘‘ahetukānaṃ panā’’</bold>ti. <bold>Abhinipātamatta</bold>nti pañcannaṃ viññāṇānaṃ kiccamāha. Te hi āpāthagatesu rūpādīsu abhinipātanamatteneva <pageBreak edition="Vipassana Research Institut" number="0.0133" /> vattanti. <bold>Ādi</bold>-saddena sampaṭicchanādīni saṅgaṇhāti. Kusalesu kusalākusalakiriyesupi vā vijjamānā sasaṅkhārikāsaṅkhārikatā aññamaññaṃ asarikkhattā pahānāvaṭṭhānato ca viruddhā viyāti vipākesu sā tadanukūlā siyā, sā pana mūlābhāvena na suppatiṭṭhitānaṃ savisayābhinipatanamattādivuttīnaṃ natthīti vuttaṃ <bold>‘‘na sasaṅkhārikaviruddho’’</bold>tiādi. <bold>Ubhayenapi tesaṃ nibbattiṃ anujānāti</bold> yathā ‘‘kaṭattārūpāna’’nti adhippāyo. ‘‘Vipākadhammadhammo vipākassa dhammassa ārammaṇapaccayena paccayo. Vipākadhammadhamme khandhe aniccato dukkhato anattato vipassati, assādeti abhinandati, taṃ ārabbha rāgo uppajjati, domanassaṃ uppajjati, kusalākusale niruddhe’’tiādinā (paṭṭhā. 1.3.93) vipākattike viya siyā kusalattikepi pāḷīti katvā <bold>‘‘kusalattike cā’’</bold>tiādi vuttaṃ. Tattha hi ‘‘kusalo dhammo abyākatassa dhammassa ārammaṇapaccayena paccayo’’ti uddisitvā ‘‘sekkhā vā puthujjanā vā kusalaṃ aniccato <pageBreak edition="Myanmar" number="0.0141" /> dukkhato anattato vipassanti, kusale niruddhe vipāko tadārammaṇatā uppajjati, kusalaṃ assādeti abhinandati, taṃ ārabbha rāgo uppajjati, diṭṭhi, vicikicchā, uddhaccaṃ, domanassaṃ uppajjati, akusale niruddhe vipāko tadārammaṇatā uppajjatī’’ti vuttaṃ. Avijjamānattā eva avacananti adhippāyena tattha yuttiṃ dasseti <bold>‘‘vipphārikañhī’’</bold>tiādinā.</paragraph>
    <paragraph line="293">Ettha keci ‘‘chaḷaṅgupekkhāvatopi kiriyamayacittatāya kiriyajavanassa vipphārikakiriyabhāvo na sakkā nisedhetunti nidassanabhāvena paṇṇapuṭamupanītaṃ asamānaṃ. Kiriyajavanānantaraṃ tadārammaṇābhāvassa pāḷiyaṃ avacanampi akāraṇaṃ labbhamānassapi katthaci kenaci adhippāyena avacanato. Tathā hi dhammasaṅgahe akusalaniddese labbhamānopi adhipati na vutto, tasmā kiriyajavanānantaraṃ tadārammaṇābhāvo vīmaṃsitabbo’’ti vadanti. Satipi kiriyamayatte sabbattha tādibhāvappattānaṃ khīṇāsavānaṃ javanacittaṃ na itaresaṃ viya vipphārikaṃ, santasabhāvatāya pana sannisinnarasaṃ siyāti tassa paṇṇapuṭaṃ dassitaṃ. Dhammasaṅgahe akusalaniddese adhipatino viya paṭṭhāne kiriyajavanānantaraṃ tadārammaṇassa labbhamānassa avacane na kiñci kāraṇaṃ dissati. Tathā hi vuttaṃ tattha aṭṭhakathāyaṃ ‘‘heṭṭhā dassitanayattā’’ti (dha. sa. aṭṭha. 429). Na cettha dassitanayattāti sakkā vattuṃ vipākadhammadhammehi kusalākusalehi ataṃsabhāvānaṃ nayadassanassa ayujjamānakattā. Apica tattha vīmaṃsāya kesuci sabbesañca adhipatīnaṃ abhāvato ekarasaṃ desanaṃ <pageBreak edition="Vipassana Research Institut" number="0.0134" /> dassetuṃ ‘‘uddhaṭo’’ti ca sakkā vattuṃ, idha pana na tādisaṃ avacane kāraṇaṃ labbhatīti <bold>‘‘avacane kāraṇaṃ natthī’’</bold>ti vuttaṃ.</paragraph>
    <paragraph line="294"><bold>Adhippāyenā</bold>ti akusalānantaraṃ sahetukatadārammaṇaṃ natthīti tassa therassa matimattanti dasseti. ‘‘Kusalākusale niruddhe sahetuko vipāko tadārammaṇatā uppajjatī’’ti (paṭṭhā. 3.1.98) vacanato pana akusalānantaraṃ sahetukatadārammaṇampi vijjatiyevāti uppattiṃ vadantassa yuttaggahaṇavasenāti adhippāyo.</paragraph>
    <paragraph line="295"><bold>Na ettha kāraṇaṃ dissatī</bold>ti etena tihetukajavanānantaraṃ tividhampi tadārammaṇaṃ yuttanti dasseti. <bold>Yena adhippāyenā</bold>ti paṭhamatherena tāva ekena <pageBreak edition="Myanmar" number="0.0142" /> kammunā anekatadārammaṇaṃ nibbattamānaṃ kammavisesābhāvā taṃtaṃjavanasaṅkhātapaccayavisesena visiṭṭhaṃ hotīti iminā adhippāyena javanavasena tadārammaṇassa sasaṅkhārādividhānaṃ vuttaṃ, vipākena nāma kammasarikkhena bhavitabbaṃ, na kammaviruddhasabhāvena. Aññathā aniṭṭhappasaṅgo siyāti evamadhippāyena dutiyatthero kammavaseneva tadārammaṇavisesaṃ āha. Ñāṇassa jaccandhādiduggativipattinimittapaṭipakkhatā viya sugativipattinimittapaṭipakkhatāpi siyāti maññamāno tatiyatthero ‘‘tihetukakammato duhetukapaṭisandhimpi nānujānātī’’ti iminā nayena tesu vādesu adhippāyāvirodhavasena yuttaṃ gahetabbaṃ. <bold>Mahāpakaraṇe āgatapāḷiyā</bold>ti ‘‘sahetuko dhammo ahetukassa dhammassa anantarapaccayena paccayo’’ti (paṭṭhā. 3.1.102) imassa vibhaṅge ‘‘sahetukaṃ bhavaṅgaṃ ahetukassa bhavaṅgassa anantarapaccayena paccayo, sahetukā khandhā vuṭṭhānassa anantarapaccayena paccayo’’ti evamādinā paṭṭhāne sahetukadukādīsu āgatapāḷiyāti attho.</paragraph>
    <centered line="296">Kāmāvacarakusalavipākavaṇṇanā niṭṭhitā.</centered>
    <subhead line="297">Rūpāvacarārūpāvacaravipākakathāvaṇṇanā</subhead>
    <paragraph line="298" number="499"><bold>Tasmiṃ khaṇe vijjamānānaṃ chandādīna</bold>nti etena vipākajjhāne dukkhāpaṭipadādibhāvassa <pageBreak edition="Vipassana Research Institut" number="0.0135" /> avijjamānataṃ dasseti. Na hi kusalajjhānaṃ viya vipākajjhānaṃ parikammavasena nibbattatīti. Na cettha paṭipadābhedo viya kusalānurūpo vipākassa ārammaṇabhedopi na paramatthiko siyāti sakkā vattuṃ ekantena sārammaṇattā arūpadhammānaṃ vipākassa ca kammanimittārammaṇatāya aññatrāpi vijjamānattā. <bold>Nānākkhaṇesu nānādhipateyya</bold>nti ‘‘yasmiṃ khaṇe yaṃ jhānaṃ yadadhipatikaṃ, tato aññasmiṃ khaṇe taṃ jhānaṃ ekantena tadadhipatikaṃ na hotī’’ti katvā vuttaṃ. <bold>Catutthajjhānassevā</bold>ti ca paṭipadā viya adhipatayo na ekantikāti imamevatthaṃ dasseti.</paragraph>
    <centered line="299">Rūpāvacarārūpāvacaravipākakathāvaṇṇanā niṭṭhitā.</centered>
    <subhead line="300">Lokuttaravipākakathāvaṇṇanā</subhead>
    <paragraph line="301" number="505"> Taṇhāvijjādīhi <pageBreak edition="Myanmar" number="0.0143" /> āhitavisesaṃ lokiyakammaṃ vipākuppādanasamatthaṃ hoti, na aññathāti vuttaṃ <bold>‘‘taṇhādīhi abhisaṅkhata’’</bold>nti. <bold>Itarassā</bold>ti suññatāppaṇihitanāmarahitassa. Yo suddhikapaṭipadāya vibhāvito, yo ca suttantapariyāyena animittoti vuccati. Tenevāha <bold>‘‘aniccānupassanānantarassapi maggassā’’</bold>tiādi. <bold>Vaḷañjana…pe… bhedo hoti</bold> maggāgamanavasenāti adhippāyo. ‘‘Maggānantaraphalacittasmiṃ yevā’’ti vacanaṃ apekkhitvā <bold>‘‘suññatādināmalābhe satī’’</bold>ti sāsaṅkaṃ āha. <bold>Animittanāmañca labhati</bold> maggāgamanato phalassa nāmalābhe visesābhāvatoti adhippāyo. <bold>Tādisāya evā</bold>ti yādisā magge saddhā, tādisāya eva phale saddhāya.</paragraph>
    <paragraph line="302" number="555"> ‘‘Katame dhammā niyyānikā? Cattāro maggā’’ti vacanato (dha. sa. 1295, 1609) aniyyānikapadaniddese ca ‘‘catūsu bhūmīsu vipāko’’ti (dha. sa. 1610) vuttattā na nippariyāyena phalaṃ niyyānasabhāvaṃ, niyyānasabhāvassa pana vipāko kilesānaṃ paṭippassaddhippahānavasena pavattamāno pariyāyato tathā vuccatīti āha <bold>‘‘niyyānikasabhāvassā’’</bold>tiādi. <bold>Pañcaṅgiko cā</bold>ti etena maggavibhaṅge sabbavāresupi phalassa maggapariyāyo <pageBreak edition="Vipassana Research Institut" number="0.0136" /> āgatoti dasseti. Tattha hi ariyamaggakkhaṇe vijjamānāsupi viratīsu tadavasiṭṭhānaṃ pañcannaṃ kārāpakaṅgānaṃ atirekakiccatādassanatthaṃ pāḷiyaṃ pañcaṅgikopi maggo uddhaṭoti. <bold>Evaṃ bojjhaṅgāpī</bold>ti yathā maggo, evaṃ maggabojjhaṅgavibhaṅgesu phalesu ca bojjhaṅgā uddhaṭāti attho.</paragraph>
    <centered line="303">Lokuttaravipākakathāvaṇṇanā niṭṭhitā.</centered>
    <subhead line="304">Kiriyābyākatakathāvaṇṇanā</subhead>
    <paragraph line="305" number="568"><bold>Purimā pavattī</bold>ti mahākiriyacittappavattiṃ āha. Tāya hi khīṇāsavo evaṃ paccavekkhati. Tenevāha <bold>‘‘idaṃ pana cittaṃ vicāraṇapaññārahita’’</bold>nti. <bold>Eva</bold>nti yathā sotadvāre, evaṃ ghānadvārādīsupi mahākiriyacittehi tasmiṃ tasmiṃ visaye idamatthikatāya paricchinnāya idaṃ cittaṃ vattatīti <pageBreak edition="Myanmar" number="0.0144" /> dasseti. <bold>Pañcadvārānugataṃ hutvā labbhamāna</bold>nti pañcadvāre pavattamahākiriyacittānaṃ piṭṭhivaṭṭakabhāvena imassa cittassa pavattiṃ sandhāya vuttaṃ, pañcadvāre eva vā idameva pavattanti sambandho. <bold>‘‘Loluppa…pe… bhūta’’</bold>nti vuttattā pañcadvāre paṭhamaṃ iminā cittena somanassito hutvā pacchā mahākiriyacittehi taṃ taṃ atthaṃ vicinotīti ayamattho vutto viya dissati. Pubbeyeva pana manodvārikacittena padhānasāruppaṭṭhānādiṃ paricchindantassa pañcadvāre tādisasseva tādisesu rūpādīsu idaṃ cittaṃ pavattatīti vadanti. Ayampi attho pañcadvāre eva pavattaṃ loluppataṇhāpahānādipaccavekkhaṇāhetu yathāvuttakāraṇabhūtaṃ jātanti evaṃ yojetvā sakkā vattuṃ. Evañca sati imassa cittassa paccayabhūtā purimā pavattīti idampi vacanaṃ samatthitaṃ hoti.</paragraph>
    <paragraph line="306">Ettha ca pañcadvāre iminā cittena somanassuppādanamattaṃ daṭṭhabbaṃ, na hāsuppādanaṃ pañcadvārikacittānaṃ aviññattijanakattā, manodvāre pana hāsuppādanaṃ hoti. Teneva hi <bold>aṭṭhakathāyaṃ</bold> pañcadvāre ‘‘somanassito hotī’’ti ettakameva vuttaṃ, manodvāre ca ‘‘hāsayamāna’’nti. Iminā hasituppādacittena pavattiyamānampi bhagavato sitakaraṇaṃ pubbenivāsaanāgataṃsasabbaññutaññāṇānaṃ <pageBreak edition="Vipassana Research Institut" number="0.0137" /> anuvattakattā ñāṇānuparivattiyevāti. Evaṃ pana ñāṇānuparivattibhāve sati na koci pāḷiaṭṭhakathānaṃ virodho, evañca katvā <bold>aṭṭhakathāyaṃ</bold> ‘‘tesaṃ ñāṇānaṃ ciṇṇapariyante idaṃ cittaṃ uppajjatī’’ti vuttaṃ. Avassañca etaṃ evaṃ icchitabbaṃ, aññathā āvajjanacittassapi bhagavato pavatti na yujjeyya. Tassapi hi viññattisamuṭṭhāpakabhāvassa nicchitattā, na ca viññattisamuṭṭhāpakatte taṃsamuṭṭhitāya viññattiyā kāyakammādibhāvaṃ āvajjanabhāvo vibandhatīti.</paragraph>
    <paragraph line="307"><bold>Tato evā</bold>ti mūlābhāvena na suppatiṭṭhitattā eva. ‘‘Ahetukānaṃ jhānaṅgāni balāni cā’’ti sampiṇḍanattho <bold>jhānaṅgāni cā</bold>ti <bold>ca</bold>-saddo. Yadi aparipuṇṇattā balabhāvassa imasmiṃ ahetukadvaye balāni anuddiṭṭhāni asaṅgahitāni ca, atha kasmā niddiṭṭhānīti āha <bold>‘‘yasmā panā’’</bold>tiādi. Sammā niyyānikasabhāvānaṃ kusalānaṃ paṭibhāgabhūto vipākopi phalaṃ viya taṃsabhāvo siyāti sahetukavipākacittāni aggahetvā kiriyacittakatattā vā <bold>‘‘mahākiriyacittesū’’</bold>ti vuttaṃ. Atha vā <bold>mahākiriyacittesucā</bold>ti <bold>ca</bold>-saddena sahetukavipākacittānipi gahitānīti veditabbāni.</paragraph>
    <paragraph line="308" number="574"><bold>‘‘Indriya</bold><pageBreak edition="Myanmar" number="0.0145" />…pe… <bold>imassānantaraṃ uppajjamānānī’’</bold>ti vuttaṃ tesaṃ ñāṇānaṃ kāmāvacarattā. Itaresaṃ mahaggatattā <bold>‘‘parikammānantarānī’’</bold>ti vuttaṃ.</paragraph>
    <paragraph line="309" number="577"> Āhito ahaṃ māno etthāti attā, so eva bhavati uppajjati, na paraparikappito viya niccoti <bold>attabhāvo</bold>. Attāti vā diṭṭhigatikehi gahetabbākārena bhavati pavattatīti <bold>attabhāvo</bold>.</paragraph>
    <centered line="310">Kiriyābyākatakathāvaṇṇanā niṭṭhitā.</centered>
    <centered line="311">Cittuppādakaṇḍavaṇṇanā niṭṭhitā.</centered>
  </content>
</document>