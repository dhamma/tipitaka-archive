<?xml version="1.0"?>
<document>
<metadata>
<normativeSource>http://tipitaka.org/romn/cscd/s0301a.att1.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/sagathavagga-atthakatha/1. devatasamyuttam.xml</archivePath>
<titlePath>1. Devatāsaṃyuttaṃ - Sagāthāvagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">1. Devatāsaṃyuttaṃ</chapter>
<title line="2">1. Naḷavaggo</title>
<subhead line="3">1. Oghataraṇasuttavaṇṇanā</subhead>
<paragraph line="4">Tattha <pageBreak edition="V" number="1.0004" /><pageBreak edition="M" number="1.0003" /><bold>saṃyuttāgamo</bold> nāma sagāthāvaggo, nidānavaggo, khandhakavaggo, saḷāyatanavaggo, mahāvaggoti pañcavaggo hoti. Suttato –</paragraph>
<gatha1 line="5">‘‘Satta suttasahassāni, satta suttasatāni ca;</gatha1>
<gathalast line="6">Dvāsaṭṭhi ceva suttāni, eso saṃyuttasaṅgaho’’.</gathalast>
<paragraph line="7">Bhāṇavārato <pageBreak edition="P" number="1.0003" /> bhāṇavārasataṃ hoti. Tassa vaggesu <bold>sagāthāvaggo</bold> ādi, suttesu <bold>oghataraṇasuttaṃ</bold>. Tassāpi ‘‘evaṃ me suta’’ntiādikaṃ āyasmatā ānandena paṭhamamahāsaṅgītikāle vuttaṃ nidānamādi. Sā panesā paṭhamamahāsaṅgīti sumaṅgalavilāsiniyā dīghanikāyaṭṭhakathāya ādimhi vitthāritā, tasmā sā tattha vitthāritanayeneva veditabbā.</paragraph>
<paragraph line="8" number="1"> Yaṃ <pageBreak edition="P" number="1.0004" /> panetaṃ ‘‘evaṃ me suta’’ntiādikaṃ nidānaṃ, tattha <bold>eva</bold>nti nipātapadaṃ. <bold>Me</bold>tiādīni nāmapadāni. <bold>Sāvatthiyaṃ viharatī</bold>ti ettha <bold>vī</bold>ti upasaggapadaṃ, <bold>haratī</bold>ti ākhyātapadanti iminā tāva nayena padavibhāgo veditabbo.</paragraph>
<paragraph line="9">Atthato pana <bold>evaṃ</bold>saddo tāva upamūpadesa-sampahaṃsana-garahaṇa-vacanasampaṭiggahākāranidassanāvadhāraṇādi-anekatthappabhedo. Tathā hesa – ‘‘evaṃ jātena maccena, kattabbaṃ kusalaṃ bahu’’nti (dha. pa. 53) evamādīsu upamāyaṃ āgato. ‘‘Evaṃ te abhikkamitabbaṃ <pageBreak edition="V" number="1.0005" />, evaṃ te paṭikkamitabba’’ntiādīsu (a. ni. 4.122) upadese. ‘‘Evametaṃ bhagavā, evametaṃ sugatā’’tiādīsu (a. ni. 3.66) sampahaṃsane. ‘‘Evamevaṃ panāyaṃ vasalī yasmiṃ vā tasmiṃ vā tassa muṇḍakassa samaṇakassa vaṇṇaṃ bhāsatī’’tiādīsu (saṃ. ni. 1.187) garahaṇe. ‘‘Evaṃ, bhanteti kho te bhikkhū bhagavato paccassosu’’ntiādīsu (ma. ni. 1.1) vacanasampaṭiggahe. ‘‘Evaṃ byā kho ahaṃ, bhante, bhagavatā dhammaṃ desitaṃ ājānāmī’’tiādīsu (ma. ni. 1.398) ākāre <pageBreak edition="M" number="1.0004" />. ‘‘Ehi tvaṃ māṇavaka, yena samaṇo ānando tenupasaṅkama; upasaṅkamitvā mama vacanena samaṇaṃ ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha – ‘subho māṇavo todeyyaputto bhavantaṃ ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti. Evañca vadehi – ‘sādhu kira bhavaṃ ānando yena subhassa māṇavassa <pageBreak edition="P" number="1.0005" /> todeyyaputtassa nivesanaṃ, tenupasaṅkamatu anukampaṃ upādāyā’ti’’ādīsu (dī. ni. 1.445) nidassane. ‘‘Taṃ kiṃ maññatha kālāmā, ime dhammā kusalā vā akusalā vāti? Akusalā, bhante. Sāvajjā vā anavajjā vāti? Sāvajjā, bhante. Viññugarahitā vā viññuppasatthā vāti? Viññugarahitā, bhante. Samattā samādinnā ahitāya dukkhāya saṃvattanti vā no vā, kathaṃ vo ettha hotīti? Samattā, bhante, samādinnā ahitāya dukkhāya saṃvattanti, evaṃ no ettha hotī’’tiādīsu (a. ni. 3.66) avadhāraṇe. Svāyamidha ākāranidassanāvadhāraṇesu daṭṭhabbo.</paragraph>
<paragraph line="10">Tattha ākāratthena <bold>evaṃ</bold>saddena etamatthaṃ dīpeti – nānānayanipuṇaṃ anekajjhāsayasamuṭṭhānaṃ atthabyañjanasampannaṃ vividhapāṭihāriyaṃ dhammatthadesanā paṭivedhagambhīraṃ sabbasattānaṃ sakasakabhāsānurūpato sotapathamāgacchantaṃ tassa bhagavato vacanaṃ sabbappakārena ko samattho viññātuṃ? Sabbathāmena pana sotukāmataṃ janetvāpi evaṃ me sutaṃ, mayāpi ekenākārena sutanti.</paragraph>
<paragraph line="11">Nidassanatthena – ‘‘nāhaṃ sayambhū, na mayā idaṃ sacchikata’’nti attānaṃ parimocento – ‘‘evaṃ me sutaṃ, mayāpi evaṃ suta’’nti idāni vattabbaṃ sakalasuttaṃ nidasseti.</paragraph>
<paragraph line="12">Avadhāraṇatthena – ‘‘etadaggaṃ, bhikkhave, mama sāvakānaṃ bhikkhūnaṃ bahussutānaṃ yadidaṃ ānando, gatimantānaṃ, satimantānaṃ, dhitimantānaṃ, upaṭṭhākānaṃ yadidaṃ ānando’’ti (a. ni. 1.220-223) evaṃ <pageBreak edition="V" number="1.0006" /> bhagavatā – ‘‘āyasmā ānando atthakusalo dhammakusalo byañjanakusalo niruttikusalo pubbāparakusalo’’ti (a. ni. 5.169) evaṃ dhammasenāpatinā ca pasatthabhāvānurūpaṃ attano dhāraṇabalaṃ dassento sattānaṃ sotukāmataṃ janeti – ‘‘evaṃ me sutaṃ, tañca kho atthato vā byañjanato vā anūnamanadhikaṃ, evameva na aññathā daṭṭhabba’’nti.</paragraph>
<paragraph line="13"><bold>Me</bold>saddo <pageBreak edition="M" number="1.0005" /> tīsu atthesu dissati. Tathā hissa – ‘‘gāthābhigītaṃ me abhojaneyya’’ntiādīsu (su. ni. 81) mayāti attho. ‘‘Sādhu me, bhante, bhagavā saṃkhittena dhammaṃ desetū <pageBreak edition="P" number="1.0006" />’’ tiādīsu (saṃ. ni. 4.88) mayhanti attho. ‘‘Dhammadāyādā me, bhikkhave, bhavathā’’tiādīsu (ma. ni. 1.29) mamāti attho. Idha pana ‘‘mayā suta’’nti ca ‘‘mama suta’’nti ca atthadvaye yujjati.</paragraph>
<paragraph line="14"><bold>Suta</bold>nti ayaṃ <bold>suta</bold>saddo saupasaggo anupasaggo ca gamana-vissuta-kilinnaupacitānuyoga-sotaviññeyya-sotadvārānusāraviññātādianekatthappabhedo. Tathā hissa – ‘‘senāya pasuto’’tiādīsu gacchantoti attho. ‘‘Sutadhammassa passato’’tiādīsu (udā. 11) vissutadhammassāti attho. ‘‘Avassutā avassutassā’’tiādīsu (pāci. 657) kilinnākilinnassāti attho. ‘‘Tumhehi puññaṃ pasutaṃ anappaka’’ntiādīsu (khu. pā. 7.12) upacitanti attho. ‘‘Ye jhānapasutā dhīrā’’tiādīsu (dha. pa. 181) jhānānuyuttāti attho. ‘‘Diṭṭhaṃ sutaṃ muta’’ntiādīsu (ma. ni. 1.241) sotaviññeyyanti attho. ‘‘Sutadharo sutasannicayo’’tiādīsu (ma. ni. 1.339) sotadvārānusāraviññātadharoti attho. Idha panassa sotadvārānusārena upadhāritanti vā upadhāraṇanti vā attho. Me-saddassa hi mayāti atthe sati – ‘‘evaṃ mayā sutaṃ, sotadvārānusārena upadhārita’’nti yujjati. Mamāti atthe sati – ‘‘evaṃ mama sutaṃ, sotadvārānusārena upadhāraṇa’’nti yujjati.</paragraph>
<paragraph line="15">Evametesu tīsu padesu <bold>eva</bold>nti sotaviññāṇādiviññāṇakiccanidassanaṃ. <bold>Me</bold>ti vuttaviññāṇasamaṅgipuggalanidassanaṃ. <bold>Suta</bold>nti assavanabhāvapaṭikkhepato anūnānadhikāviparītaggahaṇanidassanaṃ. Tathā <bold>eva</bold>nti tassa sotadvārānusārena pavattāya viññāṇavīthiyā nānappakārena ārammaṇe <pageBreak edition="V" number="1.0007" /> pavattibhāvappakāsanaṃ. <bold>Me</bold>ti attappakāsanaṃ. <bold>Suta</bold>nti dhammappakāsanaṃ. Ayañhettha saṅkhepo – ‘‘nānappakārena ārammaṇe pavattāya viññāṇavīthiyā mayā na aññaṃ kataṃ, idaṃ pana kataṃ, ayaṃ dhammo suto’’ti.</paragraph>
<paragraph line="16">Tathā <pageBreak edition="M" number="1.0006" /><bold>eva</bold>nti niddisitabbappakāsanaṃ. <bold>Me</bold>ti puggalappakāsanaṃ. <bold>Suta</bold>nti puggalakiccappakāsanaṃ. Idaṃ vuttaṃ hoti – ‘‘yaṃ suttaṃ niddisissāmi, taṃ mayā evaṃ suta’’nti.</paragraph>
<paragraph line="17">Tathā <bold>eva</bold>nti yassa cittasantānassa nānākārappavattiyā nānatthabyañjanagahaṇaṃ hoti, tassa nānākāraniddeso <pageBreak edition="P" number="1.0007" />. <bold>Eva</bold>nti hi ayaṃ ākārapaññatti. <bold>Me</bold>ti kattuniddeso. <bold>Suta</bold>nti visayaniddeso. Ettāvatā nānākārappavattena cittasantānena taṃsamaṅgino kattuvisaye gahaṇasanniṭṭhānaṃ kataṃ hoti.</paragraph>
<paragraph line="18">Atha vā <bold>eva</bold>nti puggalakiccaniddeso. <bold>Suta</bold>nti viññāṇakiccaniddeso. <bold>Me</bold>ti ubhayakiccayuttapuggalaniddeso. Ayaṃ panettha saṅkhepo – ‘‘mayā savanakiccaviññāṇasamaṅginā puggalena viññāṇavasena laddhasavanakiccavohārena suta’’nti.</paragraph>
<paragraph line="19">Tattha <bold>eva</bold>nti ca <bold>me</bold>ti ca saccikaṭṭhaparamatthavasena avijjamānapaññatti. Kiñhettha taṃ paramatthato atthi, yaṃ evanti vā meti vā niddesaṃ labhetha. <bold>Suta</bold>nti vijjamānapaññatti. Yañhi taṃ ettha sotena upaladdhaṃ, taṃ paramatthato vijjamānanti. Tathā <bold>eva</bold>nti ca <bold>me</bold>ti ca taṃ taṃ upādāya vattabbato upādāpaññatti. <bold>Suta</bold>nti diṭṭhādīni upanidhāya vattabbato upanidhāpaññatti.</paragraph>
<paragraph line="20">Ettha ca <bold>eva</bold>nti vacanena asammohaṃ dīpeti. Na hi sammūḷho nānappakārapaṭivedhasamattho hoti. <bold>Suta</bold>nti vacanena sutassa asammosaṃ dīpeti. Yassa hi sutaṃ sammuṭṭhaṃ hoti, na so kālantarena mayā sutanti paṭijānāti. Iccassa asammohena paññāsiddhi, asammosena pana satisiddhi. Tattha paññāpubbaṅgamāya satiyā byañjanāvadhāraṇasamatthatā, satipubbaṅgamāya paññāya atthapaṭivedhasamatthatā <pageBreak edition="V" number="1.0008" />. Tadubhayasamatthatāyogena atthabyañjanasampannassa dhammakosassa anupālanasamatthato dhammabhaṇḍāgārikattasiddhi.</paragraph>
<paragraph line="21">Aparo nayo – <bold>eva</bold>nti vacanena yoniso manasikāraṃ dīpeti, ayoniso manasikaroto hi nānappakārapaṭivedhābhāvato. <bold>Suta</bold>nti vacanena avikkhepaṃ dīpeti vikkhittacittassa savanābhāvato. Tathā hi vikkhittacitto puggalo sabbasampattiyā vuccamānopi ‘‘na mayā sutaṃ, puna <pageBreak edition="M" number="1.0007" /> bhaṇathā’’ti bhaṇati. Yoniso manasikārena cettha attasammāpaṇidhiṃ pubbe ca katapuññataṃ sādheti, sammā appaṇihitattassa pubbe akatapuññassa vā tadabhāvato. Avikkhepena <pageBreak edition="P" number="1.0008" /> saddhammassavanaṃ sappurisūpanissayañca sādheti. Na hi vikkhittacitto sotuṃ sakkoti, na ca sappurise anupanissayamānassa savanaṃ atthīti.</paragraph>
<paragraph line="22">Aparo nayo – yasmā <bold>‘‘eva</bold>nti yassa cittasantānassa nānākārappavattiyā nānatthabyañjanaggahaṇaṃ hoti, tassa nānākāraniddeso’’ti vuttaṃ, so ca evaṃ bhaddako ākāro na sammā appaṇihitattano pubbe akatapuññassa vā hoti, tasmā <bold>eva</bold>nti iminā bhaddakena ākārena pacchimacakkadvayasampattimattano dīpeti. <bold>Suta</bold>nti savanayogena purimacakkadvayasampattiṃ. Na hi appatirūpadese vasato sappurisūpanissayavirahitassa vā savanaṃ atthi. Iccassa pacchimacakkadvayasiddhiyā āsayasuddhi siddhā hoti, purimacakkadvayasiddhiyā payogasuddhi, tāya ca āsayasuddhiyā adhigamabyattisiddhi, payogasuddhiyā āgamabyattisiddhi. Iti payogāsayasuddhassa āgamādhigamasampannassa vacanaṃ aruṇuggaṃ viya sūriyassa udayato, yoniso manasikāro viya ca kusalakammassa, arahati bhagavato vacanassa pubbaṅgamaṃ bhavitunti ṭhāne nidānaṃ ṭhapento <bold>evaṃ me suta</bold>ntiādimāha.</paragraph>
<paragraph line="23">Aparo nayo – <bold>eva</bold>nti iminā nānappakārapaṭivedhadīpakena vacanena attano atthapaṭibhānapaṭisambhidāsampattisabbhāvaṃ dīpeti. <bold>Suta</bold>nti iminā sotabbabhedapaṭivedhadīpakena dhammaniruttipaṭisambhidāsampattisabbhāvaṃ. <bold>Eva</bold>nti ca idaṃ yoniso manasikāradīpakavacanaṃ bhāsamāno – ‘‘ete mayā dhammā manasānupekkhitā diṭṭhiyā suppaṭividdhā’’ti dīpeti. <bold>Suta</bold>nti idaṃ savanayogadīpakavacanaṃ bhāsamāno – ‘‘bahū mayā dhammā sutā dhātā vacasā paricitā’’ti dīpeti. Tadubhayenapi atthabyañjanapāripūriṃ dīpento savane ādaraṃ janeti. Atthabyañjanaparipuṇṇañhi <pageBreak edition="V" number="1.0009" /> dhammaṃ ādarena assuṇanto mahatā <pageBreak edition="P" number="1.0009" /> hitā paribāhiro hotīti ādaraṃ janetvā sakkaccaṃ dhammo sotabboti.</paragraph>
<paragraph line="24"><bold>Evaṃ</bold><pageBreak edition="M" number="1.0008" /><bold>me suta</bold>nti iminā pana sakalena vacanena āyasmā ānando tathāgatappaveditaṃ dhammaṃ attano adahanto asappurisabhūmiṃ atikkamati, sāvakattaṃ paṭijānanto sappurisabhūmiṃ okkamati. Tathā asaddhammā cittaṃ vuṭṭhāpeti, saddhamme cittaṃ patiṭṭhāpeti. ‘‘Kevalaṃ sutamevetaṃ mayā, tasseva pana bhagavato vacana’’nti dīpento attānaṃ parimoceti, satthāraṃ apadisati, jinavacanaṃ appeti, dhammanettiṃ patiṭṭhāpeti.</paragraph>
<paragraph line="25">Apica ‘‘evaṃ me suta’’nti attanā uppāditabhāvaṃ appaṭijānanto purimavacanaṃ vivaranto – ‘‘sammukhā paṭiggahitamidaṃ mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino sammāsambuddhassa vacanaṃ, na ettha atthe vā dhamme vā pade vā byañjane vā kaṅkhā vā vimati vā kattabbā’’ti sabbadevamanussānaṃ imasmiṃ dhamme assaddhiyaṃ vināseti, saddhāsampadaṃ uppādetīti. Tenetaṃ vuccati –</paragraph>
<gatha1 line="26">‘‘Vināsayati assaddhaṃ, saddhaṃ vaḍḍheti sāsane;</gatha1>
<gathalast line="27">Evaṃ me sutamiccevaṃ, vadaṃ gotamasāvako’’ti.</gathalast>
<paragraph line="28"><bold>Eka</bold>nti gaṇanaparicchedaniddeso. <bold>Samaya</bold>nti paricchinnaniddeso. <bold>Ekaṃ samaya</bold>nti aniyamitaparidīpanaṃ. Tattha <bold>samaya</bold>saddo –</paragraph>
<gatha1 line="29">‘‘Samavāye khaṇe kāle, samūhe hetudiṭṭhisu;</gatha1>
<gathalast line="30">Paṭilābhe pahāne ca, paṭivedhe ca dissati’’.</gathalast>
<paragraph line="31">Tathā hissa ‘‘appeva nāma svepi upasaṅkameyyāma kālañca samayañca upādāyā’’ti evamādīsu (dī. ni. 1.447) samavāyo attho. ‘‘Ekova kho, bhikkhave, khaṇo ca samayo <pageBreak edition="V" number="1.0010" /> ca brahmacariyavāsāyā’’tiādīsu (a. ni. 8.29) khaṇo. ‘‘Uṇhasamayo pariḷāhasamayo’’tiādīsu (pāci. 358) kālo. ‘‘Mahāsamayo <pageBreak edition="P" number="1.0010" /> pavanasmi’’ntiādīsu (dī. ni. 2.332) samūho. ‘‘Samayopi kho te, bhaddāli, appaṭividdho ahosi, bhagavā kho sāvatthiyaṃ viharati, bhagavāpi maṃ jānissati – ‘bhaddāli, nāma bhikkhu satthusāsane sikkhāya aparipūrakārī’ti. Ayampi kho te <pageBreak edition="M" number="1.0009" />, bhaddāli, samayo appaṭividdho ahosī’’tiādīsu (ma. ni. 2.135) hetu. ‘‘Tena kho pana samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī’’tiādīsu (ma. ni. 2.260) diṭṭhi.</paragraph>
<gatha1 line="32">‘‘Diṭṭhe dhamme ca yo attho, yo cattho samparāyiko;</gatha1>
<gathalast line="33">Atthābhisamayā dhīro, paṇḍitoti pavuccatī’’ti. –</gathalast>
<unindented line="34">Ādīsu (saṃ. ni. 1.129) paṭilābho. ‘‘Sammā mānābhisamayā antamakāsi dukkhassā’’tiādīsu (ma. ni. 1.28) pahānaṃ. ‘‘Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho’’tiādīsu (paṭi. ma. 2.8) paṭivedho. Idha panassa kālo attho. Tena saṃvacchara-utu-māsaḍḍhamāsa-ratti-diva-pubbaṇha-majjhanhika-sāyanha-paṭhamamajjhimapacchimayāma-muhuttādīsu kālappabhedabhūtesu samayesu ekaṃ samayanti dīpeti.</unindented>
<paragraph line="35">Tattha kiñcāpi etesu saṃvaccharādīsu samayesu yaṃ yaṃ suttaṃ yasmiṃ yasmiṃ saṃvacchare utumhi māse pakkhe rattibhāge divasabhāge vā vuttaṃ, sabbaṃ taṃ therassa suviditaṃ suvavatthāpitaṃ paññāya. Yasmā pana ‘‘evaṃ me sutaṃ asukasaṃvacchare asukautumhi asukamāse asukapakkhe asukarattibhāge asukadivasabhāge vā’’ti evaṃ vutte na sakkā sukhena dhāretuṃ vā uddisituṃ vā uddisāpetuṃ vā, bahu ca vattabbaṃ hoti, tasmā ekeneva padena tamatthaṃ samodhānetvā ‘‘ekaṃ samaya’’nti āha.</paragraph>
<paragraph line="36">Ye vā ime gabbhokkantisamayo jātisamayo saṃvegasamayo abhinikkhamanasamayo dukkarakārikasamayo māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayoti evamādayo bhagavato devamanussesu ativiya suppakāsā <pageBreak edition="P" number="1.0011" /> anekakālappabhedā <pageBreak edition="V" number="1.0011" /> eva samayā. Tesu samayesu desanāsamayasaṅkhātaṃ ekaṃ samayanti dīpeti. Yo cāyaṃ ñāṇakaruṇākiccasamayesu karuṇākiccasamayo, attahitaparahitapaṭipattisamayesu parahitapaṭipattisamayo <pageBreak edition="M" number="1.0010" />, sannipatitānaṃ karaṇīyadvayasamayesu dhammikathāsamayo, desanāpaṭipattisamayesu desanāsamayo, tesupi samayesu aññataraṃ sandhāya ‘‘ekaṃ samaya’’nti āha.</paragraph>
<paragraph line="37">Kasmā panettha yathā abhidhamme ‘‘yasmiṃ samaye kāmāvacara’’nti ca ito aññesu suttapadesu ‘‘yasmiṃ samaye, bhikkhave, bhikkhu vivicceva kāmehī’’ti ca bhummavacanena niddeso kato, vinaye ca ‘‘tena samayena buddho bhagavā’’ti karaṇavacanena, tathā akatvā ‘‘ekaṃ samaya’’nti upayogavacanena niddeso katoti. Tattha tathā, idha ca aññathā atthasambhavato. Tattha hi abhidhamme ito aññesu suttapadesu ca adhikaraṇattho bhāvenabhāvalakkhaṇattho ca sambhavati. Adhikaraṇañhi kālattho samūhattho ca samayo, tattha vuttānaṃ phassādidhammānaṃ khaṇasamavāyahetusaṅkhātassa ca samayassa bhāvena tesaṃ bhāvo lakkhīyati. Tasmā tadatthajotanatthaṃ tattha bhummavacananiddeso kato.</paragraph>
<paragraph line="38">Vinaye ca hetuattho karaṇattho ca sambhavati. Yo hi so sikkhāpadapaññattisamayo sāriputtādīhipi dubbiññeyyo, tena samayena hetubhūtena karaṇabhūtena ca sikkhāpadāni paññāpayanto sikkhāpadapaññattihetuñca apekkhamāno bhagavā tattha tattha vihāsi. Tasmā tadatthajotanatthaṃ tattha karaṇavacanena niddeso kato.</paragraph>
<paragraph line="39">Idha pana aññasmiṃ ca evaṃjātike accantasaṃyogattho sambhavati. Yañhi samayaṃ bhagavā imaṃ aññaṃ vā suttantaṃ desesi, accantameva taṃ samayaṃ karuṇāvihārena vihāsi. Tasmā tadatthajotanatthaṃ idha upayogavacananiddeso katoti.</paragraph>
<paragraph line="40">Tenetaṃ vuccati –</paragraph>
<gatha1 line="41">‘‘Taṃ taṃ atthamapekkhitvā, bhummena karaṇena ca;</gatha1>
<gathalast line="42">Aññatra samayo vutto, upayogena so idhā’’ti.</gathalast>
<paragraph line="43">Porāṇā <pageBreak edition="V" number="1.0012" /><pageBreak edition="P" number="1.0012" /> pana vaṇṇayanti – ‘‘tasmiṃ samaye’’ti vā ‘‘tena samayenā’’ti vā ‘‘ekaṃ samaya’’nti vā abhilāpamattabhedo esa, sabbattha bhummameva <pageBreak edition="M" number="1.0011" /> atthoti. Tasmā ‘‘ekaṃ samaya’’nti vuttepi ‘‘ekasmiṃ samaye’’ti attho veditabbo.</paragraph>
<paragraph line="44"><bold>Bhagavā</bold>ti garu. Garuṃ hi loke ‘‘bhagavā’’ti vadanti. Ayañca sabbaguṇavisiṭṭhatāya sabbasattānaṃ garu, tasmā ‘‘bhagavā’’ti veditabbo. Porāṇehipi vuttaṃ –</paragraph>
<gatha1 line="45">‘‘Bhagavāti vacanaṃ seṭṭhaṃ, bhagavāti vacanamuttamaṃ;</gatha1>
<gathalast line="46">Garu gāravayutto so, bhagavā tena vuccatī’’ti. (visuddhi. 1.142);</gathalast>
<paragraph line="47">Apica –</paragraph>
<gatha1 line="48">‘‘Bhagyavā bhaggavā yutto, bhagehi ca vibhattavā;</gatha1>
<gathalast line="49">Bhattavā vantagamano, bhavesu bhagavā tato’’ti. –</gathalast>
<unindented line="50">Imissā gāthāya vasenassa padassa vitthārato attho veditabbo. So ca <bold>visuddhimagge</bold> (visuddhi. 1.144) buddhānussatiniddese vuttoyeva.</unindented>
<paragraph line="51">Ettāvatā cettha <bold>evaṃ me suta</bold>nti vacanena yathāsutaṃ dhammaṃ dassento bhagavato dhammasarīraṃ paccakkhaṃ karoti. Tena ‘‘nayidaṃ atikkantasatthukaṃ pāvacanaṃ, ayaṃ vo satthā’’ti satthu adassanena ukkaṇṭhitaṃ janaṃ samassāseti. <bold>Ekaṃ samayaṃ bhagavā</bold>ti vacanena tasmiṃ samaye bhagavato avijjamānabhāvaṃ dassento rūpakāyaparinibbānaṃ sādheti. Tena ‘‘evaṃvidhassa nāma ariyadhammassa desako dasabaladharo vajirasaṅghātasamānakāyo sopi bhagavā parinibbuto, kena aññena jīvite āsā janetabbā’’ti jīvitamadamattaṃ janaṃ saṃvejeti, saddhamme cassa ussāhaṃ janeti. <bold>Eva</bold>nti ca bhaṇanto desanāsampattiṃ niddisati. <bold>Me suta</bold>nti sāvakasampattiṃ. <bold>Ekaṃ samaya</bold>nti kālasampattiṃ. <bold>Bhagavā</bold>ti desakasampattiṃ.</paragraph>
<paragraph line="52"><bold>Sāvatthiya</bold>nti evaṃnāmake nagare. Samīpatthe cetaṃ bhummavacanaṃ. <bold>Viharatī</bold>ti <pageBreak edition="P" number="1.0013" /> avisesena iriyāpathadibbabrahmaariyavihāresu <pageBreak edition="V" number="1.0013" /> aññataravihārasamaṅgīparidīpanametaṃ. Idha pana ṭhānagamananisajjāsayanappabhedesu iriyāpathesu aññatarairiyāpathasamāyogaparidīpanaṃ <pageBreak edition="M" number="1.0012" />, tena ṭhitopi gacchantopi nisinnopi sayānopi bhagavā viharaticceva veditabbo. So hi ekaṃ iriyāpathabādhanaṃ aññena iriyāpathena vicchinditvā aparipatantaṃ attabhāvaṃ harati pavatteti, tasmā ‘‘viharatī’’ti vuccati.</paragraph>
<paragraph line="53"><bold>Jetavane</bold>ti jetassa rājakumārassa vane. Tañhi tena ropitaṃ saṃvaḍḍhitaṃ paripālitaṃ ahosi, tasmā ‘‘jetavana’’nti saṅkhaṃ gataṃ. Tasmiṃ jetavane. <bold>Anāthapiṇḍikassa ārāme</bold>ti anāthapiṇḍikena gahapatinā catupaññāsahiraññakoṭipariccāgena buddhappamukhassa bhikkhusaṅghassa niyyātitattā ‘‘anāthapiṇḍikassa ārāmo’’ti saṅkhaṃ gate ārāme. Ayamettha saṅkhepo, vitthāro pana papañcasūdaniyā majjhimaṭṭhakathāya sabbāsavasuttavaṇṇanāyaṃ (ma. ni. aṭṭha. 1.14) vutto.</paragraph>
<paragraph line="54">Tattha siyā – yadi tāva bhagavā sāvatthiyaṃ viharati, ‘‘jetavane’’ti na vattabbaṃ. Atha tattha viharati, ‘‘sāvatthiya’’nti na vattabbaṃ. Na hi sakkā ubhayattha ekaṃ samayaṃ viharitunti. Na kho panetaṃ evaṃ daṭṭhabbaṃ.</paragraph>
<paragraph line="55">Nanu avocumha ‘‘samīpatthe bhummavacana’’nti. Tasmā yathā gaṅgāyamunādīnaṃ samīpe goyūthāni carantāni ‘‘gaṅgāyaṃ caranti, yamunāyaṃ carantī’’ti vuccati, evamidhāpi yadidaṃ sāvatthiyā samīpe jetavanaṃ, tattha viharanto vuccati ‘‘sāvatthiyaṃ viharati jetavane’’ti. Gocaragāmanidassanatthaṃ hissa sāvatthivacanaṃ, pabbajitānurūpanivāsaṭṭhānanidassanatthaṃ sesavacanaṃ.</paragraph>
<paragraph line="56"><bold>Aññatarā devatā</bold>ti nāmagottavasena apākaṭā ekā devatāti attho. ‘‘Abhijānāti no, bhante, bhagavā ahu ñātaññatarassa mahesakkhassa yakkhassa saṃkhittena taṇhāsaṅkhayavimuttiṃ bhāsitā’’ti ettha pana abhiññāto sakkopi devarājā ‘‘aññataro’’ti vutto. ‘‘Devatā’’ti <pageBreak edition="P" number="1.0014" /> ca idaṃ devānampi devadhītānampi sādhāraṇavacanaṃ. Imasmiṃ panatthe devo adhippeto, so ca kho rūpāvacarānaṃ devānaṃ aññataro.</paragraph>
<paragraph line="57"><bold>Abhikkantāya rattiyā</bold>ti ettha abhikkanta-saddo khayasundarābhirūpaabbhānumodanādīsu dissati <pageBreak edition="V" number="1.0014" />. Tattha ‘‘abhikkantā, bhante, ratti, nikkhanto paṭhamo yāmo <pageBreak edition="M" number="1.0013" />, ciranisinno bhikkhusaṅgho, uddisatu, bhante, bhagavā bhikkhūnaṃ pātimokkha’’nti evamādīsu (a. ni. 8.20; cūḷava. 383) khaye dissati. ‘‘Ayaṃ imesaṃ catunnaṃ puggalānaṃ abhikkantataro ca paṇītataro cā’’ti evamādīsu (a. ni. 4.100) sundare.</paragraph>
<gatha1 line="58">‘‘Ko me vandati pādāni, iddhiyā yasasā jalaṃ;</gatha1>
<gathalast line="59">Abhikkantena vaṇṇena, sabbā obhāsayaṃ disā’’ti. –</gathalast>
<unindented line="60">Evamādīsu (vi. va. 857) abhirūpe. ‘‘Abhikkantaṃ bho gotama, abhikkantaṃ bho gotamā’’ti evamādīsu (pārā. 15) abbhānumodane. Idha pana khaye. Tena abhikkantāya rattiyā, parikkhīṇāya rattiyāti vuttaṃ hoti. Tatthāyaṃ devaputto majjhimayāmasamanantare āgatoti veditabbo. Niyāmo hi kiresa devatānaṃ yadidaṃ buddhānaṃ vā buddhasāvakānaṃ vā upaṭṭhānaṃ āgacchantā majjhimayāmasamanantareyeva āgacchanti.</unindented>
<paragraph line="61"><bold>Abhikkantavaṇṇā</bold>ti idha <bold>abhikkanta</bold>-saddo abhirūpe, <bold>vaṇṇa</bold>-saddo pana chavithuti-kulavagga-kāraṇa-saṇṭhānappamāṇa-rūpāyatanādīsu dissati. Tattha ‘‘suvaṇṇavaṇṇosi bhagavā’’ti evamādīsu (su. ni. 553) chaviyā. ‘‘Kadā saññūḷhā pana te, gahapati, ime samaṇassa vaṇṇā’’ti evamādīsu (ma. ni. 2.77) thutiyaṃ. ‘‘Cattārome, bho gotama, vaṇṇā’’ti evamādīsu (dī. ni. 3.115) kulavagge. ‘‘Atha kena nu vaṇṇena, gandhathenoti vuccatī’’ti evamādīsu (saṃ. ni. 1.234) kāraṇe. ‘‘Mahantaṃ hatthirājavaṇṇaṃ abhinimminitvā’’ti evamādīsu (saṃ. ni. 1.138) saṇṭhāne. ‘‘Tayo pattassa vaṇṇā’’ti evamādīsu (pārā. 602) pamāṇe. ‘‘Vaṇṇo gandho raso ojā’’ti evamādīsu rūpāyatane. So idha chaviyā daṭṭhabbo. Tena abhikkantavaṇṇā abhirūpacchavi, iṭṭhavaṇṇā manāpavaṇṇāti vuttaṃ hoti. Devatā hi manussalokaṃ āgacchamānā pakativaṇṇaṃ pakatiiddhiṃ jahitvā oḷārikaṃ attabhāvaṃ katvā <pageBreak edition="P" number="1.0015" /> atirekavaṇṇaṃ atirekaiddhiṃ māpetvā naṭasamajjādīni gacchantā manussā viya abhisaṅkhatena kāyena āgacchanti. Tattha kāmāvacarā anabhisaṅkhatenapi āgantuṃ sakkonti, rūpāvacarā pana na <pageBreak edition="M" number="1.0014" /> sakkonti. Tesañhi atisukhumo attabhāvo, na tena <pageBreak edition="V" number="1.0015" /> iriyāpathakappanaṃ hoti. Tasmā ayaṃ devaputto abhisaṅkhateneva āgato. Tena vuttaṃ ‘‘abhikkantavaṇṇā’’ti.</paragraph>
<paragraph line="62"><bold>Kevalakappa</bold>nti ettha <bold>kevala</bold>-saddo anavasesa-yebhuyyābyāmissānatirekadaḷhatthavisaṃyogādianekattho. Tathā hissa ‘‘kevalaparipuṇṇaṃ parisuddhaṃ brahmacariya’’nti evamādīsu (pārā. 1) anavasesatthamattho. ‘‘Kevalakappā ca aṅgamagadhā pahūtaṃ khādanīyabhojanīyaṃ ādāya upasaṅkamissantī’’ti evamādīsu (mahāva. 43) yebhuyyatā. ‘‘Kevalassa dukkhakkhandhassa samudayo hotī’’ti evamādīsu (vibha. 225) abyāmissatā. ‘‘Kevalaṃ saddhāmattakaṃ nūna ayamāyasmā’’ti evamādīsu (mahāva. 244) anatirekatā. ‘‘Āyasmato, bhante, anuruddhassa bāhiyo nāma saddhivihāriko kevalakappaṃ saṅghabhedāya ṭhito’’ti evamādīsu (a. ni. 4.243) daḷhatthatā. ‘‘Kevalī vusitavā uttamapurisoti vuccatī’’ti evamādīsu (saṃ. ni. 3.57) visaṃyogo attho. Idha panassa anavasesattho adhippeto.</paragraph>
<paragraph line="63"><bold>Kappa</bold>-saddo panāyaṃ abhisaddahana-vohāra-kāla-paññatti-chedana-vikappa-lesasamantabhāvādianekattho. Tathā hissa ‘‘okappaniyametaṃ bhoto gotamassa, yathā taṃ arahato sammāsambuddhassā’’ti evamādīsu (ma. ni. 1.387) abhisaddahanamattho. ‘‘Anujānāmi, bhikkhave, pañcahi samaṇakappehi phalaṃ paribhuñjitu’’nti evamādīsu (cūḷava. 250) vohāro. ‘‘Yena sudaṃ niccakappaṃ viharāmī’’ti evamādīsu (ma. ni. 1.387) kālo. ‘‘Iccāyasmā kappo’’ti evamādīsu paññatti. ‘‘Alaṅkato kappitakesamassū’’ti evamādīsu (vi. va. 1094, 1101) chedanaṃ. ‘‘Kappati dvaṅgulakappo’’ti evamādīsu (cūḷava. 446) vikappo. ‘‘Ātthi kappo nipajjitu’’nti <pageBreak edition="P" number="1.0016" /> evamādīsu (a. ni. 8.80) leso. ‘‘Kevalakappaṃ veḷuvanaṃ obhāsetvā’’ti evamādīsu (saṃ. ni. 1.94) samantabhāvo. Idha panassa samantabhāvattho adhippeto. Tasmā <bold>kevalakappaṃ jetavana</bold>nti ettha ‘‘anavasesaṃ samantato jetavana’’nti evamattho daṭṭhabbo.</paragraph>
<paragraph line="64"><bold>Obhāsetvā</bold>ti <pageBreak edition="M" number="1.0015" /> vatthālaṅkārasarīrasamuṭṭhitāya ābhāya pharitvā, candimā viya sūriyo viya ca ekobhāsaṃ ekapajjotaṃ karitvāti attho.</paragraph>
<paragraph line="65"><bold>Yenā</bold>ti <pageBreak edition="V" number="1.0016" /> bhummatthe karaṇavacanaṃ. <bold>Yena bhagavā tenupasaṅkamī</bold>ti tasmā ‘‘yattha bhagavā, tattha upasaṅkamī’’ti evamettha attho daṭṭhabbo. Yena vā kāraṇena bhagavā devamanussehi upasaṅkamitabbo, tena kāraṇena upasaṅkamīti evamettha attho daṭṭhabbo. Kena ca kāraṇena bhagavā upasaṅkamitabbo? Nānappakāraguṇavisesādhigamādhippāyena, sāduphalūpabhogādhippāyena dijagaṇehi niccaphalitamahārukkho viya. <bold>Upasaṅkamī</bold>ti ca gatāti vuttaṃ hoti. <bold>Upasaṅkamitvā</bold>ti upasaṅkamanapariyosānadīpanaṃ. Atha vā evaṃ gatā tato āsannataraṃ ṭhānaṃ bhagavato samīpasaṅkhātaṃ gantvātipi vuttaṃ hoti.</paragraph>
<paragraph line="66">Idāni yenatthena loke aggapuggalassa upaṭṭhānaṃ āgatā, taṃ pucchitukāmā dasanakhasamodhānasamujjalaṃ añjuliṃ sirasi patiṭṭhapetvā ekamantaṃ aṭṭhāsi. <bold>Ekamanta</bold>nti bhāvanapuṃsakaniddeso – ‘‘visamaṃ candimasūriyā parivattantī’’tiādīsu (a. ni. 4.70) viya. Tasmā yathā ṭhitā ekamantaṃ ṭhitā hoti, tathā aṭṭhāsīti evamettha attho daṭṭhabbo. Bhummatthe vā etaṃ upayogavacanaṃ. <bold>Aṭṭhāsī</bold>ti ṭhānaṃ kappesi. Paṇḍitā hi devamanussā garuṭṭhāniyaṃ upasaṅkamitvā āsanakusalatāya ekamantaṃ tiṭṭhanti, ayañca devo tesaṃ aññataro, tasmā ekamantaṃ aṭṭhāsi.</paragraph>
<paragraph line="67">Kathaṃ ṭhito pana ekamantaṃ ṭhito hotīti? Cha ṭhānadose vajjetvā. Seyyathidaṃ – atidūraṃ, accāsannaṃ, uparivātaṃ <pageBreak edition="P" number="1.0017" />, unnatappadesaṃ, atisammukhaṃ, atipacchāti. Atidūre ṭhito hi sace kathetukāmo hoti, uccāsaddena kathetabbaṃ hoti. Accāsanne ṭhito saṅghaṭṭanaṃ karoti. Uparivāte ṭhito sarīragandhena bādhati. Unnatappadese ṭhito agāravaṃ pakāseti. Atisammukhā ṭhito sace daṭṭhukāmo hoti, cakkhunā cakkhuṃ āhacca daṭṭhabbaṃ hoti. Atipacchā ṭhito sace daṭṭhukāmo hoti, gīvaṃ pasāretvā daṭṭhabbaṃ hoti. Tasmā ayampi ete cha ṭhānadose vajjetvā aṭṭhāsi. Tena vuttaṃ ‘‘ekamantaṃ aṭṭhāsī’’ti.</paragraph>
<paragraph line="68"><bold>Etadavocā</bold>ti <pageBreak edition="M" number="1.0016" /> etaṃ avoca. <bold>Kathaṃ nū</bold>ti kāraṇapucchā. Bhagavato hi tiṇṇoghabhāvo dasasahassilokadhātuyā pākaṭo, tenimissā devatāya tattha kaṅkhā natthi, iminā pana kāraṇena ‘‘tiṇṇo’’ti na jānāti, tena sā taṃ kāraṇaṃ pucchamānā evamāha.</paragraph>
<paragraph line="69"><bold>Mārisā</bold>ti <pageBreak edition="V" number="1.0017" /> devatānaṃ piyasamudācāravacanametaṃ. Niddukkhāti vuttaṃ hoti. Yadi evaṃ ‘‘yadā kho te, mārisa, saṅkunā saṅku hadaye samāgaccheyya, atha naṃ tvaṃ jāneyyāsi ‘vassasahassaṃ me niraye paccamānassā’’’ti (ma. ni. 1.512) idaṃ virujjhati. Na hi nerayikasatto niddukkho nāma hoti. Kiñcāpi na niddukkho, ruḷhīsaddena pana evaṃ vuccati. Pubbe kira paṭhamakappikānaṃ niddukkhānaṃ sukhasamappitānaṃ esa vohāro, aparabhāge dukkhaṃ hotu vā mā vā, ruḷhīsaddena ayaṃ vohāro vuccateva nippadumāpi nirudakāpi vā pokkharaṇī pokkharaṇī viya.</paragraph>
<paragraph line="70"><bold>Oghamatarī</bold>ti ettha cattāro oghā, kāmogho bhavogho diṭṭhogho avijjoghoti. Tattha pañcasu kāmaguṇesu chandarāgo kāmogho nāma. Rūpārūpabhavesu chandarāgo jhānanikanti ca bhavogho nāma. Dvāsaṭṭhi diṭṭhiyo diṭṭhogho nāma. Catūsu saccesu aññāṇaṃ avijjogho nāma. Tattha kāmogho aṭṭhasu lobhasahagatesu cittuppādesu uppajjati, bhavogho catūsu diṭṭhigatavippayuttalobhasahagatesu cittuppādesu uppajjati, diṭṭhogho catūsu diṭṭhigatasampayuttesu cittuppādesu uppajjati, avijjogho sabbākusalesu uppajjati.</paragraph>
<paragraph line="71">Sabbopi cesa avahananaṭṭhena rāsaṭṭhena ca oghoti veditabbo. <bold>Avahananaṭṭhenā</bold>ti <pageBreak edition="P" number="1.0018" /> adhogamanaṭṭhena. Ayañhi attano vasaṃ gate satte adho gameti, nirayādibhedāya duggatiyaṃyeva nibbatteti, uparibhāvaṃ vā nibbānaṃ gantuṃ adento adho tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu ca gametītipi attho. <bold>Rāsaṭṭhenā</bold>ti mahantaṭṭhena. Mahā heso kilesarāsi avīcito paṭṭhāya yāva bhavaggā patthaṭo, yadidaṃ pañcasu kāmaguṇesu chandarāgo nāma. Sesesupi eseva nayo. Evamayaṃ rāsaṭṭhenāpi oghoti <pageBreak edition="M" number="1.0017" /> veditabbo. <bold>Atarī</bold>ti imaṃ catubbidhampi oghaṃ kena nu tvaṃ, mārisa, kāraṇena tiṇṇoti pucchati.</paragraph>
<paragraph line="72">Athassā bhagavā pañhaṃ vissajjento <bold>appatiṭṭhaṃ khvāha</bold>ntiādimāha. Tattha <bold>appatiṭṭha</bold>nti appatiṭṭhahanto. <bold>Anāyūha</bold>nti anāyūhanto, avāyamantoti attho. Iti bhagavā gūḷhaṃ paṭicchannaṃ katvā pañhaṃ kathesi. Devatāpi naṃ sutvā ‘‘bāhirakaṃ tāva oghaṃ tarantā nāma ṭhātabbaṭṭhāne tiṭṭhantā taritabbaṭṭhāne āyūhantā taranti, ayaṃ pana avīcito yāva bhavaggā patthaṭaṃ <pageBreak edition="V" number="1.0018" /> kilesoghaṃ kilesarāsiṃ appatiṭṭhahanto anāyūhanto atarinti āha. Kiṃ nu kho etaṃ? Kathaṃ nu kho eta’’nti? Vimatiṃ pakkhantā pañhassa atthaṃ na aññāsi.</paragraph>
<paragraph line="73">Kiṃ pana bhagavatā yathā sattā na jānanti, evaṃ kathanatthāya pāramiyo pūretvā sabbaññutā paṭividdhāti? Na etadatthāya paṭividdhā. Dve pana bhagavato desanā niggahamukhena ca anuggahamukhena ca. Tattha ye paṇḍitamānino honti aññātepi ñātasaññino pañcasatā brāhmaṇapabbajitā viya, tesaṃ mānaniggahatthaṃ yathā na jānanti, evaṃ mūlapariyāyādisadisaṃ dhammaṃ deseti. Ayaṃ niggahamukhena desanā. Vuttampi cetaṃ ‘‘niggayha niggayhāhaṃ, ānanda, vakkhāmi, pavayha pavayha, ānanda, vakkhāmi, yo sāro, so ṭhassatī’’ti (ma. ni. 3.196). Ye <pageBreak edition="P" number="1.0019" /> pana ujukā sikkhākāmā, tesaṃ suviññeyyaṃ katvā ākaṅkheyyasuttādisadisaṃ dhammaṃ deseti, ‘‘abhirama, tissa, abhirama, tissa, ahamovādena ahamanuggahena ahamanusāsaniyā’’ti (saṃ. ni. 3.84) ca ne samassāseti. Ayaṃ anuggahamukhena desanā.</paragraph>
<paragraph line="74">Ayaṃ pana devaputto mānatthaddho paṇḍitamānī, evaṃ kirassa ahosi – ahaṃ oghaṃ jānāmi, tathāgatassa oghatiṇṇabhāvaṃ jānāmi, ‘‘iminā pana kāraṇena tiṇṇo’’ti ettakamattaṃ na jānāmi. Iti mayhaṃ ñātameva bahu, appaṃ aññātaṃ, tamahaṃ kathitamattameva jānissāmi. Kiñhi nāma taṃ bhagavā vadeyya, yassāhaṃ atthaṃ na jāneyyanti. Atha satthā ‘‘ayaṃ kiliṭṭhavatthaṃ viya <pageBreak edition="M" number="1.0018" /> raṅgajātaṃ abhabbo imaṃ mānaṃ appahāya desanaṃ sampaṭicchituṃ, mānaniggahaṃ tāvassa katvā puna nīcacittena pucchantassa pakāsessāmī’’ti paṭicchannaṃ katvā pañhaṃ kathesi. Sopi nihatamāno ahosi, sā cassa nihatamānatā uttaripañhapucchaneneva veditabbā. Tassa pana pañhapucchanassa ayamattho – kathaṃ pana tvaṃ, mārisa, appatiṭṭhaṃ anāyūhaṃ oghamatari, yathāhaṃ jānāmi, evaṃ me kathehīti.</paragraph>
<paragraph line="75">Athassa bhagavā kathento <bold>yadāsvāha</bold>ntiādimāha. Tattha <bold>yadā svāha</bold>nti yasmiṃ kāle ahaṃ. Sukāro nipātamattaṃ. Yathā ca ettha, evaṃ sabbapadesu. <bold>Saṃsīdāmī</bold>ti paṭicchannaṃ katvā ataranto tattheva osīdāmi. <bold>Nibbuyhāmī</bold>ti ṭhātuṃ asakkonto ativattāmi. Iti ṭhāne ca vāyāme ca dosaṃ disvā atiṭṭhanto avāyamanto oghamatarinti evaṃ bhagavatā pañho kathito. Devatāyapi paṭividdho, na pana pākaṭo, tassa pākaṭīkaraṇatthaṃ satta dukā dassitā. Kilesavasena <pageBreak edition="V" number="1.0019" /> hi santiṭṭhanto saṃsīdati nāma, abhisaṅkhāravasena āyūhanto nibbuyhati nāma. Taṇhādiṭṭhīhi vā santiṭṭhanto saṃsīdati nāma, avasesakilesānañceva abhisaṅkhārānañca vasena āyūhanto nibbuyhati nāma. Taṇhāvasena vā santiṭṭhanto saṃsīdati nāma, diṭṭhivasena āyūhanto nibbuyhati nāma. Sassatadiṭṭhiyā vā santiṭṭhanto saṃsīdati nāma, ucchedadiṭṭhiyā āyūhanto nibbuyhati nāma. Olīyanābhinivesā hi bhavadiṭṭhi, atidhāvanābhinivesā vibhavadiṭṭhi <pageBreak edition="P" number="1.0020" />. Līnavasena vā santiṭṭhanto saṃsīdati nāma, uddhaccavasena āyūhanto nibbuyhati nāma. Tathā kāmasukhallikānuyogavasena santiṭṭhanto saṃsīdati nāma, attakilamathānuyogavasena āyūhanto nibbuyhati nāma. Sabbākusalābhisaṅkhāravasena santiṭṭhanto saṃsīdati nāma, sabbalokiyakusalābhisaṅkhāravasena āyūhanto nibbuyhati nāma. Vuttampi cetaṃ – ‘‘seyyathāpi, cunda, ye keci akusalā dhammā, sabbe te adhobhāgaṅgamanīyā, ye keci kusalā dhammā, sabbe te uparibhāgaṅgamanīyā’’ti (ma. ni. 1.86).</paragraph>
<paragraph line="76">Imaṃ pañhavissajjanaṃ sutvāva devatā sotāpattiphale patiṭṭhāya tuṭṭhā pasannā attano tuṭṭhiñca pasādañca pakāsayantī <bold>cirassaṃ vatā</bold>ti gāthamāha. Tattha <bold>cirassa</bold>nti cirassa kālassa accayenāti attho. Ayaṃ <pageBreak edition="M" number="1.0019" /> kira devatā kassapasammāsambuddhaṃ disvā tassa parinibbānato paṭṭhāya antarā aññaṃ buddhaṃ na diṭṭhapubbā, tasmā ajja bhagavantaṃ disvā evamāha. Kiṃ panimāya devatāya ito pubbe satthā na diṭṭhapubboti. Diṭṭhapubbo vā hotu adiṭṭhapubbo vā, dassanaṃ upādāya evaṃ vattuṃ vaṭṭati. <bold>Brāhmaṇa</bold>nti bāhitapāpaṃ khīṇāsavabrāhmaṇaṃ. <bold>Parinibbuta</bold>nti kilesanibbānena nibbutaṃ. <bold>Loke</bold>ti sattaloke. <bold>Visattika</bold>nti rūpādīsu ārammaṇesu āsattavisattatādīhi kāraṇehi visattikā vuccati taṇhā, taṃ visattikaṃ appatiṭṭhamānaṃ anāyūhamānaṃ tiṇṇaṃ nittiṇṇaṃ uttiṇṇaṃ cirassaṃ vata khīṇāsavabrāhmaṇaṃ passāmīti attho.</paragraph>
<paragraph line="77"><bold>Samanuñño satthā ahosī</bold>ti tassā devatāya vacanaṃ citteneva samanumodi, ekajjhāsayo ahosi. <bold>Antaradhāyī</bold>ti abhisaṅkhatakāyaṃ jahitvā attano pakatiupādiṇṇakakāyasmiṃyeva ṭhatvā laddhāsā laddhapatiṭṭhā hutvā dasabalaṃ gandhehi ca mālehi ca pūjetvā attano bhavanaṃyeva agamāsīti.</paragraph>
<centered line="78">Oghataraṇasuttavaṇṇanā niṭṭhitā.</centered>
<subhead line="79">2. Nimokkhasuttavaṇṇanā</subhead>
<paragraph line="80" number="2"> Idāni <pageBreak edition="V" number="1.0020" /> dutiyasuttato paṭṭhāya paṭhamamāgatañca uttānatthañca pahāya yaṃ yaṃ anuttānaṃ, taṃ tadeva vaṇṇayissāma. <bold>Jānāsi no</bold>ti jānāsi nu. <bold>Nimokkha</bold>ntiādīni maggādīnaṃ nāmāni <pageBreak edition="P" number="1.0021" />. Maggena hi sattā kilesabandhanato nimuccanti, tasmā maggo sattānaṃ <bold>nimokkho</bold>ti vutto. Phalakkhaṇe pana te kilesabandhanato pamuttā, tasmā phalaṃ sattānaṃ <bold>pamokkho</bold>ti vuttaṃ. Nibbānaṃ patvā sattānaṃ sabbadukkhaṃ viviccati, tasmā nibbānaṃ <bold>viveko</bold>ti vuttaṃ. Sabbāni vā etāni nibbānasseva nāmāni. Nibbānañhi patvā sattā sabbadukkhato nimuccanti pamuccanti viviccanti, tasmā tadeva ‘‘nimokkho pamokkho viveko’’ti vuttaṃ. <bold>Jānāmi khvāha</bold>nti jānāmi kho ahaṃ. Avadhāraṇattho khokāro <pageBreak edition="M" number="1.0020" />. Ahaṃ jānāmiyeva. Sattānaṃ nimokkhādijānanatthameva hi mayā samatiṃsa pāramiyo pūretvā sabbaññutaññāṇaṃ paṭividdhanti sīhanādaṃ nadati. Buddhasīhanādaṃ nāma kira etaṃ suttaṃ.</paragraph>
<paragraph line="81"><bold>Nandībhavaparikkhayā</bold>ti nandīmūlakassa kammabhavassa parikkhayena. Nandiyā ca bhavassa cātipi vaṭṭati. Tattha hi purimanaye nandībhavena tividhakammābhisaṅkhāravasena saṅkhārakkhandho gahito, saññāviññāṇehi taṃsampayuttā ca dve khandhā. Tehi pana tīhi khandhehi sampayuttā vedanā tesaṃ gahaṇena gahitāvāti anupādiṇṇakānaṃ catunnaṃ arūpakkhandhānaṃ appavattivasena saupādisesaṃ nibbānaṃ kathitaṃ hoti. <bold>Vedanānaṃ nirodhā upasamā</bold>ti upādiṇṇakavedanānaṃ nirodhena ca upasamena ca. Tattha vedanāgahaṇena taṃsampayuttā tayo khandhā gahitāva honti, tesaṃ vatthārammaṇavasena rūpakkhandhopi. Evaṃ imesaṃ upādiṇṇakānaṃ pañcannaṃ khandhānaṃ appavattivasena anupādisesaṃ nibbānaṃ kathitaṃ hoti. Dutiyanaye pana nandiggahaṇena saṅkhārakkhandho gahito, bhavaggahaṇena upapattibhavasaṅkhāto rūpakkhandho, saññādīhi sarūpeneva tayo khandhā. Evaṃ imesaṃ pañcannaṃ khandhānaṃ appavattivasena nibbānaṃ kathitaṃ hotīti veditabbaṃ. Imameva ca nayaṃ catunikāyikabhaṇḍikatthero roceti. Iti nibbānavaseneva bhagavā desanaṃ niṭṭhāpesīti.</paragraph>
<centered line="82">Nimokkhasuttavaṇṇanā niṭṭhitā.</centered>
<subhead line="83">3. Upanīyasuttavaṇṇanā</subhead>
<paragraph line="84" number="3"> Tatiye <pageBreak edition="V" number="1.0021" /><pageBreak edition="P" number="1.0022" /><bold>upanīyatī</bold>ti parikkhīyati nirujjhati, upagacchati vā, anupubbena maraṇaṃ upetīti attho. Yathā vā gopālena gogaṇo nīyati, evaṃ jarāya maraṇasantikaṃ upanīyatīti attho. <bold>Jīvita</bold>nti jīvitindriyaṃ. <bold>Appa</bold>nti parittaṃ thokaṃ. Tassa dvīhākārehi parittatā veditabbā sarasaparittatāya ca khaṇaparittatāya ca. Sarasaparittatāyapi hi ‘‘yo, bhikkhave, ciraṃ jīvati, so vassasataṃ appaṃ vā bhiyyo’’ti (dī. ni. 2.7; saṃ. ni. 2.143) vacanato parittaṃ. Khaṇaparittatāyapi. Paramatthato hi atiparitto sattānaṃ jīvitakkhaṇo ekacittappavattimattoyeva <pageBreak edition="M" number="1.0021" />. Yathā nāma rathacakkaṃ pavattamānampi ekeneva nemippadesena pavattati, tiṭṭhamānampi ekeneva tiṭṭhati, evamevaṃ ekacittakkhaṇikaṃ sattānaṃ jīvitaṃ, tasmiṃ citte niruddhamatte satto niruddhoti vuccati. Yathāha – atīte cittakkhaṇe jīvittha na jīvati na jīvissati, anāgate cittakkhaṇe jīvissati na jīvati na jīvittha, paccuppanne cittakkhaṇe jīvati na jīvittha na jīvissati.</paragraph>
<gatha1 line="85">‘‘Jīvitaṃ attabhāvo ca, sukhadukkhā ca kevalā;</gatha1>
<gathalast line="86">Ekacittasamāyuttā, lahuso vattate khaṇo.</gathalast>
<gatha1 line="87">‘‘Ye niruddhā marantassa, tiṭṭhamānassa vā idha;</gatha1>
<gathalast line="88">Sabbepi sadisā khandhā, gatā appaṭisandhikā.</gathalast>
<gatha1 line="89">‘‘Anibbattena na jāto, paccuppannena jīvati;</gatha1>
<gathalast line="90">Cittabhaṅgā mato loko, paññatti paramatthiyā’’ti. (mahāni. 10);</gathalast>
<paragraph line="91"><bold>Jarūpanītassā</bold>ti jaraṃ upagatassa, jarāya vā maraṇasantikaṃ upanītassa. <bold>Na santi tāṇā</bold>ti tāṇaṃ leṇaṃ saraṇaṃ bhavituṃ samatthā nāma keci natthi. <bold>Etaṃ bhaya</bold>nti etaṃ jīvitindriyassa maraṇūpagamanaṃ, āyuparittatā, jarūpanītassa tāṇābhāvoti tividhaṃ bhayaṃ bhayavatthu bhayakāraṇanti <pageBreak edition="P" number="1.0023" /> attho. <bold>Puññāni kayirātha sukhāvahānī</bold>ti viññū puriso sukhāvahāni sukhadāyakāni puññāni kareyya. Iti devatā rūpāvacarajjhānaṃ sandhāya pubbacetanaṃ aparacetanaṃ muñcacetanañca gahetvā bahuvacanavasena <pageBreak edition="V" number="1.0022" /> ‘‘puññānī’’ti āha. Jhānassādaṃ jhānanikantiṃ jhānasukhañca gahetvā ‘‘sukhāvahānī’’ti āha. Tassā kira devatāya sayaṃ dīghāyukaṭṭhāne brahmaloke nibbattattā heṭṭhā kāmāvacaradevesu parittāyukaṭṭhāne cavamāne upapajjamāne ca thullaphusitake vuṭṭhipātasadise satte disvā etadahosi ‘‘ahovatime sattā jhānaṃ bhāvetvā aparihīnajjhānā kālaṃ katvā brahmaloke ekakappa-dvekappa-catukappa-aṭṭhakappa-soḷasakappa-dvattiṃsakappa-catusaṭṭhikappappamāṇaṃ addhānaṃ tiṭṭheyyu’’nti. Tasmā evamāha.</paragraph>
<paragraph line="92">Atha bhagavā – ‘‘ayaṃ devatā aniyyānikaṃ vaṭṭakathaṃ kathetī’’ti vivaṭṭamassā dassento dutiyaṃ gāthamāha. Tattha <bold>lokāmisa</bold>nti dve lokāmisā <pageBreak edition="M" number="1.0022" /> pariyāyena ca nippariyāyena ca. Pariyāyena tebhūmakavaṭṭaṃ lokāmisaṃ, nippariyāyena cattāro paccayā. Idha pariyāyalokāmisaṃ adhippetaṃ. Nippariyāyalokāmisampi vaṭṭatiyeva. <bold>Santipekkho</bold>ti nibbānasaṅkhātaṃ accantasantiṃ pekkhanto icchanto patthayantoti.</paragraph>
<centered line="93">Upanīyasuttavaṇṇanā niṭṭhitā.</centered>
<subhead line="94">4. Accentisuttavaṇṇanā</subhead>
<paragraph line="95" number="4"> Catutthe <bold>accentī</bold>ti atikkamanti. <bold>Kālā</bold>ti purebhattādayo kālā. <bold>Tarayanti rattiyo</bold>ti rattiyo atikkamamānā puggalaṃ maraṇūpagamanāya tarayanti sīghaṃ sīghaṃ gamayanti. <bold>Vayoguṇā</bold>ti paṭhamamajjhimapacchimavayānaṃ guṇā, rāsayoti attho. ‘‘Anujānāmi, bhikkhave, ahatānaṃ vatthānaṃ diguṇaṃ saṅghāṭi’’nti (mahāva. 348) ettha hi paṭalaṭṭho guṇaṭṭho. ‘‘Sataguṇā dakkhiṇā pāṭikaṅkhitabbā’’ti (ma. ni. 3.379) ettha ānisaṃsaṭṭho. ‘‘Antaṃ antaguṇa’’nti ettha koṭṭhāsaṭṭho. ‘‘Kayirā mālāguṇe bahū’’ti (dha. pa. 53) ettha rāsaṭṭho. ‘‘Pañca kāmaguṇā’’ti ettha bandhanaṭṭho. Idha pana rāsaṭṭho guṇaṭṭho. Tasmā <bold>vayoguṇā</bold>ti vayorāsayo veditabbā. <bold>Anupubbaṃ</bold><pageBreak edition="P" number="1.0024" /><bold>jahantī</bold>ti anupaṭipāṭiyā puggalaṃ jahanti. Majjhimavaye ṭhitaṃ hi paṭhamavayo jahati, pacchimavaye ṭhitaṃ dve paṭhamamajjhimā jahanti, maraṇakkhaṇe pana tayopi vayā jahanteva. <bold>Etaṃ bhaya</bold>nti etaṃ kālānaṃ atikkamanaṃ, rattidivānaṃ taritabhāvo, vayoguṇānaṃ jahanabhāvoti tividhaṃ bhayaṃ. Sesaṃ purimasadisamevāti.</paragraph>
<paragraph line="96">Accentisuttavaṇṇanā niṭṭhitā.</paragraph>
<subhead line="97">5. Katichindasuttavaṇṇanā</subhead>
<paragraph line="98" number="5"> Pañcame <pageBreak edition="V" number="1.0023" /><pageBreak edition="M" number="1.0023" /><bold>kati chinde</bold>ti chindanto kati chindeyya. Sesapadesupi eseva nayo. Ettha ca ‘‘chinde jahe’’ti atthato ekaṃ. Gāthābandhassa pana maṭṭhabhāvatthaṃ ayaṃ devatā saddapunaruttiṃ vajjayantī evamāha. <bold>Kati saṅgātigo</bold>ti kati saṅge atigato, atikkantoti attho. Saṅgātikotipi pāṭho, ayameva attho. <bold>Pañca chinde</bold>ti chindanto pañca orambhāgiyasaṃyojanāni chindeyya. <bold>Pañca jahe</bold>ti jahanto pañcuddhambhāgiyasaṃyojanāni jaheyya. Idhāpi chindanañca jahanañca atthato ekameva, bhagavā pana devatāya āropitavacanānurūpeneva evamāha. Atha vā pādesu baddhapāsasakuṇo viya pañcorambhāgiyasaṃyojanāni heṭṭhā ākaḍḍhamānākārāni honti, tāni anāgāmimaggena chindeyyāti vadati. Hatthehi gahitarukkhasākhā viya pañcuddhambhāgiyasaṃyojanāni upari ākaḍḍhamānākārāni honti, tāni arahattamaggena jaheyyāti vadati. <bold>Pañca cuttari bhāvaye</bold>ti etesaṃ saṃyojanānaṃ chindanatthāya ceva pahānatthāya ca uttari atirekaṃ visesaṃ bhāvento saddhāpañcamāni indriyāni bhāveyyāti attho. <bold>Pañca saṅgātigo</bold>ti rāgasaṅgo dosasaṅgo mohasaṅgo mānasaṅgo diṭṭhisaṅgoti ime pañca saṅge atikkanto. <bold>Oghatiṇṇoti vuccatī</bold>ti caturoghatiṇṇoti kathīyati. Imāya pana gāthāya pañcindriyāni lokiyalokuttarāni kathitānīti.</paragraph>
<centered line="99">Katichindasuttavaṇṇanā niṭṭhitā.</centered>
<subhead line="100">6. Jāgarasuttavaṇṇanā</subhead>
<paragraph line="101" number="6"> Chaṭṭhe <pageBreak edition="P" number="1.0025" /><bold>jāgarata</bold>nti jāgarantānaṃ. <bold>Pañca jāgarata</bold>nti vissajjanagāthāyaṃ pana saddhādīsu pañcasu indriyesu jāgarantesu pañca nīvaraṇā suttā nāma. Kasmā? Yasmā taṃsamaṅgīpuggalo yattha katthaci nisinno vā ṭhito vā aruṇaṃ uṭṭhapentopi pamādatāya akusalasamaṅgitāya sutto nāma hoti. Evaṃ suttesu pañcasu nīvaraṇesu pañcindriyāni jāgarāni nāma. Kasmā <pageBreak edition="M" number="1.0024" />? Yasmā taṃsamaṅgīpuggalo yattha katthaci nipajjitvā niddāyantopi appamādatāya kusalasamaṅgitāya jāgaro nāma hoti. Pañcahi pana nīvaraṇeheva kilesarajaṃ ādiyati gaṇhāti parāmasati. Purimā <pageBreak edition="V" number="1.0024" /> hi kāmacchandādayo pacchimānaṃ paccayā hontīti pañcahi indriyehi parisujjhatīti ayamattho veditabbo. Idhāpi pañcindriyāni lokiyalokuttarāneva kathitānīti.</paragraph>
<centered line="102">Jāgarasuttavaṇṇanā niṭṭhitā.</centered>
<subhead line="103">7. Appaṭividitasuttavaṇṇanā</subhead>
<paragraph line="104" number="7"> Sattame <bold>dhammā</bold>ti catusaccadhammā. <bold>Appaṭividitā</bold>ti ñāṇena appaṭividdhā. <bold>Paravādesū</bold>ti dvāsaṭṭhidiṭṭhigatavādesu. Te hi ito paresaṃ titthiyānaṃ vādattā paravādā nāma. <bold>Nīyare</bold>ti attano dhammatāyapi gacchanti, parenapi nīyanti. Tattha sayameva sassatādīni gaṇhantā gacchanti nāma, parassa vacanena tāni gaṇhantā nīyanti nāma. <bold>Kālo tesaṃ pabujjhitu</bold>nti tesaṃ puggalānaṃ pabujjhituṃ ayaṃ kālo. Lokasmiñhi buddho uppanno, dhammo desiyati, saṅgho suppaṭipanno, paṭipadā bhaddikā, ime ca pana mahājanā vaṭṭe suttā nappabujjhantīti devatā āha. <bold>Sambuddhā</bold>ti sammā hetunā kāraṇena buddhā. Cattāro hi buddhā – sabbaññubuddho, paccekabuddho, catusaccabuddho, sutabuddhoti. Tattha samatiṃsapāramiyo pūretvā sammāsambodhiṃ patto sabbaññubuddho nāma. Kappasatasahassādhikāni dve asaṅkhyeyyāni pāramiyo pūretvā sayambhutaṃ patto paccekabuddho nāma. Avasesā khīṇāsavā catusaccabuddhā nāma. Bahussuto sutabuddho nāma. Imasmiṃ atthe tayopi purimā vaṭṭanti. <bold>Sammadaññā</bold>ti sammā hetunā <pageBreak edition="P" number="1.0026" /> kāraṇena jānitvā. <bold>Caranti visame sama</bold>nti visame vā lokasannivāse visame vā sattanikāye visame vā kilesajāte samaṃ carantīti.</paragraph>
<centered line="105">Appaṭividitasuttavaṇṇanā niṭṭhitā.</centered>
<subhead line="106">8. Susammuṭṭhasuttavaṇṇanā</subhead>
<paragraph line="107" number="8"> Aṭṭhame <pageBreak edition="M" number="1.0025" /><bold>susammuṭṭhā</bold>ti paññāya appaṭividdhabhāveneva sunaṭṭhā. Yathā hi dve khettāni kasitvā, ekaṃ vapitvā, bahudhaññaṃ adhigatassa avāpitakhettato aladdhaṃ sandhāya ‘‘bahuṃ me dhaññaṃ naṭṭha’’nti vadanto aladdhameva ‘‘naṭṭha’’nti vadati, evamidhāpi appaṭividitāva susammuṭṭhā nāma. <bold>Asammuṭṭhā</bold>ti paññāya paṭividdhabhāveneva anaṭṭhā. Sesaṃ purimasadisamevāti.</paragraph>
<centered line="108">Susammuṭṭhasuttavaṇṇanā niṭṭhitā.</centered>
<subhead line="109">9. Mānakāmasuttavaṇṇanā</subhead>
<paragraph line="110" number="9"> Navame <pageBreak edition="V" number="1.0025" /><bold>mānakāmassā</bold>ti mānaṃ kāmentassa icchantassa. <bold>Damo</bold>ti evarūpassa puggalassa samādhipakkhiko damo natthīti vadati. ‘‘Saccena danto damasā upeto, vedantagū vusitabrahmacariyo’’ti (saṃ. ni. 1.195) ettha hi indriyasaṃvaro damoti vutto. ‘‘Yadi saccā damā cāgā, khantyā bhiyyodha vijjatī’’ti (saṃ. ni. 1.246; su. ni. 191) ettha paññā. ‘‘Dānena damena saṃyamena saccavajjena atthi puññaṃ, atthi puññassa āgamo’’ti (saṃ. ni. 4.365) ettha uposathakammaṃ. ‘‘Sakkhissasi kho tvaṃ, puṇṇa, iminā damūpasamena samannāgato sunāparantasmiṃ janapade viharitu’’nti (saṃ. ni. 4.88; ma. ni. 3.396) ettha adhivāsanakhanti. Imasmiṃ pana sutte damoti samādhipakkhikadhammānaṃ etaṃ nāmaṃ. Tenevāha – ‘‘na monamatthi asamāhitassā’’ti. Tattha <bold>mona</bold>nti catumaggañāṇaṃ, tañhi munātīti monaṃ, catusaccadhamme jānātīti attho. <bold>Maccudheyyassā</bold>ti tebhūmakavaṭṭassa. Tañhi maccuno patiṭṭhānaṭṭhena maccudheyyanti vuccati. <bold>Pāra</bold>nti <pageBreak edition="P" number="1.0027" /> tasseva pāraṃ nibbānaṃ. <bold>Tareyyā</bold>ti paṭivijjheyya pāpuṇeyya vā. Idaṃ vuttaṃ hoti – eko araññe viharanto pamatto puggalo maccudheyyassa pāraṃ na tareyya na paṭivijjheyya na pāpuṇeyyāti.</paragraph>
<paragraph line="111"><bold>Mānaṃ pahāyā</bold>ti arahattamaggena navavidhamānaṃ pajahitvā. <bold>Susamāhitatto</bold>ti upacārappanāsamādhīhi suṭṭhu samāhitatto. <bold>Sucetaso</bold>ti ñāṇasampayuttatāya <pageBreak edition="M" number="1.0026" /> sundaracitto. Ñāṇavippayuttacittena hi sucetasoti na vuccati, tasmā ñāṇasampayuttena sucetaso hutvāti attho. <bold>Sabbadhi vippamutto</bold>ti sabbesu khandhāyatanādīsu vippamutto hutvā. <bold>Tareyyā</bold>ti ettha tebhūmakavaṭṭaṃ samatikkamanto nibbānaṃ paṭivijjhanto taratīti paṭivedhataraṇaṃ nāma vuttaṃ. Iti imāya gāthāya tisso sikkhā kathitā honti. Kathaṃ – māno nāmāyaṃ sīlabhedano, tasmā ‘‘mānaṃ pahāyā’’ti iminā adhisīlasikkhā kathitā hoti. ‘‘Susamāhitatto’’ti iminā adhicittasikkhā. ‘‘Sucetaso’’ti ettha cittena paññā dassitā, tasmā iminā adhipaññāsikkhā kathitā. Adhisīlañca nāma sīle sati hoti, adhicittaṃ citte sati, adhipaññā paññāya sati. Tasmā sīlaṃ nāma pañcapi dasapi sīlāni, pātimokkhasaṃvaro adhisīlaṃ nāmāti veditabbaṃ. Aṭṭha samāpattiyo cittaṃ, vipassanāpādakajjhānaṃ adhicittaṃ. Kammassakatañāṇaṃ paññā, vipassanā adhipaññā. Anuppannepi hi buddhuppāde pavattatīti pañcasīlaṃ <pageBreak edition="V" number="1.0026" /> dasasīlaṃ sīlameva, pātimokkhasaṃvarasīlaṃ buddhuppādeyeva pavattatīti adhisīlaṃ. Cittapaññāsupi eseva nayo. Apica nibbānaṃ patthayantena samādinnaṃ pañcasīlampi dasasīlampi adhisīlameva. Samāpannā aṭṭha samāpattiyopi adhicittameva. Sabbampi vā lokiyasīlaṃ sīlameva, lokuttaraṃ adhisīlaṃ. Cittapaññāsupi eseva nayoti. Iti imāya gāthāya samodhānetvā tisso sikkhā sakalasāsanaṃ kathitaṃ hotīti.</paragraph>
<centered line="112">Mānakāmasuttavaṇṇanā niṭṭhitā.</centered>
<subhead line="113">10. Araññasuttavaṇṇanā</subhead>
<paragraph line="114" number="10"> Dasame <bold>santāna</bold>nti santakilesānaṃ, paṇḍitānaṃ vā. ‘‘Santo have sabbhi pavedayanti (jā. 2.21.413), dūre santo pakāsantī’’tiādīsu (dha. pa. 304) hi paṇḍitāpi <pageBreak edition="P" number="1.0028" /> santoti vuttā. <bold>Brahmacārina</bold>nti seṭṭhacārīnaṃ maggabrahmacariyavāsaṃ vasantānaṃ. <bold>Kena vaṇṇo pasīdatī</bold>ti kena kāraṇena chavivaṇṇo pasīdatīti pucchati. Kasmā panesā evaṃ pucchati? Esā kira vanasaṇḍavāsikā bhummadevatā āraññake bhikkhū pacchābhattaṃ piṇḍapātapaṭikkante araññaṃ pavisitvā <pageBreak edition="M" number="1.0027" /> rattiṭṭhānadivāṭṭhānesu mūlakammaṭṭhānaṃ gahetvā nisinne passati. Tesañca evaṃ nisinnānaṃ balavacittekaggatā uppajjati. Tato visabhāgasantati vūpasammati, sabhāgasantati okkamati, cittaṃ pasīdati. Citte pasanne lohitaṃ pasīdati, cittasamuṭṭhānāni upādārūpāni parisuddhāni honti, vaṇṭā pamuttatālaphalassa viya mukhassa vaṇṇo hoti. Taṃ disvā devatā cintesi – ‘‘sarīravaṇṇo nāmāyaṃ paṇītāni rasasampannāni bhojanāni sukhasamphassāni nivāsanapāpuraṇasayanāni utusukhe tebhūmikādibhede ca pāsāde mālāgandhavilepanādīni ca labhantānaṃ pasīdati, ime pana bhikkhū piṇḍāya caritvā missakabhattaṃ bhuñjanti, viraḷamañcake vā phalake vā silāya vā sayanāni kappenti, rukkhamūlādīsu vā abbhokāse vā vasanti, kena nu kho kāraṇena etesaṃ vaṇṇo pasīdatī’’ti. Tasmā pucchi.</paragraph>
<paragraph line="115">Athassā bhagavā kāraṇaṃ kathento dutiyaṃ gāthaṃ āha. Tattha <bold>atīta</bold>nti atīte asuko nāma rājā dhammiko ahosi, so amhākaṃ paṇīte paccaye adāsi. Ācariyupajjhāyā lābhino ahesuṃ. Atha mayaṃ evarūpāni bhojanāni bhuñjimhā, cīvarāni pārupimhāti evaṃ ekacce <pageBreak edition="V" number="1.0027" /> paccayabāhullikā viya ime bhikkhū atītaṃ nānusocanti. <bold>Nappajappanti nāgata</bold>nti anāgate dhammiko rājā bhavissati, phītā janapadā bhavissanti, bahūni sappinavanītādīni uppajjissanti, ‘‘khādatha bhuñjathā’’ti tattha tattha vattāro bhavissanti, tadā mayaṃ evarūpāni bhojanāni bhuñjissāma, cīvarāni pārupissāmāti evaṃ anāgataṃ na patthenti. <bold>Paccuppannenā</bold>ti yena kenaci taṅkhaṇe laddhena yāpenti. <bold>Tenā</bold>ti tena tividhenāpi kāraṇena.</paragraph>
<paragraph line="116">Evaṃ vaṇṇasampattiṃ dassetvā idāni tasseva vaṇṇassa vināsaṃ dassento anantaraṃ gāthamāha. Tattha <pageBreak edition="P" number="1.0029" /><bold>anāgatappajappāyā</bold>ti anāgatassa patthanāya. <bold>Etenā</bold>ti etena kāraṇadvayena. <bold>Naḷova harito luto</bold>ti yathā harito naḷo lāyitvā uṇhapāsāṇe pakkhitto sussati, evaṃ sussantīti.</paragraph>
<centered line="117">Araññasuttavaṇṇanā niṭṭhitā. Naḷavaggo paṭhamo.</centered>
<title line="118">2. Nandanavaggo</title>
<subhead line="119">1. Nandanasuttavaṇṇanā</subhead>
<paragraph line="120" number="11"> Nandanavaggassa <pageBreak edition="M" number="1.0028" /> paṭhame <bold>tatrā</bold>ti tasmiṃ ārāme. <bold>Kho</bold>ti byañjanasiliṭṭhatāvasena nipātamattaṃ. <bold>Bhikkhū āmantesī</bold>ti parisajeṭṭhake bhikkhū jānāpesi. <bold>Bhikkhavo</bold>ti tesaṃ āmantanākāradīpanaṃ. <bold>Bhadante</bold>ti pativacanadānaṃ. <bold>Te bhikkhū</bold>ti ye tattha sammukhībhūtā dhammapaṭiggāhakā bhikkhū. <bold>Bhagavato paccassosu</bold>nti bhagavato vacanaṃ patiassosuṃ, abhimukhā hutvā suṇiṃsu sampaṭicchiṃsūti attho. <bold>Etadavocā</bold>ti etaṃ idāni vattabbaṃ ‘‘bhūtapubba’’ntiādivacanaṃ avoca. Tattha <bold>tāvatiṃsakāyikā</bold>ti tāvatiṃsakāye nibbattā. Tāvatiṃsakāyo nāma dutiyadevaloko vuccati. Maghena māṇavena saddhiṃ macalagāme kālaṃ katvā tattha uppanne tettiṃsa devaputte upādāya kira tassa devalokassa ayaṃ paṇṇatti jātāti vadanti. Yasmā pana sesacakkavāḷesupi cha kāmāvacaradevalokā atthi. Vuttampi cetaṃ ‘‘sahassaṃ <pageBreak edition="V" number="1.0028" /> cātumahārājikānaṃ sahassaṃ tāvatiṃsāna’’nti (a. ni. 10.29), tasmā nāmapaṇṇattiyevesā tassa devalokassāti veditabbā. Evañhi niddosaṃ padaṃ hoti.</paragraph>
<paragraph line="121"><bold>Nandane vane</bold>ti ettha taṃ vanaṃ paviṭṭhe paviṭṭhe nandayati tosetīti nandanaṃ. Pañcasu hi maraṇanimittesu uppannesu ‘‘sampattiṃ pahāya cavissāmā’’ti paridevamānā devatā sakko devānamindo ‘‘mā paridevittha, abhijjanadhammā nāma saṅkhārā natthī’’ti ovaditvā tattha pavesāpeti. Tāsaṃ aññāhi devatāhi bāhāsu gahetvā pavesitānampi <pageBreak edition="P" number="1.0030" /> tassa sampattiṃ disvāva maraṇasoko vūpasammati, pītipāmojjameva uppajjati. Atha tasmiṃ kīḷamānā eva uṇhasantatto himapiṇḍo viya vilīyanti, vātāpahatadīpasikhā viya vijjhāyantīti evaṃ yaṃkiñci anto paviṭṭhaṃ nandayati tosetiyevāti nandanaṃ, tasmiṃ nandane. <bold>Accharāsaṅghaparivutā</bold>ti <bold>accharā</bold>ti devadhītānaṃ nāmaṃ, tāsaṃ samūhena parivutā.</paragraph>
<paragraph line="122"><bold>Dibbehī</bold>ti devaloke nibbattehi. <bold>Pañcahi kāmaguṇehī</bold>ti manāpiyarūpasaddagandharasaphoṭṭhabbasaṅkhātehi pañcahi kāmabandhanehi kāmakoṭṭhāsehi vā <pageBreak edition="M" number="1.0029" />. <bold>Samappitā</bold>ti upetā. Itaraṃ tasseva vevacanaṃ. <bold>Paricārayamānā</bold>ti ramamānā, tesu tesu vā rūpādīsu indriyāni sañcārayamānā. <bold>Tāyaṃ velāya</bold>nti tasmiṃ paricāraṇakāle. So panassa devaputtassa adhunā abhinibbattakālo veditabbo. Tassa hi paṭisandhikkhaṇeyeva rattasuvaṇṇakkhandho viya virocayamāno tigāvutappamāṇo attabhāvo nibbatti. So dibbavatthanivattho dibbālaṅkārapaṭimaṇḍito dibbamālāvilepanadharo dibbehi candanacuṇṇehi samaṃ vikiriyamāno dibbehi pañcahi kāmaguṇehi ovuto nivuto pariyonaddho lobhābhibhūto hutvā lobhanissaraṇaṃ nibbānaṃ apassanto āsabhiṃ vācaṃ bhāsanto viya mahāsaddena ‘‘na te sukhaṃ pajānantī’’ti imaṃ gāthaṃ gāyamāno nandanavane vicari. Tena vuttaṃ – ‘‘tāyaṃ velāyaṃ imaṃ gāthaṃ abhāsī’’ti.</paragraph>
<paragraph line="123"><bold>Ye na passanti nandana</bold>nti ye tatra pañcakāmaguṇānubhavanavasena nandanavanaṃ na passanti. <bold>Naradevāna</bold>nti devanarānaṃ, devapurisānanti attho. <bold>Tidasāna</bold>nti tikkhattuṃ dasannaṃ. <bold>Yasassina</bold>nti parivārasaṅkhātena yasena sampannānaṃ.</paragraph>
<paragraph line="124"><bold>Aññatarā devatā</bold>ti ekā ariyasāvikā devatā. <bold>Paccabhāsī</bold>ti ‘‘ayaṃ bāladevatā imaṃ sampattiṃ <pageBreak edition="V" number="1.0029" /> niccaṃ acalaṃ maññati, nāssā chedanabhedanaviddhaṃsanadhammataṃ jānātī’’ti adhippāyaṃ vivaṭṭetvā dassentī ‘‘na tvaṃ bāle’’ti imāya gāthāya patiabhāsi. <bold>Yathā arahataṃ vaco</bold>ti yathā arahantānaṃ vacanaṃ, tathā tvaṃ na jānāsīti. Evaṃ tassā adhippāyaṃ paṭikkhipitvā <pageBreak edition="P" number="1.0031" /> idāni arahantānaṃ vacanaṃ dassentī <bold>aniccā</bold>tiādimāha. Tattha <bold>aniccā vata saṅkhārā</bold>ti sabbe tebhūmakasaṅkhārā hutvā abhāvatthena aniccā. <bold>Uppādavayadhammino</bold>ti uppādavayasabhāvā. <bold>Uppajjitvā nirujjhantī</bold>ti idaṃ purimasseva vevacanaṃ. Yasmā vā uppajjitvā nirujjhanti, tasmā uppādavayadhamminoti. Uppādavayaggahaṇena cettha tadanantarā vemajjhaṭṭhānaṃ gahitameva hoti. <bold>Tesaṃ vūpasamo sukho</bold>ti tesaṃ saṅkhārānaṃ vūpasamasaṅkhātaṃ nibbānameva sukhaṃ. Idaṃ arahataṃ vacoti.</paragraph>
<centered line="125">Nandanasuttavaṇṇanā niṭṭhitā.</centered>
<subhead line="126">2. Nandatisuttavaṇṇanā</subhead>
<paragraph line="127" number="12"> Dutiye <pageBreak edition="M" number="1.0030" /><bold>nandatī</bold>ti tussati attamano hoti. <bold>Puttimā</bold>ti bahuputto. Tassa hi ekacce puttā kasikammaṃ katvā dhaññassa koṭṭhe pūrenti, ekacce vaṇijjaṃ katvā hiraññasuvaṇṇaṃ āharanti, ekacce rājānaṃ upaṭṭhahitvā yānavāhanagāmanigamādīni labhanti. Atha tesaṃ ānubhāvasaṅkhātaṃ siriṃ anubhavamānā mātā vā pitā vā nandati. Chaṇadivasādīsu vā maṇḍitapasādhite putte sampattiṃ anubhavamāne disvā nandatīti, ‘‘nandati puttehi puttimā’’ti āha. <bold>Gohi tathevā</bold>ti yathā puttimā puttehi, tathā gosāmikopi sampannaṃ gomaṇḍalaṃ disvā gāvo nissāya gorasasampattiṃ anubhavamāno gohi nandati. <bold>Upadhī hi narassa nandanā</bold>ti, ettha <bold>upadhī</bold>ti cattāro upadhī – kāmūpadhi, khandhūpadhi, kilesūpadhi, abhisaṅkhārūpadhīti. Kāmāpi hi ‘‘yaṃ pañca kāmaguṇe paṭicca uppajjati sukhaṃ somanassaṃ, ayaṃ kāmānaṃ assādo’’ti (ma. ni. 1.166) evaṃ vuttassa sukhassa adhiṭṭhānabhāvato ‘‘upadhiyati ettha sukha’’nti iminā vacanatthena upadhīti vuccati. Khandhāpi khandhamūlakassa dukkhassa adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi bhavadukkhassa adhiṭṭhānabhāvatoti. Idha pana kāmūpadhi adhippeto. Pañca hi kāmaguṇā tebhūmikādipāsāda-uḷārasayana-vatthālaṅkāra-nāṭakaparivārādivasena <pageBreak edition="P" number="1.0032" /> paccupaṭṭhitā pītisomanassaṃ upasaṃharamānā naraṃ nandayanti. Tasmā yathā puttā ca gāvo ca, evaṃ imepi upadhī hi narassa nandanāti veditabbā. <bold>Na hi so nandati yo nirūpadhī</bold>ti yo kāmaguṇasampattirahito daliddo dullabhaghāsacchādano <pageBreak edition="V" number="1.0030" />, na hi so nandati. Evarūpo manussapeto ca manussanerayiko ca kiṃ nandissati bhagavāti āha.</paragraph>
<paragraph line="128">Idaṃ sutvā satthā cintesi – ‘‘ayaṃ devatā sokavatthumeva nandavatthuṃ karoti, sokavatthubhāvamassā dīpessāmī’’ti phalena phalaṃ pātento viya tāyeva upamāya tassā vādaṃ bhindanto tameva gāthaṃ parivattetvā <bold>socatī</bold>ti āha. Tattha <bold>socati puttehī</bold>ti videsagamanādivasena puttesu naṭṭhesupi nassantesupi idāni nassissantīti nāsasaṅkīpi <pageBreak edition="M" number="1.0031" /> socati, tathā matesupi marantesupi corehi rājapurisehi gahitesu vā paccatthikānaṃ hatthaṃ upagatesu vā maraṇasaṅkīpi hutvā socati. Rukkhapabbatādīhi patitvā hatthapādādīnaṃ bhedavasena bhinnesupi bhijjantesupi bhedasaṅkīpi hutvā socati. Yathā ca puttehi puttimā, gosāmikopi tatheva navahākārehi gohi socati. <bold>Upadhī hi narassa socanā</bold>ti yathā ca puttagāvo, evaṃ pañca kāmaguṇopadhīpi –</paragraph>
<gatha1 line="129">‘‘Tassa ce kāmayānassa, chandajātassa jantuno;</gatha1>
<gathalast line="130">Te kāmā parihāyanti, sallaviddhova ruppatī’’ti. (su. ni. 773) –</gathalast>
<unindented line="131">Vuttanayena naraṃ socanti. Tasmā narassa socanā sokavatthukamevāti veditabbā. <bold>Na hi so socati, yo nirūpadhī</bold>ti yassa pana catubbidhāpete upadhiyo natthi, so nirupadhi mahākhīṇāsavo kiṃ socissati, na socati devateti.</unindented>
<centered line="132">Nandatisuttavaṇṇanā niṭṭhitā.</centered>
<subhead line="133">3. Natthiputtasamasuttavaṇṇanā</subhead>
<paragraph line="134" number="13"> Tatiye <bold>natthi puttasamaṃ pema</bold>nti virūpepi hi attano puttake suvaṇṇabimbakaṃ viya maññanti, mālāguḷe viya sīsādīsu katvā pariharamānā tehi ohaditāpi omuttikāpi gandhavilepanapatitā viya somanassaṃ āpajjanti. Tenāha – ‘‘natthi puttasamaṃ pema’’nti <pageBreak edition="P" number="1.0033" />. Puttapemasamaṃ pemaṃ nāma natthīti vuttaṃ hoti. <bold>Gosamitaṃ dhana</bold>nti gohi samaṃ godhanasamaṃ godhanasadisaṃ <pageBreak edition="V" number="1.0031" /> aññaṃ dhanaṃ nāma natthi bhagavāti āha. <bold>Sūriyasamā ābhā</bold>ti sūriyābhāya samā aññā ābhā nāma natthīti dasseti. <bold>Samuddaparamā</bold>ti ye keci aññe sarā nāma, sabbe te samuddaparamā, samuddo tesaṃ uttamo, samuddasadisaṃ aññaṃ udakanidhānaṃ nāma natthi, bhagavāti.</paragraph>
<paragraph line="135">Yasmā pana attapemena samaṃ pemaṃ nāma natthi. Mātāpitādayo hi chaḍḍetvāpi puttadhītādayo ca aposetvāpi sattā attānameva <pageBreak edition="M" number="1.0032" /> posenti. Dhaññena ca samaṃ dhanaṃ nāma natthi. (Yadā hi sattā dubbhikkhā honti), tathārūpe hi kāle hiraññasuvaṇṇādīni gomahiṃsādīnipi dhaññaggahaṇatthaṃ dhaññasāmikānameva santikaṃ gahetvā gacchanti. Paññāya ca samā ābhā nāma natthi. Sūriyādayo hi ekadesaṃyeva obhāsanti, paccuppannameva ca tamaṃ vinodenti. Paññā pana dasasahassimpi lokadhātuṃ ekappajjotaṃ kātuṃ sakkoti, atītaṃsādipaṭicchādakañca tamaṃ vidhamati. Meghavuṭṭhiyā ca samo saro nāma natthi. Nadīvāpi hotu talākādīni vā, vuṭṭhisamo saro nāma natthi. Meghavuṭṭhiyā hi pacchinnāya mahāsamuddo aṅgulipabbatemanamattampi udakaṃ na hoti, vuṭṭhiyā pana pavattamānāya yāva ābhassarabhavanāpi ekodakaṃ hoti. Tasmā bhagavā devatāya paṭigāthaṃ vadanto <bold>natthi attasamaṃ pema</bold>ntiādimāhāti.</paragraph>
<centered line="136">Natthiputtasamasuttavaṇṇanā niṭṭhitā.</centered>
<subhead line="137">4. Khattiyasuttavaṇṇanā</subhead>
<paragraph line="138" number="14"> Catutthe <bold>khattiyo dvipada</bold>nti dvipadānaṃ rājā seṭṭho. <bold>Komārī</bold>ti kumārikāle gahitā. Ayaṃ sesabhariyānaṃ seṭṭhāti vadati. <bold>Pubbajo</bold>ti paṭhamaṃ jāto kāṇo vāpi hotu kuṇiādīnaṃ vā aññataro, yo paṭhamaṃ jāto, ayameva putto imissā devatāya vāde seṭṭho nāma hoti. Yasmā pana dvipadādīnaṃ buddhādayo seṭṭhā, tasmā bhagavā paṭigāthaṃ āha. Tattha kiñcāpi bhagavā sabbesaṃyeva apadādibhedānaṃ sattānaṃ seṭṭho, uppajjamāno panesa sabbasattaseṭṭho dvipadesuyeva uppajjati, tasmā <bold>sambuddho dvipadaṃ seṭṭho</bold>ti āha. Dvipadesu uppannassa cassa sabbasattaseṭṭhabhāvo <pageBreak edition="P" number="1.0034" /> appaṭihatova hoti. <bold>Ājānīyo</bold>ti hatthī vā hotu assādīsu aññataro vā, yo kāraṇaṃ jānāti, ayaṃ ājānīyova catuppadānaṃ seṭṭhoti attho. Kūṭakaṇṇarañño guḷavaṇṇaasso viya. Rājā kira pācīnadvārena nikkhamitvā cetiyapabbataṃ gamissāmīti kalambanadītīraṃ sampatto, asso tīre ṭhatvā udakaṃ otarituṃ na icchati <pageBreak edition="V" number="1.0032" />, rājā assācariyaṃ āmantetvā, ‘‘aho <pageBreak edition="M" number="1.0033" /> vata tayā asso sikkhāpito udakaṃ otarituṃ na icchatī’’ti āha. Ācariyo ‘‘susikkhāpito deva asso, etassa hi cittaṃ – ‘sacāhaṃ udakaṃ otarissāmi, vālaṃ temissati, vāle tinte rañño aṅge udakaṃ pāteyyā’ti, evaṃ tumhākaṃ sarīre udakapātanabhayena na otarati, vālaṃ gaṇhāpethā’’ti āha. Rājā tathā kāresi. Asso vegena otaritvā pāraṃ gato. <bold>Sussūsā</bold>ti sussūsamānā. Kumārikāle vā gahitā hotu pacchā vā, surūpā vā virūpā vā, yā sāmikaṃ sussūsati paricarati toseti, sā bhariyānaṃ seṭṭhā. <bold>Assavo</bold>ti āsuṇamāno. Jeṭṭho vā hi hotu kaniṭṭho vā, yo mātāpitūnaṃ vacanaṃ suṇāti, sampaṭicchati, ovādapaṭikaro hoti, ayaṃ puttānaṃ seṭṭho, aññehi sandhicchedakādicorehi puttehi ko attho devateti.</paragraph>
<centered line="139">Khattiyasuttavaṇṇanā niṭṭhitā.</centered>
<subhead line="140">5. Saṇamānasuttavaṇṇanā</subhead>
<paragraph line="141" number="15"> Pañcame <bold>ṭhite majjhanhike</bold>ti ṭhitamajjhanhike. <bold>Sannisīvesū</bold>ti yathā phāsukaṭṭhānaṃ upagantvā sannisinnesu vissamamānesu. Ṭhitamajjhanhikakālo nāmesa sabbasattānaṃ iriyāpathadubbalyakālo. Idha pana pakkhīnaṃyeva vasena dassito. <bold>Saṇatevā</bold>ti saṇati viya mahāviravaṃ viya muccati. Saṇamānameva cettha ‘‘saṇatevā’’ti vuttaṃ. Tappaṭibhāgaṃ nāmetaṃ. Nidāghasamayasmiñhi ṭhitamajjhanhikakāle catuppadagaṇesu ceva pakkhīgaṇesu ca sannisinnesu vātapūritānaṃ susirarukkhānañceva chiddaveṇupabbānañca khandhena khandhaṃ sākhāya sākhaṃ saṅghaṭṭayantānaṃ pādapānañca araññamajjhe mahāsaddo uppajjati <pageBreak edition="P" number="1.0035" />. Taṃ sandhāyetaṃ vuttaṃ. <bold>Taṃ bhayaṃ paṭibhāti ma</bold>nti taṃ evarūpe kāle mahāaraññassa saṇamānaṃ mayhaṃ bhayaṃ hutvā upaṭṭhāti. Dandhapaññā kiresā devatā tasmiṃ khaṇe attano nisajjaphāsukaṃ kathāphāsukaṃ dutiyakaṃ alabhantī evamāha. Yasmā pana tādise kāle piṇḍapātapaṭikkantassa vivitte araññāyatane kammaṭṭhānaṃ gahetvā nisinnassa bhikkhuno anappakaṃ sukhaṃ uppajjati, yaṃ sandhāya vuttaṃ –</paragraph>
<gatha1 line="142">‘‘Suññāgāraṃ <pageBreak edition="M" number="1.0034" /> paviṭṭhassa, santacittassa bhikkhuno;</gatha1>
<gathalast line="143">Amānusī ratī hoti, sammā dhammaṃ vipassato’’ti. (dha. pa. 373) ca,</gathalast>
<gatha1 line="144">‘‘Purato <pageBreak edition="V" number="1.0033" /> pacchato vāpi, aparo ce na vijjati;</gatha1>
<gathalast line="145">Atīva phāsu bhavati, ekassa vasato vane’’ti. (theragā. 537) ca;</gathalast>
<paragraph line="146">Tasmā bhagavā dutiyaṃ gāthamāha. Tattha <bold>sā rati paṭibhāti ma</bold>nti yā evarūpe kāle ekakassa nisajjā nāma, sā rati mayhaṃ upaṭṭhātīti attho. Sesaṃ tādisamevāti.</paragraph>
<centered line="147">Saṇamānasuttavaṇṇanā niṭṭhitā.</centered>
<subhead line="148">6. Niddātandīsuttavaṇṇanā</subhead>
<paragraph line="149" number="16"> Chaṭṭhe <bold>niddā</bold>ti, ‘‘abhijānāmahaṃ, aggivessana, gimhānaṃ pacchime māse niddaṃ okkamitā’’ti (ma. ni. 1.387) evarūpāya abyākataniddāya pubbabhāgāparabhāgesu sekhaputhujjanānaṃ sasaṅkhārikaakusale citte uppannaṃ thinamiddhaṃ. <bold>Tandī</bold>ti aticchātātisītādikālesu uppannaṃ āgantukaṃ ālasiyaṃ. Vuttampi cetaṃ – ‘‘tattha katamā tandī? Yā tandī tandiyanā tandimanatā ālasyaṃ ālasyāyanā ālasyāyitattaṃ, ayaṃ vuccati tandī’’ti (vibha. 857). <bold>Vijambhitā</bold>ti kāyavijambhanā. <bold>Aratī</bold>ti akusalapakkhā ukkaṇṭhitatā. <bold>Bhattasammado</bold>ti bhattamucchā bhattakilamatho. Vitthāro pana tesaṃ – ‘‘tattha katamā <pageBreak edition="P" number="1.0036" /> vijambhitā? Yā kāyassa jambhanā vijambhanā’’tiādinā nayena abhidhamme āgatova. <bold>Etenā</bold>ti etena niddādinā upakkilesena upakkiliṭṭho nivāritapātubhāvo. <bold>Nappakāsatī</bold>ti na jotati, na pātubhavatīti attho. <bold>Ariyamaggo</bold>ti lokuttaramaggo. <bold>Idhā</bold>ti imasmiṃ loke. <bold>Pāṇina</bold>nti sattānaṃ. <bold>Vīriyenā</bold>ti maggasahajātavīriyena. <bold>Naṃ paṇāmetvā</bold>ti etaṃ kilesajātaṃ nīharitvā. <bold>Ariyamaggo</bold>ti lokiyalokuttaramaggo. Iti maggeneva upakkilese nīharitvā maggassa visuddhi vuttāti.</paragraph>
<centered line="150">Niddātandīsuttavaṇṇanā niṭṭhitā.</centered>
<subhead line="151">7. Dukkarasuttavaṇṇanā</subhead>
<paragraph line="152" number="17"> Sattame <pageBreak edition="M" number="1.0035" /><bold>duttitikkha</bold>nti dukkhamaṃ duadhivāsiyaṃ. <bold>Abyattenā</bold>ti bālena. <bold>Sāmañña</bold>nti samaṇadhammo. Iminā devatā idaṃ dasseti – yaṃ paṇḍitā kulaputtā dasapi vassāni vīsatipi saṭṭhipi <pageBreak edition="V" number="1.0034" /> vassāni dante abhidantamādhāya jivhāya tāluṃ āhaccapi cetasā cittaṃ abhiniggaṇhitvāpi ekāsanaṃ ekabhattaṃ paṭisevamānā āpāṇakoṭikaṃ brahmacariyaṃ carantā sāmaññaṃ karonti. Taṃ bhagavā bālo abyatto kātuṃ na sakkotīti. <bold>Bahū hi tattha sambādhā</bold>ti tasmiṃ sāmaññasaṅkhāte ariyamagge bahū sambādhā maggādhigamāya paṭipannassa pubbabhāge bahū parissayāti dasseti.</paragraph>
<paragraph line="153"><bold>Cittañce na nivāraye</bold>ti yadi ayoniso uppannaṃ cittaṃ na nivāreyya, kati ahāni sāmaññaṃ careyya? Ekadivasampi na careyya. Cittavasiko hi samaṇadhammaṃ kātuṃ na sakkoti. <bold>Pade pade</bold>ti ārammaṇe ārammaṇe. Ārammaṇañhi idha padanti adhippetaṃ. Yasmiṃ yasmiṃ hi ārammaṇe kileso uppajjati, tattha tattha bālo visīdati nāma. Iriyāpathapadampi vaṭṭati. Gamanādīsu hi yattha yattha kileso uppajjati, tattha tattheva visīdati nāma. <bold>Saṅkappāna</bold>nti kāmasaṅkappādīnaṃ.</paragraph>
<paragraph line="154"><bold>Kummo vā</bold>ti kacchapo viya. <bold>Aṅgānī</bold>ti gīvapañcamāni aṅgāni. <bold>Samodaha</bold>nti samodahanto, samodahitvā vā. <bold>Manovitakke</bold>ti manamhi uppannavitakke. Ettāvatā idaṃ dasseti – yathā kummo soṇḍipañcamāni aṅgāni sake kapāle samodahanto siṅgālassa otāraṃ na deti, samodahitvā cassa <pageBreak edition="P" number="1.0037" /> appasayhataṃ āpajjati, evamevaṃ bhikkhu manamhi uppannavitakke sake ārammaṇakapāle samodahaṃ mārassa otāraṃ na deti, samodahitvā cassa appasayhataṃ āpajjatīti. <bold>Anissito</bold>ti taṇhādiṭṭhinissayehi anissito hutvā. <bold>Aheṭhayāno</bold>ti avihiṃsamāno. <bold>Parinibbuto</bold>ti kilesanibbānena parinibbuto. <bold>Nūpavadeyya kañcī</bold>ti yaṃkiñci puggalaṃ ācāravipattiādīsu yāya kāyaci maṅkuṃ kātukāmo hutvā na vadeyya, ‘‘kālena vakkhāmi no akālenā’’tiādayo pana pañca dhamme ajjhattaṃ upaṭṭhapetvā ullumpanasabhāvasaṇṭhitena cittena kāruññataṃ paṭicca vadeyyāti.</paragraph>
<centered line="155">Dukkarasuttavaṇṇanā niṭṭhitā.</centered>
<subhead line="156">8. Hirīsuttavaṇṇanā</subhead>
<paragraph line="157" number="18"> Aṭṭhame <pageBreak edition="M" number="1.0036" /><bold>hirīnisedho</bold>ti hiriyā akusale dhamme nisedhetīti hirīnisedho. <bold>Koci lokasmiṃ</bold><pageBreak edition="V" number="1.0035" /><bold>vijjatī</bold>ti koci evarūpo vijjatīti pucchati. <bold>Yo nindaṃ apabodhatī</bold>ti yo garahaṃ apaharanto bujjhati. <bold>Asso bhadro kasāmivā</bold>ti yathā bhadro assājānīyo kasaṃ apaharanto bujjhati, patodacchāyaṃ disvā saṃvijjhanto viya kasāya attani nipātaṃ na deti, evameva yo bhikkhu bhūtassa dasaakkosavatthuno attani nipātaṃ adadanto nindaṃ apabodhati apaharanto bujjhati, evarūpo koci khīṇāsavo vijjatīti pucchati. Abhūtakkosena pana parimutto nāma natthi. <bold>Tanuyā</bold>ti tanukā, hiriyā akusale dhamme nisedhetvā carantā khīṇāsavā nāma appakāti attho. <bold>Sadā satā</bold>ti niccakālaṃ sativepullena samannāgatā. <bold>Antaṃ dukkhassa pappuyyā</bold>ti vaṭṭadukkhassa koṭiṃ antabhūtaṃ nibbānaṃ pāpuṇitvā. Sesaṃ vuttanayamevāti.</paragraph>
<centered line="158">Hirīsuttavaṇṇanā niṭṭhitā.</centered>
<subhead line="159">9. Kuṭikāsuttavaṇṇanā</subhead>
<paragraph line="160" number="19"> Navame <bold>kacci te kuṭikā</bold>ti ayaṃ devatā dasa māse antovasanaṭṭhānaṭṭhena mātaraṃ kuṭikaṃ katvā, yathā sakuṇā divasaṃ gocarapasutā rattiṃ kulāvakaṃ allīyanti, evamevaṃ sattā <pageBreak edition="P" number="1.0038" /> tattha tattha gantvāpi mātugāmassa santikaṃ āgacchanti, ālayavasena bhariyaṃ kulāvakaṃ katvā. Kulapaveṇiṃ santānakaṭṭhena putte santānake katvā, taṇhaṃ bandhanaṃ katvā, gāthābandhanena ime pañhe samodhānetvā bhagavantaṃ pucchi, bhagavāpissā vissajjento <bold>tagghā</bold>tiādimāha. Tattha <bold>tagghā</bold>ti ekaṃsavacane nipāto. <bold>Natthī</bold>ti pahāya pabbajitattā vaṭṭasmiṃ vā puna mātukucchivāsassa dārabharaṇassa puttanibbattiyā vā abhāvato natthi.</paragraph>
<paragraph line="161">Devatā ‘‘mayā sannāhaṃ bandhitvā guḷhā pañhā pucchitā, ayañca samaṇo pucchitamatteyeva vissajjesi, jānaṃ nu kho me ajjhāsayaṃ kathesi, udāhu <pageBreak edition="M" number="1.0037" /> ajānaṃ yaṃ vā taṃ vā mukhāruḷhaṃ kathesī’’ti cintetvā puna <bold>kintāha</bold>ntiādimāha. Tattha <bold>kintāha</bold>nti kiṃ te ahaṃ. Athassā bhagavā ācikkhanto <bold>mātara</bold>ntiādimāha. <bold>Sāhu te</bold>ti gāthāya anumoditvā sampahaṃsitvā bhagavantaṃ vanditvā gandhamālādīhi pūjetvā attano devaṭṭhānameva gatāti.</paragraph>
<centered line="162">Kuṭikāsuttavaṇṇanā niṭṭhitā.</centered>
<subhead line="163">10. Samiddhisuttavaṇṇanā</subhead>
<paragraph line="164" number="20"> Dasame <pageBreak edition="V" number="1.0036" /><bold>tapodārāme</bold>ti tapodassa tattodakassa rahadassa vasena evaṃ laddhanāme ārāme. Vebhārapabbatassa kira heṭṭhā bhummaṭṭhakanāgānaṃ pañcayojanasatikaṃ nāgabhavanaṃ devalokasadisaṃ maṇimayena talena ārāmuyyānehi ca samannāgataṃ. Tattha nāgānaṃ kīḷanaṭṭhāne mahāudakarahado, tato tapodā nāma nadī sandati kuthitā uṇhodakā. Kasmā panesā edisā? Rājagahaṃ kira parivāretvā mahāpetaloko tiṭṭhati, tattha dvinnaṃ mahālohakumbhinirayānaṃ antarena ayaṃ tapodā āgacchati, tasmā kuthitā sandati. Vuttampi cetaṃ –</paragraph>
<indent line="165">‘‘Yatāyaṃ, bhikkhave, tapodā sandati, so daho acchodako sītodako sātodako setodako suppatittho ramaṇīyo pahūtamacchakacchapo, cakkamattāni ca padumāni pupphanti. Apicāyaṃ, bhikkhave, tapodā dvinnaṃ mahānirayānaṃ antarikāya āgacchati, tenāyaṃ tapodā kuthitā sandatī’’ti (pārā. 231).</indent>
<paragraph line="166">Imassa pana ārāmassa <pageBreak edition="P" number="1.0039" /> abhimukhaṭṭhāne tato mahāudakarahado jāto, tassa vasenāyaṃ vihāro ‘‘tapodārāmo’’ti vuccati.</paragraph>
<paragraph line="167"><bold>Samiddhī</bold>ti tassa kira therassa attabhāvo samiddho abhirūpo pāsādiko, tasmā ‘‘samiddhī’’tveva saṅkhaṃ gato. <bold>Gattāni parisiñcitu</bold>nti padhānikatthero esa, balavapaccūse uṭṭhāyāsanā sarīraṃ utuṃ gāhāpetvā bahi <pageBreak edition="M" number="1.0038" /> saṭṭhihatthamatte mahācaṅkame aparāparaṃ caṅkamitvā ‘‘sedagahitehi gattehi paribhuñjamānaṃ senāsanaṃ kilissatī’’ti maññamāno gattāni parisiñcanatthaṃ sarīradhovanatthaṃ upasaṅkami. <bold>Ekacīvaro aṭṭhāsī</bold>ti nivāsanaṃ nivāsetvā kāyabandhanaṃ bandhitvā cīvaraṃ hatthena gahetvā aṭṭhāsi.</paragraph>
<paragraph line="168"><bold>Gattāni pubbāpayamāno</bold>ti gattāni pubbasadisāni vodakāni kurumāno. Allasarīre pārutaṃ hi cīvaraṃ kilissati duggandhaṃ hoti, na cetaṃ vattaṃ. Thero pana vattasampanno, tasmā vatte ṭhitova nhāyitvā paccuttaritvā aṭṭhāsi. Tattha idaṃ nhānavattaṃ – udakatitthaṃ gantvā yattha katthaci cīvarāni nikkhipitvā vegena ṭhitakeneva na otaritabbaṃ, sabbadisā pana oloketvā <pageBreak edition="V" number="1.0037" /> vivittabhāvaṃ ñatvā khāṇugumbalatādīni vavatthapetvā tikkhattuṃ ukkāsitvā avakujja ṭhitena uttarāsaṅgacīvaraṃ apanetvā pasāretabbaṃ, kāyabandhanaṃ mocetvā cīvarapiṭṭheyeva ṭhapetabbaṃ. Sace udakasāṭikā natthi, udakante ukkuṭikaṃ nisīditvā nivāsanaṃ mocetvā sace sinnaṭṭhānaṃ atthi, pasāretabbaṃ. No ce atthi, saṃharitvā ṭhapetabbaṃ. Udakaṃ otarantena saṇikaṃ nābhippamāṇamattaṃ otaritvā vīciṃ anuṭṭhāpentena saddaṃ akarontena nivattitvā āgatadisābhimukhena nimujjitabbaṃ, evaṃ cīvaraṃ rakkhitaṃ hoti. Ummujjantenapi saddaṃ akarontena saṇikaṃ ummujjitvā nhānapariyosāne udakante ukkuṭikena nisīditvā nivāsanaṃ parikkhipitvā uṭṭhāya suparimaṇḍalaṃ nivāsetvā kāyabandhanaṃ bandhitvā cīvaraṃ apārupitvāva ṭhātabbanti.</paragraph>
<paragraph line="169">Theropi tathā nhāyitvā paccuttaritvā vigacchamānaudakaṃ kāyaṃ olokayamāno aṭṭhāsi. Tassa pakatiyāpi pāsādikassa <pageBreak edition="P" number="1.0040" /> paccūsasamaye sammā pariṇatāhārassa uṇhodakena nhātassa ativiya mukhavaṇṇo viroci, bandhanā pavuttatālaphalaṃ viya pabhāsampanno puṇṇacando viya taṅkhaṇavikasitapadumaṃ viya mukhaṃ sassirikaṃ ahosi, sarīravaṇṇopi vippasīdi. Tasmiṃ samaye vanasaṇḍe adhivatthā bhummadevatā pāsādikaṃ bhikkhuṃ olokayamānā samanaṃ niggahetuṃ asakkontī kāmapariḷāhābhibhūtā hutvā, ‘‘theraṃ palobhessāmī’’ti attabhāvaṃ uḷārena <pageBreak edition="M" number="1.0039" /> alaṅkārena alaṅkaritvā sahassavaṭṭipadīpaṃ pajjalamānā viya candaṃ uṭṭhāpayamānā viya sakalārāmaṃ ekobhāsaṃ katvā theraṃ upasaṅkamitvā avanditvāva vehāse ṭhitā gāthaṃ abhāsi. Tena vuttaṃ – ‘‘atha kho aññatarā devatā…pe… ajjhabhāsī’’ti.</paragraph>
<paragraph line="170"><bold>Abhutvā</bold>ti pañca kāmaguṇe aparibhuñjitvā. <bold>Bhikkhasī</bold>ti piṇḍāya carasi. <bold>Mā taṃ kālo upaccagā</bold>ti ettha kālo nāma pañcakāmaguṇapaṭisevanakkhamo daharayobbanakālo. Jarājiṇṇena hi obhaggena daṇḍaparāyaṇena pavedhamānena kāsasāsābhibhūtena na sakkā kāme paribhuñjituṃ. Iti imaṃ kālaṃ sandhāya devatā ‘‘mā taṃ kālo upaccagā’’ti āha. Tattha <bold>mā upaccagā</bold>ti mā atikkami.</paragraph>
<paragraph line="171"><bold>Kālaṃ vohaṃ na jānāmī</bold>ti ettha <bold>vo</bold>ti nipātamattaṃ. <bold>Kālaṃ na jānāmī</bold>ti maraṇakālaṃ sandhāya vadati. Sattānañhi –</paragraph>
<gatha1 line="172">‘‘Jīvitaṃ <pageBreak edition="V" number="1.0038" /> byādhi kālo ca, dehanikkhepanaṃ gati;</gatha1>
<gathalast line="173">Pañcete jīvalokasmiṃ, animittā na nāyare’’.</gathalast>
<paragraph line="174">Tattha <bold>jīvitaṃ</bold> tāva ‘‘ettakameva, na ito para’’nti vavatthānābhāvato animittaṃ. Kalalakālepi hi sattā maranti, abbuda-pesi-ghana-aḍḍhamāsa-ekamāsa-dvemāsa-temāsa-catumāsapañcamāsa…pe… dasamāsakālepi, kucchito nikkhantasamayepi, tato paraṃ vassasatassa antopi bahipi marantiyeva. <bold>Byādhi</bold>pi ‘‘imināva byādhinā sattā maranti, na aññenā’’ti vavatthānābhāvato animitto. Cakkhurogenapi hi sattā maranti sotarogādīnaṃ aññatarenapi. <bold>Kālo</bold>pi, ‘‘imasmiṃ yeva kāle maritabbaṃ, na aññasmi’’nti evaṃ <pageBreak edition="P" number="1.0041" /> vavatthānābhāvato animitto. Pubbaṇhepi hi sattā maranti majjhanhikādīnaṃ aññatarasmimpi. <bold>Dehanikkhepana</bold>mpi, ‘‘idheva mīyamānānaṃ dehena patitabbaṃ, na aññatthā’’ti evaṃ vavatthānābhāvato animittaṃ. Antogāme jātānañhi bahigāmepi attabhāvo patati, bahigāmepi jātānaṃ antogāmepi. Tathā thalajānaṃ jale, jalajānaṃ thaleti anekappakārato vitthāretabbaṃ. <bold>Gati</bold>pi, ‘‘ito cutena idha nibbattitabba’’nti evaṃ vavatthānābhāvato animittā. Devalokato hi cutā manussesupi nibbattanti <pageBreak edition="M" number="1.0040" />, manussalokato cutā devalokādīnaṃ yattha katthaci nibbattantīti evaṃ yante yuttagoṇo viya gatipañcake loko samparivattati. Tassevaṃ samparivattato ‘‘imasmiṃ nāma kāle maraṇaṃ bhavissatī’’ti imaṃ maraṇassa kālaṃ vohaṃ na jānāmi.</paragraph>
<paragraph line="175"><bold>Channo kālo na dissatī</bold>ti ayaṃ kālo mayhaṃ paṭicchanno avibhūto na paññāyati. <bold>Tasmā</bold>ti yasmā ayaṃ kālo paṭicchanno na paññāyati, tasmā pañca kāmaguṇe abhutvāva bhikkhāmi. <bold>Mā maṃ kālo upaccagā</bold>ti ettha samaṇadhammakaraṇakālaṃ sandhāya ‘‘kālo’’ti āha. Ayañhi samaṇadhammo nāma pacchime kāle tisso vayosīmā atikkantena obhaggena daṇḍaparāyaṇena pavedhamānena kāsasāsābhibhūtena na sakkā kātuṃ. Tadā hi na sakkā hoti icchiticchitaṃ buddhavacanaṃ vā gaṇhituṃ, dhutaṅgaṃ vā paribhuñjituṃ, araññavāsaṃ vā vasituṃ, icchiticchitakkhaṇe samāpattiṃ vā samāpajjituṃ, padabhāṇa-sarabhaññadhammakathā-anumodanādīni vā kātuṃ, taruṇayobbanakāle panetaṃ sabbaṃ sakkā kātunti ayaṃ samaṇadhammakaraṇassa kālo mā maṃ upaccagā, yāva maṃ nātikkamati, tāva kāme abhutvāva samaṇadhammaṃ karomīti āha.</paragraph>
<paragraph line="176"><bold>Pathaviyaṃ</bold><pageBreak edition="V" number="1.0039" /><bold>patiṭṭhahitvā</bold>ti sā kira devatā – ‘‘ayaṃ bhikkhu samaṇadhammakaraṇassa kālaṃ nāma katheti, akālaṃ nāma katheti, sahetukaṃ katheti sānisaṃsa’’nti ettāvatāva there lajjaṃ paccupaṭṭhāpetvā mahābrahmaṃ viya aggikkhandhaṃ viya <pageBreak edition="P" number="1.0042" /> ca naṃ maññamānā gāravajātā ākāsā oruyha pathaviyaṃ aṭṭhāsi, taṃ sandhāyetaṃ vuttaṃ. Kiñcāpi pathaviyaṃ ṭhitā, yena panatthena āgatā, punapi tameva gahetvā <bold>daharo tva</bold>ntiādimāha. Tattha <bold>susū</bold>ti taruṇo. <bold>Kāḷakeso</bold>ti suṭṭhu kāḷakeso. <bold>Bhadrenā</bold>ti bhaddakena. Ekacco hi daharopi samāno kāṇo vā hoti kuṇiādīnaṃ vā aññataro, so bhadrena yobbanena samannāgato nāma na hoti. Yo pana abhirūpo hoti dassanīyo pāsādiko sabbasampattisampanno, yaṃ yadeva alaṅkāraparihāraṃ icchati, tena tena alaṅkato devaputto viya carati, ayaṃ bhadrena yobbanena samannāgato nāma hoti. Thero ca uttamarūpasampanno, tena naṃ evamāha.</paragraph>
<paragraph line="177"><bold>Anikkīḷitāvī</bold><pageBreak edition="M" number="1.0041" /><bold>kāmesū</bold>ti kāmesu akīḷitakīḷo abhuttāvī, akatakāmakīḷoti attho. <bold>Mā sandiṭṭhikaṃ hitvā</bold>ti yebhuyyena hi tā adiṭṭhasaccā avītarāgā aparacittavidūniyo devatā bhikkhū dasapi vassāni vīsatimpi…pe… saṭṭhimpi vassāni parisuddhaṃ akhaṇḍaṃ brahmacariyaṃ caramāne disvā – ‘‘ime bhikkhū mānusake pañca kāmaguṇe pahāya dibbe kāme patthayantā samaṇadhammaṃ karontī’’ti saññaṃ uppādenti, ayampi tattheva uppādesi. Tasmā mānusake kāme sandiṭṭhike, dibbe ca kālike katvā evamāha.</paragraph>
<paragraph line="178"><bold>Na kho ahaṃ, āvuso</bold>ti, āvuso, ahaṃ sandiṭṭhike kāme hitvā kālike kāme na anudhāvāmi na patthemi na pihemi. <bold>Kalikañca kho ahaṃ, āvuso</bold>ti ahaṃ kho, āvuso, kālikaṃ kāmaṃ hitvā sandiṭṭhikaṃ lokuttaradhammaṃ anudhāvāmi. Iti thero cittānantaraṃ aladdhabbatāya dibbepi mānusakepi pañca kāmaguṇe <bold>kālikā</bold>ti akāsi, cittānantaraṃ laddhabbatāya lokuttaradhammaṃ <bold>sandiṭṭhika</bold>nti. Pañcakāmaguṇesu samohitesupi sampannakāmassāpi kāmino cittānantaraṃ icchiticchitārammaṇānubhavanaṃ na sampajjati. Cakkhudvāre iṭṭhārammaṇaṃ anubhavitukāmena hi cittakārapotthakārarūpakārādayo pakkosāpetvā, ‘‘idaṃ nāma sajjethā’’ti vattabbaṃ hoti. Etthantare anekakoṭisatasahassāni cittāni uppajjitvā nirujjhanti. Atha pacchā taṃ ārammaṇaṃ sampāpuṇāti <pageBreak edition="P" number="1.0043" />. Sesadvāresupi eseva nayo. Sotāpattimaggānantaraṃ pana sotāpattiphalameva <pageBreak edition="V" number="1.0040" /> uppajjati, antarā aññassa cittassa vāro natthi. Sesaphalesupi eseva nayoti.</paragraph>
<paragraph line="179">So tamevatthaṃ gahetvā <bold>kālikā hi, āvuso</bold>tiādimāha. Tattha <bold>kālikā</bold>ti vuttanayena samohitasampattināpi kālantare pattabbā. <bold>Bahudukkhā</bold>ti pañca kāmaguṇe nissāya pattabbadukkhassa bahutāya bahudukkhā. Taṃvatthukasseva upāyāsassa bahutāya <bold>bahupāyāsā. Ādīnavo ettha bhiyyo</bold>ti pañca kāmaguṇe nissāya laddhabbasukhato ādīnavo bhiyyo, dukkhameva bahutaranti attho. <bold>Sandiṭṭhiko ayaṃ dhammo</bold>ti ayaṃ lokuttaradhammo yena yena adhigato hoti, tena tena parasaddhāya gantabbataṃ hitvā paccavekkhaṇañāṇena sayaṃ daṭṭhabboti <pageBreak edition="M" number="1.0042" /><bold>sandiṭṭhiko</bold>. Attano phaladānaṃ sandhāya nāssa kāloti akālo, akāloyeva <bold>akāliko</bold>. Yo ettha ariyamaggadhammo, so attano pavattisamanantarameva phalaṃ detīti attho. ‘‘Ehi passa imaṃ dhamma’’nti evaṃ pavattaṃ ehipassavidhiṃ arahatīti <bold>ehipassiko</bold>. Ādittaṃ celaṃ vā sīsaṃ vā ajjhupekkhitvāpi bhāvanāvasena attano citte upanayaṃ arahatīti <bold>opaneyyiko</bold>. Sabbehi ugghaṭitaññūādīhi viññūhi ‘‘bhāvito me maggo, adhigataṃ phalaṃ, sacchikato nirodho’’ti attani attani veditabboti <bold>paccattaṃ veditabbo viññūhī</bold>ti. Ayamettha saṅkhepo, vitthāro pana <bold>visuddhimagge</bold> (visuddhi. 1.146 ādayo) dhammānussativaṇṇanāyaṃ vutto.</paragraph>
<paragraph line="180">Idāni sā devatā andho viya rūpavisesaṃ therena kathitassa atthe ajānantī <bold>kathañca bhikkhū</bold>tiādimāha. Tattha <bold>kathañcā</bold>tipadassa ‘‘kathañca bhikkhu kālikā kāmā vuttā bhagavatā, kathaṃ bahudukkhā, kathaṃ bahupāyāsā’’ti? Evaṃ sabbapadehi sambandho veditabbo.</paragraph>
<paragraph line="181"><bold>Navo</bold>ti aparipuṇṇapañcavasso hi bhikkhu navo nāma hoti, pañcavassato paṭṭhāya majjhimo, dasavassato paṭṭhāya thero. Aparo nayo – aparipuṇṇadasavasso navo, dasavassato paṭṭhāya majjhimo, vīsativassato paṭṭhāya thero. Tesaṃ ahaṃ navoti vadati.</paragraph>
<paragraph line="182">Navopi ekacco sattaṭṭhavassakāle pabbajitvā dvādasaterasavassāni <pageBreak edition="P" number="1.0044" /> sāmaṇerabhāveneva atikkanto cirapabbajito hoti, ahaṃ pana acirapabbajitoti vadati. <bold>Imaṃ dhammavinaya</bold>nti imaṃ dhammañca vinayañca. Ubhayampetaṃ sāsanasseva nāmaṃ. Dhammena hettha dve piṭakāni vuttāni, vinayena <pageBreak edition="V" number="1.0041" /> vinayapiṭakaṃ, iti tīhi piṭakehi pakāsitaṃ paṭipattiṃ adhunā āgatomhīti vadati.</paragraph>
<paragraph line="183"><bold>Mahesakkhāhī</bold>ti mahāparivārāhi. Ekekassa hi devarañño koṭisatampi koṭisahassampi parivāro hoti, te attānaṃ mahante ṭhāne ṭhapetvā tathāgataṃ passanti. Tattha amhādisānaṃ appesakkhānaṃ mātugāmajātikānaṃ kuto okāsoti dasseti.</paragraph>
<paragraph line="184"><bold>Mayampi</bold><pageBreak edition="M" number="1.0043" /><bold>āgaccheyyāmā</bold>ti idaṃ sā devatā ‘‘sacepi cakkavāḷaṃ pūretvā parisā nisinnā hoti, mahatiyā buddhavīthiyā satthu santikaṃ gantuṃ labhatī’’ti ñatvā āha. <bold>Puccha bhikkhu, puccha bhikkhū</bold>ti thirakaraṇavasena āmeḍitaṃ kataṃ.</paragraph>
<paragraph line="185"><bold>Akkheyyasaññino</bold>ti ettha ‘‘devo, manusso, gahaṭṭho, pabbajito, satto, puggalo, tisso, phusso’’tiādinā nayena akkheyyato sabbesaṃ akkhānānaṃ sabbāsaṃ kathānaṃ vatthubhūtato pañcakkhandhā ‘‘akkheyyā’’ti vuccanti. ‘‘Satto naro poso puggalo itthī puriso’’ti evaṃ saññā etesaṃ atthīti saññino, akkheyyesveva saññinoti <bold>akkheyyasaññino,</bold> pañcasu khandhesu sattapuggalādisaññinoti attho. <bold>Akkheyyasmiṃ patiṭṭhitā</bold>ti pañcasu khandhesu aṭṭhahākārehi patiṭṭhitā. Ratto hi rāgavasena patiṭṭhito hoti, duṭṭho dosavasena, mūḷho mohavasena, parāmaṭṭho diṭṭhivasena, thāmagato anusayavasena, vinibaddho mānavasena, aniṭṭhaṅgato vicikicchāvasena, vikkhepagato uddhaccavasena patiṭṭhito hoti. <bold>Akkheyyaṃ apariññāyā</bold>ti pañcakkhandhe tīhi pariññāhi aparijānitvā. <bold>Yogamāyanti maccuno</bold>ti maccuno yogaṃ payogaṃ pakkhepaṃ upakkhepaṃ upakkamaṃ abbhantaraṃ āgacchanti, maraṇavasaṃ gacchantīti attho. Evamimāya gāthāya kālikā kāmā kathitā.</paragraph>
<paragraph line="186"><bold>Pariññāyā</bold>ti ñātapariññā, tīraṇapariññā, pahānapariññāti imāhi tīhi pariññāhi parijānitvā. Tattha katamā <bold>ñātapariññā?</bold> Pañcakkhandhe <pageBreak edition="P" number="1.0045" /> parijānāti – ‘‘ayaṃ rūpakkhandho, ayaṃ vedanākkhandho, ayaṃ saññākkhandho, ayaṃ saṅkhārakkhandho, ayaṃ viññāṇakkhandho, imāni tesaṃ lakkhaṇarasapaccupaṭṭhānapadaṭṭhānānī’’ti, ayaṃ ñātapariññā. Katamā <bold>tīraṇapariññā?</bold> Evaṃ ñātaṃ katvā pañcakkhandhe tīreti aniccato dukkhato rogatoti dvācattālīsāya ākārehi. Ayaṃ <pageBreak edition="V" number="1.0042" /> tīraṇapariññā. Katamā <bold>pahānapariññā?</bold> Evaṃ tīrayitvā aggamaggena pañcasu khandhesu chandarāgaṃ pajahati. Ayaṃ pahānapariññā.</paragraph>
<paragraph line="187"><bold>Akkhātāraṃ na maññatī</bold>ti evaṃ tīhi pariññāhi pañcakkhandhe parijānitvā khīṇāsavo bhikkhu akkhātāraṃ puggalaṃ na maññati. <bold>Akkhātāra</bold>nti kammavasena kāraṇaṃ veditabbaṃ, akkhātabbaṃ kathetabbaṃ puggalaṃ na maññati, na passatīti attho <pageBreak edition="M" number="1.0044" />. Kinti akkhātabbanti? ‘‘Tisso’’ti vā ‘‘phusso’’ti vā evaṃ yena kenaci nāmena vā gottena vā pakāsetabbaṃ. <bold>Tañhi tassa na hotī</bold>ti taṃ tassa khīṇāsavassa na hoti. <bold>Yena naṃ vajjā</bold>ti yena naṃ ‘‘rāgena ratto’’ti vā ‘‘dosena duṭṭho’’ti vā ‘‘mohena mūḷho’’ti vāti koci vadeyya, taṃ kāraṇaṃ tassa khīṇāsavassa natthi.</paragraph>
<paragraph line="188"><bold>Sace vijānāsi vadehī</bold>ti sace evarūpaṃ khīṇāsavaṃ jānāsi, ‘‘jānāmī’’ti vadehi. No ce jānāsi, atha ‘‘na jānāmī’’ti vadehi. <bold>Yakkhā</bold>ti devataṃ ālapanto āha. Iti imāya gāthāya sandiṭṭhiko navavidho lokuttaradhammo kathito. <bold>Sādhū</bold>ti āyācanatthe nipāto.</paragraph>
<paragraph line="189"><bold>Yo maññatī</bold>ti yo attānaṃ ‘‘ahaṃ samo’’ti vā ‘‘visesī’’ti vā ‘‘nihīno’’ti vā maññati. Etena ‘‘seyyohamasmī’’tiādayo tayo mānā gahitāva. Tesu gahitesu nava mānā gahitāva honti. <bold>So vivadetha tenā</bold>ti so puggalo teneva mānena yena kenaci puggalena saddhiṃ – ‘‘kena maṃ tvaṃ pāpuṇāsi, kiṃ jātiyā pāpuṇāsi, udāhu gottena, kulapadesena, vaṇṇapokkharatāya, bāhusaccena, dhutaguṇenā’’ti evaṃ vivadeyya. Iti imāyapi upaḍḍhagāthāya kālikā kāmā kathitā.</paragraph>
<paragraph line="190"><bold>Tīsu vidhāsū</bold>ti tīsu mānesu. ‘‘Ekavidhena rūpasaṅgaho’’tiādīsu (dha. sa. 584) hi koṭṭhāso ‘‘vidho’’ti vutto. ‘‘Kathaṃvidhaṃ sīlavantaṃ vadanti, kathaṃvidhaṃ paññavantaṃ vadantī’’tiādīsu (saṃ. ni. 1.95) ākāro. ‘‘Tisso imā, bhikkhave, vidhā. Katamā tisso <pageBreak edition="P" number="1.0046" />? Seyyohamasmīti vidhā, sadisohamasmīti vidhā, hīnohamasmīti vidhā’’tiādīsu (saṃ. ni. 5.162) māno ‘‘vidhā’’ti vutto. Idhāpi mānova. Tena vuttaṃ ‘‘tīsu vidhāsūti tīsu mānesū’’ti. <bold>Avikampamāno</bold>ti so puggalo etesu saṅkhepato tīsu <pageBreak edition="V" number="1.0043" />, vitthārato navasu mānesu na kampati, na calati. <bold>Samo visesīti na tassa hotī</bold>ti tassa pahīnamānassa khīṇāsavassa ‘‘ahaṃ sadiso’’ti vā ‘‘seyyo’’ti vā ‘‘hīno’’ti vā na hotīti dasseti. Pacchimapadaṃ vuttanayameva. Iti imāyapi upaḍḍhagāthāya navavidho sandiṭṭhiko lokuttaradhammo kathito.</paragraph>
<paragraph line="191"><bold>Pahāsi</bold><pageBreak edition="M" number="1.0045" /><bold>saṅkha</bold>nti, ‘‘paṭisaṅkhā yoniso āhāraṃ āhāretī’’tiādīsu (saṃ. ni. 4.120, 239) paññā ‘‘saṅkhā’’ti āgatā. ‘‘Atthi te koci gaṇako vā muddiko vā saṅkhāyako vā, yo pahoti gaṅgāya vālukaṃ gaṇetu’’nti (saṃ. ni. 4.410) ettha gaṇanā. ‘‘Saññānidānā hi papañcasaṅkhā’’tiādīsu (su. ni. 880) koṭṭhāso. ‘‘Yā tesaṃ tesaṃ dhammānaṃ saṅkhā samaññā’’ti (dha. sa. 1313-1315) ettha paṇṇatti ‘‘saṅkhā’’ti āgatā. Idhāpi ayameva adhippetā. <bold>Pahāsi saṅkha</bold>nti padassa hi ayamevattho – ratto duṭṭho mūḷho iti imaṃ paṇṇattiṃ khīṇāsavo pahāsi jahi pajahīti.</paragraph>
<paragraph line="192"><bold>Na vimānamajjhagā</bold>ti navabhedaṃ tividhamānaṃ na upagato. Nivāsaṭṭhena vā mātukucchi ‘‘vimāna’’nti vuccati, taṃ āyatiṃ paṭisandhivasena na upagacchītipi attho. Anāgatatthe atītavacanaṃ. <bold>Acchecchī</bold>ti chindi. <bold>Chinnagantha</bold>nti cattāro ganthe chinditvā ṭhitaṃ. <bold>Anīgha</bold>nti niddukkhaṃ. <bold>Nirāsa</bold>nti nittaṇhaṃ. <bold>Pariyesamānā</bold>ti olokayamānā. <bold>Nājjhagamu</bold>nti na adhigacchanti na vindanti na passanti. Vattamānatthe atītavacanaṃ. <bold>Idha vā huraṃ vā</bold>ti idhaloke vā paraloke vā. <bold>Sabbanivesanesū</bold>ti tayo bhavā, catasso yoniyo, pañca gatiyo, satta viññāṇaṭṭhitiyo, nava sattāvāsā, iti imesupi sabbesu sattanivesanesu evarūpaṃ khīṇāsavaṃ kāyassa bhedā uppajjamānaṃ vā uppannaṃ <pageBreak edition="P" number="1.0047" /> vā na passantīti attho. Imāya gāthāya sandiṭṭhikaṃ lokuttaradhammameva kathesi.</paragraph>
<paragraph line="193">Imañca gāthaṃ sutvā sāpi devatā atthaṃ sallakkhesi, teneva kāraṇena <bold>imassa khvāhaṃ, bhante</bold>tiādimāha. Tattha <bold>pāpaṃ na kayirā</bold>ti gāthāya dasakusalakammapathavasenapi kathetuṃ vaṭṭati aṭṭhaṅgikamaggavasenapi. Dasakusalakammapathavasena tāva <bold>vacasā</bold>ti catubbidhaṃ vacīsucaritaṃ gahitaṃ. <bold>Manasā</bold>ti tividhaṃ manosucaritaṃ gahitaṃ. <bold>Kāyena vā kiñcana sabbaloke</bold>ti tividhaṃ kāyasucaritaṃ gahitaṃ. Ime tāva dasakusalakammapathadhammā honti. <bold>Kāme pahāyā</bold>ti iminā pana kāmasukhallikānuyogo <pageBreak edition="V" number="1.0044" /> paṭikkhitto. <bold>Satimā sampajāno</bold>ti iminā dasakusalakammapathakāraṇaṃ satisampajaññaṃ gahitaṃ. <bold>Dukkhaṃ na sevetha anatthasaṃhita</bold>nti iminā attakilamathānuyogo paṭisiddho. Iti devatā ‘‘ubho ante vivajjetvā <pageBreak edition="M" number="1.0046" /> kāraṇehi satisampajaññehi saddhiṃ dasakusalakammapathadhamme tumhehi kathite ājānāmi bhagavā’’ti vadati.</paragraph>
<paragraph line="194">Aṭṭhaṅgikamaggavasena pana ayaṃ nayo – tasmiṃ kira ṭhāne mahatī dhammadesanā ahosi. Desanāpariyosāne devatā yathāṭhāne ṭhitāva desanānusārena ñāṇaṃ pesetvā sotāpattiphale patiṭṭhāya attanā adhigataṃ aṭṭhaṅgikaṃ maggaṃ dassentī evamāha. Tattha <bold>vacasā</bold>ti sammāvācā gahitā, mano pana aṅgaṃ na hotīti <bold>manasā</bold>ti maggasampayuttakaṃ cittaṃ gahitaṃ. <bold>Kāyena vā kiñcana sabbaloke</bold>ti sammākammanto gahito, ājīvo pana vācākammantapakkhikattā gahitova hoti. <bold>Satimā</bold>ti iminā vāyāmasatisamādhayo gahitā. <bold>Sampajāno</bold>tipadena sammādiṭṭhisammāsaṅkappā. <bold>Kāme pahāya, dukkhaṃ na sevethā</bold>tipadadvayena antadvayavajjanaṃ. Iti ime dve ante anupagamma majjhimaṃ paṭipadaṃ tumhehi kathitaṃ, ājānāmi bhagavāti vatvā tathāgataṃ gandhamālādīhi pūjetvā padakkhiṇaṃ katvā pakkāmīti.</paragraph>
<centered line="195">Samiddhisuttavaṇṇanā niṭṭhitā.</centered>
<centered line="196">Nandanavaggo dutiyo.</centered>
<title line="197">3. Sattivaggo</title>
<subhead line="198">1. Sattisuttavaṇṇanā</subhead>
<paragraph line="199" number="21"> Sattivaggassa paṭhame <pageBreak edition="P" number="1.0048" /><bold>sattiyā</bold>ti desanāsīsametaṃ. Ekatokhārādinā satthenāti attho. <bold>Omaṭṭho</bold>ti pahato. Cattāro hi pahārā omaṭṭho ummaṭṭho maṭṭho vimaṭṭhoti. Tattha upari ṭhatvā adhomukhaṃ dinnapahāro omaṭṭho nāma; heṭṭhā ṭhatvā uddhaṃmukhaṃ dinno ummaṭṭho nāma; aggaḷasūci viya vinivijjhitvā gato maṭṭho nāma; seso sabbopi vimaṭṭho nāma. Imasmiṃ pana ṭhāne omaṭṭho gahito. So hi sabbadāruṇo duruddharasallo duttikiccho antodoso antopubbalohitova hoti <pageBreak edition="V" number="1.0045" />, pubbalohitaṃ anikkhamitvā vaṇamukhaṃ pariyonandhitvā tiṭṭhati. Pubbalohitaṃ <pageBreak edition="M" number="1.0047" /> niharitukāmehi mañcena saddhiṃ bandhitvā adhosiro kātabbo hoti, maraṇaṃ vā maraṇamattaṃ vā dukkhaṃ pāpuṇāti. <bold>Paribbaje</bold>ti vihareyya.</paragraph>
<paragraph line="200">Imāya gāthāya kiṃ katheti? Yathā sattiyā omaṭṭho puriso sallubbahana-vaṇatikicchanānaṃ atthāya vīriyaṃ ārabhati, payogaṃ karoti parakkamati. Yathā ca ḍayhamāno matthake ādittasīso tassa nibbāpanatthāya vīriyaṃ ārabhati, payogaṃ karoti parakkamati, evameva bhikkhu kāmarāgaṃ pahānāya sato appamatto hutvā vihareyya bhagavāti kathesi.</paragraph>
<paragraph line="201">Atha bhagavā cintesi – imāya devatāya upamā tāva daḷhaṃ katvā ānītā, atthaṃ pana parittakaṃ gahetvā ṭhitā, punappunaṃ kathentīpi hesā kāmarāgassa vikkhambhanapahānameva katheyya. Yāva ca kāmarāgo maggena na samugghāṭiyati, tāva anubaddhova hoti. Iti tameva opammaṃ gahetvā paṭhamamaggavasena desanaṃ vinivaṭṭetvā desento dutiyaṃ gāthamāha. Tassattho purimānusāreneva veditabboti. Paṭhamaṃ.</paragraph>
<subhead line="202">2. Phusatisuttavaṇṇanā</subhead>
<paragraph line="203" number="22"> Dutiye <bold>nāphusantaṃ phusatī</bold>ti kammaṃ aphusantaṃ vipāko na phusati, kammameva vā aphusantaṃ kammaṃ na phusati. Kammañhi nākaroto kariyati. <bold>Phusantañca tato</bold><pageBreak edition="P" number="1.0049" /><bold>phuse</bold>ti kammaṃ phusantaṃ vipāko phusati, kammameva vā phusati. Kammañhi karoto kariyati. <bold>Tasmā phusantaṃ phusati, appaduṭṭhapadosina</bold>nti yasmā na aphusantaṃ phusati, phusantañca phusati, ayaṃ kammavipākānaṃ dhammatā, tasmā yo ‘‘appaduṭṭhassa narassa dussati, suddhassa posassa anaṅgaṇassā’’ti evaṃ vutto appaduṭṭhapadosī puggalo, taṃ puggalaṃ kammaṃ phusantameva kammaṃ phusati, vipāko vā phusati. So hi parassa upaghātaṃ kātuṃ sakkoti vā mā vā, attā panānena catūsu apāyesu ṭhapito nāma hoti. Tenāha bhagavā – ‘‘tameva bālaṃ pacceti pāpaṃ, sukhumo rajo paṭivātaṃva khitto’’ti. Dutiyaṃ.</paragraph>
<subhead line="204">3. Jaṭāsuttavaṇṇanā</subhead>
<paragraph line="205" number="23"> Tatiye <pageBreak edition="V" number="1.0046" /><pageBreak edition="M" number="1.0048" /><bold>antojaṭā</bold>ti gāthāyaṃ <bold>jaṭā</bold>ti taṇhāya jāliniyā adhivacanaṃ. Sā hi rūpādīsu ārammaṇesu heṭṭhupariyavasena punappunaṃ uppajjanato saṃsibbanaṭṭhena veḷugumbādīnaṃ sākhājālasaṅkhātā jaṭā viyāti jaṭā. Sā panesā sakaparikkhāraparaparikkhāresu sakaattabhāva-paraattabhāvesu ajjhattikāyatana-bāhirāyatanesu ca uppajjanato <bold>antojaṭā bahijaṭā</bold>ti vuccati. Tāya evaṃ uppajjamānāya <bold>jaṭāya jaṭitā pajā</bold>. Yathā nāma veḷujaṭādīhi veḷuādayo, evaṃ tāya taṇhājaṭāya sabbāpi ayaṃ sattanikāyasaṅkhātā pajā jaṭitā vinaddhā, saṃsibbitāti attho. Yasmā ca evaṃ jaṭitā, <bold>taṃ taṃ gotama pucchāmī</bold>ti tasmā taṃ pucchāmi. <bold>Gotamā</bold>ti bhagavantaṃ gottena ālapati. <bold>Ko imaṃ vijaṭaye jaṭa</bold>nti imaṃ evaṃ tedhātukaṃ jaṭetvā ṭhitaṃ jaṭaṃ ko vijaṭeyya, vijaṭetuṃ ko samatthoti pucchati.</paragraph>
<paragraph line="206">Athassa bhagavā tamatthaṃ vissajjento <bold>sīle patiṭṭhāyā</bold>tiādimāha. Tattha <bold>sīle patiṭṭhāyā</bold>ti catupārisuddhisīle ṭhatvā. Ettha ca bhagavā jaṭāvijaṭanaṃ pucchito sīlaṃ ārabhanto na ‘‘aññaṃ puṭṭho aññaṃ kathetī’’ti veditabbo. Jaṭāvijaṭakassa hi patiṭṭhādassanatthamettha sīlaṃ kathitaṃ.</paragraph>
<paragraph line="207"><bold>Naro</bold>ti <pageBreak edition="P" number="1.0050" /> satto. <bold>Sapañño</bold>ti kammajatihetukapaṭisandhipaññāya paññavā. <bold>Cittaṃ paññañca bhāvaya</bold>nti samādhiñceva vipassanañca bhāvayamāno. Cittasīsena hettha aṭṭha samāpattiyo kathitā, paññānāmena vipassanā. <bold>Ātāpī</bold>ti vīriyavā. Vīriyañhi kilesānaṃ ātāpanaparitāpanaṭṭhena ‘‘ātāpo’’ti vuccati, tadassa atthīti ātāpī. <bold>Nipako</bold>ti nepakkaṃ vuccati paññā, tāya samannāgatoti attho. Iminā padena pārihāriyapaññaṃ dasseti. <bold>Pārihāriyapaññā</bold> nāma ‘‘ayaṃ kālo uddesassa, ayaṃ kālo paripucchāyā’’tiādinā nayena sabbattha kārāpitā pariharitabbapaññā. Imasmiñhi pañhābyākaraṇe tikkhattuṃ paññā āgatā. Tattha paṭhamā jātipaññā, dutiyā vipassanāpaññā, tatiyā sabbakiccapariṇāyikā pārihāriyapaññā.</paragraph>
<paragraph line="208"><bold>So</bold><pageBreak edition="M" number="1.0049" /><bold>imaṃ vijaṭaye jaṭa</bold>nti so imehi sīlādīhi samannāgato bhikkhu. Yathā nāma puriso pathaviyaṃ patiṭṭhāya sunisitaṃ satthaṃ ukkhipitvā mahantaṃ veḷugumbaṃ vijaṭeyya, evamevaṃ sīle <pageBreak edition="V" number="1.0047" /> patiṭṭhāya samādhisilāyaṃ sunisitaṃ vipassanāpaññāsatthaṃ vīriyabalapaggahitena pārihāriyapaññāhatthena ukkhipitvā sabbampi taṃ attano santāne patitaṃ taṇhājaṭaṃ vijaṭeyya sañchindeyya sampadāleyyāti.</paragraph>
<paragraph line="209">Ettāvatā sekhabhūmiṃ kathetvā idāni jaṭaṃ vijaṭetvā ṭhitaṃ mahākhīṇāsavaṃ dassento <bold>yesa</bold>ntiādimāha. Evaṃ jaṭaṃ vijaṭetvā ṭhitaṃ khīṇāsavaṃ dassetvā puna jaṭāya vijaṭanokāsaṃ dassento <bold>yattha nāmañcā</bold>tiādimāha. Tattha <bold>nāma</bold>nti cattāro arūpino khandhā. <bold>Paṭighaṃ rūpasaññā cā</bold>ti ettha paṭighasaññāvasena kāmabhavo gahito, rūpasaññāvasena rūpabhavo. Tesu dvīsu gahitesu arūpabhavo gahitova hoti bhavasaṅkhepenāti. <bold>Etthesā chijjate jaṭā</bold>ti ettha tebhūmakavaṭṭassa pariyādiyanaṭṭhāne esā jaṭā chijjati, nibbānaṃ āgamma chijjati nirujjhatīti ayaṃ attho dassito hoti. Tatiyaṃ.</paragraph>
<subhead line="210">4. Manonivāraṇasuttavaṇṇanā</subhead>
<paragraph line="211" number="24"> Catutthe <bold>yato yato</bold>ti pāpato vā kalyāṇato vā. Ayaṃ kira devatā ‘‘yaṃkiñci kusalādibhedaṃ lokiyaṃ vā lokuttaraṃ vā mano, taṃ nivāretabbameva, na uppādetabba’’nti evaṃladdhikā <pageBreak edition="P" number="1.0051" />. <bold>Sa sabbato</bold>ti so sabbato. Atha bhagavā – ‘‘ayaṃ devatā aniyyānikakathaṃ katheti, mano nāma nivāretabbampi atthi bhāvetabbampi, vibhajitvā namassā dassessāmī’’ti cintetvā dutiyagāthaṃ āha. Tattha <bold>na mano saṃyatattamāgata</bold>nti, yaṃ vuttaṃ ‘‘na sabbato mano nivāraye’’ti, kataraṃ taṃ mano, yaṃ taṃ sabbato na nivāretabbanti ce. Mano saṃyatattaṃ āgataṃ, yaṃ mano yattha saṃyatabhāvaṃ āgataṃ, ‘‘dānaṃ dassāmi, sīlaṃ rakkhissāmī’’tiādinā nayena uppannaṃ, etaṃ mano na nivāretabbaṃ, aññadatthu brūhetabbaṃ vaḍḍhetabbaṃ. <bold>Yato yato ca pāpaka</bold>nti yato yato akusalaṃ uppajjati, tato tato ca taṃ nivāretabbanti. Catutthaṃ.</paragraph>
<subhead line="212">5. Arahantasuttavaṇṇanā</subhead>
<paragraph line="213" number="25"> Pañcame <pageBreak edition="M" number="1.0050" /><bold>katāvī</bold>ti catūhi maggehi katakicco. <bold>Ahaṃ vadāmī</bold>ti ayaṃ devatā vanasaṇḍavāsinī, sā āraññakānaṃ bhikkhūnaṃ ‘‘ahaṃ bhuñjāmi, ahaṃ nisīdāmi, mama patto, mama <pageBreak edition="V" number="1.0048" /> cīvara’’ntiādikathāvohāraṃ sutvā cintesi – ‘‘ahaṃ ime bhikkhū ‘khīṇāsavā’ti maññāmi, khīṇāsavānañca nāma evarūpā attupaladdhinissitakathā hoti, na hoti nu kho’’ti jānanatthaṃ evaṃ pucchati.</paragraph>
<paragraph line="214"><bold>Sāmañña</bold>nti lokaniruttiṃ lokavohāraṃ. <bold>Kusalo</bold>ti khandhādīsu kusalo. <bold>Vohāramattenā</bold>ti upaladdhinissitakathaṃ hitvā vohārabhedaṃ akaronto ‘‘ahaṃ, mamā’’ti vadeyya. ‘‘Khandhā bhuñjanti, khandhā nisīdanti, khandhānaṃ patto, khandhānaṃ cīvara’’nti hi vutte vohārabhedo hoti, na koci jānāti. Tasmā evaṃ avatvā lokavohārena voharatīti.</paragraph>
<paragraph line="215">Atha devatā – ‘‘yadi diṭṭhiyā vasena na vadati, mānavasena nu kho vadatī’’ti cintetvā puna <bold>yo hotī</bold>ti pucchi. Tattha <bold>mānaṃ nu kho</bold>ti so bhikkhu mānaṃ upagantvā mānavasena vadeyya nu khoti. Atha bhagavā – ‘‘ayaṃ devatā khīṇāsavaṃ samānaṃ viya karotī’’ti cintetvā, ‘‘khīṇāsavassa navavidhopi māno pahīno’’ti dassento paṭigāthaṃ āha. Tattha <bold>vidhūpitā</bold>ti vidhamitā. <bold>Mānaganthassā</bold>ti mānā ca <pageBreak edition="P" number="1.0052" /> ganthā ca assa. <bold>Maññata</bold>nti maññanaṃ. Tividhampi taṇhā-diṭṭhi-māna-maññanaṃ so vītivatto, atikkantoti attho. Sesaṃ uttānatthamevāti. Pañcamaṃ.</paragraph>
<subhead line="216">6. Pajjotasuttavaṇṇanā</subhead>
<paragraph line="217" number="26"> Chaṭṭhe <bold>puṭṭhu</bold>nti pucchituṃ. <bold>Kathaṃ jānemū</bold>ti kathaṃ jāneyyāma. <bold>Divāratti</bold>nti divā ca rattiñca. <bold>Tattha tatthā</bold>ti yattha yattheva pajjalito hoti, tattha tattha. <bold>Esā ābhā</bold>ti esā buddhābhā. Katamā pana sāti? Ñāṇāloko vā hotu pītiāloko vā pasādāloko vā dhammakathāāloko vā, sabbopi buddhānaṃ pātubhāvā uppanno āloko <bold>buddhābhā</bold> nāma. Ayaṃ anuttarā sabbaseṭṭhā asadisāti. Chaṭṭhaṃ.</paragraph>
<subhead line="218">7. Sarasuttavaṇṇanā</subhead>
<paragraph line="219" number="27"> Sattame <pageBreak edition="M" number="1.0051" /><bold>kuto sarā nivattantī</bold>ti ime saṃsārasarā kuto nivattanti, kiṃ āgamma nappavattantīti <pageBreak edition="V" number="1.0049" /> attho. <bold>Na gādhatī</bold>ti na patiṭṭhāti. <bold>Ato</bold>ti ato nibbānato. Sesaṃ uttānatthamevāti. Sattamaṃ.</paragraph>
<subhead line="220">8. Mahaddhanasuttavaṇṇanā</subhead>
<paragraph line="221" number="28"> Aṭṭhame nidhānagataṃ muttasārādi mahantaṃ dhanametesanti <bold>mahaddhanā</bold>. Suvaṇṇarajatabhājanādi mahābhogo etesanti <bold>mahābhogā. Aññamaññābhigijjhantī</bold>ti aññamaññaṃ abhigijjhanti patthenti pihenti. <bold>Analaṅkatā</bold>ti atittā apariyattajātā. <bold>Ussukkajātesū</bold>ti nānākiccajātesu anuppannānaṃ rūpādīnaṃ uppādanatthāya uppannānaṃ anubhavanatthāya ussukkesu. <bold>Bhavasotānusārīsū</bold>ti vaṭṭasotaṃ anusarantesu. <bold>Anussukā</bold>ti avāvaṭā. <bold>Agāra</bold>nti mātugāmena saddhiṃ gehaṃ. <bold>Virājiyā</bold>ti virājetvā. Sesaṃ uttānamevāti. Aṭṭhamaṃ.</paragraph>
<subhead line="222">9. Catucakkasuttavaṇṇanā</subhead>
<paragraph line="223" number="29"> Navame <pageBreak edition="P" number="1.0053" /><bold>catucakka</bold>nti catuiriyāpathaṃ. Iriyāpatho hi idha cakkanti adhippeto. <bold>Navadvāra</bold>nti navahi vaṇamukhehi navadvāraṃ. <bold>Puṇṇa</bold>nti asucipūraṃ. <bold>Lobhena saṃyuta</bold>nti taṇhāya saṃyuttaṃ. <bold>Kathaṃ yātrā bhavissatī</bold>ti etassa evarūpassa sarīrassa kathaṃ niggamanaṃ bhavissati, kathaṃ mutti parimutti samatikkamo bhavissatīti pucchati. <bold>Naddhi</bold>nti upanāhaṃ, pubbakāle kodho, aparakāle upanāhoti evaṃ pavattaṃ balavakodhanti attho. <bold>Varatta</bold>nti ‘‘chetvā naddhi varattañca, sandānaṃ sahanukkama’’nti gāthāya (dha. pa. 398; su. ni. 627) taṇhā <bold>varattā,</bold> diṭṭhi <bold>sandānaṃ</bold> nāma jātaṃ. Idha pana pāḷiniddiṭṭhe kilese ṭhapetvā avasesā ‘‘varattā’’ti veditabbā, iti kilesavarattañca chetvāti attho. <bold>Icchā lobha</bold>nti ekoyeva dhammo icchanaṭṭhena icchā, lubbhanaṭṭhena lobhoti vutto. Paṭhamuppattikā vā dubbalā icchā, aparāparuppattiko balavā lobho. Aladdhapatthanā vā icchā, paṭiladdhavatthumhi lobho. <bold>Samūlaṃ taṇha</bold>nti avijjāmūlena samūlakaṃ taṇhaṃ. <bold>Abbuyhā</bold>ti aggamaggena uppāṭetvā. Sesaṃ uttānamevāti. Navamaṃ.</paragraph>
<subhead line="224">10. Eṇijaṅghasuttavaṇṇanā</subhead>
<paragraph line="225" number="30"> Dasame <pageBreak edition="V" number="1.0050" /><pageBreak edition="M" number="1.0052" /><bold>eṇijaṅgha</bold>nti eṇimigassa viya suvaṭṭitajaṅghaṃ. <bold>Kisa</bold>nti athūlaṃ samasarīraṃ. Atha vā ātapena milātaṃ mālāgandhavilepanehi anupabrūhitasarīrantipi attho. <bold>Vīra</bold>nti vīriyavantaṃ. <bold>Appāhāra</bold>nti bhojane mattaññutāya mitāhāraṃ, vikālabhojanapaṭikkhepavasena vā parittāhāraṃ. <bold>Alolupa</bold>nti <pageBreak edition="P" number="1.0054" /> catūsu paccayesu loluppavirahitaṃ. Rasataṇhāpaṭikkhepo vā esa. <bold>Sīhaṃvekacaraṃ nāga</bold>nti ekacaraṃ sīhaṃ viya, ekacaraṃ nāgaṃ viya. Gaṇavāsino hi pamattā honti, ekacarā appamattā, tasmā ekacarāva gahitāti. <bold>Paveditā</bold>ti pakāsitā kathitā. <bold>Etthā</bold>ti etasmiṃ nāmarūpe. Pañcakāmaguṇavasena hi rūpaṃ gahitaṃ, manena nāmaṃ, ubhayehi pana avinibhuttadhamme gahetvā pañcakkhandhādivasenapettha bhummaṃ yojetabbanti. Dasamaṃ.</paragraph>
<centered line="226">Sattivaggo tatiyo.</centered>
<title line="227">4. Satullapakāyikavaggo</title>
<subhead line="228">1. Sabbhisuttavaṇṇanā</subhead>
<paragraph line="229" number="31"> Satullapakāyikavaggassa paṭhame <bold>satullapakāyikā</bold>ti sataṃ dhammaṃ samādānavasena ullapetvā sagge nibbattāti satullapakāyikā. Tatridaṃ vatthu – sambahulā kira samuddavāṇijā nāvāya samuddaṃ pakkhandiṃsu. Tesaṃ khittasaravegena gacchantiyā nāvāya sattame divase samuddamajjhe mahantaṃ uppātikaṃ pātubhūtaṃ, mahāūmiyo uṭṭhahitvā nāvaṃ udakassa pūrenti. Nāvāya nimujjamānāya mahājano attano attano devatānaṃ nāmāni gahetvā āyācanādīni karonto paridevi. Tesaṃ majjhe eko puriso – ‘‘atthi nu kho me evarūpe bhaye patiṭṭhā’’ti āvajjento attano parisuddhāni saraṇāni ceva sīlāni ca disvā yogī viya pallaṅkaṃ ābhujitvā nisīdi. Tamenaṃ itare sabhayakāraṇaṃ pucchiṃsu. So tesaṃ <pageBreak edition="M" number="1.0053" /> kathesi – ‘‘ambho ahaṃ nāvaṃ abhirūhanadivase bhikkhusaṅghassa dānaṃ datvā saraṇāni ceva sīlāni ca aggahesiṃ, tena me bhayaṃ natthī’’ti. Kiṃ pana sāmi etāni aññesampi vattantīti? Āma vattantīti <pageBreak edition="P" number="1.0055" /> tena hi <pageBreak edition="V" number="1.0051" /> amhākampi dethāti. So te manusse sataṃ sataṃ katvā satta koṭṭhāse akāsi, tato pañcasīlāni adāsi. Tesu paṭhamaṃ jaṅghasataṃ gopphakamatte udake ṭhitaṃ aggahesi, dutiyaṃ jāṇumatte, tatiyaṃ kaṭimatte, catutthaṃ nābhimatte, pañcamaṃ thanamatte, chaṭṭhaṃ galappamāṇe, sattamaṃ mukhena loṇodake pavisante aggahesi. So tesaṃ sīlāni datvā – ‘‘aññaṃ tumhākaṃ paṭisaraṇaṃ natthi, sīlameva āvajjethā’’ti ugghosesi. Tāni sattapi jaṅghasatāni tattha kālaṃ katvā āsannakāle gahitasīlaṃ nissāya tāvatiṃsabhavane nibbattiṃsu, tesaṃ ghaṭāvaseneva vimānāni nibbattiṃsu. Sabbesaṃ majjhe ācariyassa yojanasatikaṃ suvaṇṇavimānaṃ nibbatti, avasenāni tassa parivārāni hutvā sabbaheṭṭhimaṃ dvādasayojanikaṃ ahosi. Te nibbattakkhaṇeyeva kammaṃ āvajjentā ācariyaṃ nissāya sampattilābhaṃ ñatvā, ‘‘gacchāma tāva, dasabalassa santike amhākaṃ ācariyassa vaṇṇaṃ katheyyāmā’’ti majjhimayāmasamanantare bhagavantaṃ upasaṅkamiṃsu, tā devatā ācariyassa vaṇṇabhaṇanatthaṃ ekekaṃ gāthaṃ abhāsiṃsu.</paragraph>
<paragraph line="230">Tattha <bold>sabbhirevā</bold>ti paṇḍitehi, sappurisehi eva. Ra-kāro padasandhikaro. <bold>Samāsethā</bold>ti saha nisīdeyya. Desanāsīsameva cetaṃ, sabbairiyāpathe sabbhireva saha kubbeyyāti attho. <bold>Kubbethā</bold>ti kareyya. <bold>Santhava</bold>nti mittasanthavaṃ. Taṇhāsanthavo pana na kenaci saddhiṃ kātabbo, mittasanthavo buddha-paccekabuddha-buddhasāvakehi saha kātabbo. Idaṃ sandhāyetaṃ vuttaṃ. <bold>Sata</bold>nti buddhādīnaṃ sappurisānaṃ. <bold>Saddhamma</bold>nti pañcasīladasasīlacatusatipaṭṭhānādibhedaṃ saddhammaṃ, idha pana pañcasīlaṃ adhippetaṃ. <bold>Seyyo hotī</bold>ti vaḍḍhi hoti. <bold>Na pāpiyo</bold>ti lāmakaṃ kiñci na hoti. <bold>Nāññato</bold>ti vālikādīhi telādīni viya aññato andhabālato paññā nāma na labbhati, tilādīhi pana telādīni viya sataṃ dhammaṃ ñatvā paṇḍitameva sevanto bhajanto labhatīti. <bold>Sokamajjhe</bold>ti <pageBreak edition="P" number="1.0056" /> sokavatthūnaṃ sokānugatānaṃ vā sattānaṃ majjhagato na socati bandhulamallasenāpatissa <pageBreak edition="M" number="1.0054" /> upāsikā viya, pañcannaṃ corasatānaṃ majjhe dhammasenāpatissa saddhivihāriko saṃkiccasāmaṇero viya ca.</paragraph>
<paragraph line="231"><bold>Ñātimajjhe virocatī</bold>ti ñātigaṇamajjhe saṃkiccatherassa saddhivihāriko adhimuttakasāmaṇero viya sobhati. So kira therassa bhāgineyyo hoti, atha naṃ thero āha – ‘‘sāmaṇera, mahallakosi jāto, gaccha, vassāni pucchitvā ehi, upasampādessāmi ta’’nti. So ‘‘sādhū’’ti theraṃ vanditvā pattacīvaramādāya coraaṭaviyā orabhāge bhaginigāmaṃ gantvā piṇḍāya <pageBreak edition="V" number="1.0052" /> cari, taṃ bhaginī disvā vanditvā gehe nisīdāpetvā bhojesi. So katabhattakicco vassāni pucchi. Sā ‘‘ahaṃ na jānāmi, mātā me jānātī’’ti āha. Atha so ‘‘tiṭṭhatha tumhe, ahaṃ mātusantikaṃ gamissāmī’’ti aṭaviṃ otiṇṇo. Tamenaṃ dūratova corapuriso disvā corānaṃ ārocesi. Corā ‘‘sāmaṇero kireko aṭaviṃ otiṇṇo, gacchatha naṃ ānethā’’ti āṇāpetvā ekacce ‘‘mārema na’’nti āhaṃsu, ekacce vissajjemāti. Sāmaṇero cintesi – ‘‘ahaṃ sekho sakaraṇīyo, imehi saddhiṃ mantetvā sotthimattānaṃ karissāmī’’ti corajeṭṭhakaṃ āmantetvā, ‘‘upamaṃ te, āvuso, karissāmī’’ti imā gāthā abhāsi –</paragraph>
<gatha1 line="232">‘‘Ahu atītamaddhānaṃ, araññasmiṃ brahāvane;</gatha1>
<gathalast line="233">Ceto kūṭāni oḍḍetvā, sasakaṃ avadhī tadā.</gathalast>
<gatha1 line="234">‘‘Sasakañca mataṃ disvā, ubbiggā migapakkhino;</gatha1>
<gathalast line="235">Ekarattiṃ apakkāmuṃ, ‘akiccaṃ vattate idha’.</gathalast>
<gatha1 line="236">‘‘Tatheva samaṇaṃ hantvā, adhimuttaṃ akiñcanaṃ;</gatha1>
<gathalast line="237">Addhikā nāgamissanti, dhanajāni bhavissatī’’ti.</gathalast>
<gatha1 line="238">‘‘Saccaṃ kho samaṇo āha, adhimutto akiñcano;</gatha1>
<gathalast line="239">Addhikā nāgamissanti, dhanajāni bhavissati.</gathalast>
<gatha1 line="240">‘‘Sace paṭipathe disvā, nārocessasi kassaci;</gatha1>
<gathalast line="241">Tava saccamanurakkhanto, gaccha bhante yathāsukha’’nti.</gathalast>
<paragraph line="242">So <pageBreak edition="V" number="1.0053" /><pageBreak edition="P" number="1.0057" /><pageBreak edition="M" number="1.0055" /> tehi corehi vissajjito gacchanto ñātayopi disvā tesampi na ārocesi. Atha te anuppatte corā gahetvā viheṭhayiṃsu, uraṃ paharitvā paridevamānañcassa mātaraṃ corā etadavocuṃ –</paragraph>
<gatha1 line="243">‘‘Kiṃ te hoti adhimutto, udare vasiko asi;</gatha1>
<gathalast line="244">Puṭṭhā me amma akkhāhi, kathaṃ jānemu taṃ maya’’nti.</gathalast>
<gatha1 line="245">‘‘Adhimuttassa ahaṃ mātā, ayañca janako pitā;</gatha1>
<gathalast line="246">Bhaginī bhātaro cāpi, sabbeva idha ñātayo.</gathalast>
<gatha1 line="247">‘‘Akiccakārī adhimutto, yaṃ disvā na nivāraye;</gatha1>
<gathalast line="248">Etaṃ kho vattaṃ samaṇānaṃ, ariyānaṃ dhammajīvinaṃ.</gathalast>
<gatha1 line="249">‘‘Saccavādī adhimutto, yaṃ disvā na nivāraye;</gatha1>
<gatha2 line="250">Adhimuttassa suciṇṇena, saccavādissa bhikkhuno;</gatha2>
<gathalast line="251">Sabbeva abhayaṃ pattā, sotthiṃ gacchantu ñātayo’’ti.</gathalast>
<paragraph line="252">Evaṃ te corehi vissajjitā gantvā adhimuttaṃ āhaṃsu –</paragraph>
<gatha1 line="253">‘‘Tava tāta suciṇṇena, saccavādissa bhikkhuno;</gatha1>
<gathalast line="254">Sabbeva abhayaṃ pattā, sotthiṃ paccāgamamhase’’ti.</gathalast>
<paragraph line="255">Tepi pañcasatā corā pasādaṃ āpajjitvā adhimuttassa sāmaṇerassa santike pabbajiṃsu. So te ādāya upajjhāyassa santikaṃ gantvā paṭhamaṃ attanā upasampanno pacchā te pañcasate attano antevāsike katvā upasampādesi. Te adhimuttatherassa ovāde ṭhitā sabbe aggaphalaṃ arahattaṃ pāpuṇiṃsu. Imamatthaṃ gahetvā devatā ‘‘sataṃ saddhammamaññāya ñātimajjhe virocatī’’ti āha.</paragraph>
<paragraph line="256"><bold>Sātata</bold>nti satataṃ sukhaṃ vā ciraṃ tiṭṭhantīti vadati. <bold>Sabbāsaṃ vo</bold>ti sabbāsaṃ tumhākaṃ. <bold>Pariyāyenā</bold>ti kāraṇena. <bold>Sabbadukkhā pamuccatī</bold>ti, na kevalaṃ seyyova hoti, na ca kevalaṃ paññaṃ labhati, sokamajjhe na socati, ñātimajjhe virocati, sugatiyaṃ nibbattati, ciraṃ sukhaṃ tiṭṭhati, sakalasmā pana vaṭṭadukkhāpi muccatīti. Paṭhamaṃ.</paragraph>
<subhead line="257">2. Maccharisuttavaṇṇanā</subhead>
<paragraph line="258" number="32"> Dutiye <pageBreak edition="V" number="1.0054" /><pageBreak edition="P" number="1.0058" /><pageBreak edition="M" number="1.0056" /><bold>maccherā ca pamādā cā</bold>ti attasampattinigūhanalakkhaṇena maccherena ceva sativippavāsalakkhaṇena pamādena ca. Ekacco hi ‘idaṃ me dentassa parikkhayaṃ gamissati, mayhaṃ vā gharamānusakānaṃ vā na bhavissatī’’ti macchariyena dānaṃ na deti. Ekacco khiḍḍādipasutattā ‘dānaṃ dātabba’’nti cittampi na uppādeti. <bold>Evaṃ dānaṃ na dīyatī</bold>ti evametaṃ yasadāyakaṃ sirīdāyakaṃ sampattidāyakaṃ sukhadāyakaṃ dānaṃ nāma na dīyatītiādinā kāraṇaṃ kathesi. <bold>Puññaṃ ākaṅkhamānenā</bold>ti pubbacetanādibhedaṃ puññaṃ icchamānena. <bold>Deyyaṃ hoti vijānatā</bold>ti atthi dānassa phalanti jānantena dātabbamevāti vadati.</paragraph>
<paragraph line="259"><bold>Tameva bālaṃ phusatī</bold>ti taṃyeva bālaṃ idhalokaparalokesu jighacchā ca pipāsā ca phusati anubandhati na vijahati. <bold>Tasmā</bold>ti yasmā tameva phusati, tasmā. <bold>Vineyya macchera</bold>nti maccheramalaṃ vinetvā. <bold>Dajjā dānaṃ malābhibhū</bold>ti malābhibhū hutvā taṃ maccheramalaṃ abhibhavitvā dānaṃ dadeyya.</paragraph>
<paragraph line="260"><bold>Te matesu na mīyantī</bold>ti adānasīlatāya maraṇena matesu na mīyanti. Yathā hi mato samparivāretvā ṭhapite bahumhipi annapānādimhi ‘‘idaṃ imassa hotu, idaṃ imassā’’ti uṭṭhahitvā saṃvibhāgaṃ na karoti, evaṃ adānasīlopīti matakassa ca adānasīlassa ca bhogā samasamā nāma honti. Tena dānasīlā evarūpesu matesu na mīyantīti attho. <bold>Panthānaṃva saha vajaṃ, appasmiṃ ye pavecchantī</bold>ti yathā addhānaṃ kantāramaggaṃ saha vajantā pathikā saha vajantānaṃ pathikānaṃ appasmiṃ pātheyye saṃvibhāgaṃ katvā pavecchanti dadantiyeva, evamevaṃ ye pana anamataggaṃ saṃsārakantāraṃ saha vajantā saha vajantānaṃ appasmimpi deyyadhamme saṃvibhāgaṃ katvā dadantiyeva, te matesu na mīyanti.</paragraph>
<paragraph line="261"><bold>Esa dhammo sanantano</bold>ti esa porāṇako dhammo, sanantanānaṃ <pageBreak edition="P" number="1.0059" /> vā paṇḍitānaṃ esa dhammoti. <bold>Appasmeke</bold>ti appasmiṃ deyyadhamme eke. <bold>Pavecchantī</bold>ti <pageBreak edition="M" number="1.0057" /> dadanti. <bold>Bahuneke na dicchare</bold>ti bahunāpi bhogena samannāgatā ekacce na dadanti. <bold>Sahassena samaṃ mitā</bold>ti sahassena saddhiṃ mitā, sahassa dānasadisā hoti.</paragraph>
<paragraph line="262"><bold>Duranvayo</bold>ti <pageBreak edition="V" number="1.0055" /> duranugamano, duppūroti attho. <bold>Dhammaṃ care</bold>ti dasakusalakammapathadhammaṃ carati. <bold>Yopi samuñjakañcare</bold>ti yo api khalamaṇḍalādisodhanapalālapoṭhanādivasena samuñjakañcarati. <bold>Dārañca posa</bold>nti dārañca posanto. <bold>Dadaṃ appakasmi</bold>nti appakasmiṃ paṇṇasākamattasmimpi saṃvibhāgaṃ katvā dadantova so dhammaṃ carati. <bold>Sataṃ sahassāna</bold>nti sahassaṃ sahassaṃ katvā gaṇitānaṃ purisānaṃ sataṃ, satasahassanti attho. <bold>Sahassayāgina</bold>nti bhikkhusahassassa vā yāgo kahāpaṇasahassena vā nibbattito yāgopi sahassayāgo. So etesaṃ atthīti sahassayāgino, tesaṃ sahassayāginaṃ. Etena dasannaṃ vā bhikkhukoṭīnaṃ dasannaṃ vā kahāpaṇakoṭīnaṃ piṇḍapāto dassito hoti. Ye ettakaṃ dadanti, te kalampi nagghanti tathāvidhassāti āha. Yvāyaṃ samuñjakaṃ carantopi dhammaṃ carati, dāraṃ posentopi, appakasmiṃ dadantopi, tathāvidhassa ete sahassayāgino kalampi nagghanti. Yaṃ tena daliddena ekapaṭivīsakamattampi salākabhattamattampi vā dinnaṃ, tassa dānassa sabbesampi tesaṃ dānaṃ kalaṃ nagghatīti. <bold>Kalaṃ</bold> nāma soḷasabhāgopi satabhāgopi sahassabhāgopi. Idha satabhāgo gahito. Yaṃ tena dānaṃ dinnaṃ, tasmiṃ satadhā vibhatte itaresaṃ dasakoṭisahassadānaṃ tato ekakoṭṭhāsampi nagghatīti āha.</paragraph>
<paragraph line="263">Evaṃ tathāgate dānassa agghaṃ karonte samīpe ṭhitā devatā cintesi – ‘‘evaṃ bhagavā mahantaṃ dānaṃ pādena pavaṭṭetvā ratanasatike viya narake pakkhipanto idaṃ evaṃ parittakaṃ <pageBreak edition="P" number="1.0060" /> dānaṃ candamaṇḍale paharanto viya ukkhipati, kathaṃ nu kho etaṃ mahapphalatara’’nti jānanatthaṃ gāthāya ajjhabhāsi. Tattha <bold>kenā</bold>ti kena kāraṇena. <bold>Mahaggato</bold>ti mahattaṃ gato, vipulassetaṃ vevacanaṃ. <bold>Samena dinnassā</bold>ti samena dinnassa dānassa. Athassā bhagavā dānaṃ vibhajitvā dassento <bold>dadanti heke</bold>tiādimāha. Tattha <bold>visame niviṭṭhā</bold>ti visame kāyavacīmanokamme patiṭṭhitā hutvā. <bold>Chetvā</bold>ti pothetvā. <bold>Vadhitvā</bold>ti māretvā. <bold>Socayitvā</bold>ti paraṃ <pageBreak edition="M" number="1.0058" /> sokasamappitaṃ katvā. <bold>Assumukhā</bold>ti assumukhasammissā. Paraṃ rodāpetvā dinnadānañhi assumukhadānanti vuccati. <bold>Sadaṇḍā</bold>ti daṇḍena tajjetvā paharitvā dinnadakkhiṇā sadaṇḍāti vuccati. <bold>Eva</bold>nti nāhaṃ sammāsambuddhatāya mahādānaṃ gahetvā appaphalaṃ nāma kātuṃ sakkomi parittakadānaṃ vā mahapphalaṃ nāma. Idaṃ pana mahādānaṃ attano uppattiyā aparisuddhatāya evaṃ appaphalaṃ nāma hoti, itaraṃ parittadānaṃ attano uppattiyā parisuddhatāya evaṃ mahapphalaṃ nāmāti imamatthaṃ dassento <bold>eva</bold>ntiādimāhāti. Dutiyaṃ.</paragraph>
<subhead line="264">3. Sādhusuttavaṇṇanā</subhead>
<paragraph line="265" number="33"> Tatiye <pageBreak edition="V" number="1.0056" /><bold>udānaṃ udānesī</bold>ti udāhāraṃ udāhari. Yathā hi yaṃ telaṃ mānaṃ gahetuṃ na sakkoti vissanditvā gacchati, taṃ avasesakoti vuccati. Yañca jalaṃ taḷākaṃ gahetuṃ na sakkoti, ajjhottharitvā gacchati, taṃ oghoti vuccati, evamevaṃ yaṃ pītivacanaṃ hadayaṃ gahetuṃ na sakkoti, adhikaṃ hutvā anto asaṇṭhahitvā bahi nikkhamati, taṃ <bold>udāna</bold>nti vuccati. Evarūpaṃ pītimayaṃ vacanaṃ nicchāresīti attho. <bold>Saddhāyapi sāhu dāna</bold>nti kammañca kammaphalañca saddahitvāpi dinnadānaṃ sāhu laddhakaṃ bhaddakameva. <bold>Āhū</bold>ti <pageBreak edition="P" number="1.0061" /> kathenti. Kathaṃ panetaṃ ubhayaṃ samaṃ nāma hotīti? Jīvitabhīruko hi yujjhituṃ na sakkoti, khayabhīruko dātuṃ na sakkoti. ‘‘Jīvitañca rakkhissāmi yujjhissāmi cā’’ti hi vadanto na yujjhati. Jīvite pana ālayaṃ vissajjetvā, ‘‘chejjaṃ vā hotu maraṇaṃ vā, gaṇhissāmetaṃ issariya’’nti ussahantova yujjhati. ‘‘Bhoge ca rakkhissāmi, dānañca dassāmī’’ti vadanto na dadāti. Bhogesu pana ālayaṃ vissajjetvā mahādānaṃ dassāmīti ussahantova deti. Evaṃ dānañca yuddhañca samaṃ hoti. Kiñca bhiyyo? <bold>Appāpi santā bahuke jinantī</bold>ti yathā ca yuddhe appakāpi vīrapurisā bahuke bhīrupurise jinanti, evaṃ saddhādisampanno appakampi dānaṃ dadanto bahumaccheraṃ maddati, bahuñca dānavipākaṃ adhigacchati. Evampi dānañca yuddhañca samānaṃ. Tenevāha –</paragraph>
<gatha1 line="266">‘‘Appampi ce saddahāno dadāti,</gatha1>
<gathalast line="267">Teneva so hoti sukhī paratthā’’ti.</gathalast>
<paragraph line="268">Imassa <pageBreak edition="M" number="1.0059" /> ca panatthassa pakāsanatthaṃ ekasāṭakabrāhmaṇavatthu ca aṅkuravatthu ca vitthāretabbaṃ.</paragraph>
<paragraph line="269"><bold>Dhammaladdhassā</bold>ti dhammena samena laddhassa bhogassa dhammaladdhassa ca puggalassa. Ettha puggalo laddhadhammo nāma adhigatadhammo ariyapuggalo. Iti yaṃ dhammaladdhassa bhogassa dānaṃ dhammaladdhassa ariyapuggalassa dīyati, tampi sādhūti attho. <bold>Yo dhammaladdhassā</bold>ti imasmimpi gāthāpade ayameva attho. <bold>Uṭṭhānavīriyādhigatassā</bold>ti uṭṭhānena ca vīriyena ca adhigatassa bhogassa. <bold>Vetaraṇi</bold>nti <pageBreak edition="V" number="1.0057" /> desanāsīsamattametaṃ. Yamassa pana vetaraṇimpi sañjīvakāḷasuttādayopi ekatiṃsamahānirayepi sabbasova atikkamitvāti attho.</paragraph>
<paragraph line="270"><bold>Viceyya dāna</bold>nti vicinitvā dinnadānaṃ. Tattha dve vicinanā dakkhiṇāvicinanaṃ dakkhiṇeyyavicinanañca. Tesu lāmakalāmake paccaye apanetvā paṇītapaṇīte vicinitvā tesaṃ dānaṃ dakkhiṇāvicinanaṃ nāma. Vipannasīle <pageBreak edition="P" number="1.0062" /> ito bahiddhā pañcanavutipāsaṇḍabhede vā dakkhiṇeyye pahāya sīlādiguṇasampannānaṃ sāsane pabbajitānaṃ dānaṃ dakkhiṇeyyavicinanaṃ nāma. Evaṃ dvīhākārehi viceyya dānaṃ. <bold>Sugatappasattha</bold>nti sugatena vaṇṇitaṃ. Tattha dakkhiṇeyyavicinanaṃ dassento <bold>ye dakkhiṇeyyā</bold>tiādimāha. <bold>Bījāni vuttāni yathā</bold>ti iminā pana dakkhiṇāvicinanaṃ āha. Avipannabījasadisā hi vicinitvā gahitā paṇītapaṇītā deyyadhammāti.</paragraph>
<paragraph line="271"><bold>Pāṇesupi sādhu saṃyamo</bold>ti pāṇesu saṃyatabhāvopi bhaddako. Ayaṃ devatā itarāhi kathitaṃ dānānisaṃsaṃ atikkamitvā sīlānisaṃsaṃ kathetumāraddhā. <bold>Aheṭhayaṃ cara</bold>nti avihiṃsanto caramāno. <bold>Parūpavādā</bold>ti parassa upavādabhayena. <bold>Bhayā</bold>ti upavādabhayā. <bold>Dānā ca kho dhammapadaṃva seyyo</bold>ti dānato nibbānasaṅkhātaṃ dhammapadameva seyyo. <bold>Pubbe ca hi pubbatare ca santo</bold>ti pubbe ca kassapabuddhādikāle pubbatare ca koṇāgamanabuddhādikāle, sabbepi vā ete pubbe ca pubbatare ca santo nāmāti. Tatiyaṃ.</paragraph>
<subhead line="272">4. Nasantisuttavaṇṇanā</subhead>
<paragraph line="273" number="34"> Catutthe <pageBreak edition="M" number="1.0060" /><bold>kamanīyānī</bold>ti rūpādīni iṭṭhārammaṇāni. <bold>Apunāgamanaṃ anāgantā puriso maccudheyyā</bold>ti tebhūmakavaṭṭasaṅkhātā maccudheyyā apunāgamanasaṅkhātaṃ nibbānaṃ anāgantā. Nibbānañhi sattā na punāgacchanti, tasmā taṃ apunāgamananti vuccati. Taṃ kāmesu baddho ca pamatto ca anāgantā nāma hoti, so taṃ pāpuṇituṃ na sakkoti, tasmā evamāha. <bold>Chandaja</bold>nti taṇhāchandato jātaṃ. <bold>Agha</bold>nti pañcakkhandhadukkhaṃ. Dutiyapadaṃ tasseva vevacanaṃ. <bold>Chandavinayā aghavinayo</bold>ti taṇhāvinayena pañcakkhandhavinayo <pageBreak edition="P" number="1.0063" />. <bold>Aghavinayā dukkhavinayo</bold>ti pañcakkhandhavinayena vaṭṭadukkhaṃ vinītameva hoti. <bold>Citrānī</bold>ti ārammaṇacittāni. <bold>Saṅkapparāgo</bold>ti saṅkappitarāgo. Evamettha vatthukāmaṃ paṭikkhipitvā kilesakāmo kāmoti vutto. Ayaṃ panattho <bold>pasūrasuttena</bold><pageBreak edition="V" number="1.0058" /> (su. ni. 830 ādayo) vibhāvetabbo. Pasūraparibbājako hi therena ‘‘saṅkapparāgo purisassa kāmo’’ti vutte –</paragraph>
<gatha1 line="274">‘‘Na te kāmā yāni citrāni loke,</gatha1>
<gatha2 line="275">Saṅkapparāgañca vadesi kāmaṃ;</gatha2>
<gatha3 line="276">Saṅkappayaṃ akusale vitakke,</gatha3>
<gathalast line="277">Bhikkhūpi te hehinti kāmabhogī’’ti. –</gathalast>
<unindented line="278">Āha. Atha naṃ thero avoca –</unindented>
<gatha1 line="279">‘‘Te ce kāmā yāni citrāni loke,</gatha1>
<gatha2 line="280">Saṅkapparāgaṃ na vadesi kāmaṃ;</gatha2>
<gatha3 line="281">Passanto rūpāni manoramāni,</gatha3>
<gathalast line="282">Satthāpi te hehiti kāmabhogī.</gathalast>
<gatha1 line="283">Suṇanto saddāni, ghāyanto gandhāni;</gatha1>
<gatha2 line="284">Sāyanto rasāni, phusanto phassāni manoramāni;</gatha2>
<gathalast line="285">Satthāpi te hehiti kāmabhogī’’ti.</gathalast>
<paragraph line="286"><bold>Athettha dhīrā</bold>ti atha etesu ārammaṇesu paṇḍitā chandarāgaṃ vinayanti. <bold>Saṃyojanaṃ sabba</bold>nti dasavidhampi saṃyojanaṃ. <bold>Akiñcana</bold>nti rāgakiñcanādivirahitaṃ. <bold>Nānupatanti dukkhā</bold>ti vaṭṭadukkhā pana tassa upari na patanti. <bold>Iccāyasmā</bold><pageBreak edition="M" number="1.0061" /><bold>mogharājā</bold>ti, ‘‘pahāsi saṅkha’’nti gāthaṃ sutvā tassaṃ <pageBreak edition="P" number="1.0064" /> parisati anusandhikusalo mogharājā nāma thero ‘‘imissā gāthāya attho na yathānusandhiṃ gato’’ti cintetvā yathānusandhiṃ ghaṭento evamāha. Tattha <bold>idha vā huraṃ vā</bold>ti idhaloke vā paraloke vā. <bold>Naruttamaṃ atthacaraṃ narāna</bold>nti kiñcāpi sabbe khīṇāsavā naruttamā ceva atthacarā ca narānaṃ, thero pana dasabalaṃ sandhāyevamāha. <bold>Ye taṃ namassanti pasaṃsiyā te</bold>ti yadi tathāvimuttaṃ devamanussā namassanti, atha ye taṃ bhagavantaṃ kāyena vā vācāya vā anupaṭipattiyā vā namassanti, te kiṃ pasaṃsiyā, udāhu apasaṃsiyāti. <bold>Bhikkhūti</bold> mogharājattheraṃ <pageBreak edition="V" number="1.0059" /> ālapati. <bold>Aññāya dhamma</bold>nti catusaccadhammaṃ jānitvā. <bold>Saṅgātigā tepi bhavantī</bold>ti ye taṃ kāyena vā vācāya vā anupaṭipattiyā vā namassanti. Te catusaccadhammaṃ aññāya vicikicchaṃ pahāya saṅgātigāpi honti, pasaṃsiyāpi hontīti. Catutthaṃ.</paragraph>
<subhead line="287">5. Ujjhānasaññisuttavaṇṇanā</subhead>
<paragraph line="288" number="35"> Pañcame <bold>ujjhānasaññikā</bold>ti ujjhānasaññī devaloko nāma pāṭiyekko natthi, imā pana devatā tathāgatassa catupaccayaparibhogaṃ nissāya ujjhāyamānā āgatā. Tāsaṃ kira evaṃ ahosi – ‘‘samaṇo gotamo bhikkhūnaṃ paṃsukūlacīvara-piṇḍiyālopa-rukkhamūlasenāsanapūtimuttabhesajjehi santosasseva pariyantakāritaṃ vaṇṇeti, sayaṃ pana pattuṇṇadukūla khomādīni paṇītacīvarāni dhāreti, rājārahaṃ uttamaṃ bhojanaṃ bhuñjati, devavimānakappāya gandhakuṭiyā varasayane sayati, sappinavanītādīni bhesajjāni paṭisevati, divasaṃ mahājanassa dhammaṃ deseti, vacanamassa aññato gacchati, kiriyā aññato’’ti ujjhāyamānā āgamiṃsu. Tena tāsaṃ dhammasaṅgāhakattherehi ‘‘ujjhānasaññikā’’ti nāmaṃ gahitaṃ.</paragraph>
<paragraph line="289"><bold>Aññathā santa</bold>nti aññenākārena bhūtaṃ. <bold>Nikaccā</bold>ti nikatiyā vañcanāya, vañcetvāti attho. <bold>Kitavassevā</bold>ti kitavo vuccati sākuṇiko. So <pageBreak edition="M" number="1.0062" /> hi agumbova samāno sākhapaṇṇādipaṭicchādanena gumbavaṇṇaṃ dassetvā upagate moratittirādayo <pageBreak edition="P" number="1.0065" /> sakuṇe māretvā dārabharaṇaṃ karoti. Iti tassa kitavassa imāya vañcanāya evaṃ vañcetvā sakuṇamaṃsabhojanaṃ viya kuhakassāpi paṃsukūlena attānaṃ paṭicchādetvā kathāchekatāya mahājanaṃ vañcetvā khādamānassa vicarato. <bold>Bhuttaṃ theyyena tassa ta</bold>nti sabbopi tassa catupaccayaparibhogo theyyena paribhutto nāma hotīti devatā bhagavantaṃ sandhāya vadati. <bold>Parijānanti paṇḍitā</bold>ti ayaṃ kārako vā akārako vāti paṇḍitā jānanti. Iti tā devatā ‘‘tathāgatāpi mayameva paṇḍitā’’ti maññamānā evamāhaṃsu.</paragraph>
<paragraph line="290">Atha bhagavā <bold>nayida</bold>ntiādimāha. Tattha <bold>yāyaṃ paṭipadā daḷhā</bold>ti ayaṃ dhammānudhammapaṭipadā daḷhā thirā. Yāya paṭipadāya dhīrā paṇḍitā ārammaṇūpanijjhānena lakkhaṇūpanijjhānena cāti dvīhi jhānehi jhāyino mārabandhanā pamuccanti, taṃ paṭipadaṃ bhāsitamattena vā savanamattena vā okkamituṃ <pageBreak edition="V" number="1.0060" /> paṭipajjituṃ na sakkāti attho. <bold>Na ve dhīrā pakubbantī</bold>ti dhīrā paṇḍitā viditvā lokapariyāyaṃ saṅkhāralokassa udayabbayaṃ ñatvā catusaccadhammañca aññāya kilesanibbānena nibbutā loke visattikaṃ tiṇṇā evaṃ na kubbanti, mayaṃ evarūpāni na kathemāti attho.</paragraph>
<paragraph line="291"><bold>Pathaviyaṃ patiṭṭhahitvā</bold>ti ‘‘ayuttaṃ amhehi kataṃ, akārakameva mayaṃ kārakavādena samudācarimhā’’ti lajjamānā mahābrahmani viya bhagavati gāravaṃ paccupaṭṭhapetvā aggikkhandhaṃ viya bhagavantaṃ durāsadaṃ katvā passamānā ākāsato otaritvā bhūmiyaṃ ṭhatvāti attho. <bold>Accayo</bold>ti aparādho. <bold>No, bhante, accāgamā</bold>ti amhe atikkamma abhibhavitvā pavatto. <bold>Āsādetabba</bold>nti ghaṭṭayitabbaṃ. Tā kira devatā bhagavantaṃ kāyena vācāyāti dvīhipi ghaṭṭayiṃsu. Tathāgataṃ avanditvā ākāse patiṭṭhamānā kāyena ghaṭṭayiṃsu, kitavopamaṃ āharitvā nānappakārakaṃ asabbhivādaṃ vadamānā vācāya ghaṭṭayiṃsu. Tasmā āsādetabbaṃ amaññimhāti āhaṃsu. <bold>Paṭiggaṇhātū</bold>ti khamatu. <bold>Āyatiṃ saṃvarāyā</bold>ti <pageBreak edition="M" number="1.0063" /> anāgate saṃvaraṇatthāya, puna evarūpassa aparādhassa dosassa akaraṇatthāya.</paragraph>
<paragraph line="292"><bold>Sitaṃ</bold><pageBreak edition="P" number="1.0066" /><bold>pātvākāsī</bold>ti aggadante dassento pahaṭṭhākāraṃ dassesi. Kasmā? Tā kira devatā na sabhāvena khamāpenti, lokiyamahājanañca sadevake loke aggapuggalaṃ tathāgatañca ekasadisaṃ karonti. Atha bhagavā ‘‘parato kathāya uppannāya buddhabalaṃ dīpetvā pacchā khamissāmī’’ti sitaṃ pātvākāsi. <bold>Bhiyyoso mattāyā</bold>ti atirekappamāṇena. <bold>Imaṃ gāthaṃ abhāsī</bold>ti kupito esa amhākanti maññamānā abhāsi.</paragraph>
<paragraph line="293"><bold>Na paṭigaṇhatī</bold>ti na khamati nādhivāseti. <bold>Kopantaro</bold>ti abbhantare uppannakopo. <bold>Dosagarū</bold>ti dosaṃ garuṃ katvā ādāya viharanto. <bold>Sa veraṃ paṭimuñcatī</bold>ti so evarūpo gaṇṭhikaṃ paṭimuñcanto viya taṃ veraṃ attani paṭimuñcati ṭhapeti, na paṭinissajjatīti attho. <bold>Accayo ce na vijjethā</bold>ti sace accāyikakammaṃ na bhaveyya. <bold>No cidhāpagataṃ siyā</bold>ti yadi aparādho nāma na bhāveyya. <bold>Kenīdha kusalo siyā</bold>ti yadi verāni na sammeyyuṃ, kena kāraṇena kusalo bhaveyya.</paragraph>
<paragraph line="294"><bold>Kassaccayā</bold>ti <pageBreak edition="V" number="1.0061" /> gāthāya kassa atikkamo natthi? Kassa aparādho natthi? Ko sammohaṃ nāpajjati? Ko niccameva paṇḍito nāmāti attho? Imaṃ kira gāthaṃ bhaṇāpanatthaṃ bhagavato sitapātukammaṃ. Tasmā idāni devatānaṃ buddhabalaṃ dīpetvā khamissāmīti <bold>tathāgatassa buddhassā</bold>tiādimāha. Tattha <bold>tathāgatassā</bold>ti tathā āgatoti evamādīhi kāraṇehi tathāgatassa. <bold>Buddhassā</bold>ti catunnaṃ saccānaṃ buddhattādīhi kāraṇehi vimokkhantikapaṇṇattivasena evaṃ laddhanāmassa. <bold>Accayaṃ desayantīna</bold>nti yaṃ vuttaṃ tumhehi ‘‘accayaṃ desayantīnaṃ…pe… sa veraṃ paṭimuñcatī’’ti, taṃ sādhu vuttaṃ, ahaṃ pana taṃ veraṃ nābhinandāmi na patthayāmīti attho. <bold>Paṭiggaṇhāmi voccaya</bold>nti tumhākaṃ aparādhaṃ khamāmīti. Pañcamaṃ.</paragraph>
<subhead line="295">6. Saddhāsuttavaṇṇanā</subhead>
<paragraph line="296" number="36"> Chaṭṭhe <pageBreak edition="M" number="1.0064" /><bold>saddhā dutiyā purisassa hotī</bold>ti purisassa devaloke manussaloke ceva nibbānañca gacchantassa saddhā dutiyā hoti, sahāyakiccaṃ sādheti. <bold>No ce assaddhiyaṃ avatiṭṭhatī</bold>ti yadi <pageBreak edition="P" number="1.0067" /> assaddhiyaṃ na tiṭṭhati. <bold>Yaso</bold>ti parivāro. <bold>Kittī</bold>ti vaṇṇabhaṇanaṃ. <bold>Tatvassa hotī</bold>ti tato assa hoti. <bold>Nānupatanti saṅgā</bold>ti rāgasaṅgādayo pañca saṅgā na anupatanti. <bold>Pamādamanuyuñjantī</bold>ti ye pamādaṃ karonti nibbattenti, te taṃ anuyuñjanti nāma. <bold>Dhanaṃ seṭṭhaṃva rakkhatī</bold>ti muttāmaṇisārādiuttamadhanaṃ viya rakkhati. <bold>Jhāyanto</bold>ti lakkhaṇūpanijjhānena ca ārammaṇūpanijjhānena ca jhāyanto. Tattha <bold>lakkhaṇūpanijjhānaṃ</bold> nāma vipassanāmaggaphalāni. Vipassanā hi tīṇi lakkhaṇāni upanijjhāyatīti lakkhaṇūpanijjhānaṃ. Maggo vipassanāya āgatakiccaṃ sādhetīti lakkhaṇūpanijjhānaṃ. Phalaṃ tathalakkhaṇaṃ nirodhasaccaṃ upanijjhāyatīti lakkhaṇūpanijjhānaṃ. Aṭṭha samāpattiyo pana kasiṇārammaṇassa upanijjhāyanato <bold>ārammaṇūpanijjhāna</bold>nti veditabbā. <bold>Paramaṃ</bold> nāma arahattasukhaṃ adhippetanti. Chaṭṭhaṃ.</paragraph>
<subhead line="297">7. Samayasuttavaṇṇanā</subhead>
<paragraph line="298" number="37"> Sattame <bold>sakkesū</bold>ti ‘‘sakyā vata, bho kumārā’’ti (dī. ni. 1.267) udānaṃ paṭicca sakkāti laddhanāmānaṃ rājakumārānaṃ nivāso ekopi janapado rūḷhīsaddena sakkāti vuccati <pageBreak edition="V" number="1.0062" />. Tasmiṃ sakkesu janapade. <bold>Mahāvane</bold>ti sayaṃjāte aropime himavantena saddhiṃ ekābaddhe mahati vane. <bold>Sabbeheva arahantehī</bold>ti imaṃ suttaṃ kathitadivaseyeva pattaarahantehi.</paragraph>
<paragraph line="299">Tatrāyaṃ anupubbikathā – sākiyakoliyā hi kira kapilavatthunagarassa ca koliyanagarassa ca antare rohiṇiṃ nāma nadiṃ ekeneva āvaraṇena bandhāpetvā sassāni kārenti. Atha jeṭṭhamūlamāse sassesu milāyantesu ubhayanagaravāsīnampi kammakārā sannipatiṃsu. Tattha koliyanagaravāsino āhaṃsu – ‘‘idaṃ udakaṃ ubhayato āhariyamānaṃ na tumhākaṃ, na amhākaṃ pahossati <pageBreak edition="P" number="1.0068" />, amhākaṃ pana sassaṃ ekena udakeneva nipphajjissati, idaṃ udakaṃ amhākaṃ dethā’’ti. Kapilavatthuvāsino āhaṃsu – ‘‘tumhesu koṭṭhe pūretvā ṭhitesu mayaṃ rattasuvaṇṇanīlamaṇikāḷakahāpaṇe <pageBreak edition="M" number="1.0065" /> ca gahetvā pacchipasibbakādihatthā na sakkhissāma tumhākaṃ gharadvāre vicarituṃ, amhākampi sassaṃ ekeneva udakena nipphajjissati, idaṃ udakaṃ amhākaṃ dethā’’ti. ‘‘Na mayaṃ dassāmā’’ti. ‘‘Mayampi na dassāmā’’ti. Evaṃ kathaṃ vaḍḍhetvā eko uṭṭhāya ekassa pahāraṃ adāsi, sopi aññassāti evaṃ aññamaññaṃ paharitvā rājakulānaṃ jātiṃ ghaṭṭetvā kalahaṃ vaḍḍhayiṃsu.</paragraph>
<paragraph line="300">Koliyakammakārā vadanti – ‘‘tumhe kapilavatthuvāsike gahetvā gajjatha, ye soṇasiṅgālādayo viya attano bhaginīhi saddhiṃ saṃvasiṃsu, etesaṃ hatthino ca assā ca phalakāvudhāni ca amhākaṃ kiṃ karissantī’’ti? Sākiyakammakārā vadanti – ‘‘tumhe dāni kuṭṭhino dārake gahetvā gajjatha, ye anāthā niggatikā tiracchānā viya kolarukkhe vasiṃsu, etesaṃ hatthino ca assā ca phalakāvudhāni ca amhākaṃ kiṃ karissantī’’ti? Te gantvā tasmiṃ kamme niyuttaamaccānaṃ kathesuṃ, amaccā rājakulānaṃ kathesuṃ. Tato sākiyā – ‘‘bhaginīhi saddhiṃ saṃvasitakānaṃ thāmañca balañca dassessāmā’’ti yuddhasajjā nikkhamiṃsu. Koliyāpi – ‘‘kolarukkhavāsīnaṃ thāmañca balañca dassessāmā’’ti yuddhasajjā nikkhamiṃsu.</paragraph>
<paragraph line="301">Bhagavāpi rattiyā paccūsasamayeva mahākaruṇāsamāpattito uṭṭhāya lokaṃ volokento ime evaṃ yuddhasajje nikkhamante addasa. Disvā – ‘‘mayi gate ayaṃ kalaho vūpasammissati nu kho udāhu no’’ti upadhārento – ‘‘ahamettha gantvā kalahavūpasamanatthaṃ tīṇi jātakāni kathessāmi, tato kalaho vūpasammissati. Atha sāmaggidīpanatthāya dve jātakāni kathetvā <bold>attadaṇḍasuttaṃ</bold><pageBreak edition="V" number="1.0063" /> desessāmi. Desanaṃ sutvā <pageBreak edition="P" number="1.0069" /> ubhayanagaravāsinopi aḍḍhatiyāni aḍḍhatiyāni kumārasatāni dassanti, ahaṃ te pabbājessāmi, tadā mahāsamāgamo bhavissatī’’ti sanniṭṭhānaṃ akāsi. Tasmā imesu yuddhasajjesu nikkhamantesu kassaci anārocetvā sayameva pattacīvaramādāya gantvā dvinnaṃ senānaṃ antare ākāse pallaṅkaṃ ābhujitvā chabbaṇṇarasmiyo vissajjetvā nisīdi.</paragraph>
<paragraph line="302">Kapilavatthuvāsino bhagavantaṃ disvāva, ‘‘amhākaṃ ñātiseṭṭho satthā āgato. Diṭṭho nu kho tena amhākaṃ kalahakaraṇabhāvo’’ti cintetvā, ‘‘na kho pana sakkā bhagavati āgate amhehi parassa sarīre satthaṃ <pageBreak edition="M" number="1.0066" /> pātetuṃ. Koliyanagaravāsino amhe hanantu vā bajjhantu vā’’ti. Āvudhāni chaḍḍetvā, bhagavantaṃ vanditvā, nisīdiṃsu. Koliyanagaravāsinopi tatheva cintetvā āvudhāni chaḍḍetvā, bhagavantaṃ vanditvā, nisīdiṃsu.</paragraph>
<paragraph line="303">Bhagavā jānantova, ‘‘kasmā āgatattha, mahārājā’’ti pucchi? ‘‘Na, bhagavā, titthakīḷāya na pabbatakīḷāya, na nadīkīḷāya, na giridassanatthaṃ, imasmiṃ pana ṭhāne saṅgāmaṃ paccupaṭṭhapetvā āgatamhā’’ti. ‘‘Kiṃ nissāya vo kalaho, mahārājāti? Udakaṃ, bhanteti. Udakaṃ kiṃ agghati, mahārājāti? Appaṃ, bhanteti. Pathavī nāma kiṃ agghati, mahārājāti? Anagghā, bhanteti. Khattiyā kiṃ agghantīti? Khattiyā nāma anagghā, bhanteti. Appamūlaṃ udakaṃ nissāya kimatthaṃ anagghe khattiye nāsetha, mahārāja, kalahe assādo nāma natthi, kalahavasena, mahārāja, aṭṭhāne veraṃ katvā ekāya rukkhadevatāya kāḷasīhena saddhiṃ baddhāghāto sakalampi imaṃ kappaṃ anuppattoyevāti vatvā <bold>phandanajātakaṃ</bold> (jā. 1.13.14 ādayo) kathesi’’. Tato ‘‘parapattiyena nāma, mahārāja, na bhavitabbaṃ. Parapattiyā hutvā hi ekassa sasakassa kathāya tiyojanasahassavitthate himavante catuppadagaṇā mahāsamuddaṃ pakkhandino <pageBreak edition="P" number="1.0070" /> ahesuṃ. Tasmā parapattiyena na bhavitabba’’nti vatvā, <bold>pathavīundriyajātakaṃ</bold> kathesi. Tato ‘‘kadāci, mahārāja, dubbalopi mahābalassa randhaṃ vivaraṃ passati, kadāci mahābalo dubbalassa. Laṭukikāpi hi sakuṇikā hatthināgaṃ ghātesī’’ti <bold>laṭukikajātakaṃ</bold> (jā. 1.5.39 ādayo) kathesi. Evaṃ kalahavūpasamanatthāya tīṇi jātakāni kathetvā sāmaggiparidīpanatthāya dve jātakāni kathesi. Kathaṃ? ‘‘Samaggānañhi, mahārāja, koci otāraṃ nāma passituṃ na sakkotīti vatvā, <bold>rukkhadhammajātakaṃ</bold> (jā. 1.1.74) kathesi <pageBreak edition="V" number="1.0064" />. Tato ‘‘samaggānaṃ, mahārāja, koci vivaraṃ dassituṃ na sakkhi. Yadā pana aññamaññaṃ vivādamakaṃsu, atha te nesādaputto jīvitā voropetvā ādāya gatoti vivāde assādo nāma natthī’’ti vatvā, <bold>vaṭṭakajātakaṃ</bold> (jā. 1.1.118) kathesi. Evaṃ imāni pañca jātakāni kathetvā avasāne <bold>attadaṇḍasuttaṃ</bold> (su. ni. 941 ādayo) kathesi.</paragraph>
<paragraph line="304">Rājāno pasannā – ‘‘sace satthā nāgamissa, mayaṃ sahatthā aññamaññaṃ vadhitvā lohitanadiṃ pavattayissāma. Amhākaṃ puttabhātaro ca gehadvāre <pageBreak edition="M" number="1.0067" /> na passeyyāma, sāsanapaṭisāsanampi no āharaṇako nābhavissa. Satthāraṃ nissāya no jīvitaṃ laddhaṃ. Sace pana satthā āgāraṃ ajjhāvasissa dīpasahassadvayaparivāraṃ catumahādīparajjamassa hatthagataṃ abhavissa, atirekasahassaṃ kho panassa puttā abhavissaṃsu, tato khattiyaparivāro avicarissa. Taṃ kho panesa sampattiṃ pahāya nikkhamitvā sambodhiṃ patto. Idānipi khattiyaparivāroyeva vicaratū’’ti ubhayanagaravāsino aḍḍhatiyāni aḍḍhatiyāni kumārasatāni adaṃsu. Bhagavāpi te pabbājetvā mahāvanaṃ agamāsi. Tesaṃ garugāravena na attano ruciyā pabbajitānaṃ anabhirati uppajji. Purāṇadutiyikāyopi tesaṃ – ‘‘ayyaputtā ukkaṇṭhantu, gharāvāso na saṇṭhātī’’tiādīni vatvā sāsanaṃ pesenti. Te ca atirekataraṃ ukkaṇṭhiṃsu.</paragraph>
<paragraph line="305">Bhagavā āvajjento tesaṃ anabhiratibhāvaṃ ñatvā – ‘‘ime bhikkhū mādisena buddhena saddhiṃ ekato vasantā ukkaṇṭhanti, handa nesaṃ <pageBreak edition="P" number="1.0071" /> kuṇāladahassa vaṇṇaṃ kathetvā tattha netvā anabhiratiṃ vinodemī’’ti kuṇāladahassa vaṇṇaṃ kathesi. Te taṃ daṭṭhukāmā ahesuṃ. Daṭṭhukāmattha, bhikkhave, kuṇāladahanti? Āma bhagavāti. Yadi evaṃ etha gacchāmāti. Iddhimantānaṃ bhagavā gamanaṭṭhānaṃ mayaṃ kathaṃ gamissāmāti. Tumhe gantukāmā hotha, ahaṃ mamānubhāvena gahetvā gamissāmīti. Sādhu, bhanteti. Bhagavā pañca bhikkhusatāni gahetvā ākāse uppatitvā kuṇāladahe patiṭṭhāya te bhikkhū āha – ‘‘bhikkhave, imasmiṃ kuṇāladahe yesaṃ macchānaṃ nāmaṃ na jānātha mamaṃ pucchathā’’ti.</paragraph>
<paragraph line="306">Te pucchiṃsu. Bhagavā pucchitaṃ pucchitaṃ kathesi. Na kevalañca, macchānaṃyeva, tasmiṃ vanasaṇḍe rukkhānampi pabbatapāde dvipadacatuppadasakuṇānampi nāmāni pucchāpetvā kathesi. Atha dvīhi <pageBreak edition="V" number="1.0065" /> sakuṇehi mukhatuṇḍakena ḍaṃsitvā gahitadaṇḍake nisinno kuṇālasakuṇarājā purato pacchato ubhosu ca passesu sakuṇasaṅghaparivuto āgacchati. Bhikkhū taṃ disvā – ‘‘esa, bhante, imesaṃ sakuṇānaṃ rājā bhavissati, parivārā ete etassā’’ti maññāmāti. Evametaṃ, bhikkhave, ayampi mameva vaṃso mama paveṇīti. Idāni tāva mayaṃ, bhante, ete sakuṇe passāma. Yaṃ pana bhagavā <pageBreak edition="M" number="1.0068" /> ‘‘ayampi mameva vaṃso mama paveṇī’’ti āha, taṃ sotukāmamhāti. Sotukāmattha, bhikkhaveti? Āma bhagavāti. Tena hi suṇāthāti tīhi gāthāsatehi maṇḍetvā <bold>kuṇālajātakaṃ</bold> (jā. 2.21.kuṇālajātaka) kathento anabhiratiṃ vinodesi. Desanāpariyosāne sabbepi sotāpattiphale patiṭṭhahiṃsu, maggeneva ca nesaṃ iddhipi āgatā. Bhagavā ‘‘hotu tāva ettakaṃ tesaṃ bhikkhūna’’nti ākāse uppatitvā mahāvanameva agamāsi. Tepi bhikkhū gamanakāle dasabalassa ānubhāvena gantvā āgamanakāle attano ānubhāvena bhagavantaṃ parivāretvā mahāvane otariṃsu.</paragraph>
<paragraph line="307">Bhagavā paññattāsane nisīditvā te bhikkhū āmantetvā – ‘‘etha, bhikkhave, nisīdatha. Uparimaggattayavajjhānaṃ vo kilesānaṃ kammaṭṭhānaṃ kathessāmī’’ti kammaṭṭhānaṃ kathesi. Bhikkhū cintayiṃsu – ‘‘bhagavā amhākaṃ anabhiratabhāvaṃ ñatvā kuṇāladahaṃ netvā anabhiratiṃ <pageBreak edition="P" number="1.0072" /> vinodesi, tattha sotāpattiphalaṃ pattānaṃ no idāni idha tiṇṇaṃ maggānaṃ kammaṭṭhānaṃ adāsi, na kho pana amhehi ‘sotāpannā maya’nti vītināmetuṃ vaṭṭati, purisapurisehi no bhavituṃ vaṭṭatī’’ti te dasabalassa pāde vanditvā uṭṭhāya nisīdanaṃ papphoṭetvā visuṃ visuṃ pabbhārarukkhamūlesu nisīdiṃsu.</paragraph>
<paragraph line="308">Bhagavā cintesi – ‘‘ime bhikkhū pakatiyāpi avissaṭṭhakammaṭṭhānā, laddhupāyassa pana bhikkhuno kilamanakāraṇaṃ nāma natthi. Gacchantā gacchantā ca vipassanaṃ vaḍḍhetvā arahattaṃ patvā ‘attanā paṭividdhaguṇaṃ ārocessāmā’ti mama santikaṃ āgamissanti. Etesu āgatesu dasasahassacakkavāḷadevatā ekacakkavāḷe sannipatissanti, mahāsamayo bhavissati, vivitte okāse mayā nisīdituṃ vaṭṭatī’’ti tato vivitte okāse buddhāsanaṃ paññāpetvā nisīdi.</paragraph>
<paragraph line="309">Sabbapaṭhamaṃ kammaṭṭhānaṃ gahetvā gatatthero saha paṭisambhidāhi arahattaṃ pāpuṇi. <bold>Tato aparo tato aparo</bold>ti pañcasatāpi paduminiyaṃ padumāni viya vikasiṃsu. Sabbapaṭhamaṃ arahattaṃ pattabhikkhu <pageBreak edition="V" number="1.0066" /> ‘‘bhagavato ārocessāmī’’ti pallaṅkaṃ vinibbhujitvā nisīdanaṃ papphoṭetvā uṭṭhāya dasabalābhimukho ahosi. <bold>Evaṃ aparopi aparopī</bold>ti pañcasatā bhattasālaṃ pavisantā <pageBreak edition="M" number="1.0069" /> viya paṭipāṭiyāva āgamiṃsu. Paṭhamaṃ āgato vanditvā nisīdanaṃ paññāpetvā, ekamantaṃ nisīditvā, paṭividdhaguṇaṃ ārocetukāmo ‘‘atthi nu kho añño koci? Natthī’’ti nivattitvā āgatamaggaṃ olokento aparampi addasa aparampi addasayevāti sabbepi te āgantvā ekamantaṃ nisīditvā, ayaṃ imassa harāyamāno na kathesi, ayaṃ imassa harāyamāno na kathesi. Khīṇāsavānaṃ kira dve ākārā honti – ‘‘aho vata mayā paṭividdhaguṇaṃ sadevako loko khippameva paṭivijjheyyā’’ti cittaṃ uppajjati. Paṭividdhabhāvaṃ pana nidhiladdhapuriso viya na aññassa ārocetukāmā honti.</paragraph>
<paragraph line="310">Evaṃ osaṭamatte pana tasmiṃ ariyamaṇḍale pācīnayugandharaparikkhepato abbhā <pageBreak edition="P" number="1.0073" /> mahikā dhūmo rajo rāhūti, imehi upakkilesehi vippamuttaṃ buddhuppādapaṭimaṇḍitassa lokassa rāmaṇeyyakadassanatthaṃ pācīnadisāya ukkhittarajatamayamahāādāsamaṇḍalaṃ viya, nemivaṭṭiyaṃ gahetvā, parivattiyamānarajatacakkasassirikaṃ puṇṇacandamaṇḍalaṃ ullaṅghitvā, anilapathaṃ paṭipajjittha. Iti evarūpe khaṇe laye muhutte bhagavā sakkesu viharati kapilavatthusmiṃ mahāvane mahatā bhikkhusaṅghena saddhiṃ pañcamattehi bhikkhusatehi sabbeheva arahantehi.</paragraph>
<paragraph line="311">Tattha bhagavāpi mahāsammatassa vaṃse uppanno, tepi pañcasatā bhikkhū mahāsammatassa kule uppannā. Bhagavāpi khattiyagabbhe jāto, tepi khattiyagabbhe jātā. Bhagavāpi rājapabbajito, tepi rājapabbajitā. Bhagavāpi setacchattaṃ pahāya hatthagataṃ cakkavattirajjaṃ nissajjitvā pabbajito, tepi setacchattaṃ pahāya hatthagatāni rajjāni vissajjitvā pabbajitā. Iti bhagavā parisuddhe okāse, parisuddhe rattibhāge, sayaṃ parisuddho parisuddhaparivāro, vītarāgo vītarāgaparivāro, vītadoso vītadosaparivāro, vītamoho vītamohaparivāro, nittaṇho nittaṇhaparivāro, nikkileso nikkilesaparivāro, santo santaparivāro, danto dantaparivāro, mutto muttaparivāro, ativiya virocatīti. Vaṇṇabhūmi nāmesā, yattakaṃ sakkoti, tattakaṃ vattabbaṃ. Iti ime bhikkhū sandhāya vuttaṃ, ‘‘pañcamattehi bhikkhusatehi sabbeheva arahantehī’’ti.</paragraph>
<paragraph line="312"><bold>Yebhuyyenā</bold>ti <pageBreak edition="V" number="1.0067" /><pageBreak edition="M" number="1.0070" /> bahutarā sannipatitā, mandā na sannipatitā asaññī arūpāvacaradevatā samāpannadevatāyo ca. Tatrāyaṃ sannipātakkamo – mahāvanassa kira sāmantā devatā caliṃsu, ‘‘āyāma bho! Buddhadassanaṃ nāma bahūpakāraṃ, dhammassavanaṃ bahūpakāraṃ, bhikkhusaṅghadassanaṃ bahūpakāraṃ. Āyāma āyāmā’’ti! Mahāsaddaṃ <pageBreak edition="P" number="1.0074" /> kurumānā āgantvā bhagavantañca taṃmuhuttaṃ arahattappattakhīṇāsave ca vanditvā ekamantaṃ aṭṭhaṃsu. Eteneva upāyena tāsaṃ tāsaṃ saddaṃ sutvā saddantaraaḍḍhagāvutagāvutaaḍḍhayojanayojanādivasena tiyojanasahassavitthate himavante, tikkhattuṃ tesaṭṭhiyā nagarasahassesu, navanavutiyā doṇamukhasatasahassesu, chanavutiyā paṭṭanakoṭisatasahassesu, chapaṇṇāsāya ratanākaresūti sakalajambudīpe, pubbavidehe, aparagoyāne, uttarakurumhi, dvīsu parittadīpasahassesūti sakalacakkavāḷe, tato dutiyatatiyacakkavāḷeti evaṃ dasasahassacakkavāḷesu devatā sannipatitāti veditabbā. Dasasahassacakkavāḷañhi idha dasalokadhātuyoti adhippetaṃ. Tena vuttaṃ – ‘‘dasahi ca lokadhātūhi devatā yebhuyyena sannipatitā hontī’’ti.</paragraph>
<paragraph line="313">Evaṃ sannipatitāhi devatāhi sakalacakkavāḷagabbhaṃ yāva brahmalokā sūcighare nirantaraṃ pakkhittasūcīhi viya paripuṇṇaṃ hoti. Tattha brahmalokassa evaṃ uccattanaṃ veditabbaṃ – lohapāsāde kira sattakūṭāgārasamo pāsāṇo brahmaloke ṭhatvā adho khitto catūhi māsehi pathaviṃ pāpuṇāti. Evaṃ mahante okāse yathā heṭṭhā ṭhatvā khittāni pupphāni vā dhūmo vā upari gantuṃ, upari vā ṭhatvā khittasāsapā heṭṭhā otarituṃ antaraṃ na labhanti, evaṃ nirantarā devatā ahesuṃ. Yathā kho pana cakkavattirañño nisinnaṭṭhānaṃ asambādhaṃ hoti, āgatāgatā mahesakkhā khattiyā okāsaṃ labhantiyeva, parato parato pana atisambādhaṃ hoti. Evameva bhagavato nisinnaṭṭhānaṃ asambādhaṃ, āgatāgatā mahesakkhā devā ca brahmāno ca okāsaṃ labhantiyeva. Api sudaṃ bhagavato āsannāsannaṭṭhāne vālagganittudanamatte padese dasapi vīsatipi devā sukhume attabhāve māpetvā aṭṭhaṃsu. Sabbaparato saṭṭhi saṭṭhi devatā aṭṭhaṃsu.</paragraph>
<paragraph line="314"><bold>Suddhāvāsakāyikāna</bold>nti <pageBreak edition="M" number="1.0071" /><pageBreak edition="P" number="1.0075" /> suddhāvāsavāsīnaṃ. Suddhāvāsā nāma suddhānaṃ anāgāmikhīṇāsavānaṃ āvāsā pañca brahmalokā. <bold>Etadahosī</bold>ti kasmā ahosi? Te kira brahmāno samāpattiṃ samāpajjitvā yathā paricchedena vuṭṭhitā brahmabhavanaṃ olokentā pacchābhatte bhattagehaṃ viya suññataṃ addasaṃsu. Tato ‘‘kuhiṃ brahmāno gatā’’ti āvajjantā mahāsamāgamaṃ ñatvā <pageBreak edition="V" number="1.0068" /> – ‘‘ayaṃ samāgamo mahā, mayaṃ ohīnā, ohīnakānaṃ pana okāso dullabho hoti, tasmā gacchantā atucchahatthā hutvā ekekaṃ gāthaṃ abhisaṅkharitvā gacchāma. Tāya mahāsamāgame ca attano āgatabhāvaṃ jānāpessāma, dasabalassa ca vaṇṇaṃ bhāsissāmā’’ti. Iti tesaṃ samāpattito uṭṭhāya āvajjitattā etadahosi.</paragraph>
<paragraph line="315"><bold>Bhagavato purato pāturahesu</bold>nti pāḷiyaṃ bhagavato santike abhimukhaṭṭhāneyeva otiṇṇā viya katvā vuttā, na kho panettha evaṃ attho veditabbo. Te pana brahmaloke ṭhitāyeva gāthā abhisaṅkharitvā eko puratthimacakkavāḷamukhavaṭṭiyaṃ otari, eko dakkhiṇacakkavāḷamukhavaṭṭiyaṃ, eko pacchimacakkavāḷamukhavaṭṭiyaṃ, eko uttaracakkavāḷamukhavaṭṭiyaṃ otari. Tato puratthimacakkavāḷamukhavaṭṭiyaṃ otiṇṇabrahmā nīlakasiṇaṃ samāpajjitvā nīlarasmiyo vissajjetvā dasasahassacakkavāḷadevatānaṃ maṇivammaṃ paṭimuñcanto viya attano āgatabhāvaṃ jānāpetvā buddhavīthi nāma kenaci uttarituṃ na sakkā, tasmā mahatiyā buddhavīthiyāva āgantvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho attanā abhisaṅkhataṃ gāthaṃ abhāsi.</paragraph>
<paragraph line="316">Dakkhiṇacakkavāḷamukhavaṭṭiyaṃ otiṇṇabrahmā pītakasiṇaṃ samāpajjitvā suvaṇṇapabhaṃ muñcitvā dasasahassacakkavāḷadevatānaṃ suvaṇṇapaṭaṃ pārupanto viya attano āgatabhāvaṃ jānāpetvā tatheva akāsi. Pacchimacakkavāḷamukhavaṭṭiyaṃ otiṇṇabrahmā lohitakasiṇaṃ samāpajjitvā lohitakarasmiyo muñcitvā dasasahassacakkavāḷadevatānaṃ rattavarakambalena parikkhipanto viya attano āgatabhāvaṃ jānāpetvā tatheva akāsi. Uttaracakkavāḷamukhavaṭṭiyaṃ otiṇṇabrahmā odātakasiṇaṃ <pageBreak edition="P" number="1.0076" /> samāpajjitvā <pageBreak edition="M" number="1.0072" /> odātarasmiyo vissajjetvā dasasahassacakkavāḷadevatānaṃ sumanakusumapaṭaṃ pārupanto viya attano āgatabhāvaṃ jānāpetvā tatheva akāsi.</paragraph>
<paragraph line="317">Pāḷiyaṃ pana <bold>bhagavato purato pāturahesuṃ. Atha kho tā devatā bhagavantaṃ abhivādetvā ekamantaṃ aṭṭhaṃsū</bold>ti evaṃ ekakkhaṇe viya purato pātubhāvo ca abhivādetvā ekamantaṃ ṭhitabhāvo ca vutto, so iminā anukkamena ahosi, ekato katvā pana dassito. Gāthābhāsanaṃ pana pāḷiyampi visuṃ visuṃyeva vuttaṃ.</paragraph>
<paragraph line="318">Tattha <pageBreak edition="V" number="1.0069" /><bold>mahāsamayo</bold>ti mahāsamūho. <bold>Pavanaṃ</bold> vuccati vanasaṇḍo. Ubhayenapi bhagavā ‘‘imasmiṃ pana vanasaṇḍe ajja mahāsamūho sannipāto’’ti āha. Tato yesaṃ so sannipāto, te dassetuṃ <bold>devakāyā samāgatā</bold>ti āha. Tattha <bold>devakāyā</bold>ti devaghaṭā. <bold>Āgatamha imaṃ dhammasamaya</bold>nti evaṃ samāgate devakāye disvā mayampi imaṃ dhammasamūhaṃ āgatā. Kiṃ kāraṇā? <bold>Dakkhitāye aparājitasaṅgha</bold>nti kenaci aparājitaṃ ajjeva tayo māre madditvā vijitasaṅgāmaṃ imaṃ aparājitasaṅghaṃ dassanatthāya āgatamhāti attho. So pana, brahmā, imaṃ gāthaṃ bhāsitvā, bhagavantaṃ abhivādetvā, puratthimacakkavāḷamukhavaṭṭiyaṃyeva aṭṭhāsi.</paragraph>
<paragraph line="319">Atha dutiyo vuttanayeneva āgantvā abhāsi. Tattha <bold>tatra bhikkhavo</bold>ti tasmiṃ sannipātaṭṭhāne bhikkhū. <bold>Samādahaṃsū</bold>ti samādhinā yojesuṃ. <bold>Cittamattano ujukaṃ akaṃsū</bold>ti attano citte sabbe vaṅkakuṭilajimhabhāve haritvā ujukaṃ akariṃsu. <bold>Sārathīva nettāni gahetvā</bold>ti yathā samappavattesu sindhavesu odhastapatodo sārathī sabbayottāni gahetvā acodento avārento tiṭṭhati, evaṃ chaḷaṅgupekkhāya samannāgatā guttadvārā sabbepete pañcasatā bhikkhū indriyāni rakkhanti paṇḍitā, ete daṭṭhuṃ idhāgatamhā bhagavāti, sopi gantvā yathāṭhāneyeva aṭṭhāsi.</paragraph>
<paragraph line="320">Atha tatiyo vuttanayeneva āgantvā abhāsi. Tattha <bold>chetvā khīla</bold>nti rāgadosamohakhīlaṃ chinditvā. <bold>Paligha</bold>nti rāgadosamohapalighameva. <bold>Indakhīla</bold>nti rāgadosamohaindakhīlameva <pageBreak edition="P" number="1.0077" />. <bold>Ūhacca manejā</bold>ti ete taṇhāejāya anejā bhikkhū indakhīlaṃ ūhacca samūhanitvā catūsu disāsu appaṭihatacārikaṃ <pageBreak edition="M" number="1.0073" /> caranti. <bold>Suddhā</bold>ti nirupakkilesā. <bold>Vimalā</bold>ti nimmalā. Idaṃ tasseva vevacanaṃ. <bold>Cakkhumatā</bold>ti pañcahi cakkhūhi cakkhumantena. <bold>Sudantā</bold>ti cakkhutopi dantā sotatopi ghānatopi jivhātopi kāyatopi manatopi dantā. <bold>Susunāgā</bold>ti taruṇanāgā. Tatrāyaṃ vacanattho – chandādīhi na gacchantīti <bold>nāgā,</bold> tena tena maggena pahīne kilese na āgacchantīti nāgā, nānappakāraṃ āguṃ na karontīti nāgā. Ayamettha saṅkhepo, vitthāro pana mahāniddese (mahāni. 80) vuttanayeneva veditabbo.</paragraph>
<paragraph line="321">Apica –</paragraph>
<gatha1 line="322">‘‘Āguṃ na karoti kiñci loke,</gatha1>
<gatha2 line="323">Sabbasaṃyoga visajja bandhanāni;</gatha2>
<gatha3 line="324">Sabbattha <pageBreak edition="V" number="1.0070" /> na sajjatī vimutto,</gatha3>
<gathalast line="325">Nāgo tādi pavuccate tathattā’’ti. –</gathalast>
<unindented line="326">Evamettha attho veditabbo. <bold>Susunāgā</bold>ti susū nāgā, susunāgabhāvasampattiṃ pattāti attho. Te evarūpe anuttarena yoggācariyena damite taruṇanāge dassanāya āgatamha bhagavāti. Sopi gantvā yathāṭhāneyeva aṭṭhāsi.</unindented>
<paragraph line="327">Atha catuttho vuttanayeneva āgantvā abhāsi. Tattha <bold>gatāse</bold>ti nibbematikasaraṇagamanena gatā. Sopi gantvā yathāṭhāneyeva aṭṭhāsīti. Sattamaṃ.</paragraph>
<subhead line="328">8. Sakalikasuttavaṇṇanā</subhead>
<paragraph line="329" number="38"> Aṭṭhame <bold>maddakucchismi</bold>nti evaṃnāmake uyyāne. Tañhi ajātasattumhi kucchigate tassa mātarā – ‘‘ayaṃ mayhaṃ kucchigato gabbho rañño sattu bhavissati. Kiṃ me iminā’’ti? Gabbhapātanatthaṃ kucchi maddāpitā. Tasmā ‘‘maddakucchī’’ti saṅkhaṃ gataṃ. Migānaṃ pana abhayavāsatthāya dinnattā <bold>migadāyo</bold>ti vuccati.</paragraph>
<paragraph line="330"><bold>Tena kho pana samayenā</bold>ti ettha ayaṃ anupubbikathā – devadatto hi ajātasattuṃ nissāya dhanuggahe ca dhanapālakañca <pageBreak edition="P" number="1.0078" /> payojetvāpi tathāgatassa <pageBreak edition="M" number="1.0074" /> jīvitantarāyaṃ kātuṃ asakkonto ‘‘sahattheneva māressāmī’’ti gijjhakūṭapabbataṃ abhiruhitvā mahantaṃ kūṭāgārappamāṇaṃ silaṃ ukkhipitvā, ‘‘samaṇo gotamo cuṇṇavicuṇṇo hotū’’ti pavijjhi. Mahāthāmavā kiresa pañcannaṃ hatthīnaṃ balaṃ dhāreti. Aṭṭhānaṃ kho panetaṃ, yaṃ buddhānaṃ parūpakkamena jīvitantarāyo bhaveyyāti taṃ tathāgatassa sarīrābhimukhaṃ āgacchantaṃ ākāse aññā silā uṭṭhahitvā sampaṭicchi. Dvinnaṃ silānaṃ sampahārena mahanto pāsāṇassa sakalikā uṭṭhahitvā bhagavato piṭṭhipādapariyantaṃ abhihani, pādo mahāpharasunā pahato viya samuggatalohitena lākhārasamakkhito viya ahosi. Bhagavā uddhaṃ ulloketvā devadattaṃ etadavoca – ‘‘bahu tayā moghapurisa, apuññaṃ pasutaṃ, yo tvaṃ paduṭṭhacitto vadhakacitto tathāgatassa lohitaṃ uppādesī’’ti. Tato paṭṭhāya bhagavato aphāsu jātaṃ. Bhikkhū cintayiṃsu – ‘‘ayaṃ vihāro ujjaṅgalo <pageBreak edition="V" number="1.0071" /> visamo, bahūnaṃ khattiyādīnañceva pabbajitānañca anokāso’’ti. Te tathāgataṃ mañcasivikāya ādāya maddakucchiṃ nayiṃsu. Tena vuttaṃ – ‘‘tena kho pana samayena bhagavato pādo sakalikāya khato hotī’’ti.</paragraph>
<paragraph line="331"><bold>Bhusā</bold>ti balavatiyo. <bold>Suda</bold>nti nipātamattaṃ. <bold>Dukkha</bold>nti sukhapaṭikkhepo. <bold>Tibbā</bold>ti bahalā. <bold>Kharā</bold>ti pharusā. <bold>Kaṭukā</bold>ti tikhiṇā. <bold>Asātā</bold>ti amadhurā. Na tāsu mano appeti, na tā manaṃ appāyanti vaḍḍhentīti <bold>amanāpā. Sato sampajāno</bold>ti vedanādhivāsanasatisampajaññena samannāgato hutvā. <bold>Avihaññamāno</bold>ti apīḷiyamāno, samparivattasāyitāya vedanānaṃ vasaṃ agacchanto.</paragraph>
<paragraph line="332"><bold>Sīhaseyya</bold>nti ettha kāmabhogiseyyā, petaseyyā, sīhaseyyā, tathāgataseyyāti catasso seyyā. Tattha ‘‘yebhuyyena, bhikkhave, kāmabhogī sattā vāmena passena sentī’’ti ayaṃ kāmabhogiseyyā. Tesu hi yebhuyyena dakkhiṇapassena <pageBreak edition="P" number="1.0079" /> sayāno nāma natthi. ‘‘Yebhuyyena, bhikkhave, petā uttānā sentī’’ti ayaṃ petaseyyā. Appamaṃsalohitattā hi aṭṭhisaṅghāṭajaṭitā ekena passena sayituṃ na sakkonti, uttānāva senti. ‘‘Yebhuyyena, bhikkhave, sīho migarājā naṅguṭṭhaṃ antarasatthimhi anupakkhipitvā dakkhiṇena passena setī’’ti ayaṃ sīhaseyyā. Tejussadattā <pageBreak edition="M" number="1.0075" /> hi sīho migarājā dve purimapāde ekasmiṃ, ‘pacchimapāde ekasmiṃ ṭhāne ṭhapetvā naṅguṭṭhaṃ antarasatthimhi pakkhipitvā purimapādapacchimapādanaṅguṭṭhānaṃ ṭhitokāsaṃ sallakkhetvā dvinnaṃ purimapādānaṃ matthake sīsaṃ ṭhapetvā sayati, divasampi sayitvā pabujjhamāno na utrasanto pabujjhati, sīsaṃ pana ukkhipitvā purimapādādīnaṃ ṭhitokāsaṃ sallakkheti’. Sace kiñci ṭhānaṃ vijahitvā ṭhitaṃ hoti, ‘‘nayidaṃ tuyhaṃ jātiyā, na sūrabhāvassa anurūpa’’nti anattamano hutvā tattheva sayati, na gocarāya pakkamati. Avijahitvā ṭhite pana ‘‘tuyhaṃ jātiyā ca sūrabhāvassa ca anurūpamida’’nti haṭṭhatuṭṭho uṭṭhāya sīhavijambhitaṃ vijambhitvā kesarabhāraṃ vidhunitvā tikkhattuṃ sīhanādaṃ naditvā gocarāya pakkamati. Catutthajjhānaseyyā pana ‘‘tathāgataseyyā’’ti vuccati. Tāsu idha sīhaseyyā āgatā. Ayañhi tejussadairiyāpathattā uttamaseyyā nāma.</paragraph>
<paragraph line="333"><bold>Pāde pāda</bold>nti dakkhiṇapāde vāmapādaṃ. <bold>Accādhāyā</bold>ti atiādhāya, īsakaṃ atikkamma ṭhapetvā <pageBreak edition="V" number="1.0072" />. Gopphakena hi gopphake jāṇunā vā jāṇumhi saṅghaṭṭiyamāne abhiṇhaṃ vedanā uppajjati, cittaṃ ekaggaṃ na hoti, seyyā aphāsukā hoti. Yathā na saṅghaṭṭeti, evaṃ atikkamma ṭhapite vedanā nuppajjati, cittaṃ ekaggaṃ hoti, seyyā phāsu hoti. Tasmā evaṃ nipajji. <bold>Sato sampajāno</bold>ti sayanapariggāhakasatisampajaññena samannāgato. ‘‘Uṭṭhānasañña’’nti panettha na vuttaṃ, gilānaseyyā hesā tathāgatassa.</paragraph>
<paragraph line="334"><bold>Sattasatā</bold>ti <pageBreak edition="P" number="1.0080" /> imasmiṃ sutte sabbāpi tā devatā gilānaseyyaṭṭhānaṃ āgatā. <bold>Udānaṃ udānesī</bold>ti gilānaseyyaṃ āgatānaṃ domanassena bhavitabbaṃ siyā. Imāsaṃ pana tathāgatassa vedanādhivāsanaṃ disvā, ‘‘aho buddhānaṃ mahānubhāvatā! Evarūpāsu nāma vedanāsu vattamānāsu vikāramattampi natthi, sirīsayane alaṅkaritvā ṭhapitasuvaṇṇarūpakaṃ viya aniñjamānena kāyena nipanno, idānissa adhikataraṃ mukhavaṇṇo virocati, ābhāsampanno puṇṇacando viya sampati vikasitaṃ viya ca aravindaṃ assa mukhaṃ sobhati, kāyepi vaṇṇāyatanaṃ idāni susammaṭṭhakañcanaṃ viya vippasīdatī’’ti udānaṃ udapādi.</paragraph>
<paragraph line="335"><bold>Nāgo</bold><pageBreak edition="M" number="1.0076" /><bold>vata bho</bold>ti, ettha <bold>bho</bold>ti dhammālapanaṃ. Balavantaṭṭhena <bold>nāgo. Nāgavatā</bold>ti nāgabhāvena. <bold>Sīho vatā</bold>tiādīsu asantāsanaṭṭhena <bold>sīho</bold>. Byattaparicayaṭṭhena kāraṇākāraṇajānanena vā <bold>ājānīyo</bold>. Appaṭisamaṭṭhena <bold>nisabho</bold>. Gavasatajeṭṭhako hi usabho, gavasahassajeṭṭhako vasabho, gavasatasahassajeṭṭhako nisabhoti vuccati. Bhagavā pana appaṭisamaṭṭhena āsabhaṃ ṭhānaṃ paṭijānāti. Tenevatthena idha ‘‘nisabho’’ti vutto. Dhuravāhaṭṭhena <bold>dhorayho</bold>. Nibbisevanaṭṭhena <bold>danto</bold>.</paragraph>
<paragraph line="336"><bold>Passā</bold>ti aniyamitāṇatti. <bold>Samādhi</bold>nti arahattaphalasamādhiṃ. <bold>Suvimutta</bold>nti phalavimuttiyā suvimuttaṃ. Rāgānugataṃ pana cittaṃ abhinataṃ nāma hoti, dosānugataṃ apanataṃ. Tadubhayapaṭikkhepena <bold>na cābhinataṃ na cāpanata</bold>nti āha. <bold>Na ca sasaṅkhāraniggayhavāritagata</bold>nti na sasaṅkhārena sappayogena kilese niggahetvā vāritavataṃ, kilesānaṃ pana chinnattā vataṃ phalasamādhinā samāhitanti attho. <bold>Atikkamitabba</bold>nti viheṭhetabbaṃ ghaṭṭetabbaṃ. <bold>Adassanā</bold>ti aññāṇā. Aññāṇī hi andhabālova evarūpe satthari aparajjheyyāti devadattaṃ ghaṭṭayamānā vadanti.</paragraph>
<paragraph line="337"><bold>Pañcavedā</bold>ti <pageBreak edition="P" number="1.0081" /> itihāsapañcamānaṃ vedānaṃ dhārakā. <bold>Sataṃ sama</bold>nti vassasataṃ. <bold>Tapassī</bold>ti tapanissitakā <pageBreak edition="V" number="1.0073" /> hutvā. <bold>Cara</bold>nti carantā. <bold>Na sammāvimutta</bold>nti sacepi evarūpā brāhmaṇā vassasataṃ caranti, cittañca nesaṃ sammā vimuttaṃ na hoti. <bold>Hīnattarūpā na pāraṃ gamā te</bold>ti hīnattasabhāvā te nibbānaṅgamā na honti. ‘‘Hīnattharūpā’’tipi pāṭho, hīnatthajātikā parihīnatthāti attho. <bold>Taṇhādhipannā</bold>ti taṇhāya ajjhotthaṭā. <bold>Vatasīlabaddhā</bold>ti ajavatakukkuravatādīhi ca vatehi tādiseheva ca sīlehi baddhā. <bold>Lūkhaṃ tapa</bold>nti pañcātapatāpanaṃ kaṇṭakaseyyādikaṃ tapaṃ. Idāni sā devatā sāsanassa niyyānikabhāvaṃ kathentī <bold>na mānakāmassā</bold>tiādimāha. Taṃ vuttatthamevāti. Aṭṭhamaṃ.</paragraph>
<subhead line="338">9. Paṭhamapajjunnadhītusuttavaṇṇanā</subhead>
<paragraph line="339" number="39"> Navame <bold>pajjunnassa dhītā</bold>ti pajjunnassa nāma vassavalāhakadevarañño cātumahārājikassa dhītā. <bold>Abhivande</bold>ti bhagavā tumhākaṃ pāde <pageBreak edition="M" number="1.0077" /> vandāmi. <bold>Cakkhumatā</bold>ti pañcahi cakkhūhi cakkhumantena tathāgatena. <bold>Dhammo anubuddho</bold>ti, ‘‘idaṃ mayā pubbe paresaṃ santike kevalaṃ sutaṃyeva āsī’’ti vadati. <bold>Sāhaṃ dānī</bold>ti, sā ahaṃ idāni. <bold>Sakkhi jānāmī</bold>ti, paṭivedhavasena paccakkhameva jānāmi. <bold>Vigarahantā</bold>ti, ‘‘hīnakkharapadabyañjano’’ti vā ‘‘aniyyāniko’’ti vā evaṃ garahantā. <bold>Roruva</bold>nti, dve roruvā – dhūmaroruvo ca jālaroruvo ca. Tattha dhūmaroruvo visuṃ hoti, jālaroruvoti pana avīcimahānirayassevetaṃ nāmaṃ. Tattha hi sattā aggimhi jalante jalante punappunaṃ ravaṃ ravanti, tasmā so ‘‘roruvo’’ti vuccati. <bold>Ghora</bold>nti dāruṇaṃ. <bold>Khantiyā upasamena upetā</bold>ti ruccitvā khamāpetvā gahaṇakhantiyā ca rāgādiupasamena ca upetāti. Navamaṃ.</paragraph>
<subhead line="340">10. Dutiyapajjunnadhītusuttavaṇṇanā</subhead>
<paragraph line="341" number="40"> Dasame <bold>dhammañcā</bold>ti ca saddena saṅghañca, iti tīṇi ratanāni namassamānā idhāgatāti vadati. <bold>Atthavatī</bold>ti, atthavatiyo. <bold>Bahunāpi kho ta</bold>nti yaṃ dhammaṃ sā abhāsi, taṃ <pageBreak edition="P" number="1.0082" /> dhammaṃ bahunāpi pariyāyena ahaṃ vibhajeyyaṃ. <bold>Tādiso dhammo</bold>ti, tādiso hi ayaṃ bhagavā dhammo, taṃsaṇṭhito tappaṭibhāgo bahūhi pariyāyehi vibhajitabbayuttakoti dasseti. <bold>Lapayissāmī</bold>ti, kathayissāmi. <bold>Yāvatā me manasā pariyatta</bold>nti yattakaṃ mayā manasā pariyāpuṭaṃ, tassatthaṃ <pageBreak edition="V" number="1.0074" /> divasaṃ avatvā madhupaṭalaṃ pīḷentī viya muhutteneva saṃkhittena kathessāmi. Sesaṃ uttānamevāti. Dasamaṃ.</paragraph>
<centered line="342">Satullapakāyikavaggo catuttho.</centered>
<title line="343">5. Ādittavaggo</title>
<subhead line="344">1. Ādittasuttavaṇṇanā</subhead>
<paragraph line="345" number="41"> Ādittavaggassa paṭhame <bold>jarāya maraṇena cā</bold>ti desanāsīsametaṃ, rāgādīhi pana ekādasahi aggīhi loko ādittova. <bold>Dānenā</bold>ti dānacetanāya. <bold>Dinnaṃ hoti sunīhata</bold>nti dānapuññacetanāhi dāyakasseva hoti gharasāmikassa viya nīhatabhaṇḍakaṃ, tenetaṃ vuttaṃ. <bold>Corā harantī</bold>ti <pageBreak edition="M" number="1.0078" /> adinne bhoge corāpi haranti rājānopi, aggipi ḍahati, ṭhapitaṭṭhānepi nassanti. <bold>Antenā</bold>ti maraṇena. <bold>Sarīraṃ sapariggaha</bold>nti sarīrañceva corādīnaṃ vasena avinaṭṭhabhoge ca. <bold>Saggamupetī</bold>ti vessantaramahārājādayo viya sagge nibbattatīti. Paṭhamaṃ.</paragraph>
<subhead line="346">2. Kiṃdadasuttavaṇṇanā</subhead>
<paragraph line="347" number="42"> Dutiye <bold>annado</bold>ti yasmā atibalavāpi dve tīṇi bhattāni abhutvā uṭṭhātuṃ na sakkoti, bhutvā pana dubbalopi hutvā balasampanno hoti, tasmā ‘‘annado balado’’ti āha. <bold>Vatthado</bold>ti yasmā surūpopi duccoḷo vā acoḷo vā virūpo hoti ohīḷito duddasiko, vatthacchanno devaputto viya sobhati <pageBreak edition="P" number="1.0083" />, tasmā ‘‘vatthado hoti vaṇṇado’’ti āha. <bold>Yānado</bold>ti hatthiyānādīnaṃ dāyako. Tesu pana –</paragraph>
<gatha1 line="348">‘‘Na hatthiyānaṃ samaṇassa kappati,</gatha1>
<gatha2 line="349">Na assayānaṃ, na rathena yātuṃ;</gatha2>
<gatha3 line="350">Idañca yānaṃ samaṇassa kappati,</gatha3>
<gathalast line="351">Upāhanā rakkhato sīlakhandha’’nti.</gathalast>
<paragraph line="352">Tasmā <pageBreak edition="V" number="1.0075" /> chattupāhanakattarayaṭṭhimañcapīṭhānaṃ dāyako, yo ca maggaṃ sodheti, nisseṇiṃ karoti, setuṃ karoti, nāvaṃ paṭiyādeti, sabbopi yānadova hoti. <bold>Sukhado hotī</bold>ti yānassa sukhāvahanato sukhado nāma hoti. <bold>Cakkhudo</bold>ti andhakāre cakkhumantānampi rūpadassanābhāvato dīpado cakkhudo nāma hoti, anuruddhatthero viya dibbacakkhu sampadampi labhati.</paragraph>
<paragraph line="353"><bold>Sabbadado hotīti</bold> sabbesaṃyeva balādīnaṃ dāyako hoti. Dve tayo gāme piṇḍāya caritvā kiñci aladdhā āgatassāpi sītalāya pokkharaṇiyā nhāyitvā patissayaṃ pavisitvā muhuttaṃ mañce nipajjitvā uṭṭhāya nisinnassa hi kāye balaṃ āharitvā pakkhittaṃ viya hoti. Bahi vicarantassa ca kāye vaṇṇāyatanaṃ vātātapehi jhāyati, patissayaṃ pavisitvā dvāraṃ pidhāya muhuttaṃ nipannassa ca visabhāgasantati vūpasammati, sabhāgasantati okkamati, vaṇṇāyatanaṃ āharitvā pakkhittaṃ <pageBreak edition="M" number="1.0079" /> viya hoti. Bahi vicarantassa pāde kaṇṭako vijjhati, khāṇu paharati, sarīsapādiparissayo ceva corabhayañca uppajjati, patissayaṃ pavisitvā dvāraṃ pidhāya nipannassa sabbete parissayā na honti, dhammaṃ sajjhāyantassa dhammapītisukhaṃ, kammaṭṭhānaṃ manasikarontassa upasamasukhaṃ uppajjati. Tathā bahi vicarantassa ca sedā muccanti, akkhīni phandanti, senāsanaṃ pavisanakkhaṇe kūpe otiṇṇo viya hoti, mañcapīṭhādīni na paññāyanti. Muhuttaṃ nisinnassa pana akkhipasādo āharitvā pakkhitto viya hoti, dvārakavāṭavātapānamañcapīṭhādīni <pageBreak edition="P" number="1.0084" /> paññāyanti. Tena vuttaṃ – ‘‘so ca sabbadado hoti, yo dadāti upassaya’’nti.</paragraph>
<paragraph line="354"><bold>Amataṃdado ca so hotī</bold>ti paṇītabhojanassa pattaṃ pūrento viya amaraṇadānaṃ nāma deti. <bold>Yo dhammamanusāsatī</bold>ti yo dhammaṃ anusāsati, aṭṭhakathaṃ katheti, pāḷiṃ vāceti, pucchitapañhaṃ vissajjeti, kammaṭṭhānaṃ ācikkhati, dhammassavanaṃ karoti, sabbopesa dhammaṃ anusāsati nāma. Sabbadānānañca idaṃ dhammadānameva agganti veditabbaṃ. Vuttampi cetaṃ –</paragraph>
<gatha1 line="355">‘‘Sabbadānaṃ dhammadānaṃ jināti,</gatha1>
<gatha2 line="356">Sabbarasaṃ dhammaraso jināti;</gatha2>
<gatha3 line="357">Sabbaratiṃ <pageBreak edition="V" number="1.0076" /> dhammarati jināti,</gatha3>
<gathalast line="358">Taṇhakkhayo sabbadukkhaṃ jinātī’’ti. (dha. pa. 354); Dutiyaṃ;</gathalast>
<subhead line="359">3. Annasuttavaṇṇanā</subhead>
<paragraph line="360" number="43"> Tatiye <bold>abhinandantī</bold>ti patthenti. <bold>Bhajatī</bold>ti upagacchati, cittagahapatisīvalittherādike viya pacchato anubandhati. <bold>Tasmā</bold>ti yasmā idhaloke paraloke ca annadāyakameva anugacchati, tasmā. Sesaṃ uttānamevāti. Tatiyaṃ.</paragraph>
<subhead line="361">4. Ekamūlasuttavaṇṇanā</subhead>
<paragraph line="362" number="44"> Catutthe <bold>ekamūla</bold>nti avijjā taṇhāya mūlaṃ, taṇhā avijjāya. Idha pana taṇhā adhippetā. Dvīhi sassatucchedadiṭṭhīhi āvaṭṭatīti <bold>dvirāvaṭṭā</bold>. Sā ca rāgādīhi tīhi malehi <bold>timalā</bold>. Tatrāssā moho sahajātakoṭiyā <pageBreak edition="M" number="1.0080" /> malaṃ hoti, rāgadosā upanissayakoṭiyā. Pañca pana kāmaguṇā assā pattharaṇaṭṭhānā, tesu sā pattharatīti <bold>pañcapattharā</bold>. Sā ca apūraṇīyaṭṭhena <bold>samuddo</bold>. Ajjhattikabāhiresu panesā dvādasāyatanesu <pageBreak edition="P" number="1.0085" /> āvaṭṭati parivaṭṭatīti <bold>dvādasāvaṭṭā</bold>. Apatiṭṭhaṭṭhena pana <bold>pātālo</bold>ti vuccatīti. Ekamūlaṃ…pe… pātālaṃ, atari isi, uttari samatikkamīti attho. Catutthaṃ.</paragraph>
<subhead line="363">5. Anomasuttavaṇṇanā</subhead>
<paragraph line="364" number="45"> Pañcame <bold>anomanāma</bold>nti sabbaguṇasamannāgatattā avekallanāmaṃ, paripūranāmanti attho. <bold>Nipuṇatthadassi</bold>nti bhagavā saṇhasukhume khandhantarādayo atthe passatīti nipuṇatthadassī. <bold>Paññādada</bold>nti anvayapaññādhigamāya paṭipadaṃ kathanavasena paññāya dāyakaṃ. <bold>Kāmālaye asatta</bold>nti pañcakāmaguṇālaye alaggaṃ. <bold>Kamamāna</bold>nti bhagavā mahābodhimaṇḍeyeva ariyamaggena gato, na idāni gacchati, atītaṃ pana upādāya idaṃ vuttaṃ. <bold>Mahesi</bold>nti mahantānaṃ sīlakkhandhādīnaṃ esitāraṃ pariyesitāranti. Pañcamaṃ.</paragraph>
<subhead line="365">6. Accharāsuttavaṇṇanā</subhead>
<paragraph line="366" number="46"> Chaṭṭhe <pageBreak edition="V" number="1.0077" /><bold>accharāgaṇasaṅghuṭṭha</bold>nti ayaṃ kira devaputto satthusāsane pabbajitvā vattapaṭipattiṃ pūrayamāno pañcavassakāle pavāretvā dvemātikaṃ paguṇaṃ katvā kammākammaṃ uggahetvā cittarucitaṃ kammaṭṭhānaṃ uggaṇhitvā sallahukavuttiko araññaṃ pavisitvā yo bhagavatā majjhimayāmo sayanassa koṭṭhāsoti anuññāto. Tasmimpi sampatte ‘‘pamādassa bhāyāmī’’ti mañcakaṃ ukkhipitvā rattiñca divā ca nirāhāro kammaṭṭhānameva manasākāsi.</paragraph>
<paragraph line="367">Athassa abbhantare satthakavātā uppajjitvā jīvitaṃ pariyādiyiṃsu. So dhurasmiṃyeva kālamakāsi. Yo hi koci bhikkhu caṅkame caṅkamamāno vā ālambanatthambhaṃ nissāya ṭhito vā caṅkamakoṭiyaṃ cīvaraṃ <pageBreak edition="P" number="1.0086" /> sīse ṭhapetvā nisinno vā nipanno vā parisamajjhe alaṅkatadhammāsane dhammaṃ desento vā kālaṃ karoti, sabbo so dhurasmiṃ kālaṃ <pageBreak edition="M" number="1.0081" /> karoti nāma. Iti ayaṃ caṅkamane kālaṃ katvā upanissayamandatāya āsavakkhayaṃ appatto tāvatiṃsabhavane mahāvimānadvāre niddāyitvā pabujjhanto viya paṭisandhiṃ aggahesi. Tāvadevassa suvaṇṇatoraṇaṃ viya tigāvuto attabhāvo nibbatti.</paragraph>
<paragraph line="368">Antovimāne sahassamattā accharā taṃ disvā, ‘‘vimānasāmiko devaputto āgato, ramayissāma na’’nti tūriyāni gahetvā parivārayiṃsu. Devaputto na tāva cutabhāvaṃ jānāti, pabbajitasaññīyeva accharā oloketvā vihāracārikaṃ āgataṃ mātugāmaṃ disvā lajjī. Paṃsukūliko viya upari ṭhitaṃ ghanadukūlaṃ ekaṃsaṃ karonto aṃsakūṭaṃ paṭicchādetvā indriyāni okkhipitvā adhomukho aṭṭhāsi. Tassa kāyavikāreneva tā devatā ‘‘samaṇadevaputto aya’’nti ñatvā evamāhaṃsu – ‘‘ayya, devaputta, devaloko nāmāyaṃ, na samaṇadhammassa karaṇokāso, sampattiṃ anubhavanokāso’’ti. So tatheva aṭṭhāsi. Devatā ‘‘na tāvāyaṃ sallakkhetī’’ti tūriyāni paggaṇhiṃsu. So tathāpi anolokentova aṭṭhāsi.</paragraph>
<paragraph line="369">Athassa sabbakāyikaṃ ādāsaṃ purato ṭhapayiṃsu. So chāyaṃ disvā cutabhāvaṃ ñatvā, ‘‘na mayā imaṃ ṭhānaṃ patthetvā samaṇadhammo kato, uttamatthaṃ arahattaṃ patthetvā kato’’ti sampattiyā vippaṭisārī ahosi, ‘‘suvaṇṇapaṭaṃ paṭilabhissāmī’’ti takkayitvā yuddhaṭṭhānaṃ otiṇṇamallo <pageBreak edition="V" number="1.0078" /> mūlakamuṭṭhiṃ labhitvā viya. So – ‘‘ayaṃ saggasampatti nāma sulabhā, buddhānaṃ pātubhāvo dullabho’’ti cintetvā vimānaṃ apavisitvāva asambhinneneva sīlena accharāsaṅghaparivuto dasabalassa santikaṃ āgamma abhivādetvā ekamantaṃ ṭhito imaṃ gāthaṃ abhāsi.</paragraph>
<paragraph line="370">Tattha <bold>accharāgaṇasaṅghuṭṭha</bold>nti accharāgaṇena gītavāditasaddehi saṅghositaṃ. <bold>Pisācagaṇasevita</bold>nti tameva accharāgaṇaṃ pisācagaṇaṃ katvā vadati. <bold>Vana</bold>nti nandanavanaṃ sandhāya vadati. Ayañhi niyāmacittatāya attano garubhāvena devagaṇaṃ ‘‘devagaṇo’’ti vattuṃ na roceti. ‘‘Pisācagaṇo’’ti vadati. Nandanavanañca ‘‘nandana’’nti avatvā ‘‘mohana’’nti vadati <pageBreak edition="M" number="1.0082" />. <bold>Kathaṃ yātrā bhavissatī</bold>ti <pageBreak edition="P" number="1.0087" /> kathaṃ niggamanaṃ bhavissati, kathaṃ atikkamo bhavissati, arahattassa me padaṭṭhānabhūtaṃ vipassanaṃ ācikkhatha bhagavāti vadati.</paragraph>
<paragraph line="371">Atha bhagavā ‘‘atisallikhateva ayaṃ devaputto, kiṃ nu kho ida’’nti? Āvajjento attano sāsane pabbajitabhāvaṃ ñatvā – ‘‘ayaṃ accāraddhavīriyatāya kālaṃ katvā devaloke nibbatto, ajjāpissa caṅkamanasmiṃyeva attabhāvo asambhinnena sīlena āgato’’ti cintesi. Buddhā ca akatābhinivesassa ādikammikassa akataparikammassa antevāsino cittakāro bhittiparikammaṃ viya – ‘‘sīlaṃ tāva sodhehi, samādhiṃ bhāvehi, kammassakatapaññaṃ ujuṃ karohī’’ti paṭhamaṃ pubbabhāgappaṭipadaṃ ācikkhanti, kārakassa pana yuttapayuttassa arahattamaggapadaṭṭhānabhūtaṃ saṇhasukhumaṃ suññatāvipassanaṃyeva ācikkhanti, ayañca devaputto kārako abhinnasīlo, eko maggo assa anāgatoti suññatāvipassanaṃ ācikkhanto <bold>ujuko nāmā</bold>tiādimāha.</paragraph>
<paragraph line="372">Tattha <bold>ujuko</bold>ti kāyavaṅkādīnaṃ abhāvato aṭṭhaṅgiko maggo ujuko nāma. <bold>Abhayā nāma sā disā</bold>ti nibbānaṃ sandhāyāha. Tasmiṃ hi kiñci bhayaṃ natthi, taṃ vā pattassa bhayaṃ natthīti ‘‘abhayā nāma sā disā’’ti vuttaṃ. <bold>Ratho akūjano</bold>ti aṭṭhaṅgiko maggova adhippeto. Yathā hi pākatikaratho akkhe vā anabbhañjite atirekesu vā manussesu abhiruḷhesu kūjati viravati, na evaṃ ariyamaggo. So hi ekappahārena caturāsītiyāpi pāṇasahassesu abhiruhantesu <pageBreak edition="V" number="1.0079" /> na kūjati na viravati. Tasmā ‘‘akūjano’’ti vutto. <bold>Dhammacakkehi saṃyuto</bold>ti kāyikacetasikavīriyasaṅkhātehi dhammacakkehi saṃyutto.</paragraph>
<paragraph line="373"><bold>Hirī</bold>ti ettha hiriggahaṇena ottappampi gahitameva hoti. <bold>Tassa apālambo</bold>ti yathā bāhirakarathassa rathe ṭhitānaṃ yodhānaṃ apatanatthāya dārumayaṃ apālambanaṃ hoti, evaṃ imassa maggarathassa ajjhattabahiddhāsamuṭṭhānaṃ hirottappaṃ apālambanaṃ. <bold>Satyassa</bold><pageBreak edition="P" number="1.0088" /><bold>parivāraṇa</bold>nti rathassa sīhacammādiparivāro viya imassāpi maggarathassa sampayuttā sati parivāraṇaṃ. <bold>Dhamma</bold>nti lokuttaramaggaṃ <pageBreak edition="M" number="1.0083" />. <bold>Sammādiṭṭhipurejava</bold>nti vipassanāsammādiṭṭhipurejavā assa pubbayāyikāti sammādiṭṭhipurejavo, taṃ sammādiṭṭhipurejavaṃ. Yathā hi paṭhamataraṃ rājapurisehi kāṇakuṇiādīnaṃ<bold></bold>nīharaṇena magge sodhite pacchā rājā nikkhamati, evamevaṃ vipassanā sammādiṭṭhiyā aniccādivasena khandhādīsu sodhitesu pacchā bhūmiladdhavaṭṭaṃ parijānamānā maggasammādiṭṭhi uppajjati. Tena vuttaṃ ‘‘dhammāhaṃ sārathiṃ brūmi, sammādiṭṭhipurejava’’nti.</paragraph>
<paragraph line="374">Iti bhagavā desanaṃ niṭṭhāpetvā avasāne cattāri saccāni dīpesi. Desanāpariyosāne devaputto sotāpattiphale patiṭṭhāsi. Yathā hi rañño bhojanakāle attano mukhappamāṇe kabaḷe ukkhitte aṅke nisinno putto attano mukhappamāṇeneva tato kabaḷaṃ karoti, evamevaṃ bhagavati arahattanikūṭena desanaṃ desentepi sattā attano upanissayānurūpena sotāpattiphalādīni pāpuṇanti. Ayampi devaputto sotāpattiphalaṃ patvā bhagavantaṃ gandhādīhi pūjetvā pakkāmīti. Chaṭṭhaṃ.</paragraph>
<subhead line="375">7. Vanaropasuttavaṇṇanā</subhead>
<paragraph line="376" number="47"> Sattame <bold>dhammaṭṭhā sīlasampannā</bold>ti ke dhammaṭṭhā, ke sīlasampannāti pucchati. Bhagavā imaṃ pañhaṃ thāvaravatthunā dīpento <bold>ārāmaropā</bold>tiādimāha. Tattha <bold>ārāmaropā</bold>ti pupphārāmaphalārāmaropakā. <bold>Vanaropā</bold>ti sayaṃjāte aropimavane sīmaṃ parikkhipitvā cetiyabodhicaṅkamanamaṇḍapakuṭileṇarattiṭṭhānadivāṭṭhānānaṃ kārakā chāyūpage rukkhe ropetvā dadamānāpi vanaropāyeva nāma. <bold>Setukārakā</bold>ti visame setuṃ karonti, udake nāvaṃ paṭiyādenti <pageBreak edition="V" number="1.0080" />. <bold>Papa</bold>nti pānīyadānasālaṃ. <bold>Udapāna</bold>nti yaṃkiñci pokkharaṇītaḷākādiṃ. <bold>Upassaya</bold>nti vāsāgāraṃ. ‘‘Upāsaya’’ntipi pāṭho.</paragraph>
<paragraph line="377"><bold>Sadā puññaṃ pavaḍḍhatī</bold>ti na akusalavitakkaṃ <pageBreak edition="P" number="1.0089" /> vā vitakkentassa niddāyantassa vā pavaḍḍhati. Yadā yadā pana anussarati, tadā tadā tassa vaḍḍhati. Imamatthaṃ sandhāya ‘‘sadā puññaṃ pavaḍḍhatī’’ti vuttaṃ. <bold>Dhammaṭṭhā sīlasampannā</bold>ti tasmiṃ dhamme ṭhitattā tenapi sīlena sampannattā dhammaṭṭhā sīlasampannā. Atha vā <pageBreak edition="M" number="1.0084" /> evarūpāni puññāni karontānaṃ dasa kusalā dhammā pūrenti, tesu ṭhitattā dhammaṭṭhā. Teneva ca sīlena sampannattā sīlasampannāti. Sattamaṃ.</paragraph>
<subhead line="378">8. Jetavanasuttavaṇṇanā</subhead>
<paragraph line="379" number="48"> Aṭṭhame <bold>idaṃ hi taṃ jetavana</bold>nti anāthapiṇḍiko devaputto jetavanassa ceva buddhādīnañca vaṇṇabhaṇanatthaṃ āgato evamāha. <bold>Isisaṅghanisevita</bold>nti bhikkhusaṅghanisevitaṃ.</paragraph>
<paragraph line="380">Evaṃ paṭhamagāthāya jetavanassa vaṇṇaṃ kathetvā idāni ariyamaggassa kathento <bold>kammaṃ vijjā</bold>tiādimāha. Tattha <bold>kamma</bold>nti maggacetanā. <bold>Vijjā</bold>ti maggapaññā. <bold>Dhammo</bold>ti samādhipakkhikā dhammā. <bold>Sīlaṃ jīvitamuttama</bold>nti sīle patiṭṭhitassa jīvitaṃ uttamanti dasseti. Atha vā <bold>vijjā</bold>ti diṭṭhisaṅkappā. <bold>Dhammo</bold>ti vāyāmasatisamādhayo. <bold>Sīla</bold>nti vācākammantājīvā. <bold>Jīvitamuttama</bold>nti etasmiṃ sīle ṭhitassa jīvitaṃ nāma uttamaṃ. <bold>Etena maccā sujjhantī</bold>ti etena aṭṭhaṅgikamaggena sattā visujjhanti.</paragraph>
<paragraph line="381"><bold>Tasmā</bold>ti yasmā maggena sujjhanti, na gottadhanehi, tasmā. <bold>Yoniso vicine dhamma</bold>nti upāyena samādhipakkhiyadhammaṃ vicineyya. <bold>Evaṃ tattha visujjhatī</bold>ti evaṃ tasmiṃ ariyamagge visujjhati. Atha vā <bold>yoniso vicine dhamma</bold>nti upāyena pañcakkhandhadhammaṃ vicineyya. <bold>Evaṃ tattha visujjhatī</bold>ti evaṃ tesu catūsu saccesu visujjhati.</paragraph>
<paragraph line="382">Idāni sāriputtattherassa vaṇṇaṃ kathento <bold>sāriputtovā</bold>tiādimāha. Tattha <bold>sāriputtovā</bold>ti avadhāraṇavacanaṃ, etehi paññādīhi sāriputtova seyyoti vadati. <bold>Upasamenā</bold>ti kilesaupasamena <pageBreak edition="V" number="1.0081" />. <bold>Pāraṃ gato</bold>ti nibbānaṃ gato. Yo koci nibbānaṃ patto bhikkhu, so <bold>etāvaparamo siyā,</bold> na therena uttaritaro nāma atthīti vadati. Sesaṃ uttānamevāti. Aṭṭhamaṃ.</paragraph>
<subhead line="383">9. Maccharisuttavaṇṇanā</subhead>
<paragraph line="384" number="49"> Navame <pageBreak edition="P" number="1.0090" /><bold>maccharino</bold>ti maccherena samannāgatā. Ekacco hi attano vasanaṭṭhāne bhikkhuṃ hatthaṃ pasāretvāpi na vandati, aññattha gato vihāraṃ <pageBreak edition="M" number="1.0085" /> pavisitvā sakkaccaṃ vanditvā madhurapaṭisanthāraṃ karoti – ‘‘bhante, amhākaṃ vasanaṭṭhānaṃ nāgacchatha, sampanno padeso, paṭibalā mayaṃ ayyānaṃ yāgubhattādīhi upaṭṭhānaṃ kātu’’nti. Bhikkhū ‘‘saddho ayaṃ upāsako’’ti yāgubhattādīhi saṅgaṇhanti. Atheko thero tassa gāmaṃ gantvā piṇḍāya carati. So taṃ disvā aññena vā gacchati, gharaṃ vā pavisati. Sacepi sammukhībhāvaṃ āgacchati, hatthena vanditvā – ‘‘ayyassa bhikkhaṃ detha, ahaṃ ekena kammena gacchāmī’’ti pakkamati. Thero sakalagāmaṃ caritvā tucchapattova nikkhamati. Idaṃ tāva mudumacchariyaṃ nāma, yena samannāgato adāyakopi dāyako viya paññāyati. Idha pana thaddhamacchariyaṃ adhippetaṃ, yena samannāgato bhikkhūsu piṇḍāya paviṭṭhesu, ‘‘therā ṭhitā’’ti vutte, ‘‘kiṃ mayhaṃ pādā rujjantī’’tiādīni vatvā silāthambho viya khāṇuko viya ca thaddho hutvā tiṭṭhati, sāmīcimpi na karoti. <bold>Kadariyā</bold>ti idaṃ maccharinoti padasseva vevacanaṃ. Mudukampi hi macchariyaṃ ‘‘macchariya’’nteva vuccati, thaddhaṃ pana kadariyaṃ nāma. <bold>Paribhāsakā</bold>ti bhikkhū gharadvāre ṭhite disvā, ‘‘kiṃ tumhe kasitvā āgatā, vapitvā, lāyitvā? Mayaṃ attanopi na labhāma, kuto tumhākaṃ, sīghaṃ nikkhamathā’’tiādīhi saṃtajjakā. <bold>Antarāyakarā</bold>ti <pageBreak edition="P" number="1.0091" /> dāyakassa saggantarāyo, paṭiggāhakānaṃ lābhantarāyo, attano upaghātoti imesaṃ antarāyānaṃ kārakā.</paragraph>
<paragraph line="385"><bold>Samparāyo</bold>ti paraloko. <bold>Ratī</bold>ti pañcakāmaguṇarati. <bold>Khiḍḍā</bold>ti kāyikakhiḍḍādikā tividhā khiḍḍā. <bold>Diṭṭhe dhammesa vipāko</bold>ti tasmiṃ nibbattabhavane diṭṭhe dhamme esa vipāko. <bold>Samparāye ca duggatī</bold>ti ‘‘yamalokaṃ upapajjare’’ti vutte samparāye ca duggati.</paragraph>
<paragraph line="386"><bold>Vadaññū</bold>ti bhikkhū gharadvāre ṭhitā kiñcāpi tuṇhīva honti, atthato pana – ‘‘bhikkhaṃ dethā’’ti vadanti nāma. Tatra ye ‘‘mayaṃ pacāma, ime pana na pacanti, pacamāne patvā alabhantā <pageBreak edition="V" number="1.0082" /> kuhiṃ labhissantī’’ti? Deyyadhammaṃ saṃvibhajanti, te vadaññū nāma. <bold>Pakāsantī</bold>ti vimānappabhāya jotanti. <bold>Parasambhatesū</bold>ti parehi sampiṇḍitesu. <bold>Samparāye ca suggatī</bold>ti, ‘‘ete saggā’’ti <pageBreak edition="M" number="1.0086" /> evaṃ vuttasamparāye sugati. Ubhinnampi vā etesaṃ tato cavitvā puna samparāyepi duggatisugatiyeva hotīti. Navamaṃ.</paragraph>
<subhead line="387">10. Ghaṭīkārasuttavaṇṇanā</subhead>
<paragraph line="388" number="50"> Dasame <bold>upapannāse</bold>ti nibbattivasena upagatā. <bold>Vimuttā</bold>ti avihābrahmalokasmiṃ upapattisamanantarameva arahattaphalavimuttiyā vimuttā. <bold>Mānusaṃ deha</bold>nti idha pañcorambhāgiyasaṃyojanāni eva vuttāni. <bold>Dibbayoga</bold>nti pañca uddhambhāgiyasaṃyojanāni. <bold>Upaccagu</bold>nti atikkamiṃsu. <bold>Upako</bold>tiādīni tesaṃ therānaṃ nāmāni. <bold>Kusalī bhāsasī tesa</bold>nti, ‘‘kusala’’nti idaṃ vacanaṃ imassa atthīti <bold>kusalī,</bold> tesaṃ therānaṃ tvaṃ kusalaṃ anavajjaṃ bhāsasi, thomesi pasaṃsasi <pageBreak edition="P" number="1.0092" />, paṇḍitosi devaputtāti vadati. <bold>Taṃ te dhammaṃ idhaññāyā</bold>ti te therā taṃ dhammaṃ idha tumhākaṃ sāsane jānitvā. <bold>Gambhīra</bold>nti gambhīratthaṃ. <bold>Brahmacārī nirāmiso</bold>ti nirāmisabrahmacārī nāma anāgāmī, anāgāmī ahosinti attho. <bold>Ahuvā</bold>ti ahosi. <bold>Sagāmeyyo</bold>ti ekagāmavāsī. Pariyosānagāthā saṅgītikārehi ṭhapitāti. Dasamaṃ.</paragraph>
<centered line="389">Ādittavaggo pañcamo.</centered>
<title line="390">6. Jarāvaggo</title>
<subhead line="391">1. Jarāsuttavaṇṇanā</subhead>
<paragraph line="392" number="51"> Jarāvaggassa paṭhame <bold>sādhū</bold>ti laddhakaṃ bhaddakaṃ. <bold>Sīlaṃ yāva jarā</bold>ti iminā idaṃ dasseti – yathā muttāmaṇirattavatthādīni ābharaṇāni taruṇakāleyeva sobhanti, jarājiṇṇakāle tāni dhārento ‘‘ayaṃ ajjāpi bālabhāvaṃ pattheti, ummattako maññe’’ti vattabbataṃ āpajjati <pageBreak edition="V" number="1.0083" />, na evaṃ sīlaṃ. Sīlañhi niccakālaṃ sobhati. Bālakālepi hi sīlaṃ rakkhantaṃ ‘‘kiṃ imassa sīlenā’’ti? Vattāro natthi. Majjhimakālepi mahallakakālepīti.</paragraph>
<paragraph line="393"><bold>Saddhā</bold><pageBreak edition="M" number="1.0087" /><bold>sādhu patiṭṭhitā</bold>ti hatthāḷavakacittagahapatiādīnaṃ viya maggena āgatā patiṭṭhitasaddhā nāma sādhu. <bold>Paññā narānaṃ ratana</bold>nti ettha cittīkataṭṭhādīhi ratanaṃ veditabbaṃ. Vuttañhetaṃ –</paragraph>
<indent line="394">‘‘Yadi cittīkatanti ratanaṃ, nanu bhagavā cittīkato purisasīho, ye ca loke cittīkatā, tesaṃ cittīkato bhagavā. Yadi ratikaranti ratanaṃ, nanu bhagavā ratikaro purisasīho, tassa vacanena carantā jhānaratisukhena abhiramanti. Yadi atulyanti ratanaṃ, nanu bhagavā atulo purisasīho. Na hi <pageBreak edition="P" number="1.0093" /> sakkā tuletuṃ guṇehi guṇapāramiṃ gato. Yadi dullabhanti ratanaṃ, nanu bhagavā dullabho purisasīho. Yadi anomasattaparibhoganti ratanaṃ, nanu bhagavā anomo sīlena samādhinā paññāya vimuttiyā vimuttiñāṇadassanenā’’ti.</indent>
<paragraph line="395">Idha pana dullabhapātubhāvaṭṭhena paññā ‘‘ratana’’nti vuttaṃ. <bold>Puñña</bold>nti puññacetanā, sā hi arūpattā pariharituṃ na sakkāti. Paṭhamaṃ.</paragraph>
<subhead line="396">2. Ajarasāsuttavaṇṇanā</subhead>
<paragraph line="397" number="52"> Dutiye <bold>ajarasā</bold>ti ajīraṇena, avipattiyāti attho. Sīlañhi avipannameva sādhu hoti, vipannasīlaṃ ācariyupajjhāyādayopi na saṅgaṇhanti, gatagataṭṭhāne niddhamitabbova hotīti. Dutiyaṃ.</paragraph>
<subhead line="398">3. Mittasuttavaṇṇanā</subhead>
<paragraph line="399" number="53"> Tatiye <bold>sattho</bold>ti saddhiṃcaro, jaṅghasattho vā sakaṭasattho vā. <bold>Mitta</bold>nti roge uppanne pāṭaṅkiyā vā aññena vā yānena haritvā khemantasampāpanena mittaṃ. <bold>Sake ghare</bold>ti attano gehe <pageBreak edition="V" number="1.0084" />. Tathārūpe roge jāte puttabhariyādayo jigucchanti, mātā pana asucimpi candanaṃ viya maññati. Tasmā sā sake ghare mittaṃ. <bold>Sahāyo atthajātassā</bold>ti uppannakiccassa yo taṃ kiccaṃ vahati nittharati, so kiccesu saha ayanabhāvena sahāyo mittaṃ, surāpānādisahāyā pana na mittā. <bold>Samparāyika</bold>nti samparāyahitaṃ. Tatiyaṃ.</paragraph>
<subhead line="400">4. Vatthusuttavaṇṇanā</subhead>
<paragraph line="401" number="54"> Catutthe <pageBreak edition="M" number="1.0088" /><bold>puttā vatthū</bold>ti mahallakakāle paṭijagganaṭṭhena puttā patiṭṭhā. <bold>Paramo</bold>ti aññesaṃ akathetabbassapi guyhassa kathetabbayuttatāya bhariyā paramo sakhā nāma. Catutthaṃ.</paragraph>
<subhead line="402">5-7. Paṭhamajanasuttādivaṇṇanā</subhead>
<paragraph line="403" number="55"> Pañcame <bold>vidhāvatī</bold>ti parasamuddādigamanavasena ito cito ca vidhāvati. Pañcamaṃ.</paragraph>
<paragraph line="404" number="56"> Chaṭṭhe <pageBreak edition="P" number="1.0094" /><bold>dukkhā</bold>ti vaṭṭadukkhato. Chaṭṭhaṃ.</paragraph>
<paragraph line="405" number="57"> Sattame <bold>parāyaṇa</bold>nti nipphatti avassayo. Sattamaṃ.</paragraph>
<subhead line="406">8. Uppathasuttavaṇṇanā</subhead>
<paragraph line="407" number="58"> Aṭṭhame <bold>rāgo uppatho</bold>ti sugatiñca nibbānañca gacchantassa amaggo. <bold>Rattindivakkhayo</bold>ti rattidivehi, rattidivesu vā khīyati. <bold>Itthī mala</bold>nti sesaṃ bāhiramalaṃ bhasmakhārādīhi dhovitvā sakkā sodhetuṃ, mātugāmamalena duṭṭho pana na sakkā suddho nāma kātunti itthī ‘‘mala’’nti vuttā. <bold>Etthā</bold>ti ettha itthiyaṃ pajā sajjati. <bold>Tapo</bold>ti indriyasaṃvaradhutaṅgaguṇavīriyadukkarakārikānaṃ nāmaṃ, idha pana ṭhapetvā dukkarakārikaṃ sabbāpi kilesasantāpikā paṭipadā vaṭṭati. <bold>Brahmacariya</bold>nti methunavirati. Aṭṭhamaṃ.</paragraph>
<subhead line="408">9. Dutiyasuttavaṇṇanā</subhead>
<paragraph line="409" number="59"> Navame <pageBreak edition="V" number="1.0085" /><bold>kissa cābhirato</bold>ti kismiṃ abhirato. <bold>Dutiyā</bold>ti sugatiñceva nibbānañca gacchantassa dutiyikā. <bold>Paññā cenaṃ pasāsatī</bold>ti paññā etaṃ purisaṃ ‘‘idaṃ karohi, idaṃ mākarī’’ti anusāsati. Navamaṃ.</paragraph>
<subhead line="410">10. Kavisuttavaṇṇanā</subhead>
<paragraph line="411" number="60"> Dasame <bold>chando nidāna</bold>nti gāyattiādiko chando gāthānaṃ nidānaṃ. Pubbapaṭṭhāpanagāthā ārabhanto hi ‘‘kataracchandena hotū’’ti ārabhati <pageBreak edition="M" number="1.0089" />. <bold>Viyañjana</bold>nti jananaṃ. Akkharaṃ hi padaṃ janeti, padaṃ gāthaṃ janeti, gāthā atthaṃ pakāsetīti. <bold>Nāmasannissitā</bold>ti samuddādipaṇṇattinissitā. Gāthā <pageBreak edition="P" number="1.0095" /> ārabhanto hi samuddaṃ vā pathaviṃ vā yaṃ kiñci nāmaṃ nissayitvāva ārabhati. <bold>Āsayo</bold>ti patiṭṭhā. Kavito hi gāthā pavattanti. So tāsaṃ patiṭṭhā hotīti. Dasamaṃ.</paragraph>
<centered line="412">Jarāvaggo chaṭṭho.</centered>
<title line="413">7. Addhavaggo</title>
<subhead line="414">1. Nāmasuttavaṇṇanā</subhead>
<paragraph line="415" number="61"> Addhavaggassa paṭhame <bold>nāmaṃ sabbaṃ addhabhavī</bold>ti nāmaṃ sabbaṃ abhibhavati anupatati. Opapātikena vā hi kittimena vā nāmena mutto satto vā saṅkhāro vā natthi. Yassapi hi rukkhassa vā pāsāṇassa vā ‘‘idaṃ nāma nāma’’nti na jānanti, anāmakotveva tassa nāmaṃ hoti. Paṭhamaṃ.</paragraph>
<subhead line="416">2-3. Cittasuttādivaṇṇanā</subhead>
<paragraph line="417" number="62"> Dutiye <pageBreak edition="V" number="1.0086" /><bold>sabbeva vasamanvagū</bold>ti ye cittassa vasaṃ gacchanti, tesaṃyeva anavasesapariyādānametaṃ. Dutiyaṃ.</paragraph>
<paragraph line="418" number="63"> Tatiyepi eseva nayo. Tatiyaṃ.</paragraph>
<subhead line="419">4-5. Saṃyojanasuttādivaṇṇanā</subhead>
<paragraph line="420" number="64"> Catutthe <bold>kiṃ su saṃyojano</bold>ti kiṃ saṃyojano kiṃ bandhano? <bold>Vicāraṇa</bold>nti vicaraṇā pādāni. Bahuvacane ekavacanaṃ kataṃ. <bold>Vitakkassa vicāraṇa</bold>nti vitakko tassa pādā. Catutthaṃ.</paragraph>
<paragraph line="421" number="65"> Pañcamepi eseva nayo. Pañcamaṃ.</paragraph>
<subhead line="422">6. Attahatasuttavaṇṇanā</subhead>
<paragraph line="423" number="66"> Chaṭṭhe <bold>kenassubbhāhato</bold>ti kena abbhāhato. Su-kāro nipātamattaṃ. <bold>Icchādhūpāyito</bold>ti icchāya āditto. Chaṭṭhaṃ.</paragraph>
<subhead line="424">7-9. Uḍḍitasuttādivaṇṇanā</subhead>
<paragraph line="425" number="67"> Sattame <pageBreak edition="M" number="1.0090" /><pageBreak edition="P" number="1.0096" /><bold>taṇhāya uḍḍito</bold>ti taṇhāya ullaṅghito. Cakkhuñhi taṇhārajjunā āvunitvā rūpanāgadante uḍḍitaṃ, sotādīni saddādīsūti taṇhāya uḍḍito loko. <bold>Maccunā pihito</bold>ti anantare attabhāve kataṃ kammaṃ na dūraṃ ekacittantaraṃ, balavatiyā pana māraṇantikavedanāya pabbatena viya otthaṭattā sattā taṃ na bujjhantīti ‘‘maccunā pihito loko’’ti vuttaṃ. Sattamaṃ.</paragraph>
<paragraph line="426" number="68"> Aṭṭhame sveva pañho devatāya heṭṭhupariyāyavasena pucchito. Aṭṭhamaṃ.</paragraph>
<paragraph line="427" number="69"> Navame <pageBreak edition="V" number="1.0087" /> sabbaṃ uttānameva. Navamaṃ.</paragraph>
<subhead line="428">10. Lokasuttavaṇṇanā</subhead>
<paragraph line="429" number="70"> Dasame <bold>kismiṃ loko samuppanno</bold>ti kismiṃ uppanne loko uppannoti pucchati. <bold>Chasū</bold>ti chasu ajjhattikesu āyatanesu uppannesu uppannoti vuccati. <bold>Chasu kubbatī</bold>ti tesuyeva chasu santhavaṃ karoti. <bold>Upādāyā</bold>ti tāniyeva ca upādāya āgamma paṭicca pavattati. <bold>Vihaññatī</bold>ti tesuyeva chasu vihaññati pīḷiyati. Iti ajjhattikāyatanavasena ayaṃ pañho āgato, ajjhattikabāhirānaṃ pana vasena āharituṃ vaṭṭati. Chasu hi ajjhattikāyatanesu uppannesu ayaṃ uppanno nāma hoti, chasu bāhiresu santhavaṃ karoti, channaṃ ajjhattikānaṃ upādāya chasu bāhiresu vihaññatīti. Dasamaṃ.</paragraph>
<centered line="430">Addhavaggo sattamo.</centered>
<title line="431">8. Chetvāvaggo</title>
<subhead line="432">1. Chetvāsuttavaṇṇanā</subhead>
<paragraph line="433" number="71"> Chetvāvaggassa <pageBreak edition="P" number="1.0097" /> paṭhame <bold>chetvā</bold>ti vadhitvā. <bold>Sukhaṃ setī</bold>ti kodhapariḷāhena aparidayhamānattā sukhaṃ sayati. <bold>Na socatī</bold>ti kodhavināsena vinaṭṭhadomanassattā na socati. <bold>Visamūlassā</bold>ti dukkhavipākassa <pageBreak edition="M" number="1.0091" />. <bold>Madhuraggassā</bold>ti kuddhassa paṭikujjhitvā, akkuṭṭhassa paccakkositvā, pahaṭassa ca paṭipaharitvā sukhaṃ uppajjati, taṃ sandhāya madhuraggoti vutto. Imasmiṃ hi ṭhāne pariyosānaṃ agganti vuttaṃ. <bold>Ariyā</bold>ti buddhādayo. Paṭhamaṃ.</paragraph>
<subhead line="434">2. Rathasuttavaṇṇanā</subhead>
<paragraph line="435" number="72"> Dutiye paññāyati etenāti <bold>paññāṇaṃ. Dhajo rathassā</bold>ti mahantasmiṃ hi saṅgāmasīse dūratova <pageBreak edition="V" number="1.0088" /> dhajaṃ disvā ‘‘asukarañño nāma ayaṃ ratho’’ti ratho pākaṭo hoti. Tena vuttaṃ ‘‘dhajo rathassa paññāṇa’’nti. <bold>Aggi</bold>pi dūratova dhūmena paññāyati. Coḷaraṭṭhaṃ paṇḍuraṭṭhanti evaṃ <bold>raṭṭha</bold>mpi raññā paññāyati. Cakkavattirañño dhītāpi pana <bold>itthī</bold> ‘‘asukassa nāma bhariyā’’ti bhattāraṃ patvāva paññāyati. Tasmā <bold>dhūmo paññāṇamaggino</bold>tiādi vuttaṃ. Dutiyaṃ.</paragraph>
<subhead line="436">3. Vittasuttavaṇṇanā</subhead>
<paragraph line="437" number="73"> Tatiye <bold>saddhīdha vitta</bold>nti yasmā saddho saddhāya muttamaṇiādīnipi vittāni labhati, tissopi kulasampadā, cha kāmasaggāni, nava brahmaloke patvā pariyosāne amatamahānibbānadassanampi labhati, tasmā maṇimuttādīhi vittehi saddhāvittameva seṭṭhaṃ. <bold>Dhammo</bold>ti dasakusalakammapatho. <bold>Sukhamāvahatī</bold>ti sabbampi sāsavānāsavaṃ asaṃkiliṭṭhasukhaṃ āvahati. <bold>Sādutara</bold>nti <pageBreak edition="P" number="1.0098" /> lokasmiṃ loṇambilādīnaṃ sabbarasānaṃ saccameva madhurataraṃ. Saccasmiṃ hi ṭhitā sīghavegaṃ nadimpi nivattenti, visampi nimmaddenti, aggimpi paṭibāhanti, devampi vassāpenti, tasmā taṃ sabbarasānaṃ madhurataranti vuttaṃ. <bold>Paññājīviṃ jīvitamāhu seṭṭha</bold>nti yo paññājīvī gahaṭṭho samāno pañcasu sīlesu patiṭṭhāya salākabhattādīni paṭṭhapetvā paññāya jīvati, pabbajito vā pana dhammena uppanne paccaye ‘‘idamattha’’nti paccavekkhitvā paribhuñjanto kammaṭṭhānaṃ ādāya vipassanaṃ paṭṭhapetvā ariyaphalādhigamavasena paññāya jīvati, taṃ paññājīviṃ puggalaṃ seṭṭhaṃ jīvitaṃ jīvatīti āhu. Tatiyaṃ.</paragraph>
<subhead line="438">4. Vuṭṭhisuttavaṇṇanā</subhead>
<paragraph line="439" number="74"> Catutthe <pageBreak edition="M" number="1.0092" /><bold>bīja</bold>nti uppatantānaṃ sattavidhaṃ dhaññabījaṃ seṭṭhaṃ. Tasmiñhi uggate janapado khemo hoti subhikkho. <bold>Nipatata</bold>nti nipatantānaṃ meghavuṭṭhi seṭṭhā. Meghavuṭṭhiyañhi sati vividhāni sassāni uppajjanti, janapadā phītā honti khemā subhikkhā. <bold>Pavajamānāna</bold>nti jaṅgamānaṃ padasā caramānānaṃ gāvo seṭṭhā. Tā nissāya hi sattā pañca gorase paribhuñjamānā sukhaṃ viharanti. <bold>Pavadata</bold>nti rājakulamajjhādīsu vadantānaṃ putto varo. So hi mātāpitūnaṃ anatthāvahaṃ na vadati.</paragraph>
<paragraph line="440"><bold>Vijjā</bold><pageBreak edition="V" number="1.0089" /><bold>uppatataṃ seṭṭhā</bold>ti purimapañhe kira sutvā samīpe ṭhitā ekā devatā ‘‘devate, kasmā tvaṃ etaṃ pañhaṃ dasabalaṃ pucchasi? Ahaṃ te kathessāmī’’ti attano khantiyā laddhiyā pañhaṃ kathesi. Atha naṃ itarā devatā āha – ‘‘yāva padhaṃsī vadesi devate yāva pagabbhā mukharā, ahaṃ buddhaṃ bhagavantaṃ pucchāmi. Tvaṃ mayhaṃ kasmā kathesī’’ti? Nivattetvā tadeva pañhaṃ dasabalaṃ pucchi. Athassā satthā vissajjento <bold>vijjā uppatata</bold>ntiādimāha. Tattha <bold>vijjā</bold>ti catumaggavijjā. Sā hi uppatamānā sabbākusaladhamme samugghāteti. Tasmā ‘‘uppatataṃ seṭṭhā’’ti vuttā. <bold>Avijjā</bold>ti vaṭṭamūlakamahāavijjā. Sā hi nipatantānaṃ osīdantānaṃ varā. <bold>Pavajamānāna</bold>nti padasā caramānānaṃ jaṅgamānaṃ <pageBreak edition="P" number="1.0099" /> anomapuññakkhettabhūto saṅgho varo. Tañhi tattha tattha disvā pasannacittā sattā sotthiṃ pāpuṇanti. <bold>Buddho</bold>ti yādiso putto vā hotu añño vā, yesaṃ kesañci vadamānānaṃ buddho varo. Tassa hi dhammadesanaṃ āgamma anekasatasahassānaṃ pāṇānaṃ bandhanamokkho hotīti. Catutthaṃ.</paragraph>
<subhead line="441">5. Bhītāsuttavaṇṇanā</subhead>
<paragraph line="442" number="75"> Pañcame <bold>kiṃsūdha bhītā</bold>ti kiṃ bhītā? <bold>Maggo canekāyatanappavutto</bold>ti aṭṭhatiṃsārammaṇavasena anekehi kāraṇehi kathito. Evaṃ sante kissa bhītā hutvā ayaṃ janatā dvāsaṭṭhi diṭṭhiyo aggahesīti vadati. <bold>Bhūripaññā</bold>ti bahupañña ussannapañña. <bold>Paralokaṃ na bhāye</bold>ti imasmā lokā paraṃ lokaṃ gacchanto na bhāyeyya. <bold>Paṇidhāyā</bold>ti ṭhapetvā. <bold>Bahvannapānaṃ <pageBreak edition="M" number="1.0093" /> gharamāvasanto</bold>ti anāthapiṇḍikādayo viya bahvannapāne ghare vasanto. <bold>Saṃvibhāgī</bold>ti accharāya gahitampi nakhena phāletvā parassa datvāva bhuñjanasīlo. <bold>Vadaññū</bold>ti vuttatthameva.</paragraph>
<paragraph line="443">Idāni gāthāya aṅgāni uddharitvā dassetabbāni – ‘‘vāca’’nti hi iminā cattāri vacīsucaritāni gahitāni, ‘‘manenā’’tipadena tīṇi manosucaritāni, ‘‘kāyenā’’ti padena tīṇi kāyasucaritāni. Iti ime dasa kusalakammapathā pubbasuddhiaṅgaṃ nāma. <bold>Bahvannapānaṃ gharamāvasanto</bold>ti iminā yaññaupakkharo gahito. <bold>Saddho</bold>ti ekamaṅgaṃ, <bold>mudū</bold>ti ekaṃ, <bold>saṃvibhāgī</bold>ti ekaṃ, <bold>vadaññū</bold>ti ekaṃ. Iti imāni cattāri aṅgāni sandhāya ‘‘etesu dhammesu ṭhito catūsū’’ti āha.</paragraph>
<paragraph line="444">Aparopi <pageBreak edition="V" number="1.0090" /> pariyāyo – vācantiādīni tīṇi aṅgāni, bahvannapānanti iminā yaññaupakkharova gahito, saddho mudū saṃvibhāgī vadaññūti ekaṃ aṅgaṃ. Aparo dukanayo nāma hoti. ‘‘Vācaṃ manañcā’’ti idamekaṃ aṅgaṃ, ‘‘kāyena pāpāni akubbamāno, bahvannapānaṃ gharamāvasanto’’ti ekaṃ, ‘‘saddho mudū’’ti ekaṃ, ‘‘saṃvibhāgī vadaññū’’ti ekaṃ. Etesu catūsu dhammesu ṭhito dhamme ṭhito nāma hoti. So ito paralokaṃ gacchanto na bhāyati. Pañcamaṃ.</paragraph>
<subhead line="445">6. Najīratisuttavaṇṇanā</subhead>
<paragraph line="446" number="76"> Chaṭṭhe <pageBreak edition="P" number="1.0100" /><bold>nāmagottaṃ na jīratī</bold>ti atītabuddhānaṃ yāvajjadivasā nāmagottaṃ kathiyati, tasmā na jīratīti vuccati. Porāṇā pana ‘‘addhāne gacchante na paññāyissati, jīraṇasabhāvo pana na hotiyevā’’ti vadanti. <bold>Ālasya</bold>nti ālasiyaṃ, yena ṭhitaṭṭhāne ṭhitova, nisinnaṭṭhāne nisinnova hoti, telepi uttarante ṭhitiṃ na karoti. <bold>Pamādo</bold>ti niddāya vā kilesavasena vā pamādo. <bold>Anuṭṭhāna</bold>nti kammasamaye kammakaraṇavīriyābhāvo. <bold>Asaṃyamo</bold>ti sīlasaññamābhāvo vissaṭṭhācāratā. <bold>Niddā</bold>ti soppabahulatā. Tāya gacchantopi ṭhitopi nisinnopi niddāyati, pageva nipanno. <bold>Tandī</bold>ti aticchātādivasena āgantukālasiyaṃ. <bold>Te chidde</bold>ti tāni cha chiddāni vivarāni. <bold>Sabbaso</bold>ti <pageBreak edition="M" number="1.0094" /> sabbākārena. <bold>Ta</bold>nti nipātamattaṃ. <bold>Vivajjaye</bold>ti vajjeyya jaheyya. Chaṭṭhaṃ.</paragraph>
<subhead line="447">7. Issariyasuttavaṇṇanā</subhead>
<paragraph line="448" number="77"> Sattame <bold>satthamala</bold>nti malaggahitasatthaṃ. <bold>Kiṃ su harantaṃ vārentī</bold>ti kaṃ harantaṃ nisedhenti. <bold>Vaso</bold>ti āṇāpavattanaṃ. <bold>Itthī</bold>ti avissajjanīyabhaṇḍattā ‘‘itthī bhaṇḍānamuttamaṃ, varabhaṇḍa’’nti āha. Atha vā sabbepi bodhisattā ca cakkavattino ca mātukucchiyaṃyeva nibbattantīti ‘‘itthī bhaṇḍānamuttama’’nti āha. <bold>Kodho satthamala</bold>nti kodho malaggahitasatthasadiso, paññāsatthassa vā malanti satthamalaṃ. <bold>Abbuda</bold>nti vināsakāraṇaṃ, corā lokasmiṃ vināsakāti attho. <bold>Haranto</bold>ti salākabhattādīni gahetvā gacchanto. Salākabhattādīni hi paṭṭhapitakāleyeva manussehi pariccattāni. Tesaṃ tāni haranto samaṇo piyo hoti, anāharante puññahāniṃ nissāya vippaṭisārino honti. Sattamaṃ.</paragraph>
<subhead line="449">8. Kāmasuttavaṇṇanā</subhead>
<paragraph line="450" number="78"> Aṭṭhame <pageBreak edition="V" number="1.0091" /><pageBreak edition="P" number="1.0101" /><bold>attānaṃ na dade</bold>ti parassa dāsaṃ katvā attānaṃ na dadeyya ṭhapetvā sabbabodhisatteti vuttaṃ. <bold>Na pariccaje</bold>ti sīhabyagghādīnaṃ na pariccajeyya sabbabodhisatte ṭhapetvāyevāti vuttaṃ. <bold>Kalyāṇa</bold>nti saṇhaṃ mudukaṃ. <bold>Pāpika</bold>nti pharusaṃ vācaṃ. Aṭṭhamaṃ.</paragraph>
<subhead line="451">9. Pātheyyasuttavaṇṇanā</subhead>
<paragraph line="452" number="79"> Navame <bold>saddhā bandhati pātheyya</bold>nti saddhaṃ uppādetvā dānaṃ deti, sīlaṃ rakkhati, uposathakammaṃ karoti, tenetaṃ vuttaṃ. <bold>Sirī</bold>ti issariyaṃ. <bold>Āsayo</bold>ti vasanaṭṭhānaṃ. Issariye hi abhimukhībhūte thalatopi jalatopi bhogā āgacchantiyeva. Tenetaṃ vuttaṃ. <bold>Parikassatī</bold>ti parikaḍḍhati. Navamaṃ.</paragraph>
<subhead line="453">10. Pajjotasuttavaṇṇanā</subhead>
<paragraph line="454" number="80"> Dasame <bold>pajjoto</bold>ti padīpo viya hoti. <bold>Jāgaro</bold>ti jāgarabrāhmaṇo viya hoti. <bold>Gāvo kamme sajīvāna</bold>nti kammena saha jīvantānaṃ <pageBreak edition="M" number="1.0095" /> gāvova kamme kammasahāyā kammadutiyakā nāma honti. Gomaṇḍalehi saddhiṃ kasikammādīni nipphajjanti. <bold>Sītassa iriyāpatho</bold>ti sītaṃ assa sattakāyassa iriyāpatho jīvitavutti. <bold>Sīta</bold>nti naṅgalaṃ. Yassa hi naṅgalehi khettaṃ appamattakampi kaṭṭhaṃ na hoti, so kathaṃ jīvissatīti vadati. Dasamaṃ.</paragraph>
<subhead line="455">11. Araṇasuttavaṇṇanā</subhead>
<paragraph line="456" number="81"> Ekādasame <bold>araṇā</bold>ti nikkilesā. <bold>Vusita</bold>nti vusitavāso. <bold>Bhojissiya</bold>nti adāsabhāvo. <bold>Samaṇā</bold>ti khīṇāsavasamaṇā. Te hi ekantena araṇā nāma. <bold>Vusitaṃ na nassatī</bold>ti tesaṃ ariyamaggavāso <pageBreak edition="P" number="1.0102" /> na nassati. <bold>Parijānantī</bold>ti puthujjanakalyāṇakato paṭṭhāya sekhā lokiyalokuttarāya pariññāya parijānanti. <bold>Bhojissiya</bold>nti khīṇāsavasamaṇānaṃyeva niccaṃ bhujissabhāvo nāma. <bold>Vandantī</bold>ti pabbajitadivasato paṭṭhāya vandanti. <bold>Patiṭṭhita</bold>nti sīle patiṭṭhitaṃ <pageBreak edition="V" number="1.0092" />. <bold>Samaṇīdhā</bold>ti samaṇaṃ idha. <bold>Jātihīna</bold>nti api caṇḍālakulā pabbajitaṃ. <bold>Khattiyā</bold>ti na kevalaṃ khattiyāva, devāpi sīlasampannaṃ samaṇaṃ vandantiyevāti. Ekādasamaṃ.</paragraph>
<centered line="457">Chetvāvaggo aṭṭhamo.</centered>
<centered line="458">Iti sāratthappakāsiniyā</centered>
<paragraph line="459">Saṃyuttanikāya-aṭṭhakathāya</paragraph>
<centered line="460">Devatāsaṃyuttavaṇṇanā niṭṭhitā.</centered>
</body>
</document>