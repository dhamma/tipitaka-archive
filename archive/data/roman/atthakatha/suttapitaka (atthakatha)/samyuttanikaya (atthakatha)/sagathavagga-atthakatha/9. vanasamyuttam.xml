<?xml version="1.0"?>
<document>
<metadata>
<normativeSource>http://tipitaka.org/romn/cscd/s0301a.att9.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/sagathavagga-atthakatha/9. vanasamyuttam.xml</archivePath>
<titlePath>9. Vanasaṃyuttaṃ - Sagāthāvagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">9. Vanasaṃyuttaṃ</chapter>
<subhead line="2">1. Vivekasuttavaṇṇanā</subhead>
<paragraph line="3" number="221"> Vanasaṃyuttassa <pageBreak edition="V" number="1.0253" /><pageBreak edition="M" number="1.0263" /> paṭhame <pageBreak edition="P" number="1.0288" /><bold>kosalesu viharatī</bold>ti satthu santike kammaṭṭhānaṃ gahetvā tassa janapadassa sulabhabhikkhatāya tattha gantvā viharati. <bold>Saṃvejetukāmā</bold>ti vivekaṃ paṭipajjāpetukāmā. <bold>Vivekakāmo</bold>ti tayo viveke patthayanto. <bold>Niccharatī bahiddhā</bold>ti bāhiresu puthuttārammaṇesu carati. <bold>Jano janasmi</bold>nti tvaṃ jano aññasmiṃ jane chandarāgaṃ vinayassu. <bold>Pajahāsī</bold>ti pajaha. <bold>Bhavāsī</bold>ti bhava. <bold>Sataṃ taṃ sārayāmase</bold>ti satimantaṃ paṇḍitaṃ taṃ mayampi sārayāma, sataṃ vā dhammaṃ mayaṃ taṃ sārayāmāti attho. <bold>Pātālarajo</bold>ti appatiṭṭhaṭṭhena pātālasaṅkhāto kilesarajo. <bold>Mā taṃ kāmarajo</bold>ti ayaṃ kāmarāgarajo taṃ mā avahari, apāyameva mā netūti attho. <bold>Paṃsukunthito</bold>ti paṃsumakkhito. <bold>Vidhuna</bold>nti vidhunanto. <bold>Sitaṃ raja</bold>nti sarīralaggaṃ rajaṃ. <bold>Saṃvegamāpādī</bold>ti devatāpi nāma maṃ evaṃ sāretīti vivekamāpanno, uttamavīriyaṃ vā paggayha paramavivekaṃ maggameva paṭipannoti. Paṭhamaṃ.</paragraph>
<subhead line="4">2. Upaṭṭhānasuttavaṇṇanā</subhead>
<paragraph line="5" number="222"> Dutiye <bold>supatī</bold>ti ayaṃ kira khīṇāsavo, so dūre bhikkhācāragāmaṃ gantvā āgato paṇṇasālāya pattacīvaraṃ paṭisāmetvā avidūre jātassaraṃ otaritvā gattāni utuṃ gāhāpetvā divāṭṭhānaṃ sammajjitvā tattha nīcamañcakaṃ paññāpetvā <pageBreak edition="P" number="1.0289" /> niddaṃ anokkamantova nipanno. Khīṇāsavassāpi hi kāyadaratho hotiyevāti tassa vinodanatthaṃ, taṃ sandhāya supatīti vuttaṃ. <bold>Ajjhabhāsī</bold>ti ‘‘ayaṃ bhikkhu satthu santike kammaṭṭhānaṃ gahetvā divā supati, divāsoppañca nāmetaṃ vaḍḍhitaṃ diṭṭhadhammikasamparāyikaṃ atthaṃ nāsetī’’ti maññamānā ‘‘codessāmi na’’nti cintetvā abhāsi.</paragraph>
<paragraph line="6"><bold>Āturassā</bold>ti <pageBreak edition="V" number="1.0254" /> jarāturo rogāturo kilesāturoti tayo āturā, tesu kilesāturaṃ sandhāyevamāha. <bold>Sallaviddhassā</bold>ti savisena <pageBreak edition="M" number="1.0264" /> sattisallena viya avijjāvisaviṭṭhena taṇhāsallena hadaye viddhassa. <bold>Ruppato</bold>ti ghaṭṭiyamānassa.</paragraph>
<paragraph line="7">Idānissa kāmesu ādīnavaṃ kathayantī <bold>aniccā</bold>tiādimāha. Tattha <bold>asita</bold>nti taṇhādiṭṭhinissayena anissitaṃ. <bold>Kasmā pabbajitaṃ tape</bold>ti evarūpaṃ khīṇāsavaṃ divāsoppaṃ na tapati, tādisaṃ pana kasmā na tapessatīti? Vadati. Therasseva vā etaṃ vacanaṃ, tasmā ayamettha attho – baddhesu muttaṃ asitaṃ mādisaṃ khīṇāsavapabbajitaṃ kasmā divāsoppaṃ tape, na tapessatīti? Sesagāthāsupi eseva nayo. Devatāya hi vacanapakkhe – ‘‘evarūpaṃ khīṇāsavapabbajitaṃ divāsoppaṃ na tapati, tādisaṃ pana kasmā na tapessati? Tapessatiyevā’’ti attho. Therassa vacanapakkhe – ‘‘evarūpaṃ mādisaṃ khīṇāsavapabbajitaṃ kasmā divāsoppaṃ tape? Na tapatiyevā’’ti attho. Ayaṃ panettha anuttānapadavaṇṇanā. <bold>Vinayā</bold>ti vinayena. <bold>Samatikkamā</bold>ti vaṭṭamūlikāya avijjāya samatikkamena. <bold>Taṃ ñāṇa</bold>nti taṃ catusaccañāṇaṃ. <bold>Paramodāna</bold>nti paramaparisuddhaṃ. <bold>Pabbajita</bold>nti evarūpena ñāṇena samannāgataṃ pabbajitaṃ. <bold>Vijjāyā</bold>ti catutthamaggavijjāya. <bold>Āraddhavīriya</bold>nti paggahitavīriyaṃ paripuṇṇavīriyaṃ. Dutiyaṃ.</paragraph>
<subhead line="8">3. Kassapagottasuttavaṇṇanā</subhead>
<paragraph line="9" number="223"> Tatiye <bold>cheta</bold>nti ekaṃ migaluddakaṃ. <bold>Ovadatī</bold>ti so kira migaluddako pātova bhuñjitvā ‘‘mige vadhissāmī’’ti araññaṃ paviṭṭho ekaṃ rohitamigaṃ disvā ‘‘sattiyā naṃ paharissāmī’’ti <pageBreak edition="P" number="1.0290" /> anubandhamāno therassa paṭhamasutte vuttanayeneva divāvihāraṃ nisinnassa avidūrena pakkamati. Atha naṃ thero – ‘‘upāsaka, pāṇātipāto nāmesa apāyasaṃvattaniko appāyukasaṃvattaniko, sakkā aññenapi kasivaṇijjādikammena dārabharaṇaṃ kātuṃ, mā evarūpaṃ kakkhaḷakammaṃ karohī’’ti āha. Sopi ‘‘mahāpaṃsukūlikatthero kathetī’’ti gāravena ṭhatvā sotuṃ āraddho. Athassa sotukāmataṃ janessāmīti thero aṅguṭṭhakaṃ jālāpesi. So akkhīhipi passati, kaṇṇehipi suṇāti, cittaṃ panassa ‘‘asukaṭṭhānaṃ <pageBreak edition="M" number="1.0265" /> migo gato bhavissati, asukatitthaṃ otiṇṇo, tattha naṃ gantvā ghātetvā yāvadicchakaṃ maṃsaṃ khāditvā sesaṃ kājenādāya <pageBreak edition="V" number="1.0255" /> gantvā puttake tosessāmī’’ti evaṃ migasseva anupadaṃ dhāvati. Evaṃ vikkhittacittassa dhammaṃ desentaṃ theraṃ sandhāya vuttaṃ ‘‘ovadatī’’ti. <bold>Ajjhabhāsī</bold>ti ‘‘ayaṃ thero adāruṃ tacchanto viya akhette vappanto viya attanopi kammaṃ nāseti, etassāpi codessāmi na’’nti abhāsi.</paragraph>
<paragraph line="10"><bold>Appapañña</bold>nti nippaññaṃ. <bold>Acetasa</bold>nti kāraṇajānanasamatthena cittena rahitaṃ. <bold>Mandovā</bold>ti andhabālo viya. <bold>Suṇātī</bold>ti tava dhammakathaṃ suṇāti. <bold>Na vijānātī</bold>ti atthamassa na jānāti. <bold>Āloketī</bold>ti tava puthujjanikaiddhiyā jalantaṃ aṅguṭṭhakaṃ āloketi. <bold>Na passatī</bold>ti ettha ‘‘neva telaṃ na vaṭṭi na dīpakapallikā, therassa pana ānubhāvenāyaṃ jalatī’’ti imaṃ kāraṇaṃ na passati. <bold>Dasa pajjote</bold>ti dasasu aṅgulīsu dasa padīpe. <bold>Rūpānī</bold>ti kāraṇarūpāni. <bold>Cakkhū</bold>ti paññācakkhu. <bold>Saṃvegamāpādī</bold>ti kiṃ me imināti? Vīriyaṃ paggayha paramavivekaṃ arahattamaggaṃ paṭipajji. Tatiyaṃ.</paragraph>
<subhead line="11">4. Sambahulasuttavaṇṇanā</subhead>
<paragraph line="12" number="224"> Catutthe <bold>sambahulā</bold>ti bahū suttantikā ābhidhammikā vinayadharā ca. <bold>Viharantī</bold>ti satthu santike kammaṭṭhānaṃ gahetvā viharanti. <bold>Pakkamiṃsū</bold>ti te kira tasmiṃ janapade aññataraṃ gāmaṃ upasaṅkamante disvā manussā pasannacittā <pageBreak edition="P" number="1.0291" /> āsanasālāya kojavattharaṇādīni paññāpetvā yāgukhajjakāni datvā upanisīdiṃsu. Mahāthero ekaṃ dhammakathikaṃ ‘‘dhammaṃ kathehī’’ti āha. So cittaṃ dhammakathaṃ kathesi. Manussā pasīditvā bhojanavelāyaṃ paṇītabhojanaṃ adaṃsu. Mahāthero manuññaṃ bhattānumodanamakāsi. Manussā bhiyyosomattāya pasannā ‘‘idheva, bhante, temāsaṃ vasathā’’ti paṭiññaṃ kāretvā gamanāgamanasampanne ṭhāne senāsanāni kāretvā catūhi paccayehi upaṭṭhahiṃsu. Mahāthero vassūpanāyikadivase bhikkhū ovadi – ‘‘āvuso, tumhehi garukassa satthu santike kammaṭṭhānaṃ gahitaṃ, buddhapātubhāvo nāma dullabho. Māsassa aṭṭha divase dhammassavanaṃ katvā gaṇasaṅgaṇikaṃ pahāya appamattā viharathā’’ti. Te tato paṭṭhāya yuñjanti ghaṭenti. Kadāci sabbarattikaṃ dhammassavanaṃ <pageBreak edition="M" number="1.0266" /> karonti, kadāci pañhaṃ vissajjenti, kadāci padhānaṃ karonti. Tesaṃ dhammassavanadivase dhammaṃ kathentānaṃyeva aruṇo uggacchati. Pañhāvissajjanadivase <pageBreak edition="V" number="1.0256" /> byatto bhikkhu pañhaṃ pucchati, paṇḍito vissajjetīti pucchanavissajjanaṃ karontānaṃyeva. Padhānadivase sūriyatthaṅgamane gaṇḍiṃ paharitvāva caṅkamaṃ otaritvā padhānaṃ karontānaṃyeva. Te evaṃ vassaṃ vassitvā pavāretvā pakkamiṃsu. Taṃ sandhāyetaṃ vuttaṃ. <bold>Paridevamānā</bold>ti ‘‘idāni tathārūpaṃ madhuraṃ dhammassavanaṃ pañhākathanaṃ kuto labhissāmī’’tiādīni vatvā rodamānā.</paragraph>
<paragraph line="13"><bold>Khāyatī</bold>ti paññāyati upaṭṭhāti. <bold>Ko me</bold>ti kahaṃ ime. <bold>Vajjibhūmiyā</bold>ti vajjiraṭṭhābhimukhā gatā. <bold>Magā viyā</bold>ti yathā magā tasmiṃ tasmiṃ pabbatapāde vā vanasaṇḍe vā vicarantā – ‘‘idaṃ amhākaṃ mātusantakaṃ pitusantakaṃ paveṇiāgata’’nti agahetvā, yattheva nesaṃ gocaraphāsutā ca hoti paripanthābhāvo ca, tattha vicaranti. Evaṃ aniketā agehā bhikkhavopi ‘‘ayaṃ, āvuso, amhākaṃ ācariyupajjhāyānaṃ santako paveṇiāgato’’ti agahetvā yattheva nesaṃ utusappāyaṃ bhojanasappāyaṃ puggalasappāyaṃ senāsanasappāyaṃ dhammassavanasappāyañca sulabhaṃ hoti, tattha viharanti. Catutthaṃ.</paragraph>
<subhead line="14">5. Ānandasuttavaṇṇanā</subhead>
<paragraph line="15" number="225"> Pañcame <pageBreak edition="P" number="1.0292" /><bold>ānando</bold>ti dhammabhaṇḍāgārikatthero. <bold>Ativela</bold>nti atikkantaṃ velaṃ. <bold>Gihisaññattibahulo</bold>ti rattiñca divā ca bahukālaṃ gihī saññāpayanto. Bhagavati parinibbute mahākassapatthero theraṃ āha – ‘‘āvuso, mayaṃ rājagahe vassaṃ upagantvā dhammaṃ saṅgāyissāma, gaccha tvaṃ araññaṃ pavisitvā uparimaggattayatthāya vāyāmaṃ karohī’’ti. So bhagavato pattacīvaramādāya kosalaraṭṭhaṃ gantvā ekasmiṃ araññāvāse vasitvā punadivase ekaṃ gāmaṃ pāvisi. Manussā theraṃ disvā – ‘‘bhante ānanda, tumhe pubbe satthārā saddhiṃ āgacchatha. Ajja ekakāva āgatā. Kahaṃ satthāraṃ ṭhapetvā āgatattha? Idāni kassa pattacīvaraṃ gahetvā vicaratha? Kassa mukhodakaṃ dantakaṭṭhaṃ detha, pariveṇaṃ sammajjatha, vattapaṭivattaṃ karothā’’ti bahuṃ vatvā parideviṃsu. Thero – ‘‘mā, āvuso, socittha, mā <pageBreak edition="M" number="1.0267" /> paridevittha, aniccā saṅkhārā’’tiādīni vatvā te saññāpetvā bhattakiccāvasāne vasanaṭṭhānameva gacchati. Manussā sāyampi tattha gantvā tatheva paridevanti. Theropi tatheva ovadati. Taṃ sandhāyetaṃ vuttaṃ. <bold>Ajjhabhāsī</bold>ti <pageBreak edition="V" number="1.0257" /> ‘‘ayaṃ thero bhikkhusaṅghassa kathaṃ sutvā ‘samaṇadhammaṃ karissāmī’ti araññaṃ pavisitvā idāni gihī saññāpento viharati, satthu sāsanaṃ asaṅgahitapuppharāsi viya ṭhitaṃ, dhammasaṅgahaṃ na karoti, codessāmi na’’nti cintetvā abhāsi.</paragraph>
<paragraph line="16"><bold>Pasakkiyā</bold>ti pavisitvā. <bold>Hadayasmiṃ opiyā</bold>ti kiccato ca ārammaṇato ca hadayamhi pakkhipitvā. ‘‘Nibbānaṃ pāpuṇissāmī’’ti vīriyaṃ karonto nibbānaṃ kiccato hadayamhi opeti nāma, nibbānārammaṇaṃ pana samāpattiṃ appetvā nisīdanto ārammaṇato. Tadubhayampi sandhāyesā bhāsati. <bold>Jhāyā</bold>ti dvīhi jhānehi jhāyiko bhava. <bold>Biḷibiḷikā</bold>ti ayaṃ gihīhi saddhiṃ biḷibiḷikathā. Pañcamaṃ.</paragraph>
<subhead line="17">6. Anuruddhasuttavaṇṇanā</subhead>
<paragraph line="18" number="226"> Chaṭṭhe <pageBreak edition="P" number="1.0293" /><bold>purāṇadutiyikā</bold>ti anantare attabhāve aggamahesī. <bold>Sobhasī</bold>ti pubbepi sobhasi, idānipi sobhasi. <bold>Duggatā</bold>ti na gatiduggatiyā duggatā. Tā hi sugatiyaṃ ṭhitā sampattiṃ anubhavanti, paṭipattiduggatiyā pana duggatā. Tato cutā hi tā nirayepi upapajjantīti duggatā. <bold>Patiṭṭhitā</bold>ti sakkāyasmiṃ hi patiṭṭhahanto aṭṭhahi kāraṇehi patiṭṭhāti – ratto rāgavasena patiṭṭhāti, duṭṭho dosavasena… mūḷho mohavasena… vinibaddho mānavasena… parāmaṭṭho diṭṭhivasena… thāmagato anusayavasena… aniṭṭhaṅgato vicikicchāvasena… vikkhepagato uddhaccavasena patiṭṭhāti. Tāpi evaṃ patiṭṭhitāva. <bold>Naradevāna</bold>nti devanarānaṃ.</paragraph>
<paragraph line="19"><bold>Natthi dānī</bold>ti sā kira devadhītā there balavasinehā ahosi, paṭigantuṃ nāsakkhi. Kālena āgantvā pariveṇaṃ sammajjati, mukhodakaṃ dantakaṭṭhaṃ pānīyaṃ paribhojanīyaṃ upaṭṭhapeti. Thero anāvajjanena paribhuñjati. Ekasmiṃ divase therassa jiṇṇacīvarassa coḷakabhikkhaṃ carato saṅkārakūṭe dibbadussaṃ ṭhapetvā pakkami. Thero taṃ disvā ukkhipitvā, olokento dussantaṃ <pageBreak edition="M" number="1.0268" /> disvā ‘‘dussameta’’nti ñatvā, ‘‘alaṃ ettāvatā’’ti aggahesi. Tenevassa cīvaraṃ niṭṭhāsi. Atha dve aggasāvakā anuruddhatthero cāti tayo janā cīvaraṃ kariṃsu. Satthā sūciṃ yojetvā <pageBreak edition="V" number="1.0258" /> adāsi. Niṭṭhitacīvarassa piṇḍāya carato devatā piṇḍapātaṃ samādapeti. Sā kālena ekikā, kālena attadutiyā therassa santikaṃ āgacchati. Tadā pana attatatiyā āgantvā divāṭṭhāne theraṃ upasaṅkamitvā – ‘‘mayaṃ manāpakāyikā nāma manasā icchiticchitarūpaṃ māpemā’’ti āha. Thero – ‘‘etā evaṃ vadanti, vīmaṃsissāmi, sabbā nīlakā hontū’’ti cintesi. Tā therassa manaṃ ñatvā sabbāva nīlavaṇṇā ahesuṃ, evaṃ pītalohitaodātavaṇṇāti. Tato cintayiṃsu – ‘‘thero amhākaṃ dassanaṃ assādetī’’ti tā samajjaṃ kātuṃ āraddhā, ekāpi gāyi, ekāpi nacci, ekāpi accharaṃ pahari. Thero indriyāni okkhipi. Tato – ‘‘na amhākaṃ dassanaṃ thero assādetī’’ti ñatvā sinehaṃ vā santhavaṃ vā alabhamānā nibbinditvā gantumāraddhā. Thero tāsaṃ gamanabhāvaṃ ñatvā – ‘‘mā <pageBreak edition="P" number="1.0294" /> punappunaṃ āgacchiṃsū’’ti arahattaṃ byākaronto imaṃ gāthamāha. Tattha <bold>vikkhīṇo</bold>ti khīṇo. <bold>Jātisaṃsāro</bold>ti tattha tattha jātisaṅkhāto saṃsāro. Chaṭṭhaṃ.</paragraph>
<subhead line="20">7. Nāgadattasuttavaṇṇanā</subhead>
<paragraph line="21" number="227"> Sattame <bold>atikālenā</bold>ti sabbarattiṃ niddāyitvā balavapaccūse koṭisammuñjaniyā thokaṃ sammajjitvā mukhaṃ dhovitvā yāgubhikkhāya pātova pavisati. <bold>Atidivā</bold>ti yāguṃ ādāya āsanasālaṃ gantvā pivitvā ekasmiṃ ṭhāne nipanno niddāyitvā – ‘‘manussānaṃ bhojanavelāya paṇītaṃ bhikkhaṃ labhissāmī’’ti upakaṭṭhe majjhanhike uṭṭhāya dhammakaraṇena udakaṃ gahetvā akkhīni pamajjitvā piṇḍāya caritvā yāvadatthaṃ bhuñjitvā majjhanhike vītivatte paṭikkamati. <bold>Divā ca āgantvā</bold>ti atikāle paviṭṭhena nāma aññehi bhikkhūhi paṭhamataraṃ āgantabbaṃ hoti, tvaṃ pana ativiya divā āgantvā gatāsīti attho. <bold>Bhāyāmi nāgadatta</bold>nti taṃ nāgadattaṃ ahaṃ bhāyāmi. <bold>Suppagabbha</bold>nti suṭṭhu pagabbhaṃ. <bold>Kulesū</bold>ti khattiyakulādiupaṭṭhākakulesu. Sattamaṃ.</paragraph>
<subhead line="22">8. Kulagharaṇīsuttavaṇṇanā</subhead>
<paragraph line="23" number="228"> Aṭṭhame <pageBreak edition="M" number="1.0269" /><bold>ajjhogāḷhappatto</bold>ti ogāhappatto. So kira satthu santike kammaṭṭhānaṃ gahetvā <pageBreak edition="V" number="1.0259" /> taṃ vanasaṇḍaṃ pavisitvā dutiyadivase gāmaṃ piṇḍāya pāvisi pāsādikehi abhikkantādīhi. Aññataraṃ kulaṃ tassa iriyāpathe pasīditvā pañcapatiṭṭhitena vanditvā piṇḍapātaṃ adāsi. Bhattānumodanaṃ puna sutvā atirekataraṃ pasīditvā, ‘‘bhante, niccakālaṃ idheva bhikkhaṃ gaṇhathā’’ti nimantesi. Thero adhivāsetvā tesaṃ āhāraṃ paribhuñjamāno vīriyaṃ paggayha ghaṭento arahattaṃ patvā cintesi – ‘‘bahūpakāraṃ me etaṃ kulaṃ, aññattha gantvā kiṃ karissāmī’’ti? Phalasamāpattisukhaṃ anubhavanto tattheva vasi. <bold>Ajjhabhāsī</bold>ti sā kira therassa khīṇāsavabhāvaṃ ajānantī <pageBreak edition="P" number="1.0295" /> cintesi – ‘‘ayaṃ thero neva aññaṃ gāmaṃ gacchati, na aññaṃ gharaṃ, na rukkhamūlaāsanasālādīsu nisīdati, niccakālaṃ gharaṃ pavisitvāva nisīdati, ubhopete ogādhappattā paṭigādhappattā, kadāci esa imaṃ kulaṃ dūseyya, codessāmi na’’nti. Tasmā abhāsi.</paragraph>
<paragraph line="24"><bold>Saṇṭhāne</bold>ti nagaradvārassa āsanne manussānaṃ bhaṇḍakaṃ otāretvā vissamanaṭṭhāne. <bold>Saṅgammā</bold>ti samāgantvā. <bold>Mantentī</bold>ti kathenti. <bold>Mañca tañcā</bold>ti mañca kathenti tañca kathenti. <bold>Kimantara</bold>nti kiṃ kāraṇaṃ? <bold>Bahū hi saddā paccūhā</bold>ti bahukā ete lokasmiṃ paṭilomasaddā. <bold>Na tenā</bold>ti tena kāraṇena, tena vā tapassinā na maṅku hotabbaṃ. <bold>Na hi tenā</bold>ti na hi tena parehi vuttavacanena satto kilissati, attanā katena pana pāpakammeneva kilissatīti dasseti. <bold>Vātamigo yathā</bold>ti yathā vane vātamigo vāteritānaṃ paṇṇādīnaṃ saddena paritassati, evaṃ yo saddaparittāsī hotīti attho. <bold>Nāssa sampajjate vata</bold>nti tassa lahucittassa vataṃ na sampajjati. Thero pana khīṇāsavattā sampannavatoti veditabbo. Aṭṭhamaṃ.</paragraph>
<subhead line="25">9. Vajjiputtasuttavaṇṇanā</subhead>
<paragraph line="26" number="229"> Navame <bold>vajjiputtako</bold>ti vajjiraṭṭhe rājaputto chattaṃ pahāya pabbajito. <bold>Sabbaratticāro</bold>ti kattikanakkhattaṃ ghosetvā sakalanagaraṃ dhajapaṭākādīhi <pageBreak edition="M" number="1.0270" /> paṭimaṇḍetvā pavattito sabbaratticāro. Idañhi nakkhattaṃ yāva cātumahārājikehi ekābaddhaṃ hoti. <bold>Tūriyatāḷitavāditanigghosasadda</bold>nti bheriāditūriyānaṃ tāḷitānaṃ vīṇādīnañca vāditānaṃ nigghosasaddaṃ. <bold>Abhāsī</bold>ti vesāliyaṃ kira satta rājasahassāni sattasatāni satta ca rājāno, tattakāva tesaṃ uparājasenāpatiādayo <pageBreak edition="V" number="1.0260" />. Tesu alaṅkatapaṭiyattesu nakkhattakīḷanatthāya vīthiṃ otiṇṇesu saṭṭhihatthe mahācaṅkame caṅkamamāno nabhassa majjhe ṭhitaṃ candaṃ disvā caṅkamanakoṭiyaṃ phalakaṃ nissāya ṭhito abhāsi. <bold>Apaviddhaṃva</bold><pageBreak edition="P" number="1.0296" /><bold>vanasmiṃ dāruka</bold>nti vatthaveṭhanālaṅkārarahitattā vane chaḍḍitadārukaṃ viya jātaṃ. <bold>Pāpiyo</bold>ti lāmakataro amhehi añño koci atthi. <bold>Pihayantī</bold>ti thero āraññiko paṃsukūliko piṇḍapātiko sapadānacāriko appiccho santuṭṭhoti bahū tuyhaṃ patthayantīti attho. <bold>Saggagāmina</bold>nti saggaṃ gacchantānaṃ gatānampi. Navamaṃ.</paragraph>
<subhead line="27">10. Sajjhāyasuttavaṇṇanā</subhead>
<paragraph line="28" number="230"> Dasame <bold>yaṃ suda</bold>nti nipātamattaṃ. <bold>Sajjhāyabahulo</bold>ti nissaraṇapariyattivasena sajjhāyanato bahutaraṃ kālaṃ sajjhāyanto. So kira ācariyassa divāṭṭhānaṃ sammajjitvā ācariyaṃ udikkhanto tiṭṭhati. Atha naṃ āgacchantaṃ disvāva paccuggantvā pattacīvaraṃ paṭiggahetvā paññattāsane nisinnassa tālavaṇṭavātaṃ datvā pānīyaṃ āpucchitvā pāde dhovitvā telaṃ makkhetvā vanditvā ṭhito uddesaṃ gahetvā yāva sūriyatthaṅgamā sajjhāyaṃ karoti. So nhānakoṭṭhake udakaṃ upaṭṭhapetvā aṅgārakapalle aggiṃ karoti. Ācariyassa nhatvā āgatassa pādesu udakaṃ puñchitvā piṭṭhiparikammaṃ katvā vanditvā uddesaṃ gahetvā paṭhamayāme sajjhāyaṃ katvā majjhimayāme sarīraṃ samassāsetvā pacchimayāme uddesaṃ gahetvā yāva aruṇuggamanā sajjhāyaṃ katvā niruddhasaddaṃ khayato sammasati. Tato sesaṃ upādāyarūpaṃ bhūtarūpaṃ nāmarūpanti pañcasu khandhesu vipassanaṃ vaḍḍhetvā arahattaṃ pāpuṇi. <bold>Appossukko</bold>ti uddesaggahaṇe ca sajjhāyakaraṇīye ca nirussukko. <bold>Saṅkasāyatī</bold>ti yassa dāni atthāya ahaṃ sajjhāyaṃ kareyyaṃ, so me attho matthakaṃ <pageBreak edition="M" number="1.0271" /> patto. Kiṃ me idāni sajjhāyenāti phalasamāpattisukhena kālaṃ ativatteti. <bold>Ajjhabhāsī</bold>ti, ‘‘kiṃ nu kho assa therassa aphāsukaṃ jātaṃ, udāhussa ācariyassa? Kena nu kho kāraṇena pubbe viya madhurassarena na sajjhāyatī’’ti? Āgantvā santike ṭhitā abhāsi.</paragraph>
<paragraph line="29"><bold>Dhammapadānī</bold>ti idha sabbampi buddhavacanaṃ adhippetaṃ <pageBreak edition="P" number="1.0297" />. <bold>Nādhīyasī</bold>ti na sajjhāyasi. Nādiyasīti vā pāṭho, na gaṇhāsīti attho. <bold>Pasaṃsa</bold>nti dhammabhāṇako pasaṃsaṃ labhati, ābhidhammiko <pageBreak edition="V" number="1.0261" /> suttantiko vinayadharotissa pasaṃsitā bhavanti. <bold>Virāgenā</bold>ti ariyamaggena. <bold>Aññāyā</bold>ti jānitvā. <bold>Nikkhepana</bold>nti tassa diṭṭhasutādino vissajjanaṃ santo vadantīti dīpeti, na buddhavacanassa. Ettāvatā ‘‘thero buddhavacanaṃ na vissajjāpetī’’ti na niccakālaṃ sajjhāyanteneva bhavitabbaṃ, sajjhāyitvā pana – ‘‘ettakassāhaṃ atthassa vā dhammassa vā ādhāro bhavituṃ samattho’’ti ñatvā vaṭṭadukkhassa antakiriyāya paṭipajjitabbaṃ. Dasamaṃ.</paragraph>
<subhead line="30">11. Akusalavitakkasuttavaṇṇanā</subhead>
<paragraph line="31" number="231"> Ekādasame <bold>akusale vitakke</bold>ti kāmavitakkādayo tayo mahāvitakke. <bold>Ayoniso manasikārā</bold>ti anupāyamanasikārena. <bold>So</bold>ti so tvaṃ. <bold>Ayoniso paṭinissajjā</bold>ti etaṃ anupāyamanasikāraṃ vajjehi. <bold>Satthāra</bold>nti imāya gāthāya pāsādikakammaṭṭhānaṃ katheti. <bold>Pītisukhamasaṃsaya</bold>nti ekaṃseneva balavapītiñca sukhañca adhigamissasi. Ekādasamaṃ.</paragraph>
<subhead line="32">12. Majjhanhikasuttavaṇṇanā</subhead>
<paragraph line="33" number="232"> Dvādasame yaṃ vattabbaṃ, taṃ devatāsaṃyutte nandanavagge vuttameva. Dvādasamaṃ.</paragraph>
<subhead line="34">13. Pākatindriyasuttavaṇṇanā</subhead>
<paragraph line="35" number="233"> Terasamaṃ devaputtasaṃyutte jantudevaputtasutte vitthāritameva. Terasamaṃ.</paragraph>
<subhead line="36">14. Gandhatthenasuttavaṇṇanā</subhead>
<paragraph line="37" number="234"> Cuddasame <pageBreak edition="M" number="1.0272" /><bold>ajjhabhāsī</bold>ti taṃ bhikkhuṃ nāḷe gahetvā padumaṃ siṅghamānaṃ disvāva – ‘‘ayaṃ bhikkhu satthu santike kammaṭṭhānaṃ gahetvā samaṇadhammaṃ kātuṃ araññaṃ <pageBreak edition="P" number="1.0298" /> paviṭṭho gandhārammaṇaṃ upanijjhāyati, svāyaṃ ajja upasiṅghaṃ svepi punadivasepi upasiṅghissati, evamassa sā gandhataṇhā vaḍḍhitvā diṭṭhadhammikasamparāyikaṃ atthaṃ nāsessati, mā mayi passantiyā nassatu, codessāmi na’’nti upasaṅkamitvā abhāsi.</paragraph>
<paragraph line="38"><bold>Ekaṅgametaṃ</bold><pageBreak edition="V" number="1.0262" /><bold>theyyāna</bold>nti thenitabbānaṃ rūpārammaṇādīnaṃ pañcakoṭṭhāsānaṃ idaṃ ekaṅgaṃ, ekakoṭṭhāsoti attho. <bold>Na harāmī</bold>ti na gahetvā gacchāmi. <bold>Ārā</bold>ti dūre nāḷe gahetvā nāmetvā dūre ṭhito upasiṅghāmīti vadati. <bold>Vaṇṇenā</bold>ti kāraṇena.</paragraph>
<paragraph line="39"><bold>Yvāya</bold>nti yo ayaṃ. Tasmiṃ kira devatāya saddhiṃ kathenteyeva eko tāpaso otaritvā bhisakhananādīni kātuṃ āraddho, taṃ sandhāyevamāha. <bold>Ākiṇṇakammanto</bold>ti evaṃ aparisuddhakammanto. Akhīṇakammantotipi pāṭho, kakkhaḷakammantoti attho. <bold>Na vuccatī</bold>ti gandhacoroti vā pupphacoroti vā kasmā na vuccati.</paragraph>
<paragraph line="40"><bold>Ākiṇṇaluddo</bold>ti bahupāpo gāḷhapāpo vā, tasmā na vuccati. <bold>Dhāticelaṃva makkhito</bold>ti yathā dhātiyā nivatthakiliṭṭhavatthaṃ uccārapassāvapaṃsumasikaddamādīhi makkhitaṃ, evamevaṃ rāgadosādīhi makkhito. <bold>Arahāmi vattave</bold>ti arahāmi vattuṃ. Devatāya codanā kira sugatānusiṭṭhisadisā, na taṃ lāmakā hīnādhimuttikā micchāpaṭipannakapuggalā labhanti. Tasmiṃ pana attabhāve maggaphalānaṃ bhabbarūpā puggalā taṃ labhanti, tasmā evamāha.</paragraph>
<paragraph line="41"><bold>Sucigavesino</bold>ti sucīni sīlasamādhiñāṇāni gavesantassa. <bold>Abbhāmattaṃ vā</bold>ti valāhakakūṭamattaṃ viya. <bold>Jānāsī</bold>ti suddho ayanti jānāsi. <bold>Vajjāsī</bold>ti vadeyyāsi. <bold>Neva taṃ upajīvāmā</bold>ti devatā kira cintesi – ‘‘ayaṃ bhikkhu atthi me hitakāmā devatā, sā maṃ codessati sāressatīti <pageBreak edition="M" number="1.0273" /> pamādampi anuyuñjeyya, nāssa <pageBreak edition="P" number="1.0299" /> vacanaṃ sampaṭicchissāmī’’ti. Tasmā evamāha. <bold>Tvamevā</bold>ti tvaṃyeva. <bold>Jāneyyā</bold>ti jāneyyāsi. <bold>Yenā</bold>ti yena kammena sugatiṃ gaccheyyāsi, taṃ kammaṃ tvaṃyeva jāneyyāsīti. Cuddasamaṃ.</paragraph>
<centered line="42">Iti sāratthappakāsiniyā</centered>
<paragraph line="43">Saṃyuttanikāya-aṭṭhakathāya</paragraph>
<centered line="44">Vanasaṃyuttavaṇṇanā niṭṭhitā.</centered>
</body>
</document>