<?xml version="1.0"?>
<document>
<metadata>
<normativeSource>http://tipitaka.org/romn/cscd/s0301a.att11.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/sagathavagga-atthakatha/11. sakkasamyuttam.xml</archivePath>
<title>11. Sakkasaṃyuttaṃ - Sagāthāvagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">11. Sakkasaṃyuttaṃ</chapter>
<title line="2">1. Paṭhamavaggo</title>
<subhead line="3">1. Suvīrasuttavaṇṇanā</subhead>
<paragraph line="4" number="247">Sakkasaṃyuttassa <pageBreak edition="V" number="1.0295" /><pageBreak edition="P" number="1.0338" /><pageBreak edition="M" number="1.0309" />paṭhame <bold>abhiyaṃsū</bold>ti kadā abhiyaṃsu? Yadā balavanto ahesuṃ, tadā. Tatrāyaṃ anupubbikathā – sakko kira magadharaṭṭhe macalagāmake magho nāma māṇavo hutvā tettiṃsa purise gahetvā kalyāṇakammaṃ karonto satta vatapadāni pūretvā tattha kālaṅkato devaloke nibbatti. Taṃ balavakammānubhāvena saparisaṃ sesadevatā dasahi ṭhānehi adhigaṇhantaṃ disvā ‘‘āgantukadevaputtā āgatā’’ti nevāsikā gandhapānaṃ sajjayiṃsu. Sakko sakaparisāya saññaṃ adāsi – ‘‘mārisā mā gandhapānaṃ pivittha, pivanākāramattameva dassethā’’ti. Te tattha akaṃsu. Nevāsikadevatā suvaṇṇasarakehi upanītaṃ gandhapānaṃ yāvadatthaṃ pivitvā mattā tattha tattha suvaṇṇapathaviyaṃ patitvā sayiṃsu. Sakko ‘‘gaṇhatha puttahatāya putte’’ti te pādesu gahetvā sinerupāde khipāpesi. Sakkassa puññatejena tadanuvattakāpi sabbe tattheva patiṃsu. Te sineruvemajjhakāle saññaṃ labhitvā, ‘‘tātā na suraṃ pivimha, na suraṃ pivimhā’’ti āhaṃsu. Tato paṭṭhāya asurā nāma jātā. Atha nesaṃ kammapaccayautusamuṭṭhānaṃ sinerussa heṭṭhimatale dasayojanasahassaṃ asurabhavanaṃ nibbatti. Sakko tesaṃ nivattetvā <pageBreak edition="P" number="1.0339" />anāgamanatthāya ārakkhaṃ ṭhapesi, yaṃ sandhāya vuttaṃ –</paragraph>
<gatha1 line="5">‘‘Antarā dvinnaṃ ayujjhapurānaṃ,</gatha1>
<gatha2 line="6">Pañcavidhā ṭhapitā abhirakkhā;</gatha2>
<gatha3 line="7">Udakaṃ karoṭi-payassa ca hārī,</gatha3>
<gathalast line="8">Madanayutā caturo ca mahatthā’’ti.</gathalast>
<paragraph line="9">Dve <pageBreak edition="V" number="1.0296" /><pageBreak edition="M" number="1.0310" />nagarāni hi yuddhena gahetuṃ asakkuṇeyyatāya ayujjhapurāni nāma jātāni devanagarañca asuranagarañca. Yadā hi asurā balavanto honti, atha devehi palāyitvā devanagaraṃ pavisitvā dvāre pidahite asurānaṃ satasahassampi kiñci kātuṃ na sakkoti. Yadā devā balavanto honti, athāsurehi palāyitvā asuranagarassa dvāre pidahite sakkānaṃ satasahassampi kiñci kātuṃ na sakkoti. Iti imāni dve nagarāni ayujjhapurāni nāma. Nesaṃ antarā etesu udakādīsu pañcasu ṭhānesu sakkena ārakkhā ṭhapitā. Tattha <bold>udaka</bold>saddena nāgā gahitā. Te hi udake balavanto honti. Tasmā sinerussa paṭhamālinde tesaṃ ārakkhā. <bold>Karoṭi</bold>saddena supaṇṇā gahitā. Tesaṃ kira karoṭi nāma pānabhojanaṃ, tena taṃ nāmaṃ labhiṃsu. Dutiyālinde tesaṃ ārakkhā. <bold>Payassahārī</bold>saddena kumbhaṇḍā gahitā. Dānavarakkhasā kira te. Tatiyālinde tesaṃ ārakkhā. <bold>Madanayuta</bold>saddena yakkhā gahitā. Visamacārino kirate yujjhasoṇḍā. Catutthālinde tesaṃ ārakkhā. <bold>Caturo ca mahantā</bold>ti cattāro mahārājāno vuttā. Pañcamālinde tesaṃ ārakkhā. Tasmā yadi asurā kupitāvilacittā devapuraṃ upayanti yuddhesū, yaṃ girino paṭhamaṃ paribhaṇḍaṃ, taṃ uragā paṭibāhanti evaṃ sesesu sesā.</paragraph>
<paragraph line="10">Te pana asurā āyuvaṇṇarasaissariyasampattīhi tāvatiṃsasadisāva. Tasmā antarā attānaṃ ajānitvā pāṭaliyā pupphitāya, ‘‘na idaṃ devanagaraṃ, tattha pāricchattako pupphati, idha pana cittapāṭalī, jarasakkenāmhākaṃ <pageBreak edition="P" number="1.0340" />suraṃ pāyetvā vañcitā, devanagarañca no gahitaṃ, gacchāma tena saddhiṃ yujjhissāmā’’ti hatthiassarathe āruyha suvaṇṇarajatamaṇiphalakāni gahetvā, yuddhasajjā hutvā, asurabheriyo vādentā mahāsamudde udakaṃ dvidhā bhetvā uṭṭhahanti. Te deve vuṭṭhe vammikamakkhikā vammikaṃ viya sineruṃ abhiruhitu ārabhanti. Atha nesaṃ paṭhamaṃ nāgehi saddhiṃ yuddhaṃ hoti. Tasmiṃ kho pana yuddhe na kassaci chavi vā cammaṃ vā chijjati, na lohitaṃ uppajjati, kevalaṃ kumārakānaṃ dārumeṇḍakayuddhaṃ viya aññamaññaṃ santāsanamattameva <pageBreak edition="M" number="1.0311" />hoti. Koṭisatāpi koṭisahassāpi nāgā tehi saddhiṃ yujjhitvā te asurapuraṃyeva pavesetvā nivattanti.</paragraph>
<paragraph line="11">Yadā pana asurā balavanto honti, atha nāgā osakkitvā dutiye ālinde supaṇṇehi saddhiṃ ekatova hutvā yujjhanti. Esa nayo supaṇṇādīsūpi. Yadā pana tāni pañcapi <pageBreak edition="V" number="1.0297" />ṭhānāni asurā maddanti, tadā ekato sampiṇḍitānipi pañca balāni osakkanti. Atha cattāro mahārājāno gantvā sakkassa taṃ pavattiṃ ārocenti. Sakko tesaṃ vacanaṃ sutvā diyaḍḍhayojanasatikaṃ vejayantarathaṃ āruyha sayaṃ vā nikkhamati, ekaṃ vā puttaṃ peseti. Imasmiṃ pana kāle puttaṃ pesetukāmo, <bold>tāta suvīrā</bold>tiādimāha.</paragraph>
<paragraph line="12"><bold>Evaṃ bhaddantavāti kho</bold>ti evaṃ hotu bhaddaṃ tava iti kho. <bold>Pamādaṃ āpādesī</bold>ti pamādaṃ akāsi. Accharāsaṅghaparivuto saṭṭhiyojanaṃ vitthārena suvaṇṇamahāvīthiṃ otaritvā nakkhattaṃ kīḷanto nandanavanādīsu vicaratīti attho.</paragraph>
<paragraph line="13"><bold>Anuṭṭhaha</bold>nti anuṭṭhahanto. <bold>Avāyāma</bold>nti avāyamanto. <bold>Alasvassā</bold>ti alaso assa. <bold>Na ca kiccāni kāraye</bold>ti kiñci kiccaṃ nāma na kareyya. <bold>Sabbakāmasamiddhassā</bold>ti sabbakāmehi samiddho assa. <bold>Taṃ me, sakka, varaṃ disā</bold>ti, sakka devaseṭṭha, taṃ me varaṃ uttamaṃ ṭhānaṃ okāsaṃ disaṃ ācikkha kathehīti vadati. <bold>Nibbānassa hi so maggo</bold>ti kammaṃ akatvā jīvitaṭṭhānaṃ nāma nibbānassa maggo. Paṭhamaṃ.</paragraph>
<subhead line="14">2. Susīmasuttavaṇṇanā</subhead>
<paragraph line="15" number="248">Dutiye <pageBreak edition="P" number="1.0341" /><bold>susīma</bold>nti attano puttasahassassa antare evaṃnāmakaṃ ekaṃ puttameva. Dutiyaṃ.</paragraph>
<subhead line="16">3. Dhajaggasuttavaṇṇanā</subhead>
<paragraph line="17" number="249">Tatiye <bold>samupabyūḷho</bold>ti sampiṇḍito rāsibhūto. <bold>Dhajaggaṃ</bold><bold>ullokeyyathā</bold>ti sakkassa kira diyaḍḍhayojanasatāyāmo ratho <pageBreak edition="M" number="1.0312" />. Tassa hi pacchimanto paṇṇāsayojano, majjhe rathapañjaro paṇṇāsayojano, rathasandhito yāva rathasīsā paṇṇāsayojanāni. Tadeva pamāṇaṃ diguṇaṃ katvā tiyojanasatāyāmotipi vadantiyeva. Tasmiṃ yojanikapallaṅko atthato, tiyojanikaṃ setacchattaṃ matthake ṭhapitaṃ, ekasmiṃyeva yuge sahassaājaññā yuttā, sesālaṅkārassa pamāṇaṃ natthi. Dhajo panassa aḍḍhatiyāni yojanasatāni uggato, yassa vātāhatassa pañcaṅgikatūriyasseva <pageBreak edition="V" number="1.0298" />saddo niccharati, taṃ ullokeyyāthāti vadati. Kasmā? Taṃ passantānañhi rājā no āgantvā parisapariyante nikhātathambho viya ṭhito, kassa mayaṃ bhāyāmāti bhayaṃ na hoti. <bold>Pajāpatissā</bold>ti so kira sakkena samānavaṇṇo samānāyuko dutiyaṃ āsanaṃ labhati. Tathā <bold>varuṇo īsāno</bold>ca. Varuṇo pana tatiyaṃ āsanaṃ labhati, īsāno catutthaṃ. <bold>Palāyī</bold>ti asurehi parājito tasmiṃ rathe ṭhito appamattakampi rajadhajaṃ disvā palāyanadhammo.</paragraph>
<paragraph line="18"><bold>Itipi so bhagavā</bold>tiādīni visuddhimagge vitthāritāneva. <bold>Idamavocā</bold>ti idaṃ dhajaggaparittaṃ nāma bhagavā avoca, yassa āṇākhette koṭisatasahassacakkavāḷe ānubhāvo vattati. Idaṃ āvajjetvā hi yakkhabhayacorabhayādīhi dukkhehi muttānaṃ anto natthi. Tiṭṭhatu aññadukkhavūpasamo, idaṃ āvajjamāno hi pasannacitto ākāsepi patiṭṭhaṃ labhati.</paragraph>
<paragraph line="19">Tatridaṃ vatthu – dīghavāpicetiyamhi kira sudhākamme <pageBreak edition="P" number="1.0342" />kayiramāne eko daharo muddhavedikāpādato patitvā cetiyakucchiyā bhassati. Heṭṭhā ṭhito bhikkhusaṅgho ‘‘dhajaggaparittaṃ, āvuso, āvajjāhī’’ti āha. So maraṇabhayena tajjito ‘‘dhajaggaparittaṃ maṃ rakkhatū’’ti āha. Tāvadevassa cetiyakucchito dve iṭṭhakā nikkhamitvā sopānaṃ hutvā aṭṭhaṃsu, upariṭṭhito vallinisseṇiṃ otāresuṃ. Tasmiṃ nisseṇiyaṃ ṭhite iṭṭhakā yathāṭṭhāneyeva aṭṭhaṃsu. Tatiyaṃ.</paragraph>
<subhead line="20">4. Vepacittisuttavaṇṇanā</subhead>
<paragraph line="21" number="250">Catutthe <pageBreak edition="M" number="1.0313" /><bold>vepacittī</bold>ti so kira asurānaṃ sabbajeṭṭhako. <bold>Yenā</bold>ti nipātamattaṃ <bold>na</bold>nti ca. <bold>Kaṇṭhapañcamehī</bold>ti dvīsu hatthesu pādesu kaṇṭhe cāti evaṃ pañcahi bandhanehi. Tāni pana naḷinasuttaṃ viya makkaṭakasuttaṃ viya ca cakkhussāpāthaṃ āgacchanti, iriyāpathaṃ rujjhanti. Tehi pana citteneva bajjhati, citteneva muccati. <bold>Akkosatī</bold>ti corosi bālosi mūḷhosi thenosi oṭṭhosi goṇosi gadrabhosi nerayikosi tiracchānagatosi, natthi tuyhaṃ sugati, duggatiyeva tuyhaṃ pāṭikaṅkhāti imehi dasahi akkosavatthūhi akkosati. <bold>Paribhāsatī</bold>ti, jarasakka, na tvaṃ sabbakālaṃ jinissasi, yadā asurānaṃ jayo bhavissati, tadā tampi evaṃ bandhitvā asurabhavanassa dvāre nipajjāpetvā pothāpessāmīti ādīni vatvā tajjeti. Sakko vijitavijayo na taṃ manasi karoti, mahāpaṭiggahaṇaṃ panassa matthake vidhunanto sudhammadevasabhaṃ pavisati <pageBreak edition="V" number="1.0299" />ceva nikkhamati ca. <bold>Ajjhabhāsī</bold>ti ‘‘kiṃ nu kho esa sakko imāni pharusavacanāni bhayena titikkhati, udāhu adhivāsanakhantiyā samannāgatattā’’ti? Vīmaṃsanto abhāsi.</paragraph>
<paragraph line="22"><bold>Dubbalyā no</bold>ti dubbalabhāvena nu. <bold>Paṭisaṃyuje</bold>ti paṭisaṃyujeyya paṭipphareyya. <bold>Pabhijjeyyu</bold>nti virajjeyyuṃ. Pakujjheyyuntipi pāṭho. <bold>Para</bold>nti paccatthikaṃ. <bold>Yo sato upasammatī</bold>ti yo satimā hutvā upasammati, tassa upasamaṃyevāhaṃ <pageBreak edition="P" number="1.0343" />bālassa paṭisedhanaṃ maññeti attho. <bold>Yadā naṃ maññatī</bold>ti yasmā taṃ maññati. <bold>Ajjhāruhatī</bold>ti ajjhottharati. <bold>Gova bhiyyo palāyina</bold>nti yathā goyuddhe tāvadeva dve gāvo yujjhante gogaṇo olokento tiṭṭhati, yadā pana eko palāyati, atha naṃ palāyantaṃ sabbo gogaṇo bhiyyo ajjhottharati. Evaṃ dummedho khamantaṃ bhiyyo ajjhottharatīti attho.</paragraph>
<paragraph line="23"><bold>Sadatthaparamā</bold>ti sakatthaparamā. <bold>Khantyā bhiyyo na vijjatī</bold>ti tesu sakaatthaparamesu atthesu khantito uttaritaro añño attho na vijjati. <bold>Tamāhu paramaṃ khanti</bold>nti yo balavā titikkhati, tassa taṃ khantiṃ paramaṃ āhu. <bold>Bālabalaṃ</bold>nāma aññāṇabalaṃ. Taṃ yassa balaṃ, abalameva <pageBreak edition="M" number="1.0314" />taṃ balanti āhu kathentīti dīpeti. <bold>Dhammaguttassā</bold>ti dhammena rakkhitassa, dhammaṃ vā rakkhantassa. <bold>Paṭivattā</bold>ti paṭippharitvā vattā, paṭippharitvā vā bālabalanti vadeyyāpi, dhammaṭṭhaṃ pana cāletuṃ samattho nāma natthi. <bold>Tasseva tena pāpiyo</bold>ti tena kodhena tasseva puggalassa pāpaṃ. Katarassa? <bold>Yo kuddhaṃ paṭikujjhati. Tikicchantāna</bold>nti ekavacane bahuvacanaṃ, tikicchantanti attho. <bold>Janā maññantī</bold>ti evarūpaṃ attano ca parassa cāti ubhinnaṃ atthaṃ tikicchantaṃ nipphādentaṃ puggalaṃ ‘‘andhabālo aya’’nti andhabālaputhujjanāva evaṃ maññanti. <bold>Dhammassa akovidā</bold>ti catusaccadhamme achekā. <bold>Idhā</bold>ti imasmiṃ sāsane. <bold>Kho</bold>ti nipātamattaṃ. Catutthaṃ.</paragraph>
<subhead line="24">5. Subhāsitajayasuttavaṇṇanā</subhead>
<paragraph line="25" number="251">Pañcame <bold>asurindaṃ etadavocā</bold>ti chekatāya etaṃ avoca. Evaṃ kirassa ahosi ‘‘parassa nāma gāhaṃ mocetvā paṭhamaṃ vattuṃ garu. Parassa vacanaṃ anugantvā pana pacchā sukhaṃ <pageBreak edition="P" number="1.0344" />vattu’’nti. <bold>Pubbadevā</bold>ti devaloke ciranivāsino pubbasāmikā, tumhākaṃ tāva paveṇiāgataṃ bhaṇathāti <pageBreak edition="V" number="1.0300" />. <bold>Adaṇḍāvacarā</bold>ti daṇḍāvacaraṇarahitā, daṇḍaṃ vā satthaṃ vā gahetabbanti evamettha natthīti attho. Pañcamaṃ.</paragraph>
<subhead line="26">6. Kulāvakasuttavaṇṇanā</subhead>
<paragraph line="27" number="252">Chaṭṭhe <bold>ajjhabhāsī</bold>ti tassa kira simbalivanābhimukhassa jātassa rathasaddo ca ājānīyasaddo dhajasaddo ca samantā asanipātasaddo viya ahosi. Taṃ sutvā simbalivane balavasupaṇṇā palāyiṃsu, jarājiṇṇā ceva rogadubbalā ca asañjātapakkhapotakā ca palāyituṃ asakkontā, maraṇabhayena tajjitā ekappahāreneva mahāviravaṃ viraviṃsu. Sakko taṃ sutvā ‘‘kassa saddo, tātā’’ti? Mātaliṃ pucchi. Rathasaddaṃ, te deva, sutvā supaṇṇā palāyituṃ asakkontā viravantīti. Taṃ sutvā karuṇāsamāvajjitahadayo abhāsi. <bold>Īsāmukhenā</bold>ti rathassa īsāmukhena. Yathā kulāvake īsāmukhaṃ na sañcuṇṇeti, evaṃ iminā īsāmukhena te parivajjaya. So hi ratho puññapaccayanibbatto cakkavāḷapabbatepi <pageBreak edition="M" number="1.0315" />sinerumhipi sammukhībhūte vinivijjhitvāva gacchati na sajjati, ākāsagatasadiseneva gacchati. Sace tena simbalivanena gato bhaveyya, yathā mahāsakaṭe kadalivanamajjhena vā eraṇḍavanamajjhena vā gacchante sabbavanaṃ vibhaggaṃ nimmathitaṃ hoti, evaṃ tampi simbalivanaṃ bhaveyya. Chaṭṭhaṃ.</paragraph>
<subhead line="28">7. Nadubbhiyasuttavaṇṇanā</subhead>
<paragraph line="29" number="253">Sattame <bold>upasaṅkamī</bold>ti ‘‘ayaṃ sakko ‘yopi me assa supaccatthiko, tassa pāhaṃ na dubbheyya’nti cinteti, mayā tassa paccatthikataro nāma natthi, vīmaṃsissāmi tāva naṃ, kiṃ nu kho maṃ passitvā dubbhati, na dubbhatī’’ti cintetvā upasaṅkami. <bold>Tiṭṭha vepacitti gahitosī</bold>ti vepacitti, ettheva tiṭṭha, gahito tvaṃ mayāti vadati. Saha vacanenevassa <pageBreak edition="P" number="1.0345" />so kaṇṭhapañcamehi bandhanehi baddhova ahosi. <bold>Sapassu ca me</bold>ti mayi adubbhatthāya sapathaṃ karohīti vadati. <bold>Yaṃ musābhaṇato pāpa</bold>nti imasmiṃ kappe paṭhamakappikesu cetiyarañño pāpaṃ sandhāyāha. <bold>Ariyūpavādino</bold>ti kokalikassa viya pāpaṃ. <bold>Mittadduno ca yaṃ pāpanti mahākapijātake</bold>mahāsatte duṭṭhacittassa <pageBreak edition="V" number="1.0301" />pāpaṃ. <bold>Akataññuno</bold>ti devadattasadisassa akataññuno pāpaṃ. Imāni kira imasmiṃ kappe cattāri mahāpāpāni. Sattamaṃ.</paragraph>
<subhead line="30">8. Verocanaasurindasuttavaṇṇanā</subhead>
<paragraph line="31" number="254">Aṭṭhame <bold>aṭṭhaṃsū</bold>ti dvārapālarūpakāni viya ṭhitā. <bold>Nipphadā</bold>ti nipphatti, yāva attho nipphajjati, tāva vāyamethevāti vadati. Dutiyagāthā sakkassa. Tattha <bold>khantyā bhiyyo</bold>ti nipphannasobhanesu atthesu khantito uttaritaro attho nāma natthi. <bold>Atthajātā</bold>ti kiccajātā. Soṇasiṅgālādayopi hi upādāya akiccajāto satto nāma natthi. Ito etto gamanamattampi kiccameva hoti. <bold>Saṃyogaparamā tveva, sambhogā sabbapāṇina</bold>nti pārivāsikaodanādīni hi asambhogārahāni honti, tāni puna uṇhāpetvā bhajjitvā sappimadhuphāṇitādīhi saṃyojitāni sambhogārahāni honti. Tenāha ‘‘saṃyogaparamā tveva, sambhogā sabbapāṇina’’nti <pageBreak edition="M" number="1.0316" />. <bold>Nipphannasobhano attho</bold>ti ime atthā nāma nipphannāva sobhanti. Puna catutthagāthā sakkassa. Tatthāpi vuttanayeneva attho veditabbo. Aṭṭhamaṃ.</paragraph>
<subhead line="32">9. Araññāyatanaisisuttavaṇṇanā</subhead>
<paragraph line="33" number="255">Navame <bold>paṇṇakuṭīsu sammantī</bold>ti himavantapadese ramaṇīye araññāyatane rattiṭṭhānadivāṭṭhānacaṅkamanādīhi sampannāsu paṇṇasālāsu vasanti. <bold>Sakko ca devānamindo vepacitti cā</bold>ti ime dve janā jāmātikasasurā kālena kalahaṃ karonti, kālena ekato caranti, imasmiṃ pana kāle ekato <pageBreak edition="P" number="1.0346" />caranti. <bold>Paṭaliyo</bold>ti gaṇaṅgaṇūpāhanā. <bold>Khaggaṃ olaggetvā</bold>ti khaggaṃ aṃse olaggetvā. <bold>Chattenā</bold>ti dibbasetacchattena matthake dhārayamānena. <bold>Apabyāmato karitvā</bold>ti byāmato akatvā. <bold>Ciradikkhitāna</bold>nti cirasamādiṇṇavatānaṃ. <bold>Ito paṭikkammā</bold>ti ‘‘ito pakkama parivajjaya, mā uparivāte tiṭṭhā’’ti vadanti. <bold>Na hettha devā</bold>ti etasmiṃ sīlavantānaṃ gandhe devā na paṭikkūlasaññino, iṭṭhakantamanāpasaññinoyevāti dīpeti. Navamaṃ.</paragraph>
<subhead line="34">10. Samuddakasuttavaṇṇanā</subhead>
<paragraph line="35" number="256">Dasame <pageBreak edition="V" number="1.0302" /><bold>samuddatīre paṇṇakuṭīsū</bold>ti cakkavāḷamahāsamuddapiṭṭhiyaṃ rajatapaṭṭavaṇṇe vālukapuḷine vuttappakārāsu paṇṇasālāsu vasanti. <bold>Siyāpi no</bold>ti siyāpi amhākaṃ. <bold>Abhayadakkhiṇaṃ yāceyyāmā</bold>ti abhayadānaṃ yāceyyāma. Yebhuyyena kira devāsurasaṅgāmo mahāsamuddapiṭṭhe hoti. Asurānaṃ na sabbakālaṃ jayo hoti, bahuvāre parājayova hoti. Te devehi parājitā palāyantā isīnaṃ assamapadena gacchantā ‘‘sakko imehi saddhiṃ mantetvā amhe nāseti, gaṇhatha puttahatāya putte’’ti kupitā assamapade pānīyaghaṭacaṅkamanasālādīni viddhaṃsenti. Isayo araññato phalāphalaṃ ādāya āgatā naṃ disvā puna dukkhena paṭipākatikaṃ <pageBreak edition="M" number="1.0317" />karonti. Tepi punappunaṃ tatheva vināsenti. Tasmā ‘‘idāni tesaṃ saṅgāmo paccupaṭṭhito’’ti sutvā evaṃ cintayiṃsu.</paragraph>
<paragraph line="36"><bold>Kāmaṃkaro</bold>ti <pageBreak edition="P" number="1.0347" />icchitakaro. <bold>Bhayassa abhayassa vā</bold>ti bhayaṃ vā abhayaṃ vā. Idaṃ vuttaṃ hoti – sace tvaṃ abhayaṃ dātukāmo, abhayaṃ dātuṃ pahosi. Sace bhayaṃ dātukāmo. Bhayaṃ dātuṃ pahosi. Amhākaṃ pana abhayadānaṃ dehīti. <bold>Duṭṭhāna</bold>nti viruddhānaṃ. <bold>Pavutta</bold>nti khette patiṭṭhāpitaṃ.</paragraph>
<paragraph line="37"><bold>Tikkhattuṃ ubbijjī</bold>ti sāyamāsabhattaṃ bhuñjitvā sayanaṃ abhiruyha nipanno niddāya okkantamattāya samantā ṭhatvā sattisatena pahaṭo viya viravanto uṭṭhahati, dasayojanasahassaṃ asurabhavanaṃ ‘‘kimida’’nti saṅkhobhaṃ āpajjati. Atha naṃ āgantvā ‘‘kimida’’nti pucchanti. So ‘‘na kiñcī’’ti vadati. Dutiyayāmādīsupi eseva nayo. Iti asurānaṃ ‘‘mā bhāyi, mahārājā’’ti taṃ assāsentānaṃyeva aruṇaṃ uggacchati. Evamassa tato paṭṭhāya gelaññajātaṃ cittaṃ vepati. Teneva cassa ‘‘vepacittī’’ti aparaṃ nāmaṃ udapādīti. Dasamaṃ.</paragraph>
<centered line="38">Paṭhamo vaggo.</centered>
<title line="39">2. Dutiyavaggo</title>
<subhead line="40">1. Vatapadasuttavaṇṇanā</subhead>
<paragraph line="41" number="257">Dutiyavaggassa <pageBreak edition="V" number="1.0303" />paṭhame <bold>vatapadānī</bold>ti vatakoṭṭhāsāni. <bold>Samattānī</bold>ti paripuṇṇāni. <bold>Samādinnānī</bold>ti gahitāni. <bold>Kule jeṭṭhāpacāyī</bold>ti kulajeṭṭhakānaṃ mahāpitā mahāmātā cūḷapitā cūḷamātā mātulo mātulānītiādīnaṃ apacitikārako. <bold>Saṇhavāco</bold>ti piyamudumadhuravāco. <bold>Muttacāgo</bold>ti vissaṭṭhacāgo. <bold>Payatapāṇī</bold>ti deyyadhammadānatthāya sadā dhotahattho. <bold>Vossaggarato</bold>ti vossajjane rato. <bold>Yācayogo</bold>ti parehi yācitabbāraho, <bold>yācayogo</bold>ti vā yācayogeneva yutto. <bold>Dānasaṃvibhāgarato</bold>ti dāne ca saṃvibhāge ca rato. Paṭhamaṃ.</paragraph>
<subhead line="42">2. Sakkanāmasuttavaṇṇanā</subhead>
<paragraph line="43" number="258">Dutiye <pageBreak edition="M" number="1.0318" /><pageBreak edition="P" number="1.0348" /><bold>manussabhūto</bold>ti magadharaṭṭhe macalagāme manussabhūto. <bold>Āvasathaṃ adāsī</bold>ti catumahāpathe mahājanassa āvasathaṃ kāretvā adāsi. <bold>Sahassampi atthāna</bold>nti sahassampi kāraṇānaṃ, janasahassena vā vacanasahassena vā osārite ‘‘ayaṃ imassa attho, ayaṃ imassa attho’’ti ekapade ṭhitova vinicchinati. Dutiyaṃ.</paragraph>
<subhead line="44">3. Mahālisuttavaṇṇanā</subhead>
<paragraph line="45" number="259">Tatiye <bold>upasaṅkamī</bold>ti ‘‘sakko devarājāti kathenti, atthi nu kho so sakko, yena so diṭṭhapubboti imamatthaṃ dasabalaṃ pucchissāmī’’ti upasaṅkami. <bold>Tañca pajānāmī</bold>ti bahuvacane ekavacanaṃ, te ca dhamme pajānāmīti attho. Sakko kira anantare attabhāve magadharaṭṭhe macalagāme magho nāma māṇavo ahosi paṇḍito byatto, bodhisattacariyā viya ca tassa cariyā ahosi. So tettiṃsa purise gahetvā kalyāṇamakāsi. Ekadivasaṃ attanova paññāya upaparikkhitvā gāmamajjhe mahājanassa sannipatitaṭṭhāne kacavaraṃ ubhatopassesu apabyūhitvā taṃ ṭhānaṃ ramaṇīyaṃ akāsi. Puna tattheva maṇḍapaṃ kāresi. Puna gacchante kāle sālaṃ <pageBreak edition="V" number="1.0304" />kāresi. Gāmato ca nikkhamitvā gāvutampi aḍḍhayojanampi tigāvutampi yojanampi vicaritvā tehi sahāyehi saddhiṃ visamaṃ samaṃ akāsi. Te sabbeva ekacchandā tattha tattha setuyuttaṭṭhāne setuṃ, maṇḍapasālāpokkharaṇimālāvaccharopanapadīnaṃ yuttaṭṭhānesu maṇḍapasālāpokkharaṇimālāvaccharopanādīni karontā bahuṃ puññamakaṃsu. Magho satta vatapadāni pūretvā kāyassa bhedā saddhiṃ sahāyehi tāvatiṃsabhavane nibbatti. Taṃ sabbaṃ bhagavā jānāti. Tenāha – <bold>yesaṃ dhammānaṃ samādinnattā sakko sakkattaṃ ajjhagā, tañca pajānāmī</bold>ti. Ayaṃ sakkassa sakkattādhigame saṅkhepakathā, vitthāro pana sumaṅgalavilāsiniyā dīghanikāyaṭṭhakathāya sakkapaṇhavaṇṇanāyaṃ vutto. Tatiyaṃ.</paragraph>
<subhead line="46">4. Daliddasuttavaṇṇanā</subhead>
<paragraph line="47" number="260">Catutthe <pageBreak edition="M" number="1.0319" /><pageBreak edition="P" number="1.0349" /><bold>manussadaliddo</bold>ti manussaadhano. <bold>Manussakapaṇo</bold>ti manussakāruññataṃ patto. <bold>Manussavarāko</bold>ti manussalāmako. <bold>Tatrā</bold>ti tasmiṃ ṭhāne, tasmiṃ vā atirocane. <bold>Ujjhāyantī</bold>ti avajjhāyanti lāmakato cintenti. <bold>Khiyantī</bold>ti kathenti pakāsenti. <bold>Vipācentī</bold>ti tattha tattha kathenti vitthārenti. <bold>Eso kho mārisā</bold>ti ettha ayamanupubbikathā – so kira anuppanne buddhe kāsiraṭṭhe bārāṇasirājā hutvā samussitaddhajapaṭākanānālaṅkārena suṭṭhu alaṅkataṃ nagaraṃ padakkhiṇaṃ akāsi attano sirisampattiyā samākaḍḍhitanettena janakāyena samullokiyamāno. Tasmiñca samaye eko paccekabuddho gandhamādanapabbatā āgamma tasmiṃ nagare piṇḍāya carati, santindriyo santamānaso uttamadamathasamannāgato. Mahājanopi rājagataṃ cittīkāraṃ pahāya paccekabuddhameva olokesi. Rājā – ‘‘idāni imasmiṃ janakāye ekopi maṃ na oloketi. Kiṃ nu kho eta’’nti? Olokento paccekabuddhaṃ addasa. Sopi paccekabuddho mahallako hoti pacchimavaye ṭhito. Cīvarānipissa jiṇṇāni, tato tato suttāni gaḷanti. Rañño satasahassādhikāni dve asaṅkhyeyyāni pūritapāramiṃ paccekabuddhaṃ disvā cittapasādamattaṃ vā hatthaṃ pasāretvā vandanamattaṃ vā nāhosi. So rājā ‘‘pabbajito maññe esa usūyāya maṃ na oloketī’’ti kujjhitvā ‘‘kvāyaṃ kuṭṭhicīvarāni pāruto’’ti niṭṭhubhitvā pakkāmi. Tassa kammassa vipākena mahāniraye nibbattitvā vipākāvasesena manussalokaṃ āgacchanto rājagahe paramakapaṇāya itthiyā kucchimhi paṭisandhiṃ gaṇhi. Gahitakālato paṭṭhāya sā itthī kañjikamattampi <pageBreak edition="V" number="1.0305" />udarapūraṃ nālattha. Tassa kucchigatasseva kaṇṇanāsā vilīnā, saṅkhapalitakuṭṭhī hutvā mātukucchito nikkhanto. Mātāpitaro <pageBreak edition="P" number="1.0350" />nāma dukkarakārikā honti, tenassa mātā yāva kapālaṃ gahetvā carituṃ na sakkoti, tāvassa kañjikampi udakampi āharitvā adāsi. Bhikkhāya carituṃ samatthakāle panassa kapālaṃ hatthe datvā ‘‘paññāyissasi sakena kammenā’’ti pakkāmi.</paragraph>
<paragraph line="48">Athassa <pageBreak edition="M" number="1.0320" />tato paṭṭhāya sakalasarīrato maṃsāni chijjitvā chijjitvā patanti, yūsaṃ paggharati, mahāvedanā vattanti. Yaṃ yaṃ racchaṃ nissāya sayati, sabbarattiṃ mahāravena ravati. Tassa kāruññaparidevitasaddena sakalavīthiyaṃ manussā sabbarattiṃ niddaṃ na labhanti. Tassa tato paṭṭhāya sukhasayite pabodhetīti <bold>suppabuddho</bold>tveva nāmaṃ udapādi. Athāparena samayena bhagavati rājagahaṃ sampatte nāgarā satthāraṃ nimantetvā nagaramajjhe mahāmaṇḍapaṃ katvā dānaṃ adaṃsu. Suppabuddhopi kuṭṭhī gantvā dānaggamaṇḍapassa avidūre nisīdi. Nāgarā buddhappamukhaṃ bhikkhusaṅghaṃ paṇītena khādanīyena bhojanīyena parivisantā tassāpi yāgubhattaṃ adaṃsu. Tassa paṇītabhojanaṃ bhuttassa cittaṃ ekaggaṃ ahosi. Satthā bhattakiccāvasāne anumodanaṃ katvā saccāni dīpesi, suppabuddho nisinnaṭṭhāne nisinnova desanānusārena ñāṇaṃ pesetvā sotāpattiphale patiṭṭhito. Satthā uṭṭhāya vihāraṃ gato. Sopi cumbaṭaṃ āruyha kapālamādāya daṇḍamolubbha attano vasanaṭṭhānaṃ gacchanto vibbhantāya gāviyā jīvitā voropito mattikapātiṃ bhinditvā suvaṇṇapātiṃ paṭilabhanto viya dutiyacittavāre devaloke nibbatto attano puññaṃ nissāya aññe deve atikkamma virocittha. Taṃ kāraṇaṃ dassento sakko devānamindo <bold>eso kho mārisā</bold>tiādimāha.</paragraph>
<paragraph line="49"><bold>Saddhā</bold>ti maggenāgatasaddhā. <bold>Sīlañca yassa kalyāṇa</bold>nti kalyāṇasīlaṃ nāma ariyasāvakassa ariyakantasīlaṃ vuccati. Tattha kiñcāpi ariyasāvakassa ekasīlampi akantaṃ nāma natthi, imasmiṃ panatthe bhavantarepi appahīnaṃ pañcasīlaṃ adhippetaṃ. Catutthaṃ.</paragraph>
<subhead line="50">5. Rāmaṇeyyakasuttavaṇṇanā</subhead>
<paragraph line="51" number="261">Pañcame <pageBreak edition="P" number="1.0351" /><bold>ārāmacetyā</bold>ti ārāmacetiyāni. <bold>Vanacetyā</bold>ti vanacetiyāni. Ubhayatthāpi <pageBreak edition="V" number="1.0306" />cittīkataṭṭhena cetyaṃ veditabbaṃ. <bold>Manussarāmaṇeyyassā</bold>ti manussaramaṇīyabhāvassa. Idāni manussaramaṇīyakavasena bhūmiramaṇīyakaṃ dassento <bold>gāme vā</bold>tiādimāha. Pañcamaṃ.</paragraph>
<subhead line="52">6. Yajamānasuttavaṇṇanā</subhead>
<paragraph line="53" number="262">Chaṭṭhe <pageBreak edition="M" number="1.0321" /><bold>yajamānāna</bold>nti yajantānaṃ. Tadā kira aṅgamagadhavāsikā manussā anusaṃvaccharaṃ sappimadhuphāṇitādīsu aggaṃ gahetvā ekasmiṃ ṭhāne dārūnaṃ saṭṭhimatte sakaṭabhāre rāsiṃ katvā aggiṃ datvā pajjalitakāle ‘‘mahābrahmuno yajāmā’’ti taṃ sabbaṃ pakkhipanti. ‘‘Ekavāraṃ pakkhittaṃ sahassaguṇaphalaṃ detī’’ti nesaṃ laddhi. Sakko devarājā ‘‘sabbepime sabbaaggāni gahetvā ‘mahābrahmuno yajāmā’ti aggimhi jhāpenti. Aphalaṃ karonti, mayi passante mā nassantu, yathā buddhassa ceva saṅghassa ca datvā bahuṃ puññaṃ pasavanti, evaṃ karissāmī’’ti dārurāsiṃ jalāpetvā olokentesu manussesu puṇṇamadivase brahmattabhāvaṃ māpetvā mahājanassa passantasseva candamaṇḍalaṃ bhinditvā nikkhanto viya ahosi. Mahājano disvā ‘‘imaṃ yaññaṃ paṭiggahetuṃ mahābrahmā āgacchatī’’ti jaṇṇukehi bhūmiyaṃ patiṭṭhāya, añjaliṃ paggayha namassamāno aṭṭhāsi. Brāhmaṇā āhaṃsu ‘‘tumhe ‘mayaṃ takkena kathemā’ti maññatha, idāni passatha, ayaṃ vo brahmā sahatthā yaññaṃ paṭiggahetuṃ āgacchatī’’ti. Sakko āgantvā dārucitakamatthake ākāse ṭhatvā ‘‘kassāyaṃ sakkāro’’ti pucchi? Tumhākaṃ, bhante, paṭiggaṇhatha no yaññanti. Tena hi āgacchatha, mā tulaṃ chaḍḍetvā hatthena tulayittha, ayaṃ satthā dhuravihāre vasati, taṃ pucchissāma ‘‘kassa dinnaṃ mahapphalaṃ hotī’’ti <pageBreak edition="P" number="1.0352" />? Ubhayaraṭṭhavāsino gahetvā satthu santikaṃ gantvā pucchanto evamāha.</paragraph>
<paragraph line="54">Tattha <bold>puññapekkhāna</bold>nti puññaṃ icchantānaṃ puññatthikānaṃ. <bold>Opadhikaṃ puñña</bold>nti upadhivipākaṃ puññaṃ. <bold>Saṅghe dinnaṃ mahapphala</bold>nti ariyasaṅghe dinnaṃ vipphāravantaṃ hoti. Desanāvasāne caturāsītipāṇasahassāni amatapānaṃ piviṃsu. Tato paṭṭhāya manussā sabbāni aggadānāni bhikkhusaṅghassa adaṃsu. Chaṭṭhaṃ.</paragraph>
<subhead line="55">7. Buddhavandanāsuttavaṇṇanā</subhead>
<paragraph line="56" number="263">Sattame <pageBreak edition="V" number="1.0307" /><bold>uṭṭhehī</bold>ti uṭṭhaha, ghaṭa, vāyama. <bold>Vijitasaṅgāmā</bold>ti rāgādīnañceva dvādasayojanikassa ca mārabalassa jitattā bhagavantaṃ evaṃ ālapati <pageBreak edition="M" number="1.0322" />. <bold>Pannabhārā</bold>ti oropitakhandhakilesābhisaṅkhārabhāra. <bold>Pannarasāya ratti</bold>nti pannarasāya puṇṇamāya rattiṃ. Sattamaṃ.</paragraph>
<subhead line="57">8. Gahaṭṭhavandanāsuttavaṇṇanā</subhead>
<paragraph line="58" number="264">Aṭṭhame <bold>puthuddisā</bold>ti catasso disā catasso anudisā ca. <bold>Bhummā</bold>ti bhūmivāsino. <bold>Cirarattasamāhite</bold>ti upacārappanāhi cirarattasamāhitacitte. <bold>Vande</bold>ti vandāmi. <bold>Brahmacariyaparāyaṇe</bold>ti dasapi vassāni vīsatipi vassāni…pe… saṭṭhipi vassāni āpāṇakoṭikaṃ ekaseyyaṃ ekabhattantiādikaṃ seṭṭhacariyaṃ brahmacariyaṃ caramāneti attho. <bold>Puññakarā</bold>ti catupaccayadānaṃ kusumbhasumanapūjā dīpasahassajālanti evamādipuññakārakā. <bold>Sīlavanto</bold>ti upāsakatte patiṭṭhāya pañcahipi dasahipi sīlehi samannāgatā. <bold>Dhammena dāraṃ posentī</bold>ti umaṅgabhindanādīni akatvā dhammikehi kasigorakkhavaṇijjādīhi puttadāraṃ posenti. <bold>Pamukho rathamāruhī</bold>ti devānaṃ pamukho seṭṭho rathaṃ āruhi. Aṭṭhamaṃ.</paragraph>
<subhead line="59">9. Satthāravandanāsuttavaṇṇanā</subhead>
<paragraph line="60" number="265">Navame <pageBreak edition="P" number="1.0353" /><bold>bhagavantaṃ namassatī</bold>ti ekaṃsaṃ uttariyaṃ dukulaṃ katvā, brahmajāṇuko hutvā sirasi añjaliṃ ṭhapetvā namassati. <bold>So yakkho</bold>ti so sakko. <bold>Anomanāma</bold>nti sabbaguṇehi omakabhāvassa natthitāya sabbaguṇanemittakehi nāmehi anomanāmaṃ. <bold>Avijjāsamatikkamā</bold>ti catusaccapaṭicchādikāya vaṭṭamūlakaavijjāya samatikkamena. <bold>Sekkhā</bold>ti satta sekkhā. <bold>Apacayārāmā</bold>ti vaṭṭaviddhaṃsane ratā. <bold>Sikkhare</bold>ti sikkhanti. Navamaṃ.</paragraph>
<subhead line="61">10. Saṅghavandanāsuttavaṇṇanā</subhead>
<paragraph line="62" number="266">Dasame <bold>ajjhabhāsī</bold>ti kasmā esa punappunaṃ evaṃ bhāsatīti? Sakkassa kira devarañño <pageBreak edition="V" number="1.0308" />saddo madhuro, suphasitaṃ dantāvaraṇaṃ, kathanakāle suvaṇṇakiṅkiṇikasaddo viya niccharati. Taṃ punappunaṃ sotuṃ labhissāmīti bhāsati. <bold>Pūtidehasayā</bold>ti pūtimhi mātusarīre vā, attanoyeva vā sarīraṃ avattharitvā sayanato pūtidehasayā. <bold>Nimuggā</bold><pageBreak edition="M" number="1.0323" /><bold>kuṇapamhete</bold>ti dasamāse mātukucchisaṅkhāte kuṇapasmiṃ ete nimuggā. <bold>Etaṃ tesaṃ pihayāmī</bold>ti etesaṃ etaṃ pihayāmi patthayāmi. <bold>Na te saṃ koṭṭhe opentī</bold>ti na te saṃ santakaṃ dhaññaṃ koṭṭhe pakkhipanti. Na hi etesaṃ dhaññaṃ atthi. <bold>Na kumbhī</bold>ti na kumbhiyaṃ. <bold>Na kaḷopiya</bold>nti na pacchiyaṃ. <bold>Paraniṭṭhitamesānā</bold>ti paresaṃ niṭṭhitaṃ paraghare pakkaṃ bhikkhācāravattena esamānā gavesamānā. <bold>Tenā</bold>ti evaṃ pariyiṭṭhena. <bold>Subbatā</bold>ti dasapi…pe… saṭṭhipi vassāni susamādinnasundaravatā.</paragraph>
<paragraph line="63"><bold>Sumantamantino</bold>ti dhammaṃ sajjhāyissāma, dhutaṅgaṃ samādiyissāma, amataṃ paribhuñjissāma, samaṇadhammaṃ karissāmāti evaṃ subhāsitabhāsino. <bold>Tuṇhībhūtā samañcarā</bold>ti tiyāmarattiṃ asanighosena <pageBreak edition="P" number="1.0354" />ghositā viya dhammaṃ kathentāpi tuṇhībhūtā samaṃ carantiyeva nāma. Kasmā? Niratthakavacanassābhāvā. <bold>Puthumaccā cā</bold>ti bahusattā ca aññamaññaṃ viruddhā. <bold>Attadaṇḍesu nibbutā</bold>ti paraviheṭhanatthaṃ gahitadaṇḍesu sattesu nibbutā vissaṭṭhadaṇḍā. <bold>Sādānesu anādānā</bold>ti sagahaṇesu sattesu ca bhavayoniādīnaṃ ekakoṭṭhāsassāpi agahitattā agahaṇā. Dasamaṃ.</paragraph>
<centered line="64">Dutiyo vaggo.</centered>
<title line="65">3. Tatiyavaggo</title>
<subhead line="66">1. Chetvāsuttavaṇṇanā</subhead>
<paragraph line="67" number="267">Tatiyavaggassa paṭhamaṃ vuttatthameva. Paṭhamaṃ.</paragraph>
<subhead line="68">2. Dubbaṇṇiyasuttavaṇṇanā</subhead>
<paragraph line="69" number="268">Dutiye <pageBreak edition="V" number="1.0309" /><bold>dubbaṇṇo</bold>ti jhāmakhāṇuvaṇṇo. <bold>Okoṭimako</bold>ti lakuṇḍako mahodaro. <bold>Āsane</bold>ti paṇḍukambalasilāyaṃ. <bold>Kodhabhakkho</bold>ti sakkena gahitanāmamevetaṃ. So pana eko rūpāvacarabrahmā, ‘‘sakko kira khantibalena samannāgato’’ti sutvā vīmaṃsanatthaṃ āgato <pageBreak edition="M" number="1.0324" />. Avaruddhakayakkhā pana evarūpaṃ saṃvihitārakkhaṃ ṭhānaṃ pavisituṃ na sakkonti. <bold>Upasaṅkamī</bold>ti devānaṃ sutvā ‘‘na sakkā esa pharusena cāletuṃ, nīcavuttinā pana khantiyaṃ ṭhitena sakkā palāpetu’’nti tathā palāpetukāmo upasaṅkami. <bold>Antaradhāyī</bold>ti khantiyaṃ ṭhatvā balavacittīkāraṃ paccupaṭṭhapetvā nīcavuttiyā dassiyamānāya sakkāsane ṭhātuṃ asakkonto antaradhāyi. <bold>Na sūpahatacittomhī</bold>ti ettha <bold>sū</bold>ti nipātamattaṃ, upahatacittomhīti āha. <bold>Nāvattena suvānayo</bold>ti na kodhāvattena suānayo, kodhavase vattetuṃ na sukaromhīti vadati. <bold>Na vo cirāha</bold>nti <bold>vo</bold>ti nipātamattaṃ, ahaṃ ciraṃ na kujjhāmīti vadati. Dutiyaṃ.</paragraph>
<subhead line="70">3. Sambarimāyāsuttavaṇṇanā</subhead>
<paragraph line="71" number="269">Tatiye <pageBreak edition="P" number="1.0355" /><bold>ābādhiko</bold>ti isigaṇena abhisapakāle uppannābādhena ābādhiko. <bold>Vācehi ma</bold>nti sace maṃ sambarimāyaṃ vācesi, evamahaṃ tampi tikicchissāmīti vadati. <bold>Mā kho tvaṃ, mārisa, vācesī</bold>ti vināpi tāva sambarimāyaṃ sakko amhe bādhati, yadi pana taṃ jānissati, naṭṭhā mayaṃ, mā attano ekassa atthāya amhe nāsehīti vatvā nivārayiṃsu. <bold>Sambarova sataṃ sama</bold>nti yathā sambaro asurindo māyāvī māyaṃ payojetvā vassasataṃ niraye pakko, evaṃ paccati. Tumhe dhammikāva, alaṃ vo māyāyāti vadati. Kiṃ pana sakko tassa kodhaṃ tikicchituṃ sakkuṇeyyāti? Āma sakkuṇeyya. Kathaṃ? Tadā kira so isigaṇo dharatiyeva, tasmā naṃ isīnaṃ santikaṃ netvā khamāpeyya, evamassa phāsu bhaveyya. Tena pana vañcitattā tathā akatvā pakkantova. Tatiyaṃ.</paragraph>
<subhead line="72">4. Accayasuttavaṇṇanā</subhead>
<paragraph line="73" number="270">Catutthe <bold>sampayojesu</bold>nti kalahaṃ akaṃsu. <bold>Accasarā</bold>ti atikkami, eko bhikkhu ekaṃ <pageBreak edition="V" number="1.0310" />bhikkhuṃ atikkamma vacanaṃ avocāti attho. <bold>Yathādhammaṃ</bold><pageBreak edition="M" number="1.0325" /><bold>nappaṭiggaṇhātī</bold>ti na khamati. <bold>Kodho vo vasamāyātū</bold>ti kodho tumhākaṃ vasaṃ āgacchatu, mā tumhe kodhavasaṃ gamitthāti dīpeti. <bold>Mā ca mitte hi vo jarā</bold>ti ettha <bold>hī</bold>ti nipātamattaṃ, tumhākaṃ mittadhamme jarā nāma mā nibbatti. Bhummatthe vā karaṇavacanaṃ, mittesu vo jarā mā nibbatti, mittabhāvato aññathābhāvo mā hotūti attho. <bold>Agarahiyaṃ mā garahitthā</bold>ti agārayhaṃ khīṇāsavapuggalaṃ mā garahittha. Catutthaṃ.</paragraph>
<subhead line="74">5. Akkodhasuttavaṇṇanā</subhead>
<paragraph line="75" number="271">Pañcame <bold>mā vo kodho ajjhabhavī</bold>ti kodho tumhe mā abhibhavi, tumheva kodhaṃ abhibhavatha. <bold>Mā ca kujjhittha kujjhita</bold>nti kujjhantānaṃ mā paṭikujjhittha. <bold>Akkodho</bold>ti mettā <pageBreak edition="P" number="1.0356" />ca mettāpubbabhāgo ca. <bold>Avihiṃsā</bold>ti karuṇā ca karuṇāpubbabhāgo ca. <bold>Atha pāpajanaṃ kodho, pabbatovābhimaddatī</bold>ti lāmakajanaṃ pabbato viya kodho abhimaddatīti. Pañcamaṃ.</paragraph>
<centered line="76">Tatiyo vaggo.</centered>
<centered line="77">Sakkasaṃyuttavaṇṇanā niṭṭhitā.</centered>
<centered line="78">Iti sāratthappakāsiniyā saṃyuttanikāya-aṭṭhakathāya</centered>
<centered line="79">Sagāthāvaggavaṇṇanā niṭṭhitā.</centered>
<centered line="80">Saṃyuttanikāya-aṭṭhakathāya paṭhamo bhāgo.</centered>
</body>
</document>