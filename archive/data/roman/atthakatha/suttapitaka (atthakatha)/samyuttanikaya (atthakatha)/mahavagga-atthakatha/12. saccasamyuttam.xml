<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0305a.att11.xml</normativeSource>
    <archivePath>roman/atthakatha/suttapitaka (atthakatha)/samyuttanikaya (atthakatha)/mahavagga-atthakatha/12. saccasamyuttam.xml</archivePath>
    <baseFileName>12. saccasamyuttam</baseFileName>
    <titlePath>12. Saccasaṃyuttaṃ - Mahāvagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">12. Saccasaṃyuttaṃ</chapter>
    <title line="2">1. Samādhivaggo</title>
    <subhead line="3">1. Samādhisuttavaṇṇanā</subhead>
    <paragraph line="4" number="1071"> Saccasaṃyuttassa <pageBreak edition="Vipassana Research Institut" number="3.0323" /><pageBreak edition="Pali Text Society" number="3.0293" /><pageBreak edition="Myanmar" number="3.0324" /> paṭhame <bold>samādhiṃ, bhikkhave</bold>ti te kira bhikkhū cittekaggatāya parihāyanti, atha nesaṃ satthā – ‘‘evamete cittekaggataṃ labhitvā, kammaṭṭhānaṃ vaḍḍhetvā, visesaṃ pāpuṇissantī’’ti imaṃ desanaṃ ārabhi. <bold>Tasmātiha, bhikkhave, ‘‘idaṃ dukkha’’nti yogo karaṇīyo</bold>ti ettha yathābhūtādivasena kāraṇacchedo veditabbo. Idañhi vuttaṃ hoti – bhikkhave, yasmā samāhito bhikkhu cattāri saccāni yathābhūtaṃ pajānāti, tasmā tumhehi ca samāhitehi catunnaṃ saccānaṃ yathābhūtaṃ pajānanatthāya ‘‘idaṃ dukkha’’nti yogo karaṇīyo. Tathā yasmā cattāri saccāni tathāgatasseva pātubhāvā pākaṭāni honti, yasmā ca tathāgatena suvibhattāni, yasmā ca tesu aparimāṇā vaṇṇā aparimāṇāni padabyañjanāni, yasmā ca tesaṃ appaṭividdhattā vaṭṭaṃ vaḍḍhati, tesaṃ paṭividdhakālato paṭṭhāya na vaḍḍhati, tasmā ‘‘evaṃ no vaṭṭaṃ na vaḍḍhissatī’’ti tumhehi ‘‘idaṃ dukkha’’nti yogo karaṇīyo.</paragraph>
    <subhead line="5">2. Paṭisallānasuttavaṇṇanā</subhead>
    <paragraph line="6" number="1072"> Dutiyaṃ kāyavivekavikalānaṃ kāyavivekapaṭilābhatthāya vuttaṃ.</paragraph>
    <subhead line="7">3. Paṭhamakulaputtasuttādivaṇṇanā</subhead>
    <paragraph line="8" number="1073-75"> Tatiye <bold>abhisamayāyā</bold>ti abhisamayatthāya. <bold>Samaṇabrāhmaṇā</bold>ti cettha sāsanāvacarā <pageBreak edition="Vipassana Research Institut" number="3.0324" /> adhippetā. Tathā catutthapañcamesu, tena tena abhilāpena bujjhanakānaṃ pana ajjhāsayenetāni vuttāni.</paragraph>
    <subhead line="9">6. Dutiyasamaṇabrāhmaṇasuttavaṇṇanā</subhead>
    <paragraph line="10" number="1076"> Chaṭṭhe <pageBreak edition="Myanmar" number="3.0325" /><bold>abhisambuddhaṃ pakāsesu</bold>nti abhisambuddho ahanti evaṃ attānaṃ abhisambuddhaṃ pakāsayiṃsu. Imasmiñhi sutte sabbaññubuddhā ca samaṇagahaṇena gahitā.</paragraph>
    <subhead line="11">10. Tiracchānakathāsuttavaṇṇanā</subhead>
    <paragraph line="12" number="1080"> Dasame <pageBreak edition="Pali Text Society" number="3.0294" /><bold>anekavihita</bold>nti anekavidhaṃ. <bold>Tiracchānakatha</bold>nti aniyyānikattā saggamokkhamaggānaṃ tiracchānabhūtaṃ kathaṃ. <bold>Rājakatha</bold>ntiādīsu rājānaṃ ārabbha ‘‘mahāsammato mandhātā dhammāsoko evaṃ mahānubhāvo’’tiādinā nayena pavattakathā <bold>rājakathā</bold>. Esa nayo <bold>corakathā</bold>dīsu. Tesu ‘‘asuko rājā abhirūpo dassanīyo’’tiādinā nayena gehasitakathāva tiracchānakathā hoti. ‘‘Sopi nāma evaṃ mahānubhāvo khayaṃ gato’’ti evaṃ pavattā pana kammaṭṭhānabhāve tiṭṭhati. Coresupi ‘‘mūladevo evaṃ mahānubhāvo meghamālo evaṃ mahānubhāvo’’ti tesaṃ kammaṃ paṭicca ‘‘aho sūrā’’ti gehasitakathāva tiracchānakathā. Yuddhepi bhāratayuddhādīsu ‘‘asukena asuko evaṃ mārito evaṃ viddho’’ti kāmassādavaseneva kathā tiracchānakathā, ‘‘tepi nāma khayaṃ gatā’’ti evaṃ pavattā pana sabbattha kammaṭṭhānameva hoti. Apica annādīsu ‘‘evaṃ vaṇṇavantaṃ gandhavantaṃ rasavantaṃ phassasampannaṃ khādimha bhuñjimha pivimha paribhuñjimhā’’ti kāmassādavasena kathetuṃ na vaṭṭati. Sātthakaṃ pana katvā ‘‘pubbe evaṃ vaṇṇādisampannaṃ annaṃ pānaṃ vatthaṃ sayanaṃ mālaṃ gandhaṃ vilepanaṃ sīlavantānaṃ adamha, cetiye pūjaṃ akarimhā’’ti kathetuṃ vaṭṭati.</paragraph>
    <paragraph line="13"><bold>Ñātikathā</bold>dīsupi ‘‘amhākaṃ ñātakā sūrā samatthā’’ti vā, ‘‘pubbe mayaṃ evaṃ vicitrehi yānehi vicarimhā’’ti vā assādavasena vattuṃ na vaṭṭati. Sātthakaṃ pana katvā ‘‘tepi no ñātakā khayaṃ gatā’’ti vā, ‘‘pubbe mayaṃ evarūpā upāhanā saṅghassa adamhā’’ti vā kathetabbā. <bold>Gāmakathā</bold>dīsupi suniviṭṭhadunniviṭṭhasubhikkhadubbhikkhādivasena vā ‘‘asukagāmavāsino <pageBreak edition="Vipassana Research Institut" number="3.0325" /> sūrā samatthā’’ti vā evaṃ assādavasena vattuṃ na vaṭṭati, sātthakaṃ pana katvā ‘‘saddhā pasannā’’ti vā, ‘‘khayaṃ gatā’’ti vā vattuṃ vaṭṭati. <bold>Nigamanagarajanapadakathāsu</bold>pi eseva nayo.</paragraph>
    <paragraph line="14"><bold>Itthikathā</bold>pi <pageBreak edition="Myanmar" number="3.0326" /><pageBreak edition="Pali Text Society" number="3.0295" /> vaṇṇasaṇṭhānādīni paṭicca assādavasena vattuṃ na vaṭṭati, ‘‘saddhā pasannā khayaṃ gatā’’ti evameva vaṭṭati. <bold>Sūrakathā</bold>pi ‘‘nandimitto nāma yodho sūro ahosī’’ti assādavasena vattuṃ na vaṭṭati, ‘‘saddho pasanno ahosi, khayaṃ gato’’ti evameva vaṭṭati. Surākathātipi pāṭho. Sāpi cesā surākathā ‘‘evarūpā nāma surā pītā ratijananī hotī’’ti assādavaseneva na vaṭṭati, ādīnavavasena pana ‘‘ummattakasaṃvattanikā’’tiādinā nayena vaṭṭati. <bold>Visikhākathā</bold>pi ‘‘asukavisikhā suniviṭṭhā dunniviṭṭhā’’ti vā, ‘‘asukavisikhāya vāsino sūrā samatthā’’ti vā assādavaseneva vattuṃ na vaṭṭati, ‘‘saddhā pasannā khayaṃ gatā’’ti eccevaṃ vaṭṭati. <bold>Kumbhaṭṭhānakathā</bold>ti udakatitthakathā vuccati, kumbhadāsikathā vā. Sāpi ‘‘pāsādikā naccituṃ gāyituṃ chekā’’ti assādavasena na vaṭṭati, ‘‘saddhā pasannā’’tiādinā nayeneva vaṭṭati.</paragraph>
    <paragraph line="15"><bold>Pubbapetakathā</bold>ti atītañātikathā. Tattha vattamānañātikathāsadisova vinicchayo. <bold>Nānattakathā</bold>ti purimapacchimakathāhi vimuttā avasesā nānāsabhāvā niratthakakathā. <bold>Lokakkhāyikā</bold>ti ‘‘ayaṃ loko kena nimmito, asukena nāma nimmito, kāko seto aṭṭhīnaṃ setattā, balākā rattā lohitassa rattattā’’ti evamādikā lokāyatavitaṇḍasallāpakathā. <bold>Samuddakkhāyikā</bold> nāma ‘‘kasmā samuddo sāgaro, sāgaradevena khanitattā sāgaro, khato meti hatthamuddāya niveditattā samuddo’’ti evamādikā niratthakasamuddakkhāyikakathā. Iti bhavo iti abhavoti yaṃ vā taṃ vā niratthakakāraṇaṃ vatvā pavattitakathā <bold>itibhavābhavakathā</bold>. Ettha ca bhavoti sassataṃ, abhavoti ucchedaṃ. Bhavoti vuddhi, abhavoti <pageBreak edition="Pali Text Society" number="3.0296" /> hāni. Bhavoti kāmasukhaṃ, abhavoti attakilamatho. Iti imāya chabbidhāya itibhavābhavakathāya saddhiṃ bāttiṃsa tiracchānakathā nāma honti. Sesaṃ sabbattha uttānatthamevāti.</paragraph>
    <centered line="16">Paṭhamo vaggo.</centered>
    <title line="17">2. Dhammacakkappavattanavaggo</title>
    <subhead line="18">1. Dhammacakkappavattanasuttavaṇṇanā</subhead>
    <paragraph line="19" number="1081"> Dutiyassa <pageBreak edition="Vipassana Research Institut" number="3.0326" /><pageBreak edition="Myanmar" number="3.0327" /> paṭhame <bold>bārāṇasiya</bold>nti evaṃnāmake nagare. <bold>Isipatane migadāye</bold>ti isīnaṃ patanuppatanavasena evaṃladdhanāme migānaṃ abhayadānavasena dinnattā migadāyasaṅkhāte ārāme. Ettha hi uppannuppannā sabbaññuisayo patanti, dhammacakkappavattanatthaṃ nisīdantīti attho. Nandamūlakapabbhārato sattāhaccayena nirodhasamāpattito vuṭṭhitā anotattadahe katamukhadhovanādikiccā ākāsena āgantvā paccekabuddhaisayopettha otaraṇavasena patanti, uposathatthañca anuposathatthañca sannipatanti, gandhamādanaṃ paṭigacchantāpi tatova uppatantīti iminā isīnaṃ patanuppatanavasena taṃ ‘‘isipatana’’nti vuccati.</paragraph>
    <paragraph line="20"><bold>Āmantesī</bold>ti dīpaṅkarapādamūle katābhinīhārato paṭṭhāya pāramiyo pūrento anupubbena pacchimabhave katābhinikkhamano anupubbena bodhimaṇḍaṃ patvā tattha aparājitapallaṅke nisinno mārabalaṃ bhinditvā paṭhamayāme pubbenivāsaṃ anussaritvā majjhimayāme dibbacakkhuṃ visodhetvā pacchimayāmāvasāne dasasahassilokadhātuṃ unnādento sabbaññutaṃ patvā satta sattāhāni bodhimaṇḍe vītināmetvā mahābrahmunā āyācitadhammadesano buddhacakkhunā lokaṃ voloketvā lokānuggahena bārāṇasiṃ gantvā pañcavaggiye saññāpetvā dhammacakkaṃ pavattetukāmo āmantesi.</paragraph>
    <paragraph line="21"><bold>Dveme, bhikkhave, antā</bold>ti dve ime, bhikkhave, koṭṭhāsā. Imassa pana padassa saha samudāhārena samudāhāranigghoso heṭṭhā avīciṃ upari bhavaggaṃ patvā dasasahassilokadhātuṃ pattharitvā <pageBreak edition="Pali Text Society" number="3.0297" /> aṭṭhāsi. Tasmiṃyeva samaye aṭṭhārasakoṭisaṅkhā brahmāno samāgacchiṃsu, pacchimadisāya sūriyo atthameti, pācīnadisāya āsāḷhanakkhattena yutto puṇṇacando uggacchati. Tasmiṃ samaye bhagavā imaṃ dhammacakkappavattanasuttaṃ ārabhanto ‘‘dveme, bhikkhave, antā’’tiādimāha.</paragraph>
    <paragraph line="22">Tattha <pageBreak edition="Myanmar" number="3.0328" /><bold>pabbajitenā</bold>ti gihisaṃyojanaṃ chinditvā pabbajjupagatena. <bold>Na sevitabbā</bold>ti na vaḷañjetabbā <pageBreak edition="Vipassana Research Institut" number="3.0327" />. <bold>Yo cāyaṃ kāmesu kāmasukhallikānuyogo</bold>ti yo ca ayaṃ vatthukāmesu kilesakāmasukhassa anuyogo. <bold>Hīno</bold>ti lāmako. <bold>Gammo</bold>ti gāmavāsīnaṃ santako. <bold>Pothujjaniko</bold>ti andhabālajanena āciṇṇo. <bold>Anariyo</bold>ti na ariyo na visuddho na uttamo na vā ariyānaṃ santako. <bold>Anatthasaṃhito</bold>ti na atthasaṃhito, hitasukhāvahakāraṇaṃ anissitoti attho. <bold>Attakilamathānuyogo</bold>ti attano kilamathassa anuyogo, attano dukkhakaraṇanti attho. <bold>Dukkho</bold>ti kaṇṭakāpassayaseyyādīhi attamāraṇehi dukkhāvaho.</paragraph>
    <paragraph line="23">Paññācakkhuṃ karotīti <bold>cakkhukaraṇī</bold>. Dutiyapadaṃ tasseva vevacanaṃ. <bold>Upasamāyā</bold>ti kilesūpasamatthāya. <bold>Abhiññāyā</bold>ti catunnaṃ saccānaṃ abhijānanatthāya. <bold>Sambodhāyā</bold>ti tesaṃyeva sambujjhanatthāya. <bold>Nibbānāyā</bold>ti nibbānasacchikiriyāya. Sesamettha yaṃ vattabbaṃ siyā, taṃ heṭṭhā tattha tattha vuttameva. Saccakathāpi sabbākāreneva visuddhimagge (visuddhi. 2.529) vitthāritā.</paragraph>
    <paragraph line="24"><bold>Tiparivaṭṭa</bold>nti saccañāṇakiccañāṇakatañāṇasaṅkhātānaṃ tiṇṇaṃ parivaṭṭānaṃ vasena tiparivaṭṭaṃ. Ettha hi ‘‘idaṃ dukkhaṃ ariyasaccaṃ, idaṃ dukkhasamudaya’’nti evaṃ catūsu saccesu yathābhūtaṃ ñāṇaṃ <bold>saccañāṇaṃ</bold> nāma. Tesuyeva ‘‘pariññeyyaṃ pahātabba’’nti evaṃ kattabbakiccajānanañāṇaṃ <bold>kiccañāṇaṃ</bold> nāma. ‘‘Pariññātaṃ pahīna’’nti evaṃ tassa tassa kiccassa katabhāvajānanañāṇaṃ <bold>katañāṇaṃ</bold> nāma. <bold>Dvādasākāra</bold>nti tesaṃyeva ekekasmiṃ sacce tiṇṇaṃ tiṇṇaṃ ākārānaṃ vasena dvādasākāraṃ. <bold>Ñāṇadassana</bold>nti etesaṃ tiparivaṭṭānaṃ dvādasannaṃ ākārānaṃ vasena uppannañāṇasaṅkhātaṃ dassanaṃ. <bold>Dhammacakkhu</bold>nti aññattha <pageBreak edition="Pali Text Society" number="3.0298" /> tayo maggā tīṇi ca phalāni dhammacakkhu nāma honti, idha paṭhamamaggova.</paragraph>
    <paragraph line="25"><bold>Dhammacakke</bold>ti paṭivedhañāṇe ceva desanāñāṇe ca. Bodhipallaṅke nisinnassa hi catūsu saccesu uppannaṃ dvādasākāraṃ paṭivedhañāṇampi, isipatane nisinnassa dvādasākārāya saccadesanāya pavattitaṃ desanāñāṇampi dhammacakkaṃ nāma. Ubhayampi hetaṃ dasabalassa ure pavattañāṇameva. Imāya <pageBreak edition="Myanmar" number="3.0329" /> desanāya pakāsentena bhagavatā dhammacakkaṃ pavattitaṃ nāma. Taṃ panetaṃ dhammacakkaṃ yāva aññāsikoṇḍaññatthero aṭṭhārasahi brahmakoṭīhi saddhiṃ sotāpattiphale patiṭṭhāti <pageBreak edition="Vipassana Research Institut" number="3.0328" />, tāva naṃ bhagavā pavatteti nāma, patiṭṭhite ca pavattitaṃ nāma. Taṃ sandhāya <bold>pavattite ca pana bhagavatā dhammacakke bhummā devā saddamanussāvesu</bold>ntiādi vuttaṃ.</paragraph>
    <paragraph line="26">Tattha <bold>bhummā</bold>ti bhūmaṭṭhakadevatā. <bold>Saddamanussāvesu</bold>nti ekappahāreneva sādhukāraṃ datvā – ‘‘etaṃ bhagavatā’’tiādīni vadantā anusāvayiṃsu. <bold>Obhāso</bold>ti sabbaññutaññāṇobhāso. So hi tadā devānaṃ devānubhāvaṃ atikkamitvā virocittha. <bold>Aññāsi vata, bho, koṇḍañño</bold>ti imassapi udānassa udāhāranigghoso dasasahassilokadhātuṃ pharitvā aṭṭhāsi.</paragraph>
    <subhead line="27">9. Saṅkāsanasuttavaṇṇanā</subhead>
    <paragraph line="28" number="1089"> Navame <bold>aparimāṇā vaṇṇā</bold>ti appamāṇāni akkharāni. <bold>Byañjanā</bold>ti tesaṃyeva vevacanaṃ, vaṇṇānaṃ vā ekadesā yadidaṃ byañjanā nāma. <bold>Saṅkāsanā</bold>ti vibhattiyo. Ekamekasmiñhi sacce sabbākārena vitthāriyamāne vaṇṇādīnaṃ anto nāma natthi. Tasmā evamāha.</paragraph>
    <subhead line="29">10. Tathasuttavaṇṇanā</subhead>
    <paragraph line="30" number="1090"> Dasame sabhāvāvijahanaṭṭhena <bold>tathaṃ</bold>. Dukkhañhi dukkhameva vuttaṃ. Sabhāvassa amoghatāya <bold>avitathaṃ</bold>. Na hi dukkhaṃ adukkhaṃ nāma hoti. Aññabhāvānupagamena <bold>anaññathaṃ</bold>. Na hi dukkhaṃ samudayādibhāvaṃ upagacchati. <bold>Samudayādīsu</bold>pi eseva nayoti.</paragraph>
    <centered line="31">Dhammacakkappavattanavaggo dutiyo.</centered>
    <title line="32">3. Koṭigāmavaggo</title>
    <subhead line="33">1. Koṭigāmasuttavaṇṇanā</subhead>
    <paragraph line="34" number="1091"> Tatiyassa <pageBreak edition="Vipassana Research Institut" number="3.0329" /><pageBreak edition="Pali Text Society" number="3.0299" /> paṭhame <bold>ananubodhā</bold>ti ananubujjhanena. <bold>Appaṭivedhā</bold>ti appaṭivijjhanena.</paragraph>
    <subhead line="35">2. Dutiyakoṭigāmasuttavaṇṇanā</subhead>
    <paragraph line="36" number="1092"> Dutiye <pageBreak edition="Myanmar" number="3.0330" /><bold>cetovimutti paññāvimuttī</bold>ti phalasamāpattiphalapaññānaṃ nāmaṃ.</paragraph>
    <subhead line="37">7. Tathasuttavaṇṇanā</subhead>
    <paragraph line="38" number="1097"> Sattame <bold>tasmā ariyasaccānī</bold>ti yasmā tathāni avitathāni anaññathāni, tasmā ariyānaṃ saccānīti vuccanti. Na hi vitathāni ariyā ariyasaccato paṭivijjhanti.</paragraph>
    <subhead line="39">8. Lokasuttavaṇṇanā</subhead>
    <paragraph line="40" number="1098"> Aṭṭhame <bold>tathāgato ariyo, tasmā ‘‘ariyasaccānī’’</bold>ti yasmā ariyena tathāgatena paṭividdhattā desitattā ca tāni ariyasantakāni honti, tasmā ariyassa saccattā ariyasaccānīti attho.</paragraph>
    <subhead line="41">10. Gavampatisuttavaṇṇanā</subhead>
    <paragraph line="42" number="1100"> Dasame <bold>sahañcanike</bold>ti sahañcaniyanagare. <bold>Yo, bhikkhave, dukkhaṃ passati, dukkhasamudayampi <pageBreak edition="Vipassana Research Institut" number="3.0330" /> so passatī</bold>tiādi ekapaṭivedhavasena vuttaṃ, imasmiñhi sutte ekapaṭivedhova kathito.</paragraph>
    <centered line="43">Koṭigāmavaggo tatiyo.</centered>
    <title line="44">4. Sīsapāvanavaggo</title>
    <subhead line="45">1. Sīsapāvanasuttavaṇṇanā</subhead>
    <paragraph line="46" number="1101"> Catutthassa paṭhame <bold>yadidaṃ uparī</bold>ti yāni imāni upari. <bold>Sīsapāvane</bold>ti sīsapārukkhe.</paragraph>
    <subhead line="47">2. Khadirapattasuttavaṇṇanā</subhead>
    <paragraph line="48" number="1102"> Dutiye <pageBreak edition="Pali Text Society" number="3.0300" /><bold>anabhisameccā</bold>ti ñāṇena anabhisamāgantvā, appaṭivijjhitvāti attho.</paragraph>
    <subhead line="49">3. Daṇḍasuttavaṇṇanā</subhead>
    <paragraph line="50" number="1103"> Tatiye <pageBreak edition="Myanmar" number="3.0331" /><bold>asmā lokā paraṃ loka</bold>nti imamhā manussalokā paraṃ nirayampi, tiracchānayonimpi, pettivisayampi, manussalokampi, devalokampi, gacchanti, punappunaṃ vaṭṭasmiṃyeva nibbattantīti attho.</paragraph>
    <subhead line="51">5. Sattisatasuttavaṇṇanā</subhead>
    <paragraph line="52" number="1105"> Pañcame <bold>evañcetaṃ, bhikkhave, assā</bold>ti, bhikkhave, evaṃ ce etaṃ bhaveyya, nirantaraṃ <pageBreak edition="Vipassana Research Institut" number="3.0331" /> sattisatehi haññamānassa dukkhadomanassehi sahevesa saccābhisamayo bhaveyya ceti attho.</paragraph>
    <subhead line="53">9. Indakhīlasuttavaṇṇanā</subhead>
    <paragraph line="54" number="1109"> Navame <bold>mukhaṃ olokentī</bold>ti ajjhāsayaṃ olokenti. Ajjhāsayo idha mukhanti adhippeto.</paragraph>
    <subhead line="55">10. Vādatthikasuttavaṇṇanā</subhead>
    <paragraph line="56" number="1110"> Dasame <bold>silāyūpo</bold>ti silāthambho. <bold>Soḷasakukkuko</bold>ti soḷasahattho. Soḷasakukkūtipi pāṭho. <bold>Heṭṭhā nemaṅgamā</bold>ti heṭṭhā āvāṭaṃ paviṭṭhā. <bold>Aṭṭha kukku uparinemassā</bold>ti aṭṭha hatthā āvāṭassa upari uggantvā ṭhitā bhaveyyuṃ. <bold>Bhusā</bold>ti balavatī. Sesaṃ sabbattha uttānamevāti.</paragraph>
    <centered line="57">Sīsapāvanavaggo catuttho.</centered>
    <title line="58">5. Papātavaggo</title>
    <subhead line="59">1. Lokacintāsuttavaṇṇanā</subhead>
    <paragraph line="60" number="1111"> Pañcamassa paṭhame <bold>sumāgadhāya pokkharaṇiyā</bold>ti evaṃnāmikāya pokkharaṇiyā. <bold>Lokacintaṃ cintento</bold>ti, ‘‘kena nu kho candimasūriyā katā, kena mahāpathavī, kena mahāsamuddo, kena sattā uppāditā, kena pabbatā, kena ambatālanāḷikerādayo’’ti evarūpaṃ lokacintaṃ cintento nisīdi.</paragraph>
    <paragraph line="61"><bold>Viceto</bold>ti <pageBreak edition="Vipassana Research Institut" number="3.0332" /><pageBreak edition="Pali Text Society" number="3.0301" /><pageBreak edition="Myanmar" number="3.0332" /> vigatacitto vikkhittacitto vā. <bold>Bhūtaṃyeva addasā</bold>ti te kira asurā sambarimāyaṃ samparivattetvā yathā ne so puriso hatthiassādīsu āruhante ukkhipitvā, bhisamuḷālacchiddehi pavisante passati, evaṃ adhiṭṭhahiṃsu. Taṃ sandhāya satthā ‘‘bhūtaṃyeva addasā’’ti āha. <bold>Devānaṃyeva mohayamānā</bold>ti devānaṃ cittaṃ mohayantā. <bold>Tasmā</bold>ti yasmā lokacintaṃ cintento ummattakopi hoti, tasmā.</paragraph>
    <subhead line="62">2-3. Papātasuttādivaṇṇanā</subhead>
    <paragraph line="63" number="1112-13"> Dutiye <bold>paṭibhānakūṭo</bold>ti eko mahanto pabbatasadiso mariyādapāsāṇo. Tatiye <bold>aniṭṭharūpa</bold>nti aniṭṭhasabhāvaṃ.</paragraph>
    <subhead line="64">4. Kūṭāgārasuttavaṇṇanā</subhead>
    <paragraph line="65" number="1114"> Catutthe <bold>heṭṭhimaṃ gharaṃ akaritvā</bold>ti thambhabhittipādussāpanādinā gharassa heṭṭhimabhāgaṃ akatvā.</paragraph>
    <subhead line="66">5. Vālasuttavaṇṇanā</subhead>
    <paragraph line="67" number="1115"> Pañcame <bold>santhāgāre</bold>ti sippuggaṇhanasālāyaṃ. <bold>Upāsanaṃ karonte</bold>ti kaṇḍakhipanasippaṃ karonte. <bold>Asanaṃ atipātente</bold>ti kaṇḍaṃ atikkamente. <bold>Poṅkhānupoṅkha</bold>nti ekaṃ kaṇḍaṃ khipitvā yathā assa sarassa poṅkhaṃ vijjhati, aparaṃ anupoṅkhaṃ nāma dutiyassa poṅkhaṃ, puna aparaṃ tassa poṅkhanti evaṃ atipātente addasa. <bold>Yatra hi nāmā</bold>ti ye nāma. <bold>Durabhisambhavatara</bold>nti dukkarataraṃ. <bold>Sattadhā bhinnassa vālassa koṭiyā koṭiṃ paṭivijjheyyā</bold>ti ekaṃ vālaṃ sattadhā bhinditvā, tassa ekaṃ bhedaṃ gahetvā, vātiṅgaṇamajjhe bandhitvā, aparaṃ bhedaṃ kaṇḍassa aggakoṭiyaṃ bandhitvā, <pageBreak edition="Pali Text Society" number="3.0302" /> usabhamatte ṭhito kaṇḍabaddhāya koṭiyā taṃ vātiṅgaṇabaddhakoṭiṃ paṭivijjheyyāti attho. <bold>Tasmā</bold>ti yasmā evaṃ duppaṭivijjhāni cattāri saccāni, tasmā.</paragraph>
    <subhead line="68">7. Paṭhamachiggaḷayugasuttavaṇṇanā</subhead>
    <paragraph line="69" number="1117"> Sattame <pageBreak edition="Vipassana Research Institut" number="3.0333" /><pageBreak edition="Myanmar" number="3.0333" /><bold>aññamaññakhādikā</bold>ti aññamaññaṃ khādanaṃ. <bold>Dubbalakhādikā</bold>ti balavantehi macchādīhi dubbalānaṃ macchādīnaṃ khādanaṃ.</paragraph>
    <subhead line="70">8. Dutiyachiggaḷayugasuttavaṇṇanā</subhead>
    <paragraph line="71" number="1118"> Aṭṭhame <bold>mahāpathavī</bold>ti cakkavāḷagabbhantarā mahāpathavī. <bold>Adhiccamidaṃ, bhante</bold>ti idaṃ adhiccuppattikaṃ sace taṃ yugaṃ na pūti bhaveyya, samudde udakaṃ na susseyya, so ca kacchapo na mareyya, api nāma yadicchāvasena siyāti attho.</paragraph>
    <paragraph line="72"><bold>Evaṃ adhiccamidaṃ, bhikkhave</bold>ti ettha mahāsīvatthero cattāri yugāni dasseti – puratthimacakkavāḷamukhavaṭṭiyaṃ ṭhitena purisena pakkhittayugassa hi chiggaḷena tassa andhakacchapassa gīvāya pavesanaṃ viya manussapaṭilābho adhiccapaṭilābhī. Dakkhiṇacakkavāḷamukhavaṭṭiyaṃ ṭhitena pakkhittassa pana paribbhamantassa purimayugaṃ patvā chiggaḷena chiggaḷupari āruḷhassa chiggaḷena gīvappavesanaṃ viya tathāgatuppādo adhiccatarasambhavo. Pacchimacakkavāḷamukhavaṭṭiyaṃ ṭhitena pakkhittassa pana paribbhamantassa purimayugadvayaṃ patvā chiggaḷena chiggaḷupari āruḷhassa chiggaḷena gīvappavesanaṃ viya tathāgatappaveditassa dhammavinayassa dīpanaṃ adhiccatarasambhavaṃ. Uttaracakkavāḷamukhavaṭṭiyaṃ ṭhitena pakkhittassa pana paribbhamantassa purimayugattayaṃ patvā chiggaḷena chiggaḷupari āruḷhassa chiggaḷena gīvappavesanaṃ viya catusaccapaṭivedho ativiya adhiccatarasambhavo veditabbo. Navamādīni abhisamayasaṃyutte vuttanayānevāti.</paragraph>
    <centered line="73">Papātavaggo pañcamo.</centered>
    <title line="74">6. Abhisamayavaggavaṇṇanā</title>
    <paragraph line="75" number="1121"> Abhisamayavaggo <pageBreak edition="Vipassana Research Institut" number="3.0334" /><pageBreak edition="Pali Text Society" number="3.0303" /> nidānavagge abhisamayasaṃyutte vitthāritova.</paragraph>
    <title line="76">7. Paṭhamaāmakadhaññapeyyālavaggo</title>
    <subhead line="77">3. Paññāsuttavaṇṇanā</subhead>
    <paragraph line="78" number="1133"> Āmakadhaññapeyyāle <pageBreak edition="Myanmar" number="3.0334" /><bold>ariyena paññācakkhunā</bold>ti vipassanaṃ ādiṃ katvā lokiyalokuttarena ñāṇacakkhunā.</paragraph>
    <subhead line="79">4. Surāmerayasuttavaṇṇanā</subhead>
    <paragraph line="80" number="1134"><bold>Surāmerayamajjappamādaṭṭhānā paṭiviratā</bold>ti ettha <bold>surā</bold> nāma piṭṭhasurā, odanasurā, pūvasurā, kiṇṇapakkhittā, sambhārasaṃyuttāti pañcavidhā. <bold>Merayaṃ</bold> nāma pupphāsavo, phalāsavoti, evaṃ vutto yo koci āsavo. <bold>Majja</bold>nti tadeva ubhayaṃ, yaṃ vā panaññampi surāsavavinimuttaṃ madanīyaṃ. Yāya cetanāya taṃ pivanti, sā pamādassa kāraṇattā <bold>pamādaṭṭhānaṃ</bold> nāma, tato paṭiviratāti attho.</paragraph>
    <subhead line="81">6-7. Matteyyasuttādivaṇṇanā</subhead>
    <paragraph line="82" number="1136-37"><bold>Matteyyā</bold>ti mātuhitā, mātari sammāpaṭipannāti attho. <bold>Petteyyā</bold>dīsu pituhitā petteyyā.</paragraph>
    <subhead line="83">8-9. Sāmaññasuttādivaṇṇanā</subhead>
    <paragraph line="84" number="1138-39"> Samaṇānaṃ <pageBreak edition="Vipassana Research Institut" number="3.0335" /> hitā <bold>sāmaññā</bold>. Brāhmaṇānaṃ hitā <bold>brahmaññā</bold>. Tesu tesu sammā paṭipannānaṃyevetaṃ adhivacanaṃ.</paragraph>
    <subhead line="85">10. Pacāyikasuttavaṇṇanā</subhead>
    <paragraph line="86" number="1140"><bold>Kule jeṭṭhāpacāyino</bold>ti kule jeṭṭhānaṃ apacāyino, nīcavuttinoti attho.</paragraph>
    <title line="87">8. Dutiyaāmakadhaññapeyyālavaggo</title>
    <subhead line="88">8. Bījagāmasuttavaṇṇanā</subhead>
    <paragraph line="89" number="1148"><bold>Bījagāmabhūtagāmasamārambhā</bold>ti <pageBreak edition="Myanmar" number="3.0335" /> mūlabījaṃ, khandhabījaṃ, phaḷubījaṃ, aggabījaṃ, bījabījanti pañcavidhassa bījagāmassa ceva yassa kassaci nīlatiṇarukkhādikassa bhūtagāmassa ca samārambhā, chedanapacanādibhāvena vikopanā paṭiviratāti attho.</paragraph>
    <subhead line="90">9. Vikālabhojanasuttavaṇṇanā</subhead>
    <paragraph line="91" number="1149"><bold>Vikālabhojanā</bold>ti kālātikkantabhojanā, majjhanhikātikkamato paṭṭhāya yāvakālikaparibhogāti attho.</paragraph>
    <subhead line="92">10. Gandhavilepanasuttavaṇṇanā</subhead>
    <paragraph line="93" number="1150"> Mālādīsu <bold>mālā</bold>ti yaṃ kiñci pupphaṃ. <bold>Gandha</bold>nti yaṃ kiñci <pageBreak edition="Pali Text Society" number="3.0304" /> gandhajātaṃ. <bold>Vilepana</bold>nti chavirāgakaraṇaṃ. Tattha piḷandhantā dhārenti nāma, ūnaṭṭhānaṃ pūrentā maṇḍenti nāma, gandhavasena <pageBreak edition="Vipassana Research Institut" number="3.0336" /> chavirāgavasena ca sādiyantā vibhūsenti nāma. <bold>Ṭhānaṃ</bold> vuccati kāraṇaṃ. Tasmā yāya dussīlyacetanāya tāni mālādhāraṇādīni mahājano karoti, tato paṭiviratāti attho.</paragraph>
    <title line="94">9. Tatiyaāmakadhaññapeyyālavaggo</title>
    <subhead line="95">1. Naccagītasuttavaṇṇanā</subhead>
    <paragraph line="96" number="1151"> Sāsanassa ananulomattā visūkaṃ paṭāṇībhūtaṃ dassananti <bold>visūkadassanaṃ</bold>. Attanā naccananaccāpanādivasena naccā ca gītā ca vāditā ca antamaso mayūranaccādivasenāpi pavattānaṃ naccādīnaṃ visūkabhūtā dassanā cāti <bold>naccagītavāditavisūkadassanā</bold>. Naccādīni hi attanā payojetuṃ vā parehi payojāpetuṃ vā payuttāni passituṃ vā neva bhikkhūnaṃ, na bhikkhunīnaṃ vaṭṭanti.</paragraph>
    <subhead line="97">2. Uccāsayanasuttavaṇṇanā</subhead>
    <paragraph line="98" number="1152"><bold>Uccāsayanaṃ</bold><pageBreak edition="Myanmar" number="3.0336" /> vuccati pamāṇātikkantaṃ. <bold>Mahāsayanaṃ</bold> akappiyattharaṇaṃ, tato paṭiviratāti attho.</paragraph>
    <subhead line="99">3. Jātarūpasuttavaṇṇanā</subhead>
    <paragraph line="100" number="1153"><bold>Jātarūpa</bold>nti suvaṇṇaṃ. <bold>Rajata</bold>nti kahāpaṇo – lohamāsako, jatumāsako, dārumāsakoti ye vohāraṃ gacchanti, tassa ubhayassāpi paṭiggahaṇā paṭiviratā. Neva naṃ uggaṇhanti na uggaṇhāpenti, na upanikkhittaṃ sādiyantīti attho.</paragraph>
    <subhead line="101">4. Āmakadhaññasuttavaṇṇanā</subhead>
    <paragraph line="102" number="1154"> Āmakadhaññapaṭiggahaṇāti <pageBreak edition="Vipassana Research Institut" number="3.0337" /> sāli-vīhi-yava-godhuma-kaṅgu-varaka-kudrūsakasaṅkhātassa sattavidhassāpi āmakadhaññassa paṭiggahaṇā. Na kevalañca etesaṃ paṭiggahaṇameva, āmasanampi bhikkhūnaṃ na vaṭṭatiyeva.</paragraph>
    <subhead line="103">5. Āmakamaṃsasuttavaṇṇanā</subhead>
    <paragraph line="104" number="1155"><bold>Āmakamaṃsapaṭiggahaṇā</bold>ti ettha aññatra uddissa anuññātā āmakamaṃsamacchānaṃ paṭiggahaṇameva bhikkhūnaṃ na vaṭṭati, no āmasanaṃ.</paragraph>
    <subhead line="105">6. Kumārikasuttavaṇṇanā</subhead>
    <paragraph line="106" number="1156"><bold>Itthikumārikapaṭiggahaṇā</bold>ti ettha <bold>itthī</bold>ti purisantaragatā, itarā <bold>kumārikā</bold> nāma. Tāsaṃ paṭiggahaṇampi āmasanampi akappiyameva.</paragraph>
    <subhead line="107">7. Dāsidāsasuttavaṇṇanā</subhead>
    <paragraph line="108" number="1157"><bold>Dāsidāsapaṭiggahaṇā</bold>ti ettha dāsidāsavaseneva tesaṃ paṭiggahaṇaṃ na vaṭṭati, ‘‘kappiyakārakaṃ dammi, ārāmikaṃ dammī’’ti evaṃ vutte pana vaṭṭati.</paragraph>
    <title line="109">10. Catutthaāmakadhaññapeyyālavaggo</title>
    <subhead line="110">1. Khettavatthusuttavaṇṇanā</subhead>
    <paragraph line="111" number="1161"><bold>Ajeḷakā</bold>dīsu <pageBreak edition="Myanmar" number="3.0337" /><pageBreak edition="Pali Text Society" number="3.0305" /><bold>khettavatthu</bold>pariyosānesu kappiyākappiyanayo vinayavasena upaparikkhitabbo <pageBreak edition="Vipassana Research Institut" number="3.0338" />. Tattha khettaṃ nāma yasmiṃ pubbaṇṇaṃ ruhati. Vatthu nāma yasmiṃ aparaṇṇaṃ ruhati. Yattha vā ubhayaṃ ruhati, taṃ khettaṃ. Tadatthāya akatabhūmibhāgo vatthu. Khettavatthusīsena cettha vāpitaḷākādīnipi saṅgahitāneva.</paragraph>
    <subhead line="112">2-3. Kayavikkayasuttādivaṇṇanā</subhead>
    <paragraph line="113" number="1162-63"><bold>Kayavikkayā</bold>ti kayā ca vikkayā ca. <bold>Dūteyyaṃ</bold> vuccati dūtakammaṃ, gihīnaṃ paṇṇaṃ vā sāsanaṃ vā gahetvā tattha tattha gamanaṃ. <bold>Pahiṇagamanaṃ</bold> vuccati gharā gharaṃ pesitassa khuddakagamanaṃ. <bold>Anuyogo</bold> nāma tadubhayakaraṇaṃ. Tasmā dūteyyapahiṇagamanānuyogāti evamettha attho veditabbo.</paragraph>
    <subhead line="114">4. Tulākūṭasuttavaṇṇanā</subhead>
    <paragraph line="115" number="1164"> Tulākūṭādīsu <bold>kūṭa</bold>nti vañcanaṃ. Tattha <bold>tulākūṭaṃ</bold> tāva rūpakūṭaṃ, aṅgakūṭaṃ, gahaṇakūṭaṃ, paṭicchannakūṭanti catubbidhaṃ hoti. Tattha <bold>rūpakūṭaṃ</bold> nāma dve tulā samarūpā katvā gaṇhanto mahatiyā gaṇhāti, dadanto khuddikāya deti. <bold>Aṅgakūṭaṃ</bold> nāma gaṇhanto pacchābhāge hatthena tulaṃ akkamati, dadanto pubbabhāge. <bold>Gahaṇakūṭaṃ</bold> nāma gaṇhanto mūle rajjuṃ gaṇhāti, dadanto agge. <bold>Paṭicchannakūṭaṃ</bold> nāma tulaṃ susiraṃ katvā anto ayacuṇṇaṃ pakkhipitvā gaṇhanto taṃ pacchābhāge karoti, dadanto aggabhāge.</paragraph>
    <paragraph line="116"><bold>Kaṃso</bold> vuccati suvaṇṇapāti, tāya vañcanaṃ <bold>kaṃsakūṭaṃ</bold>. Kathaṃ? Ekaṃ suvaṇṇapātiṃ katvā aññā dve tisso lohapātiyo suvaṇṇavaṇṇā karonti. Tato janapadaṃ gantvā, kiñcideva aḍḍhakulaṃ pavisitvā, ‘‘suvaṇṇabhājanāni kiṇathā’’ti vatvā, agghe pucchite samagghataraṃ dātukāmā honti, tato tehi ‘‘kathaṃ imesaṃ suvaṇṇabhāvo jānitabbo’’ti <pageBreak edition="Myanmar" number="3.0338" /> vutte ‘‘vīmaṃsitvā gaṇhathā’’ti suvaṇṇapātiṃ pāsāṇe ghaṃsitvā sabbapātiyo datvā gacchanti.</paragraph>
    <paragraph line="117"><bold>Mānakūṭaṃ</bold> hadayabheda-sikhābheda-rajjubhedavasena tividhaṃ hoti. Tattha <bold>hadayabhedo</bold> sappitelādiminanakāle labbhati <pageBreak edition="Pali Text Society" number="3.0306" />. Tāni hi gaṇhanto heṭṭhāchiddena mānena ‘‘saṇikaṃ āsiñcā’’ti vatvā antobhājane <pageBreak edition="Vipassana Research Institut" number="3.0339" /> bahuṃ paggharāpetvā gaṇhāti, dadanto chiddaṃ pidhāya sīghaṃ pūretvā deti. <bold>Sikhābhedo</bold> tilataṇḍulādiminanakāle labbhati. Tāni hi gaṇhanto saṇikaṃ sikhaṃ ussāpetvā gaṇhāti, dadanto vegena sikhaṃ bhindanto deti. <bold>Rajjubhedo</bold> khettavatthuminanakāle labbhati. Lañjaṃ alabhantā hi khettaṃ amahantaṃ mahantaṃ katvā minanti.</paragraph>
    <subhead line="118">5. Ukkoṭanasuttavaṇṇanā</subhead>
    <paragraph line="119" number="1165"><bold>Ukkoṭanā</bold>dīsu <bold>ukkoṭana</bold>nti sāmike assāmike kātuṃ lañjaggahaṇaṃ. <bold>Vañcana</bold>nti tehi tehi upāyehi paresaṃ vañcanaṃ. Tatridamekaṃvatthu – eko kira luddako migañca migapotakañca gahetvā āgacchati. Tameko dhutto ‘‘kiṃ, bho, migo agghati, kiṃ migapotako’’ti?, Āha. ‘‘Migo dve kahāpaṇe, migapotako eka’’nti ca vutte kahāpaṇaṃ datvā, migapotakaṃ gahetvā thokaṃ gantvā nivatto ‘‘na me, bho, migapotakena attho, migaṃ me dehī’’ti āha. Tena hi dve kahāpaṇe dehīti. Nanu, bho, mayā paṭhamaṃ eko kahāpaṇo dinnoti. Āma dinnoti. Imampi migapotakaṃ gaṇha, evaṃ so ca kahāpaṇo, ayañca kahāpaṇagghanako migapotakoti dve kahāpaṇā bhavissantīti. So ‘‘kāraṇaṃ vadatī’’ti sallakkhetvā migapotakaṃ gahetvā migaṃ adāsīti.</paragraph>
    <paragraph line="120"><bold>Nikatī</bold>ti yogavasena vā māyāvasena vā apāmaṅgaṃ pāmaṅganti amaṇiṃ maṇinti, asuvaṇṇaṃ suvaṇṇanti katvā patirūpakena vañcanaṃ. <bold>Sāciyogo</bold>ti kuṭilayogo. Etesaṃyeva ukkoṭanādīnametaṃ nāmaṃ. Tasmā ukkoṭanasāciyogā vañcanasāciyogā nikatisāciyogāti evamettha attho daṭṭhabbo. Keci aññaṃ dassetvā aññassa parivattanaṃ sāciyogoti vadanti. Taṃ pana vañcaneneva saṅgahitaṃ.</paragraph>
    <subhead line="121">6-11. Chedanasuttādivaṇṇanā</subhead>
    <paragraph line="122" number="1166-71"><bold>Chedanā</bold>dīsu <pageBreak edition="Myanmar" number="3.0339" /><bold>chedana</bold>nti hatthacchedanādi. <bold>Vadho</bold>ti maraṇaṃ. <bold>Bandho</bold>ti rajjubandhanādīhi bandhanaṃ. <bold>Viparāmoso</bold>ti himaviparāmoso, gumbaviparāmosoti duvidho. Yaṃ himapātasamaye himena paṭicchannā hutvā maggapaṭipannaṃ janaṃ musanti, ayaṃ himaviparāmoso. Yaṃ gumbādipaṭicchannā musanti, ayaṃ gumbaviparāmoso.</paragraph>
    <paragraph line="123"><bold>Ālopo</bold><pageBreak edition="Vipassana Research Institut" number="3.0340" /><pageBreak edition="Pali Text Society" number="3.0307" /> vuccati gāmanigamādīnaṃ vilopakaraṇaṃ. <bold>Sahasākāro</bold>ti sāhasakiriyā, gehaṃ pavisitvā, manussānaṃ ure satthaṃ ṭhapetvā, icchitabhaṇḍaggahaṇaṃ. Evametasmā chedanavadhabandhanaviparāmosaālopasahasākārā paṭiviratā. Sesaṃ sabbattha uttānatthamevāti.</paragraph>
    <centered line="124">Āmakadhaññapeyyālavaṇṇanā niṭṭhitā.</centered>
    <centered line="125">Iti sāratthappakāsiniyā saṃyuttanikāya-aṭṭhakathāya</centered>
    <centered line="126">Mahāvaggavaṇṇanā niṭṭhitā.</centered>
    <subhead line="127">Nigamanakathā</subhead>
    <paragraph line="128">Ettāvatā <pageBreak edition="Myanmar" number="3.0340" /> hi –</paragraph>
    <gatha1 line="129">‘‘Bahukārassa <pageBreak edition="Pali Text Society" number="3.0308" /> yatīnaṃ vipassanācāranipuṇabuddhīnaṃ,</gatha1>
    <gathalast line="130"><bold>Saṃyuttavaranikāyassa</bold> atthasaṃvaṇṇanaṃ kātuṃ.</gathalast>
    <gatha1 line="131">‘‘Saddhammassa ciraṭṭhitimāsisamānena yā mayā;</gatha1>
    <gathalast line="132">Nipuṇā aṭṭhakathā āraddhā <bold>sāratthapakāsinī</bold> nāma.</gathalast>
    <gatha1 line="133">‘‘Sā hi mahāaṭṭhakathāya sāramādāya niṭṭhitā esā;</gatha1>
    <gathalast line="134">Aṭṭhasattatimattāya pāḷiyā bhāṇavārehi.</gathalast>
    <gatha1 line="135">‘‘Ekūnasaṭṭhimatto visuddhimaggopi bhāṇavārehi;</gatha1>
    <gathalast line="136">Atthappakāsanatthāya āgamānaṃ kato yasmā.</gathalast>
    <gatha1 line="137">‘‘Tasmā tena sahāyaṃ aṭṭhakathā bhāṇavāragaṇanāya;</gatha1>
    <gathalast line="138">Thokena aparipūraṃ sattatiṃsasataṃ hoti.</gathalast>
    <gatha1 line="139">‘‘Sattatiṃsādhikasata-parimāṇaṃ bhāṇavārato evaṃ;</gatha1>
    <gathalast line="140">Samayaṃ pakāsayantiṃ mahāvihārādhivāsīnaṃ.</gathalast>
    <gatha1 line="141">‘‘Mūlaṭṭhakathāya <pageBreak edition="Vipassana Research Institut" number="3.0341" /> sāramādāya mayā imaṃ karontena;</gatha1>
    <gathalast line="142">Yaṃ puññamupacitaṃ tena hotu sabbo sukhī loko.</gathalast>
    <gatha1 line="143">‘‘Etissā karaṇatthaṃ therena <bold>bhadantajotipālena</bold>;</gatha1>
    <gathalast line="144">Sucisīlena subhāsitassa pakāsayantañāṇena.</gathalast>
    <gatha1 line="145">‘‘Sāsanavibhūtikāmena yācamānena maṃ subhaguṇena;</gatha1>
    <gathalast line="146">Yaṃ samadhigataṃ puññaṃ tenāpi jano sukhī bhavatū’’ti.</gathalast>
    <paragraph line="147">Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme <pageBreak edition="Myanmar" number="3.0341" /> suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ <pageBreak edition="Pali Text Society" number="3.0309" /> vaṃsālaṅkārabhūtena vipulavisuddhabuddhinā <bold>buddhaghoso</bold>ti garūhi gahitanāmadheyyena therena katā ayaṃ <bold>sāratthappakāsinī</bold> nāma saṃyuttanikāyaṭṭhakathā.</paragraph>
    <gatha1 line="148">‘‘Tāva tiṭṭhatu lokasmiṃ, lokanittharaṇesinaṃ;</gatha1>
    <gathalast line="149">Dassentī kulaputtānaṃ, nayaṃ sīlavisuddhiyā.</gathalast>
    <gatha1 line="150">‘‘Yāva buddhoti nāmampi, suddhacittassa tādino;</gatha1>
    <gathalast line="151">Lokamhi lokajeṭṭhassa, pavattati mahesino’’ti.</gathalast>
    <centered line="152">Sāratthappakāsinī nāma</centered>
    <centered line="153">Saṃyuttanikāya-aṭṭhakathā sabbākārena niṭṭhitā.</centered>
  </content>
</document>