<?xml version="1.0"?>
<document>
<metadata>
<normativeSource>http://tipitaka.org/romn/cscd/s0305a.att3.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/mahavagga-atthakatha/4. indriyasamyuttam.xml</archivePath>
<titlePath>4. Indriyasaṃyuttaṃ - Mahāvagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">4. Indriyasaṃyuttaṃ</chapter>
<title line="2">1. Suddhikavaggo</title>
<subhead line="3">1. Suddhikasuttavaṇṇanā</subhead>
<paragraph line="4" number="471"> Indriyasaṃyuttassa <pageBreak edition="V" number="3.0260" /><pageBreak edition="M" number="3.0264" /><pageBreak edition="P" number="3.0232" /> paṭhame <bold>saddhindriyaṃ satindriyaṃ paññindriya</bold>nti imāni tīṇi catubhūmakakusalavipākesu ceva kiriyāsu ca labbhanti. <bold>Vīriyindriyasamādhindriyāni</bold> catubhūmakakusale akusale vipāke kiriyāyāti sabbattha labbhanti. Iti idaṃ suttaṃ catubhūmakasabbasaṅgāhakadhammaparicchedavasena vuttanti veditabbaṃ.</paragraph>
<subhead line="5">7. Dutiyasamaṇabrāhmaṇasuttavaṇṇanā</subhead>
<paragraph line="6" number="477"> Sattame <bold>saddhindriyaṃ nappajānantī</bold>ti dukkhasaccavasena na pajānanti. <bold>Saddhindriyasamudayaṃ nappajānantī</bold>ti samudayasaccavasena na pajānanti. Evaṃ nirodhaṃ nirodhasaccavasena, paṭipadaṃ maggasaccavasenāti. Sesesupi eseva nayo.</paragraph>
<paragraph line="7">Sukkapakkhe pana adhimokkhavasena āvajjanasamudayā saddhindriyasamudayo hoti, paggahavasena āvajjanasamudayā vīriyindriyasamudayo, upaṭṭhānavasena āvajjanasamudayā satindriyasamudayo, avikkhepavasena āvajjanasamudayā samādhindriyasamudayo, dassanavasena āvajjanasamudayā paññindriyasamudayo hoti. Tathā chandavasena āvajjanasamudayā saddhindriyasamudayo hoti, chandavasena āvajjanasamudayā vīriyasatisamādhipaññindriyasamudayo hoti. Manasikāravasena āvajjanasamudayā saddhindriyasamudayo hoti. Manasikāravasena āvajjanasamudayā vīriyasatisamādhipaññindriyasamudayo <pageBreak edition="V" number="3.0261" /> hotīti evampi attho veditabbo. Imesu paṭipāṭiyā chasu suttesu catusaccameva kathitaṃ.</paragraph>
<subhead line="8">8. Daṭṭhabbasuttavaṇṇanā</subhead>
<paragraph line="9" number="478"> Aṭṭhame <pageBreak edition="P" number="3.0233" /><bold>kattha ca, bhikkhave, saddhindriyaṃ daṭṭhabbaṃ, catūsu sotāpattiyaṅgesū</bold>tiādi imesaṃ indriyānaṃ savisaye jeṭṭhakabhāvadassanatthaṃ vuttaṃ. Yathā hi cattāro seṭṭhiputtā rājāti rājapañcamesu sahāyesu ‘‘nakkhattaṃ <pageBreak edition="M" number="3.0265" /> kīḷissāmā’’ti vīthiṃ otiṇṇesu ekassa seṭṭhiputtassa gehaṃ gatakāle itare cattāro tuṇhī nisīdanti, gehasāmikova – ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti gehe vicāreti. Dutiyassa, tatiyassa, catutthassa gehaṃ gatakāle itare cattāro tuṇhī nisīdanti, gehasāmikova – ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti gehe vicāreti. Atha sabbapacchā rañño gehaṃ gatakāle kiñcāpi rājā sabbattha issaro, imasmiṃ pana kāle attano geheyeva – ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti gehe vicāreti. Evameva saddhāpañcamakesu indriyesu tesu sahāyesu ekato vīthiṃ otarantesu viya ekārammaṇe uppajjamānesupi yathā paṭhamassa gehe itare cattāro tuṇhī nisīdanti, gehasāmikova vicāreti, evaṃ sotāpattiyaṅgāni patvā adhimokkhalakkhaṇaṃ saddhindriyameva jeṭṭhakaṃ hoti pubbaṅgamaṃ, sesāni tadanvayāni honti. Yathā dutiyassa gehe itare cattāro tuṇhī nisīdanti, gehasāmikova vicāreti, evaṃ sammappadhānāni patvā paggahalakkhaṇaṃ vīriyindriyameva jeṭṭhakaṃ hoti pubbaṅgamaṃ, sesāni tadanvayāni honti. Yathā tatiyassa gehe itare cattāro tuṇhī nisīdanti, gehasāmikova vicāreti, evaṃ satipaṭṭhānāni patvā upaṭṭhānalakkhaṇaṃ satindriyameva jeṭṭhakaṃ hoti pubbaṅgamaṃ, sesāni tadanvayāni honti. Yathā catutthassa gehe itare cattāro tuṇhī nisīdanti, gehasāmikova vicāreti, evaṃ jhānavimokkhe patvā avikkhepalakkhaṇaṃ samādhindriyameva jeṭṭhakaṃ hoti pubbaṅgamaṃ, sesāni tadanvayāni honti. Sabbapacchā rañño gehaṃ gatakāle pana yathā itare cattāro tuṇhī nisīdanti, rājāva gehe vicāreti, evameva ariyasaccāni patvā pajānanalakkhaṇaṃ paññindriyameva jeṭṭhakaṃ hoti pubbaṅgamaṃ, sesāni tadanvayāni hontīti.</paragraph>
<subhead line="10">9-10. Paṭhamavibhaṅgasuttādivaṇṇanā</subhead>
<paragraph line="11" number="479-480"> Navame <pageBreak edition="V" number="3.0262" /><pageBreak edition="P" number="3.0234" /><bold>satinepakkenā</bold>ti ettha nipakassa bhāvo nepakkaṃ, paññāyetaṃ nāmaṃ. Kasmā pana satibhājane paññā vuttāti? Satiyā balavabhāvadassanatthaṃ. Balavasati hi idha adhippetā. Sā ca paññāsampayuttāva balavatī hoti, na vippayuttāti paññāsampayuttasatiṃ dassento <pageBreak edition="M" number="3.0266" /> evamāha. <bold>Cirakata</bold>nti cirakālaṃ kataṃ dānaṃ vā sīlaṃ vā uposathakammaṃ vā. <bold>Cirabhāsita</bold>nti ‘‘asukasmiṃ ṭhāne asukaṃ nāma bhāsita’’nti evaṃ cirakāle bhāsitaṃ. <bold>Vossaggārammaṇaṃ katvā</bold>ti nibbānārammaṇaṃ katvā. <bold>Udayatthagāminiyā</bold>ti udayañca atthañca gacchantiyā, udayabbayapariggahikāyāti attho. Imasmiṃ sutte saddhāsatipaññindriyāni pubbabhāgāni, vīriyindriyaṃ missakaṃ, samādhindriyaṃ nibbattitalokuttarameva kathitaṃ. Dasamepi ayameva dhammaparicchedoti.</paragraph>
<centered line="12">Suddhikavaggo paṭhamo.</centered>
<title line="13">2. Mudutaravaggo</title>
<subhead line="14">1. Paṭilābhasuttavaṇṇanā</subhead>
<paragraph line="15" number="481"> Dutiyavaggassa paṭhame <bold>sammappadhāne ārabbhā</bold>ti sammappadhāne paṭicca, sammappadhāne bhāventoti attho. <bold>Satindriye</bold>pi eseva nayo.</paragraph>
<subhead line="16">2. Paṭhamasaṃkhittasuttavaṇṇanā</subhead>
<paragraph line="17" number="482"> Dutiye <bold>tato</bold>ti vipassanāmaggaphalavasena nissakkaṃ veditabbaṃ. <bold>Samattā</bold>ni hi paripuṇṇāni pañcindriyāni arahattamaggassa vipassanindriyāni nāma honti. <bold>Tato mudutarehī</bold>ti tehi arahattamaggassa vipassanindriyehi mudutarāni anāgāmimaggassa vipassanindriyāni nāma honti, tato mudutarāni sakadāgāmimaggassa, tato mudutarāni sotāpattimaggassa vipassanindriyāni <pageBreak edition="V" number="3.0263" /> nāma honti, tato mudutarāni dhammānusārimaggassa, tato mudutarāni saddhānusārimaggassa vipassanindriyāni nāma honti.</paragraph>
<paragraph line="18">Tathā <pageBreak edition="P" number="3.0235" /> samattāni paripuṇṇāni pañcindriyāni arahattamaggindriyāni nāma honti, tato mudutarāni anāgāmimaggindriyāni nāma honti, tato mudutarāni sakadāgāmimaggindriyāni nāma honti, tato mudutarāni sotāpattimaggindriyāni nāma honti, tato mudutarāni dhammānusārimaggindriyāni, tato mudutarāni saddhānusārimaggindriyāni nāma honti.</paragraph>
<paragraph line="19">Samattāni <pageBreak edition="M" number="3.0267" /> paripuṇṇāni pañcindriyāni arahattaphalindriyāni nāma honti, tato mudutarāni anāgāmiphalindriyāni, tato mudutarāni sakadāgāmiphalindriyāni, tato mudutarāni sotāpattiphalindriyāni nāma honti. Dhammānusārisaddhānusārino pana dvepi sotāpattimaggaṭṭhapuggalā, maggaṭṭhapuggalavasena nesaṃ nānattaṃ jātanti āgamanenapi maggenapi. Saddhānusārī puggalo hi uddisāpento paripucchanto anupubbena maggaṃ pāpuṇāti, dhammānusārī ekena vā dvīhi vā savanehi. Evaṃ tāva nesaṃ āgamanena nānattaṃ veditabbaṃ.</paragraph>
<paragraph line="20">Dhammānusārissa pana maggo tikkho hoti, sūraṃ ñāṇaṃ vahati, asaṅkhārena appayogena kilese chindati kadalikkhandhaṃ viya tikhiṇā asidhārā. Saddhānusārissa na tassa viya maggo tikkho hoti, na sūraṃ ñāṇaṃ vahati, sasaṅkhārena sappayogena kilese chindati kadalikkhandhaṃ viya atikhiṇā asidhārā. Kilesakkhaye pana tesaṃ nānattaṃ natthi. Avasesā ca kilesā khīyanti.</paragraph>
<subhead line="21">3. Dutiyasaṃkhittasuttavaṇṇanā</subhead>
<paragraph line="22" number="483"> Tatiye <bold>tato</bold>ti phalavasena nissakkaṃ veditabbaṃ. Samattāni hi paripuṇṇāni pañcindriyāni arahattaphalindriyāni nāma honti, arahattaphalena samannāgato puggalo arahā nāma hoti. Arahattaphalato mudutarāni anāgāmiphalindriyāni nāma honti, tato mudutarāni sakadāgāmiphalindriyāni, tato mudutarāni sotāpattiphalindriyāni, sotāpattiphalena samannāgato <pageBreak edition="V" number="3.0264" /> puggalo sotāpanno nāma hoti. <bold>Indriyavemattatā phalavemattatā hotī</bold>ti indriyanānattena phalanānattaṃ, phalanānattena puggalanānattanti.</paragraph>
<subhead line="23">4. Tatiyasaṃkhittasuttavaṇṇanā</subhead>
<paragraph line="24" number="484"> Catutthe <bold>paripūraṃ paripūrakārī ārādhetī</bold>ti paripūraṃ arahattamaggaṃ karonto arahattaphalaṃ ārādheti. <bold>Padesaṃ padesakārī</bold>ti <pageBreak edition="P" number="3.0236" /> avasese tayo padesamagge karonto padesaṃ phalattayamattameva ārādheti. Iti imesu catūsupi suttesu missakāneva indriyāni kathitāni.</paragraph>
<subhead line="25">5-7. Paṭhamavitthārasuttādivaṇṇanā</subhead>
<paragraph line="26" number="485-487"> Pañcame <pageBreak edition="M" number="3.0268" /><bold>tato mudutarehī</bold>ti vipassanāvasena nissakkaṃ veditabbaṃ. Paripuṇṇāni hi pañcindriyāni arahattamaggassa vipassanindriyāni honti, tato mudutarāni antarāparinibbāyissa vipassanindriyāni, tato mudutarāni upahaccaparinibbāyissa, tato mudutarāni asaṅkhāraparinibbāyissa, tato mudutarāni sasaṅkhāraparinibbāyissa, tato mudutarāni uddhaṃsotaakaniṭṭhagāmissa vipassanindriyāni nāma honti.</paragraph>
<paragraph line="27">Imasmiṃ pana ṭhāne arahattamaggeyeva ṭhatvā pañca nissakkāni nīharitabbāni. Arahattamaggassa hi vipassanindriyehi mudutarāni paṭhamaantarāparinibbāyissa vipassanindriyāni, tato mudutarāni dutiyaantarāparinibbāyissa, tato mudutarāni tatiyaantarāparinibbāyissa, tato mudutarāni upahaccaparinibbāyissa, tato mudutarāni uddhaṃsotaakaniṭṭhagāmissa vipassanindriyāni. Asaṅkhāraparinibbāyissa sasaṅkhāraparinibbāyinopi eteva pañca janā.</paragraph>
<paragraph line="28">Idāni tīṇi nissakkāni. Sakadāgāmimaggassa hi indriyehi mudutarāni sotāpattimaggindriyāni, sotāpattimaggeyeva indriyehi mudutarāni dhammānusārimaggindriyāni. Tehipi mudutarāni saddhānusārimaggindriyāni. Chaṭṭhasattamāni vuttanayāneva. Imesu pana tīsupi suttesu pubbabhāgavipassanindriyāneva kathitāni.</paragraph>
<subhead line="29">8. Paṭipannasuttavaṇṇanā</subhead>
<paragraph line="30" number="488"> Aṭṭhame <pageBreak edition="V" number="3.0265" /><bold>tato mudutarehī</bold>ti maggaphalavasena nissakkaṃ veditabbaṃ. Taṃ pāḷiyaṃ vuttameva. <bold>Bāhiro</bold>ti <pageBreak edition="P" number="3.0237" /> imehi aṭṭhahi puggalehi bahibhūto. <bold>Puthujjanapakkhe ṭhito</bold>ti puthujjanakoṭṭhāse ṭhito. Imasmiṃ sutte lokuttarāneva indriyāni kathitāni.</paragraph>
<subhead line="31">9-10. Sampannasuttādivaṇṇanā</subhead>
<paragraph line="32" number="489-490"> Navame <pageBreak edition="M" number="3.0269" /><bold>indriyasampanno</bold>ti paripuṇṇindriyo. Dasamaṃ uttānameva. Imasmiṃ suttadvaye missakāni indriyāni kathitānīti.</paragraph>
<centered line="33">Mudutaravaggo dutiyo.</centered>
<title line="34">3. Chaḷindriyavaggo</title>
<subhead line="35">2. Jīvitindriyasuttavaṇṇanā</subhead>
<paragraph line="36" number="492"> Tatiyavaggassa dutiye <bold>itthindriya</bold>ntiādīsu itthibhāve indaṭṭhaṃ karotīti <bold>itthindriyaṃ</bold>. Purisabhāve indaṭṭhaṃ karotīti <bold>purisindriyaṃ</bold>. Jīvite indaṭṭhaṃ karotīti <bold>jīvitindriyaṃ</bold>. Atthuppattikaṃ kiretaṃ suttaṃ. Saṅghamajjhasmiñhi ‘‘kati nu kho vaṭṭindriyānī’’ti kathā udapādi, atha bhagavā vaṭṭindriyāni dassento <bold>tīṇimāni bhikkhave</bold>tiādimāha.</paragraph>
<subhead line="37">3. Aññindriyasuttavaṇṇanā</subhead>
<paragraph line="38" number="493"> Tatiye <bold>anaññātaññassāmītindriya</bold>nti ‘‘anamatagge saṃsāre ajānitapubbaṃ dhammaṃ jānissāmī’’ti paṭipannassa sotāpattimaggakkhaṇe uppannaṃ indriyaṃ. <bold>Aññindriya</bold>nti tesaṃyeva ñātadhammānaṃ ājānanākārena sotāpattiphalādīsu chasu ṭhānesu uppannaṃ indriyaṃ. <bold>Aññātāvindriya</bold>nti <pageBreak edition="V" number="3.0266" /> aññātāvīsu arahattaphaladhammesu uppannaṃ indriyaṃ. Tattha tattha tena tenākārena uppannassa ñāṇassevetaṃ adhivacanaṃ. Idampi suttaṃ atthuppattikameva. Saṅghamajjhasmiñhi ‘‘kati nu kho lokuttarindriyānī’’ti kathā udapādi, atha bhagavā tāni dassento <bold>tīṇimāni, bhikkhave, indriyānī</bold>tiādimāha.</paragraph>
<subhead line="39">4. Ekabījīsuttavaṇṇanā</subhead>
<paragraph line="40" number="494"> Catutthe <bold>tato mudutarehī</bold>ti vipassanato nissakkaṃ veditabbaṃ. Samattāni hi pañcindriyāni arahattamaggassa vipassanindriyāni nāma honti, tato mudutarāni <pageBreak edition="M" number="3.0270" /> antarāparinibbāyissa <pageBreak edition="P" number="3.0238" /> vipassanindriyāni, tato mudutarāni upahaccaparinibbāyissa, tato mudutarāni asaṅkhāraparinibbāyissa, tato mudutarāni sasaṅkhāraparinibbāyissa, tato mudutarāni uddhaṃsotaakaniṭṭhagāmissa vipassanindriyāni nāma. Idhāpi purimanayeneva arahattamagge ṭhatvā pañca nissakkāni nīharitabbāni.</paragraph>
<paragraph line="41">Yathā pana purimanaye sakadāgāmimagge ṭhatvā tīṇi nissakkāni, evamidha pañca nīharitabbāni. Sakadāgāmimaggassa hi vipassanindriyehi mudutarāni sotāpattimaggassa vipassanindriyāni, sotāpattimaggassa ca tehi vipassanindriyehi mudutarāni ekabījiādīnaṃ maggassa vipassanindriyāni.</paragraph>
<paragraph line="42">Ettha ca <bold>ekabījī</bold>tiādīsu yo sotāpanno hutvā ekameva attabhāvaṃ janetvā arahattaṃ pāpuṇāti, ayaṃ <bold>ekabījī</bold> nāma. Yathāha ‘‘katamo ca puggalo ekabījī, idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyaṇo, so ekaññeva mānusakaṃ bhavaṃ sandhāvitvā saṃsaritvā dukkhassantaṃ karoti. Ayaṃ vuccati puggalo ekabījī’’ti (pu. pa. 33).</paragraph>
<paragraph line="43">Yo pana dve tayo bhave saṃsaritvā dukkhassantaṃ karoti, ayaṃ <bold>kolaṃkolo</bold> nāma. Yathāha ‘‘katamo ca puggalo kolaṃkolo. Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyaṇo, so dve vā tīṇi vā kulāni <pageBreak edition="V" number="3.0267" /> sandhāvitvā saṃsaritvā dukkhassantaṃ karoti. Ayaṃ vuccati puggalo kolaṃkolo’’ti (pu. pa. 32). Tattha kulānīti bhavā veditabbā. ‘‘Dve vā tīṇi vā’’ti idaṃ desanāmattameva, yāva chaṭṭhabhavā saṃsaranto pana kolaṃkolova hoti.</paragraph>
<paragraph line="44">Yassa sattakkhattuṃ paramā upapatti, aṭṭhamaṃ bhavaṃ nādiyati, ayaṃ <bold>sattakkhattuparamo</bold> nāma. Yathāha ‘‘katamo ca puggalo sattakkhattuparamo. Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyaṇo, so sattakkhattuṃ deve ca manusse ca sandhāvitvā saṃsaritvā dukkhassantaṃ karoti, ayaṃ vuccati puggalo sattakkhattuparamo’’ti (pu. pa. 31).</paragraph>
<paragraph line="45">Bhagavatā <pageBreak edition="M" number="3.0271" /> gahitanāmavaseneva cetāni tesaṃ nāmāni. ‘‘Ettakañhi ṭhānaṃ gato ekabījī nāma hoti, ettakaṃ kolaṃkolo, ettakaṃ sattakkhattuparamo’’ti bhagavatā etesaṃ nāmaṃ gahitaṃ. Niyamato pana ‘‘ayaṃ ekabījī, ayaṃ kolaṃkolo, ayaṃ sattakkhattuparamo’’ti natthi.</paragraph>
<paragraph line="46">Ko pana nesaṃ etaṃ pabhedaṃ niyametīti? Keci pana therā ‘‘pubbahetu niyametī’’ti vadanti, keci ‘‘paṭhamamaggo’’, keci ‘‘uparima tayo maggā’’, keci ‘‘tiṇṇaṃ maggānaṃ vipassanā’’ti. Tattha ‘‘pubbahetu niyametī’’ti vāde paṭhamamaggassa upanissayo <pageBreak edition="P" number="3.0239" /> kato nāma hoti, upari tayo maggā anupanissayā uppannāti vacanaṃ āpajjati. ‘‘Paṭhamamaggo niyametī’’ti vāde upari tiṇṇaṃ maggānaṃ niratthakatā āpajjati. ‘‘Upari tayo maggā niyamentī’’ti vāde paṭhamamagge anuppanneva upari tayo maggā uppannāti āpajjati. ‘‘Tiṇṇaṃ maggānaṃ vipassanā niyametī’’ti vādo pana yujjati. Sace hi upari tiṇṇaṃ maggānaṃ vipassanā balavatī hoti, ekabījī nāma hoti, tato mandatarāya kolaṃkolo, tato mandatarāya sattakkhattuparamoti.</paragraph>
<paragraph line="47">Ekacco hi sotāpanno vaṭṭajjhāsayo hoti vaṭṭābhirato punappunaṃ vaṭṭasmiṃyeva vicarati sandissati. Anāthapiṇḍiko seṭṭhi, visākhā upāsikā, cūḷarathamahārathā devaputtā, anekavaṇṇo devaputto, sakko devarājā, nāgadatto devaputtoti ime hi ettakā janā vaṭṭajjhāsayā vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti <pageBreak edition="V" number="3.0268" />, ime idha na gahitā. Na kevalañcime, yopi manussesuyeva sattakkhattuṃ saṃsaritvā arahattaṃ pāpuṇāti, yopi devaloke nibbatto devesuyeva sattakkhattuṃ aparāparaṃ saṃsaritvā arahattaṃ pāpuṇāti, imepi idha na gahitā. Kālena deve, kālena manusse saṃsaritvā pana arahattaṃ pāpuṇantova idha gahito. Tasmā sattakkhattuparamoti idaṃ idhaṭṭhakavokiṇṇasukkhavipassakassa nāmaṃ kathitanti veditabbaṃ.</paragraph>
<paragraph line="48"><bold>Dhammānusārī saddhānusārī</bold>ti ettha pana imasmiṃ sāsane lokuttaradhammaṃ nibbattentassa dve dhurāni, dve sīsāni, dve abhinivesā – saddhādhuraṃ, paññādhuraṃ <pageBreak edition="M" number="3.0272" />, saddhāsīsaṃ, paññāsīsaṃ, saddhābhiniveso, paññābhinivesoti. Tattha yo bhikkhu ‘‘sace saddhāya sakkā nibbattetuṃ, nibbattessāmi lokuttaramagga’’nti saddhaṃ dhuraṃ katvā sotāpattimaggaṃ nibbatteti, so maggakkhaṇe saddhānusārī nāma hoti. Phalakkhaṇe pana saddhāvimutto nāma hutvā ekabījī kolaṃkolo sattakkhattuparamoti tividho hoti. Tattha <pageBreak edition="P" number="3.0240" /> ekeko dukkhāpaṭipadādivasena catubbidhabhāvaṃ āpajjatīti saddhādhurena dvādasa janā honti.</paragraph>
<paragraph line="49">Yo pana ‘‘sace paññāya sakkā nibbattetuṃ, nibbattessāmi lokuttaramagga’’nti paññaṃ dhuraṃ katvā sotāpattimaggaṃ nibbatteti, so maggakkhaṇe dhammānusārī nāma hoti. Phalakkhaṇe pana paññāvimutto nāma hutvā ekabījiādibhedena dvādasabhedova hoti. Evaṃ dve maggaṭṭhā phalakkhaṇe catuvīsati sotāpannā hontīti.</paragraph>
<paragraph line="50">Tipiṭakatissatthero kira ‘‘tīṇi piṭakāni sodhessāmī’’ti paratīraṃ gato. Taṃ eko kuṭumbiko catūhi paccayehi upaṭṭhāsi, thero āgamanakāle ‘‘gacchāmi upāsakā’’ti āha. ‘‘Kahaṃ bhante’’ti? ‘‘Amhākaṃ ācariyupajjhāyānaṃ santika’’nti. ‘‘Na sakkā, bhante, mayā gantuṃ, bhaddantaṃ pana nissāya mayā sāsanassa guṇo ñāto, tumhākaṃ parammukhā kīdisaṃ bhikkhuṃ upasaṅkamāmī’’ti? Atha naṃ thero āha – ‘‘yo bhikkhu catuvīsati sotāpanne dvādasa sakadāgāmī aṭṭhacattālīsa anāgāmī dvādasa arahante dassetvā dhammakathaṃ kathetuṃ sakkoti, evarūpaṃ bhikkhuṃ upaṭṭhātuṃ vaṭṭatī’’ti. Imasmiṃ sutte vipassanā kathitāti.</paragraph>
<subhead line="51">5-10. Suddhakasuttādivaṇṇanā</subhead>
<paragraph line="52" number="495-500"> Pañcame <pageBreak edition="V" number="3.0269" /> cakkhu ca taṃ cakkhudvāre nibbattānaṃ dhammānaṃ ādhipateyyasaṅkhātena indaṭṭhena indriyañcāti <bold>cakkhundriyaṃ. Sotindriyā</bold>dīsupi eseva nayo. Sesaṃ sabbattha uttānameva. Imasmiṃ vagge paṭhamasuttañceva chaṭṭhādīni ca pañcāti cha suttāni catusaccavasena kathitānīti.</paragraph>
<centered line="53">Chaḷindriyavaggo tatiyo.</centered>
<title line="54">4. Sukhindriyavaggo</title>
<subhead line="55">1-5. Suddhikasuttādivaṇṇanā</subhead>
<paragraph line="56" number="501-505"> Catutthavaggassa <pageBreak edition="M" number="3.0273" /> paṭhame sukhañca taṃ sahajātānaṃ ādhipateyyasaṅkhātena indaṭṭhena indriyañcāti <bold>sukhindriyaṃ. Dukkhindriyā</bold>dīsupi eseva nayo. Ettha <pageBreak edition="P" number="3.0241" /> ca sukhindriyadukkhindriyadomanassindriyāni kāmāvacarāneva, somanassindriyaṃ ṭhapetvā arūpāvacaraṃ sesaṃ tebhūmakaṃ, upekkhindriyaṃ catubhūmakaṃ. Dutiyādīni cattāri catusaccavaseneva kathitāni.</paragraph>
<subhead line="57">6. Paṭhamavibhaṅgasuttavaṇṇanā</subhead>
<paragraph line="58" number="506"> Chaṭṭhe <bold>kāyika</bold>nti kāyapasādavatthukaṃ. <bold>Sukha</bold>nti ayamassa sarūpaniddeso. <bold>Sāta</bold>nti tasseva vevacanaṃ, madhuranti vuttaṃ hoti. <bold>Kāyasamphassaja</bold>nti kāyasamphassato jātaṃ. <bold>Sukhaṃ sāta</bold>nti vuttanayameva. <bold>Vedayita</bold>nti ayamassa sabbavedanāsādhāraṇo aññadhammavisiṭṭho sabhāvaniddeso. Iminā nayena sesesupi attho veditabbo. <bold>Kāyikaṃ vā cetasikaṃ vā</bold>ti ettha pana cakkhādayo cattāro pasādakāye vatthuṃ katvā uppattivasena kāyikanti vuttaṃ. Kāyapasādavatthukaṃ pana adukkhamasukhaṃ nāma natthi.</paragraph>
<subhead line="59">9. Kaṭṭhopamasuttavaṇṇanā</subhead>
<paragraph line="60" number="509"> Navame <pageBreak edition="V" number="3.0270" /><bold>dvinnaṃ kaṭṭhāna</bold>nti dvinnaṃ araṇīnaṃ. <bold>Saṅghaṭṭanasamodhānā</bold>ti saṅghaṭṭanena ceva samodhānena ca. <bold>Usmā</bold>ti usumākāro. <bold>Tejo</bold>ti aggidhūmo. Ettha ca adharāraṇī viya vatthārammaṇaṃ, uttarāraṇī viya phasso, saṅghaṭṭo viya phassasaṅghaṭṭanaṃ, aggi viya vedanā daṭṭhabbā. Vatthārammaṇaṃ vā uttarāraṇī viya, phasso adharāraṇī viya daṭṭhabbo.</paragraph>
<subhead line="61">10. Uppaṭipāṭikasuttavaṇṇanā</subhead>
<paragraph line="62" number="510"> Dasamaṃ yathādhammarasena paṭipāṭiyā vuttampi imasmiṃ indriyavibhaṅge sesasuttāni viya adesitattā uppaṭipāṭikasuttaṃ nāmāti veditabbaṃ. Tattha <bold>nimitta</bold>ntiādīni sabbāni paccayavevacanāneva. <bold>Dukkhindriyañca pajānātī</bold>ti dukkhasaccavaseneva pajānāti. <bold>Dukkhindriyasamudaya</bold>nti kaṇṭakena vā viddhassa maṅkulena <pageBreak edition="M" number="3.0274" /> vā daṭṭhassa paccattharaṇe vā valiyā phuṭṭhassa <pageBreak edition="P" number="3.0242" /> dukkhasahagataṃ kāyaviññāṇaṃ uppajjati, taṃ etassa samudayoti pajānāti.</paragraph>
<paragraph line="63">Parato <bold>domanassindriyasamudaya</bold>ntiādīsupi tesaṃ tesaṃ kāraṇavaseneva samudayo veditabbo. Pattacīvarādīnaṃ vā hi saṅkhārānaṃ saddhivihārikādīnaṃ vā sattānaṃ vināsena domanassindriyaṃ uppajjatīti tesaṃ vināsaṃ tassa samudayoti pajānāti. Subhojanaṃ bhuñjitvā varasayane nipannassa hatthapādasambāhanatālavaṇṭavātādisamphassena sukhindriyaṃ uppajjati, taṃ phassaṃ tassa samudayoti pajānāti. Vuttappakārānaṃ pana sattasaṅkhārānaṃ manāpānaṃ paṭilābhavasena somanassindriyaṃ uppajjati, taṃ paṭilābhaṃ tassa samudayoti pajānāti. Majjhattākārena pana upekkhindriyaṃ uppajjati, taṃ sattasaṅkhāresu majjhattākāraṃ tassa samudayoti pajānāti.</paragraph>
<paragraph line="64"><bold>Kattha cuppannaṃ dukkhindriyaṃ aparisesaṃ nirujjhati, idha, bhikkhave, bhikkhu vivicceva kāmehī</bold>tiādīsu pana ayaṃ ekatova vinicchayakathā – dukkhindriyañhi paṭhamajjhānassa upacārakkhaṇeyeva nirujjhati pahīnaṃ hoti, domanassādīni dutiyajjhānādīnaṃ. Evaṃ santepi tesaṃ atisayanirodhattā ayaṃ jhānesuyeva nirodho vutto. Atisayanirodho hi tesaṃ paṭhamajjhānādīsu, na nirodhoyeva, nirodhoyeva pana upacārakkhaṇe, nātisayanirodho. Tathā hi nānāvajjane <pageBreak edition="V" number="3.0271" /> paṭhamajjhānupacāre niruddhassāpi dukkhindriyassa ḍaṃsamakasādisamphassena vā visamāsanupatāpena vā siyā uppatti, na tveva antoappanāyaṃ. Upacāre vā niruddhampetaṃ na suṭṭhu niruddhaṃ hoti paṭipakkhena avihatattā. Antoappanāyaṃ pana pītipharaṇena sabbo kāyo sukhokkanto hoti, sukhokkantakāyassa ca suṭṭhu niruddhaṃ hoti dukkhindriyaṃ paṭipakkhena <pageBreak edition="P" number="3.0243" /> vihatattā. Nānāvajjaneyeva ca dutiyajjhānupacāre pahīnassa domanassindriyassa yasmā etaṃ vitakkavicārapaccayepi kāyakilamathe cittupaghāte ca sati uppajjati, vitakkavicārābhāve neva uppajjati. Yattha pana uppajjati, tattha vitakkavicārabhāve, appahīnā eva ca dutiyajjhānupacāre vitakkavicārāti tatthassa siyā uppatti. Na tveva dutiyajjhāne pahīnapaccayattā. Tathā tatiyajjhānupacāre pahīnassāpi sukhindriyassa pītisamuṭṭhānapaṇītarūpaphuṭṭhakāyassa siyā uppatti, na tveva tatiyajjhāne. Tatiyajjhāne hi sukhassa paccayabhūtā <pageBreak edition="M" number="3.0275" /> pīti sabbaso niruddhā. Tathā catutthajjhānupacāre pahīnassāpi somanassindriyassa āsannattā appanāppattāya upekkhāya abhāvena sammā anatikkantattā ca siyā uppatti, na tveva catutthajjhāne. Tasmā ‘‘ettha cuppannaṃ dukkhindriyaṃ aparisesaṃ nirujjhatī’’ti tattha tattha aparisesaggahaṇaṃ kataṃ.</paragraph>
<paragraph line="65">Yaṃ panettha <bold>tadatthāya cittaṃ upasaṃharatī</bold>ti vuttaṃ, tattha alābhī samāno uppādanatthāya cittaṃ upasaṃharati, lābhī samāno samāpajjanatthāyāti evamattho veditabbo. Imesu dvīsupi suttesu sammasanavārova kathitoti.</paragraph>
<centered line="66">Sukhindriyavaggo catuttho.</centered>
<title line="67">5. Jarāvaggo</title>
<subhead line="68">1. Jarādhammasuttavaṇṇanā</subhead>
<paragraph line="69" number="511"> Pañcamavaggassa paṭhame <bold>pacchātape</bold>ti pāsādacchāyāya puratthimadisaṃ paṭicchannattā pāsādassa pacchimadisābhāge ātapo hoti, tasmiṃ ṭhāne paññattavarabuddhāsane nisinnoti attho <pageBreak edition="V" number="3.0272" />. <bold>Piṭṭhiṃ otāpayamāno</bold>ti yasmā sammāsambuddhassapi upādinnakasarīre uṇhakāle uṇhaṃ hoti, sītakāle sītaṃ, ayañca himapātasītasamayo. Tasmā mahācīvaraṃ otāretvā sūriyarasmīhi piṭṭhiṃ otāpayamāno nisīdi.</paragraph>
<paragraph line="70">Kiṃ pana buddharasmiyo madditvā sūriyarasmi anto pavisituṃ sakkotīti? Na sakkoti. Evaṃ sante kiṃ tāpetīti? Rasmitejaṃ. Yatheva hi ṭhitamajjhanhike parimaṇḍalāya <pageBreak edition="P" number="3.0244" /> chāyāya rukkhamūle nisinnassa kiñcāpi sūriyarasmiyo sarīraṃ na phusanti, sabbadisāsu pana tejo pharati, aggijālāhi parikkhitto viya hoti, evaṃ sūriyarasmīsu buddharasmiyo madditvā anto pavisituṃ asakkuṇantīsupi satthā tejaṃ tāpento nisinnoti veditabbo.</paragraph>
<paragraph line="71"><bold>Anomajjanto</bold>ti piṭṭhiparikammakaraṇavasena anumajjanto. <bold>Acchariyaṃ bhante</bold>ti thero bhagavato piṭṭhito mahācīvaraṃ otāretvā nisinnassa dvinnaṃ <pageBreak edition="M" number="3.0276" /> aṃsakūṭānaṃ antare suvaṇṇāvaṭṭaṃ viya kesaggappamāṇaṃ valiyāvaṭṭaṃ disvā – ‘‘evarūpepi nāma sarīre jarā paññāyatī’’ti sañjātasaṃvego jaraṃ garahanto evamāha. Garahanacchariyaṃ nāma kiretaṃ.</paragraph>
<paragraph line="72"><bold>Na cevaṃ dāni, bhante, bhagavato tāva parisuddho</bold>ti yathā pakatiyā chavivaṇṇo parisuddho, na evametarahīti dīpento evamāha. Tathāgatassa hi daharakāle saṅkusatasamabbhāhataṃ usabhacammaṃ viya vihatavaliko kāyo hoti, tasmiṃ ṭhapito hattho bhassateva, na santiṭṭhati, telapuñchanākārappatto viya hoti. Mahallakakāle pana sirājālā milāyanti, sandhipabbāni sithilāni honti, maṃsaṃ aṭṭhito muccitvā sithilabhāvaṃ āpajjitvā tattha tattha olambati. Buddhānaṃ pana evarūpaṃ na hoti. Aññesaṃ apākaṭaṃ, santikāvacarattā ānandattherasseva pākaṭaṃ hoti, tasmā evamāha.</paragraph>
<paragraph line="73"><bold>Sithilāni ca gattānī</bold>ti aññesaṃ mukhe aṃsakūṭantarehi tesu tesu ṭhānesu valiyo santiṭṭhanti, satthu panetaṃ natthi, thero ca dvinnaṃ aṃsakūṭānaṃ antare valiyāvaṭṭakaṃ disvā evamāha. <bold>Sabbāni valiyajātānī</bold>ti idampi attano pākaṭavasena evamāha – satthu pana aññesaṃ viya valiyo nāma natthi. <bold>Purato pabbhāro ca kāyo</bold>ti satthā brahmujugatto, devanagare samussitasuvaṇṇatoraṇaṃ viyassa kāyo ujukameva uggato. Mahallakakāle pana kāyo purato vaṅko <pageBreak edition="V" number="3.0273" /> hoti, svāyaṃ aññesaṃ apākaṭo, santikāvacarattā pana therasseva pākaṭo, tasmā evamāha. <bold>Dissati ca indriyānaṃ aññathatta</bold>nti indriyāni nāma na cakkhuviññeyyāni. Yato pana pakatiyā parisuddho chavivaṇṇo, idāni na tathā parisuddho, aṃsakūṭantare vali paññāyati <pageBreak edition="P" number="3.0245" />, brahmujukāyo purato vaṅko, imināva kāraṇena cakkhādīnañca indriyānaṃ aññathattena bhavitabbanti nayaggāhato evamāha. <bold>Dhī taṃ jammi jare atthū</bold>ti lāmake jare dhī taṃ tuyhaṃ hotu, dhikkāro taṃ phusatu. <bold>Bimba</bold>nti attabhāvo.</paragraph>
<subhead line="74">2. Uṇṇābhabrāhmaṇasuttavaṇṇanā</subhead>
<paragraph line="75" number="512"> Dutiye <pageBreak edition="M" number="3.0277" /><bold>gocaravisaya</bold>nti gocarabhūtaṃ visayaṃ. <bold>Aññamaññassā</bold>ti cakkhu sotassa, sotaṃ vā cakkhussāti evaṃ ekaṃ ekassa gocaravisayaṃ na paccanubhoti. Sace hi nīlādibhedaṃ rūpārammaṇaṃ samodhānetvā sotindriyassa upaneyya – ‘‘iṅgha tvaṃ tāva naṃ vavatthapehi vibhāvehi ‘kinnāmetaṃ ārammaṇa’’’nti. Cakkhuviññāṇaṃ vināpi mukhena attano dhammatāya evaṃ vadeyya – ‘‘are, andhabāla, vassasatampi vassasahassampi vassasatasahassampi paridhāvamāno aññatra mayā kuhiṃ etassa jānanakaṃ labhissasi, taṃ āhara, cakkhupasāde upanehi, ahametaṃ ārammaṇaṃ jānissāmi – yadi vā nīlaṃ, yadi vā pītakaṃ. Na hi eso aññassa visayo, mayhameveso visayo’’ti. Sesadvāresupi eseva nayo. Evametāni aññamaññassa gocaravisayaṃ na paccanubhonti nāma.</paragraph>
<paragraph line="76"><bold>Kiṃ paṭisaraṇa</bold>nti etesaṃ kiṃ paṭisaraṇaṃ, kiṃ etāni paṭisarantīti pucchati. <bold>Mano paṭisaraṇa</bold>nti javanamano paṭisaraṇaṃ. <bold>Manova nesa</bold>nti manodvārikajavanamanova etesaṃ gocaravisayaṃ rajjanādivasena anubhoti. Cakkhuviññāṇañhi rūpadassanamattameva, ettha rajjanaṃ vā dussanaṃ vā muyhanaṃ vā natthi. Ekasmiṃ pana dvāre javanaṃ rajjati vā dussati vā muyhati vā. Sotaviññāṇādīsupi eseva nayo.</paragraph>
<paragraph line="77">Tatrāyaṃ upamā – pañca kira dubbalabhojakā rājānaṃ sevitvā kicchena kasirena ekasmiṃ pañcakulike gāme parittakaṃ āyaṃ labhiṃsu. Tesaṃ tattha macchabhāgo maṃsabhāgo, addukahāpaṇo vā yottakahāpaṇo vā māsakahāpaṇo <pageBreak edition="P" number="3.0246" /> vā aṭṭhakahāpaṇo vā soḷasakahāpaṇo vā <pageBreak edition="V" number="3.0274" /> catusaṭṭhikahāpaṇo vā daṇḍoti ettakamattameva pāpuṇāti, satavatthukaṃ pañcasatavatthukaṃ sahassavatthukaṃ mahābaliṃ rājāva gaṇhāti.</paragraph>
<paragraph line="78">Tattha pañcakulikagāmā viya pañcapasādā daṭṭhabbā, pañca dubbalabhojakā viya pañcaviññāṇāni; rājā viya javanaṃ, dubbalabhojakānaṃ parittakaāyapāpuṇanaṃ viya cakkhuviññāṇādīnaṃ rūpadassanādimattaṃ, rajjanādi pana etesu natthi <pageBreak edition="M" number="3.0278" />. Rañño mahābaliggahaṇaṃ viya tesu dvāresu javanassa rajjanādīni veditabbāni. Evamettha <bold>mano</bold>ti kusalākusalajavanaṃ vuttaṃ.</paragraph>
<paragraph line="79"><bold>Sati paṭisaraṇa</bold>nti maggasati paṭisaraṇaṃ. Javanamano hi maggasatiṃ paṭisarati. <bold>Vimuttī</bold>ti phalavimutti. <bold>Paṭisaraṇa</bold>nti phalavimuttiyā nibbānaṃ paṭisaraṇaṃ. Tañhi sā paṭisarati. <bold>Nāsakkhi pañhassa pariyantaṃ gahetu</bold>nti pañhassa paricchedaṃ pamāṇaṃ gahetuṃ nāsakkhi, appaṭisaraṇaṃ dhammaṃ ‘‘sappaṭisaraṇa’’nti pucchi. Nibbānaṃ nāmetaṃ appaṭisaraṇaṃ, na kiñci paṭisarati. <bold>Nibbānogadha</bold>nti nibbānabbhantaraṃ nibbānaṃ anupaviṭṭhaṃ. <bold>Brahmacariya</bold>nti maggabrahmacariyaṃ. <bold>Nibbānaparāyaṇa</bold>nti nibbānaṃ paraṃ ayanamassa parā gati, na tato paraṃ gacchatīti attho. Nibbānaṃ pariyosānaṃ avasānaṃ assāti <bold>nibbānapariyosānaṃ</bold>.</paragraph>
<paragraph line="80"><bold>Mūlajātā patiṭṭhitā</bold>ti maggena āgatasaddhā vuccati. <bold>Imamhi ce, bhikkhave, samaye</bold>ti kiṃ sandhāyāha? Jhānaanāgāmitaṃ. Tasmiñhi samaye brāhmaṇassa paṭhamamaggena pañca akusalacittāni pahīnāni, paṭhamajjhānena pañca nīvaraṇānīti jhānaanāgāmiṭṭhāne ṭhito. So aparihīnajjhāno kālaṃ katvā tattheva parinibbāyeyya. Sace panassa puttadāraṃ anusāsantassa kammante vicārentassa jhānaṃ nassati, naṭṭhe jhāne gati anibaddhā hoti, anaṭṭhe pana nibaddhāti imaṃ jhānaanāgāmitaṃ sandhāya evamāha.</paragraph>
<subhead line="81">3. Sāketasuttavaṇṇanā</subhead>
<paragraph line="82" number="513"> Tatiye <pageBreak edition="P" number="3.0247" /><bold>añjanavane</bold>ti añjanavaṇṇapupphānaṃ rukkhānaṃ ropitavane. <bold>Yaṃ, bhikkhave, saddhindriyaṃ, taṃ saddhābala</bold>nti tañhi adhimokkhalakkhaṇe indaṭṭhena saddhindriyaṃ, assaddhiye akampanena <pageBreak edition="V" number="3.0275" /> saddhābalaṃ. Itaresaṃ paggahaupaṭṭhānaavikkhepapajānanalakkhaṇesu indaṭṭhena indriyabhāvo, kosajjamuṭṭhasaccavikkhepāvijjāsu akampanena balabhāvo veditabbo. <bold>Evameva kho</bold>ti tassā nadiyā ekasotaṃ viya saddhāvīriyasatisamādhipaññāvasena etesaṃ ninnānākaraṇaṃ veditabbaṃ, dve sotāni viya indaṭṭhaakampanaṭṭhehi indriyabalavasena nānākaraṇaṃ veditabbaṃ.</paragraph>
<subhead line="83">4. Pubbakoṭṭhakasuttavaṇṇanā</subhead>
<paragraph line="84" number="514"> Catutthe <pageBreak edition="M" number="3.0279" /><bold>amatogadha</bold>nti amatabbhantaraṃ. <bold>Amataparāyaṇa</bold>nti amatanibbattikaṃ. <bold>Amatapariyosāna</bold>nti amataniṭṭhaṃ. <bold>Sādhu sādhū</bold>ti therassa byākaraṇaṃ pasaṃsanto sādhukāraṃ deti.</paragraph>
<subhead line="85">5. Paṭhamapubbārāmasuttavaṇṇanā</subhead>
<paragraph line="86" number="515"> Pañcame <bold>tadanvayā</bold>ti taṃ anugacchamānā, anuvattamānāti attho. Pubbakoṭṭhakaṃ ādiṃ katvā paṭipāṭiyā chasu suttesu phalindriyāneva kathitāni.</paragraph>
<subhead line="87">10. Āpaṇasuttavaṇṇanā</subhead>
<paragraph line="88" number="520"> Dasame <bold>ime kho te dhammā</bold>ti upari saha vipassanāya tayo maggā. <bold>Ye me pubbe sutāva ahesu</bold>nti ye dhammā mayā pubbe ‘‘arahattaphalindriyaṃ nāma atthī’’ti kathentānaṃyeva sutā ahesuṃ. <bold>Kāyena ca phusitvā</bold>ti nāmakāyena ca phusitvā paṭilabhitvā. <bold>Paññāya ca ativijjha passāmī</bold>ti paccavekkhaṇapaññāya ca ativijjhitvā passāmi. <bold>Yā hissa, bhante, saddhā</bold>ti ayaṃ katarasaddhā? Catūhi indriyehi sampayuttā <pageBreak edition="P" number="3.0248" /> saddhā heṭṭhā kathitāva, ayaṃ pana paccavekkhaṇasaddhā. Sampayuttasaddhā hi missakā, paccavekkhaṇasaddhā lokiyāva. Sesaṃ sabbattha uttānamevāti.</paragraph>
<centered line="89">Jarāvaggo pañcamo.</centered>
<title line="90">6. Sūkarakhatavaggo</title>
<subhead line="91">1. Sālasuttavaṇṇanā</subhead>
<paragraph line="92" number="521"> Chaṭṭhavaggassa <pageBreak edition="V" number="3.0276" /> paṭhame <bold>sūrenā</bold>ti sūrabhāvena. <bold>Bodhāyā</bold>ti bujjhanatthāya.</paragraph>
<subhead line="93">2. Mallikasuttavaṇṇanā</subhead>
<paragraph line="94" number="522"> Dutiye <pageBreak edition="M" number="3.0280" /><bold>mallesū</bold>ti evaṃnāmake janapade. Imasmiṃ sutte cattāri indriyāni missakāni, ariyañāṇaṃ lokuttaraṃ. Tampi pana catukkindriyanissitaṃ katvā missakanti bhājetuṃ vaṭṭati.</paragraph>
<subhead line="95">3. Sekhasuttavaṇṇanā</subhead>
<paragraph line="96" number="523"> Tatiye <bold>na heva kho kāyena phusitvā viharatī</bold>ti na nāmakāyena phusitvā paṭilabhitvā viharati, phusituṃ paṭilabhituṃ na sakkoti. <bold>Paññāya ca ativijjha passatī</bold>ti paccavekkhaṇapaññāya pana ‘‘upari arahattaphalindriyaṃ nāma atthī’’ti pajānāti. Asekhabhūmiyaṃ <bold>phusitvā viharatī</bold>ti paṭilabhitvā viharati. <bold>Paññāyā</bold>ti paccavekkhaṇapaññāya ‘‘arahattaphalindriyaṃ nāma atthī’’ti pajānāti. <bold>Na kuhiñci kismiñcī</bold>ti dvepi aññamaññavevacanāneva, kismiñci bhave na uppajjissantīti attho. Imasmiṃ sutte pañcindriyāni lokuttarāni, cha lokikāni vaṭṭanissitāneva kathitāni.</paragraph>
<subhead line="97">4-5. Padasuttādivaṇṇanā</subhead>
<paragraph line="98" number="524-525"> Catutthe <bold>yāni kānici padāni bodhāya saṃvattantī</bold>ti yāni kānici dhammapadāni, ye keci dhammakoṭṭhāsā, bujjhanatthāya saṃvattanti. Pañcamaṃ uttānameva.</paragraph>
<subhead line="99">6-7. Patiṭṭhitasuttādivaṇṇanā</subhead>
<paragraph line="100" number="526-527"> Chaṭṭhe <pageBreak edition="V" number="3.0277" /><pageBreak edition="P" number="3.0249" /><bold>cittaṃ rakkhati āsavesu ca sāsavesu ca dhammesū</bold>ti tebhūmakadhamme ārabbha āsavuppattiṃ vārento āsavesu ca sāsavesu ca dhammesu cittaṃ rakkhati nāma. Sattamaṃ uttānameva.</paragraph>
<subhead line="101">8. Sūkarakhatasuttavaṇṇanā</subhead>
<paragraph line="102" number="528"> Aṭṭhame <bold>sūkarakhatāya</bold>nti sūkarakhataleṇe. Kassapabuddhakāle kira taṃ leṇaṃ ekasmiṃ buddhantare pathaviyā vaḍḍhamānāya antobhūmigataṃ jātaṃ. Athekadivasaṃ eko sūkaro tassa chadanapariyantasamīpe paṃsuṃ khaṇi. Deve vuṭṭhe paṃsu dhotā, chadanapariyanto pākaṭo <pageBreak edition="M" number="3.0281" /> ahosi. Eko vanacarako disvā ‘‘pubbe sīlavantehi paribhuttaṭṭhānena bhavitabbaṃ, paṭijaggissāmi na’’nti samantato paṃsuṃ apanetvā leṇaṃ sodhetvā kuṭiparikkhepaṃ katvā dvāravātapānaṃ yojetvā supariniṭṭhitasudhākammacittakammaṃ rajatapaṭṭasadisāya vālikāya santharitaṃ pariveṇaṃ katvā mañcapīṭhaṃ paññāpetvā bhagavato vasanatthāya adāsi, leṇaṃ gambhīraṃ ahosi otaritvā āruhitabbaṃ. Taṃ sandhāyetaṃ vuttaṃ. <bold>Paramanipaccakāra</bold>nti bhāvanapuṃsakaṃ, paramanipaccakārī hutvā pavattamāno pavattatīti vuttaṃ hoti. <bold>Anuttaraṃ yogakkhema</bold>nti arahattaṃ. <bold>Sappatisso</bold>ti sajeṭṭhako. Sesaṃ sabbattha uttānatthamevāti.</paragraph>
<centered line="103">Sūkarakhatavaggo chaṭṭho.</centered>
<title line="104">7. Bodhipakkhiyavaggo</title>
<paragraph line="105" number="531-650"> Sattamavagge satta phalāni pubbabhāgāni, tesaṃ heṭṭhā dve phalāni ādiṃ katvā missakāni. Sesamettha ito parañca sabbaṃ uttānamevāti.</paragraph>
<centered line="106">Indriyasaṃyuttavaṇṇanā niṭṭhitā.</centered>
</body>
</document>