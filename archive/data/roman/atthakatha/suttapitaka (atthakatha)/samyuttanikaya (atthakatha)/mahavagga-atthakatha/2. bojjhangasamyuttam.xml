<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0305a.att1.xml</normativeSource>
    <source>roman/atthakatha/suttapitaka (atthakatha)/samyuttanikaya (atthakatha)/mahavagga-atthakatha/2. bojjhangasamyuttam.xml</source>
    <script>roman</script>
    <directory>/atthakatha/suttapitaka (atthakatha)/samyuttanikaya (atthakatha)/mahavagga-atthakatha</directory>
    <basename>2. bojjhangasamyuttam</basename>
    <titlePath>2. Bojjhaṅgasaṃyuttaṃ - Mahāvagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">2. Bojjhaṅgasaṃyuttaṃ</chapter>
    <title line="2">1. Pabbatavaggo</title>
    <subhead line="3">1. Himavantasuttavaṇṇanā</subhead>
    <paragraph line="4" number="182"> Bojjhaṅgasaṃyuttassa <pageBreak edition="Vipassana Research Institut" number="3.0175" /><pageBreak edition="Pali Text Society" number="3.0138" /><pageBreak edition="Myanmar" number="3.0176" /> paṭhame <bold>nāgā</bold>ti imepi mahāsamuddapiṭṭhe ūmiantaravāsinova, na vimānaṭṭhakanāgā. Tesaṃ himavantaṃ nissāya kāyavaḍḍhanādisabbaṃ heṭṭhā vuttanayeneva veditabbaṃ. <bold>Bojjhaṅge</bold>ti ettha bodhiyā, bodhissa vā aṅgāti <bold>bojjhaṅgā</bold>. Kiṃ vuttaṃ hoti? Yā hi ayaṃ dhammasāmaggī, yāya lokiyalokuttaramaggakkhaṇe uppajjamānāya līnuddhaccapatiṭṭhānāyūhana kāmasukhattakilamathānuyogaucchedasassatābhinivesādīnaṃ anekesaṃ upaddavānaṃ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhatīti katvā bodhīti vuccati. <bold>Bujjhatī</bold>ti kilesasantānaniddāya uṭṭhahati, cattāri vā ariyasaccāni paṭivijjhati, nibbānameva vā sacchikarotīti vuttaṃ hoti. Yathāha ‘‘satta bojjhaṅge bhāvetvā anuttaraṃ sammāsambodhiṃ abhisambuddho’’ti (saṃ. ni. 5.378; dī. ni. 3.143). Tassā dhammasāmaggisaṅkhātāya bodhiyā aṅgāti <bold>bojjhaṅgā</bold> jhānaṅgamaggaṅgādayo viya. Yopesa yathāvuttappakārāya etāya dhammasāmaggiyā bujjhatīti katvā ariyasāvako bodhīti vuccati, tassa bodhissa aṅgātipi <bold>bojjhaṅgā</bold> senaṅgarathaṅgādayo viya. Tenāhu aṭṭhakathācariyā – ‘‘bujjhanakassa puggalassa aṅgāti vā bojjhaṅgā’’ti.</paragraph>
    <paragraph line="5">Apica ‘‘bojjhaṅgāti kenaṭṭhena bojjhaṅgā? Bodhāya saṃvattantīti bojjhaṅgā, bujjhantīti bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā’’iccādinā (paṭi. ma. 2.17) paṭisambhidānayenāpi bojjhaṅgattho veditabbo.</paragraph>
    <paragraph line="6"><bold>Satisambojjhaṅga</bold>ntiādīsu <pageBreak edition="Vipassana Research Institut" number="3.0176" /><pageBreak edition="Pali Text Society" number="3.0139" /> pana pasattho sundaro ca bojjhaṅgoti sambojjhaṅgo. Satiyeva sambojjhaṅgoti <bold>satisambojjhaṅgo,</bold> taṃ satisambojjhaṅganti evaṃ sabbattha attho veditabbo. <bold>Bhāvetī</bold>ti vaḍḍheti, attano <pageBreak edition="Myanmar" number="3.0177" /> cittasantāne punappunaṃ janeti, abhinibbattetīti attho. <bold>Vivekanissita</bold>ntiādīni kosalasaṃyutte ‘‘sammādiṭṭhiṃ bhāveti vivekanissita’’nti ettha vuttanayeneva veditabbāni.</paragraph>
    <paragraph line="7">Ayaṃ pana viseso – tattha tadaṅgavivekanissitaṃ, samucchedavivekanissitaṃ, nissaraṇavivekanissitanti, vivekattayameva vuttaṃ, bojjhaṅgabhāvanaṃ patvā pana pañcavidhavivekanissitampi eke vaṇṇayanti. Te hi na kevalaṃ balavavipassanāmaggaphalakkhaṇesu eva bojjhaṅge uddharanti vipassanāpādaka-kasiṇajjhāna-ānāpānāsubha-brahmavihārajjhānesupi uddharanti, na ca paṭisiddhā aṭṭhakathācariyehi. Tasmā tesaṃ matena etesaṃ jhānānaṃ pavattikkhaṇe kiccato eva vikkhambhanavivekanissitaṃ. Yathā ca vipassanākkhaṇe ‘‘ajjhāsayato nissaraṇavivekanissita’’nti vuttaṃ, evaṃ paṭipassaddhivivekanissitampi bhāvetīti vattuṃ vaṭṭati. Sesamettha heṭṭhā vuttanayameva.</paragraph>
    <subhead line="8">2. Kāyasuttavaṇṇanā</subhead>
    <paragraph line="9" number="183"> Dutiye <bold>āhāraṭṭhitiko</bold>ti paccayaṭṭhitiko. <bold>Āhāraṃ paṭiccā</bold>ti paccayaṃ paṭicca. <bold>Subhanimitta</bold>nti subhampi subhanimittaṃ, subhassa ārammaṇampi subhanimittaṃ. <bold>Ayonisomanasikāro</bold>ti anupāyamanasikāro uppathamanasikāro anicce ‘‘nicca’’nti vā, dukkhe ‘‘sukha’’nti, anattani ‘‘attā’’ti vā, asubhe ‘‘subha’’nti vā, manasikāro. Taṃ tasmiṃ subhārammaṇe bahulaṃ pavattayato kāmacchando uppajjati. Tena vuttaṃ ‘‘atthi, bhikkhave, subhanimitta’’ntiādi. Evaṃ sabbanīvaraṇesu yojanā veditabbā.</paragraph>
    <paragraph line="10"><bold>Paṭighanimitta</bold>ntiādīsu pana paṭighopi paṭighanimittaṃ paṭighārammaṇampi. <bold>Aratī</bold>ti ukkaṇṭhitā. Yaṃ sandhāya vuttaṃ – ‘‘tattha katamā arati? Pantesu vā senāsanesu aññataraññataresu vā <pageBreak edition="Pali Text Society" number="3.0140" /> adhikusalesu dhammesu arati aratitā anabhirati anabhiramanā ukkaṇṭhitā paritassitā, ayaṃ vuccati aratī’’ti (vibha. 856).</paragraph>
    <paragraph line="11"><bold>Tandī</bold>ti <pageBreak edition="Vipassana Research Institut" number="3.0177" /> atisītādipaccayā uppannaṃ āgantukakāyālasiyaṃ. Yasmiṃ uppanne ‘‘atisītaṃ atiuṇhaṃ aticchātosmi atidhātosmi atidūramaggaṃ gatosmī’’ti vadati, yaṃ sandhāya vuttaṃ ‘‘tattha katamā tandi <pageBreak edition="Myanmar" number="3.0178" />, yā tandī tandiyanā tandimanakatā ālasyaṃ ālasyāyanā ālasyāyitattaṃ, ayaṃ vuccati tandī’’ti (vibha. 857).</paragraph>
    <paragraph line="12"><bold>Vijambhitā</bold>ti kilesavasena kāyavinamanā. Yaṃ sandhāya vuttaṃ – ‘‘tattha katamā vijambhitā? Yā kāyassa jambhanā vijambhanā ānamanā vinamanā sannamanā paṇamanā byādhiyakaṃ, ayaṃ vuccati vijambhitā’’ti (vibha. 858).</paragraph>
    <paragraph line="13"><bold>Bhattasammado</bold>ti bhattapariḷāho. Yaṃ sandhāya vuttaṃ – ‘‘tattha katamo bhattasammado? Yā bhuttāvissa bhattamucchā bhattakilamatho bhattapariḷāho kāyaduṭṭhullaṃ, ayaṃ vuccati bhattasammado’’ti (vibha. 859).</paragraph>
    <paragraph line="14"><bold>Cetaso ca līnatta</bold>nti cittassa līyanākāro, yaṃ sandhāya vuttaṃ – ‘‘tattha katamaṃ cetaso līnattaṃ? Yā cittassa akalyatā akammaññatā olīyanā sallīyanā līnaṃ līyanā līyitattaṃ thinaṃ thiyanā thiyitattaṃ cittassa, idaṃ vuccati cetaso līnatta’’nti (vibha. 860).</paragraph>
    <paragraph line="15"><bold>Cetaso avūpasamo</bold>ti yathā nāma vītaccikopi aṅgāro neva tāva sannisīdati patāpaṃ karotiyeva, yathā ca pattapacanaṭṭhāne neva tāva sannisīdati patāpaṃ karotiyeva, evaṃ cittassa avūpasantākāro, atthato panetaṃ uddhaccakukkuccameva hoti.</paragraph>
    <paragraph line="16"><bold>Vicikicchaṭṭhānīyā dhammā</bold>ti vicikicchāya ārammaṇadhammā. <bold>Ayonisomanasikāro</bold> sabbattha vuttanayova. Evamettha kāmacchando vicikicchāti ime dve dhammā ārammaṇena <pageBreak edition="Pali Text Society" number="3.0141" /> kathitā, byāpādo ārammaṇena ca upanissayena ca, sesā sahajātena ca upanissayena cāti.</paragraph>
    <paragraph line="17"><bold>Satisambojjhaṅgaṭṭhānīyā dhammā</bold>ti satiyā ārammaṇadhammā sattatiṃsa bodhipakkhiyā ca nava lokuttaradhammā <pageBreak edition="Vipassana Research Institut" number="3.0178" /> ca. <bold>Tattha yonisomanasikārabahulīkāro</bold>ti tattha upāyamanasikārassa punappunaṃ karaṇaṃ.</paragraph>
    <paragraph line="18"><bold>Kusalākusalā dhammā</bold>tiādīsu <bold>kusalā</bold>ti kosallasambhūtā anavajjasukhavipākā. <bold>Akusalā</bold>ti akosallasambhūtā sāvajjadukkhavipākā. <bold>Sāvajjā</bold>ti akusalā. <bold>Anavajjā</bold>ti kusalā. <bold>Hīnapaṇītakaṇhasukkesu</bold>pi eseva nayo. <bold>Sappaṭibhāgā</bold>ti kaṇhasukkāyeva. Kaṇhā hi kaṇhavipākadānato <pageBreak edition="Myanmar" number="3.0179" />, sukkā ca sukkavipākadānato sappaṭibhāgā nāma, sadisavipākakoṭṭhāsāti attho. Paṭipakkhabhūtassa vā bhāgassa atthitāya sappaṭibhāgā. Kaṇhānañhi sukkā paṭipakkhabhāgā, sukkānañca kaṇhā paṭipakkhabhāgāti evampi sappaṭibhāgā. Sappaṭibāhitaṭṭhena vā sappaṭibhāgā. Akusalañhi kusalaṃ paṭibāhitvā attano vipākaṃ deti, kusalañca akusalaṃ paṭibāhitvāti evampi kaṇhasukkā sappaṭibhāgā.</paragraph>
    <paragraph line="19"><bold>Ārambhadhātū</bold>ti paṭhamārambhavīriyaṃ. <bold>Nikkamadhātū</bold>ti kosajjato nikkhantattā tato balavataraṃ. <bold>Parakkamadhātū</bold>ti paraṃ paraṃ ṭhānaṃ akkamanatāya tatopi balavataranti tīhipi padehi vīriyameva kathitaṃ.</paragraph>
    <paragraph line="20"><bold>Pītisambojjhaṅgaṭṭhānīyā</bold>ti pītiyā ārammaṇadhammā. <bold>Kāyapassaddhī</bold>ti tiṇṇaṃ khandhānaṃ darathapassaddhi. <bold>Cittapassaddhī</bold>ti viññāṇakkhandhassa darathapassaddhi. <bold>Samathanimitta</bold>nti samathopi samathanimittaṃ, ārammaṇampi. <bold>Abyagganimitta</bold>nti tasseva vevacanaṃ.</paragraph>
    <paragraph line="21"><bold>Upekkhāsambojjhaṅgaṭṭhānīyā</bold>ti upekkhāya ārammaṇadhammā, atthato pana majjhattākāro upekkhāṭṭhānīyā dhammoti veditabbo. Evamettha satidhammavicayaupekkhāsambojjhaṅgā ārammaṇena kathitā, sesā ārammaṇenapi upanissayenapi.</paragraph>
    <subhead line="22">3. Sīlasuttavaṇṇanā</subhead>
    <paragraph line="23" number="184"> Tatiye <bold>sīlasampannā</bold>ti ettha khīṇāsavassa lokiyalokuttarasīlaṃ kathitaṃ, tena sampannāti attho. <bold>Samādhipaññāsu</bold>pi <pageBreak edition="Pali Text Society" number="3.0142" /> eseva nayo. <bold>Vimutti</bold> pana phalavimuttiyeva. <bold>Vimuttiñāṇadassanaṃ</bold><pageBreak edition="Vipassana Research Institut" number="3.0179" /> paccavekkhaṇañāṇaṃ. Evamettha sīlādayo tayo lokiyalokuttarā, vimutti lokuttarāva, vimuttiñāṇadassanaṃ lokiyameva.</paragraph>
    <paragraph line="24"><bold>Dassanampāha</bold>nti dassanampi ahaṃ. Taṃ panetaṃ dassanaṃ – cakkhudassanaṃ, ñāṇadassananti duvidhaṃ. Tattha pasannehi cakkhūhi ariyānaṃ dassanaṃ olokanaṃ cakkhudassanaṃ nāma. Ariyehi pana diṭṭhassa lakkhaṇassa dassanaṃ, paṭividdhassa ca paṭivijjhanaṃ jhānena vā vipassanāya vā maggaphalehi vā ñāṇadassanaṃ nāma. Imasmiṃ panettha cakkhudassanaṃ adhippetaṃ. Ariyānañhi pasannehi cakkhūhi olokanampi <pageBreak edition="Myanmar" number="3.0180" /> bahukārameva. <bold>Savana</bold>nti ‘‘asuko nāma khīṇāsavo asukasmiṃ nāma raṭṭhe vā janapade vā gāme vā nigame vā vihāre vā leṇe vā vasatī’’ti kathentānaṃ sotena savanaṃ, etampi bahukārameva. <bold>Upasaṅkamana</bold>nti ‘‘dānaṃ vā dassāmi, pañhaṃ vā pucchissāmi, dhammaṃ vā sossāmi, sakkāraṃ vā karissāmī’’ti evarūpena cittena ariyānaṃ upasaṅkamanaṃ. <bold>Payirupāsana</bold>nti pañhāpayirupāsanaṃ. Ariyānaṃ guṇe sutvā te upasaṅkamitvā nimantetvā dānaṃ datvā ‘‘kiṃ, bhante, kusala’’ntiādinā nayena pañhapucchananti attho.</paragraph>
    <paragraph line="25"><bold>Anussati</bold>nti rattiṭṭhānadivāṭṭhānesu nisinnassa ‘‘idāni ariyā leṇaguhamaṇḍapādīsu jhānavipassanāmaggaphalasukhehi vītināmentī’’ti anussaraṇaṃ. Yo vā tesaṃ santike ovādo laddho hoti, taṃ āvajjitvā ‘‘imasmiṃ ṭhāne sīlaṃ kathitaṃ, imasmiṃ samādhi, imasmiṃ vipassanā, imasmiṃ maggo, imasmiṃ phala’’nti evaṃ anussaraṇaṃ. <bold>Anupabbajja</bold>nti ariyesu cittaṃ pasādetvā gharā nikkhamma tesaṃ santike pabbajjaṃ. Ariyānañhi santike cittaṃ pasādetvā tesaṃyeva santike pabbajitvā tesaṃyeva ovādānusāsaniṃ paccāsīsamānassa caratopi pabbajjā anupabbajjā nāma. Ariyesu pasādena aññattha pabbajitvā ariyānaṃ santike ovādānusāsaniṃ paccāsīsamānassa carato pabbajjāpi anupabbajjā nāma. Aññesu pana pasādena aññesaṃyeva santike pabbajitvā aññesaṃyeva ovādānusāsaniṃ paccāsīsamānassa carato pabbajjā anupabbajjā nāma na hoti.</paragraph>
    <paragraph line="26">Evaṃ pabbajitesu pana mahākassapattherassa tāva anupabbajjaṃ pabbajitā satasahassamattā ahesuṃ, tathā <pageBreak edition="Pali Text Society" number="3.0143" /> therasseva saddhivihārikassa ca candaguttattherassa, tassāpi saddhivihārikassa sūriyaguttattherassa, tassāpi saddhivihārikassa assaguttattherassa, tassāpi saddhivihārikassa yonakadhammarakkhitattherassa <pageBreak edition="Vipassana Research Institut" number="3.0180" />, tassa pana saddhivihāriko asokarañño kaniṭṭhabhātā tissatthero nāma ahosi, tassa anupabbajjaṃ pabbajitā aḍḍhateyyakoṭisaṅkhā ahesuṃ. Mahindattherassa anupabbajitānaṃ gaṇanaparicchedo natthi. Yāvajjadivasā laṅkādīpe satthari pasādena pabbajantā mahindattherasseva pabbajjaṃ anupabbajanti nāma.</paragraph>
    <paragraph line="27"><bold>Taṃ</bold><pageBreak edition="Myanmar" number="3.0181" /><bold>dhamma</bold>nti taṃ tesaṃ ovādānusāsanīdhammaṃ. <bold>Anussaratī</bold>ti sarati. <bold>Anuvitakketī</bold>ti vitakkāhataṃ karoti. <bold>Āraddho hotī</bold>ti paripuṇṇo hoti. <bold>Pavicinatī</bold>tiādi sabbaṃ tattha ñāṇacāravaseneva vuttaṃ. Atha vā <bold>pavicinatī</bold>ti tesaṃ tesaṃ dhammānaṃ lakkhaṇaṃ vicinati. <bold>Pavicaratī</bold>ti tattha ñāṇaṃ carāpeti. <bold>Parivīmaṃsamāpajjatī</bold>ti vīmaṃsanaṃ olokanaṃ gavesanaṃ āpajjati.</paragraph>
    <paragraph line="28"><bold>Satta phalā sattānisaṃsā</bold>ti ubhayampetaṃ atthato ekaṃ. <bold>Diṭṭheva dhamme paṭikacca aññaṃ ārādhetī</bold>ti arahattaṃ ārādhento imasmiṃyeva attabhāve ārādheti, tañca kho paṭikacca, asampatteyeva maraṇakāleti attho. <bold>Atha maraṇakāle</bold>ti atha maraṇassa āsannakāle.</paragraph>
    <paragraph line="29"><bold>Antarāparinibbāyī</bold>ti yo āyuvemajjhaṃ anatikkamitvā parinibbāyati, so tividho hoti. Kappasahassāyukesu tāva avihesu nibbattitvā eko nibbattadivaseyeva arahattaṃ pāpuṇāti. No ce nibbattadivase pāpuṇāti, paṭhamassa pana kappasatassa matthake pāpuṇāti. Ayameko antarāparinibbāyī. Aparo evaṃ asakkonto dvinnaṃ kappasatānaṃ matthake pāpuṇāti, ayaṃ dutiyo. Aparo evampi asakkonto catunnaṃ kappasatānaṃ matthake pāpuṇāti, ayaṃ tatiyo antarāparinibbāyī.</paragraph>
    <paragraph line="30">Pañcamaṃ pana kappasataṃ atikkamitvā arahattaṃ patto <bold>upahaccaparinibbāyī</bold> nāma hoti. Atappādīsupi eseva nayo. Yattha katthaci uppanno pana sasaṅkhārena sappayogena arahattaṃ <pageBreak edition="Pali Text Society" number="3.0144" /> patto <bold>sasaṅkhāraparinibbāyī</bold> nāma, asaṅkhārena appayogena patto <bold>asaṅkhāraparinibbāyī</bold> nāma. Avihādīsupi nibbatto tattha yāvatāyukaṃ ṭhatvā uparūpari nibbattitvā akaniṭṭhaṃ patto <bold>uddhaṃsoto akaniṭṭhagāmī</bold> nāma.</paragraph>
    <paragraph line="31">Imasmiṃ <pageBreak edition="Vipassana Research Institut" number="3.0181" /> pana ṭhāne <bold>aṭṭhacattārīsa anāgāmino</bold> kathetabbā. Avihesu hi tayo antarāparinibbāyī, eko upahaccaparinibbāyī, eko uddhaṃsoto akaniṭṭhagāmīti pañca honti. Te asaṅkhāraparinibbāyino pañca, sasaṅkhāraparinibbāyino pañcāti dasa honti, tathā atappādīsu. Akaniṭṭhesu pana uddhaṃsoto natthi, tasmā tattha cattāro sasaṅkhāraparinibbāyī, cattāro asaṅkhāraparinibbāyīti aṭṭhāti evaṃ aṭṭhacattālīsa honti. Tesaṃ uddhaṃsoto akaniṭṭhagāmī sabbajeṭṭho ceva hoti <pageBreak edition="Myanmar" number="3.0182" /> sabbakaniṭṭho ca. Kathaṃ? So hi soḷasakappasahassāyukattā āyunā sabbesaṃ jeṭṭho, sabbapacchā arahattaṃ pāpuṇīti sabbesaṃ kaniṭṭho. Imasmiṃ sutte apubbaṃ acarimaṃ ekacittakkhaṇikā nānālakkhaṇā arahattamaggassa pubbabhāgavipassanā bojjhaṅgā kathitā.</paragraph>
    <subhead line="32">4. Vatthasuttavaṇṇanā</subhead>
    <paragraph line="33" number="185"> Catutthe <bold>satisambojjhaṅgo iti ce me hotī</bold>ti satisambojjhaṅgoti evaṃ ce mayhaṃ hoti. <bold>Appamāṇoti me hotī</bold>ti appamāṇoti evaṃ me hoti. <bold>Susamāraddho</bold>ti suparipuṇṇo. <bold>Tiṭṭhatī</bold>ti ettha aṭṭhahākārehi satisambojjhaṅgo tiṭṭhati – uppādaṃ anāvajjitattā anuppādaṃ āvajjitattā satisambojjhaṅgo tiṭṭhati, pavattaṃ, appavattaṃ, nimittaṃ, animittaṃ saṅkhāre anāvajjitattā, visaṅkhāraṃ āvajjitattā satisambojjhaṅgo tiṭṭhatīti. Imehi aṭṭhahākārehi tiṭṭhatīti thero jānāti, vuttākāraviparīteheva aṭṭhahākārehi cavantaṃ cavatīti pajānāti. Sesabojjhaṅgesupi eseva nayo.</paragraph>
    <paragraph line="34">Iti imasmiṃ sutte therassa phalabojjhaṅgā kathitā. Yadā hi thero satisambojjhaṅgaṃ sīsaṃ katvā phalasamāpattiṃ samāpajjati, tadā itare cha tadanvayā honti. Yadā dhammavicayādīsu aññataraṃ, tadāpi sesā tadanvayā hontīti evaṃ phalasamāpattiyaṃ attano ciṇṇavasitaṃ dassento thero imaṃ suttaṃ kathesīti.</paragraph>
    <subhead line="35">5. Bhikkhusuttavaṇṇanā</subhead>
    <paragraph line="36" number="186"> Pañcame <pageBreak edition="Pali Text Society" number="3.0145" /><bold>bodhāya saṃvattantī</bold>ti bujjhanatthāya saṃvattanti. Kiṃ bujjhanatthāya? Maggena <pageBreak edition="Vipassana Research Institut" number="3.0182" /> asaṅkhataṃ nibbānaṃ, paccavekkhaṇāya katakiccataṃ, maggena vā kilesaniddāto pabujjhanatthāya, phalena pabujjhanabhāvatthāyātipi vuttaṃ hoti. Tenevettha nibbānasacchikiriyā kilesapahānapaccavekkhaṇāti sabbaṃ dassitaṃ.</paragraph>
    <subhead line="37">6-7. Kuṇḍaliyasuttādivaṇṇanā</subhead>
    <paragraph line="38" number="187-188"> Chaṭṭhe <pageBreak edition="Myanmar" number="3.0183" /><bold>ārāmanissayī</bold>ti ārāmaṃ nissāya vasanabhāvena ārāmanissayī. <bold>Parisāvacaro</bold>ti parisāya avacaro. Parisaṃ nāma bālāpi, paṇḍitāpi osaranti, yo pana parappavādaṃ madditvā attano vādaṃ dīpetuṃ sakkoti, ayaṃ parisāvacaro nāma. <bold>Ārāmena ārāma</bold>nti ārāmeneva ārāmaṃ anucaṅkamāmi, na bāhirenāti attho. <bold>Uyyānena uyyāna</bold>nti etthāpi eseva nayo. Aññena vā ārāmena pavisitvā aññaṃ ārāmaṃ, aññena uyyānena aññaṃ uyyānanti ayamettha attho. <bold>Itivādappamokkhānisaṃsa</bold>nti ‘‘evaṃ pucchā hoti, evaṃ vissajjanaṃ, evaṃ gahaṇaṃ, evaṃ nibbeṭhana’’nti iminā nayena itivādo hoti itivādappamokkhoti etaṃ ānisaṃsaṃ. <bold>Upārambhānisaṃsa</bold>nti ‘‘ayaṃ pucchāya doso, ayaṃ vissajjane’’ti evaṃ vādadosānisaṃsaṃ.</paragraph>
    <paragraph line="39"><bold>Kathaṃ bhāvito ca, kuṇḍaliya, indriyasaṃvaro</bold>ti satthā ‘‘ettakaṃ ṭhānaṃ paribbājakena pucchitaṃ, idāni pucchituṃ na sakkotī’’ti ñatvā ‘‘na tāva ayaṃ desanā yathānusandhiṃ gatā. Idāni naṃ yathānusandhiṃ pāpessāmī’’ti sayameva pucchanto imaṃ desanaṃ ārabhi. Tattha <bold>manāpaṃ nābhijjhatī</bold>ti iṭṭhārammaṇaṃ nābhijjhāyati. <bold>Nābhihaṃsatī</bold>ti na sāmisāya tuṭṭhiyā abhihaṃsati. <bold>Tassa ṭhito ca kāyo hoti, ṭhitaṃ cittaṃ ajjhatta</bold>nti tassa nāmakāyo ca cittañca gocarajjhatte ṭhitaṃ hoti. <bold>Susaṇṭhita</bold>nti kammaṭṭhānavasena suṭṭhu saṇṭhitaṃ. <bold>Suvimutta</bold>nti kammaṭṭhānavimuttiyā suvimuttaṃ. <bold>Amanāpa</bold>nti aniṭṭhārammaṇaṃ. <bold>Na maṅku hotī</bold>ti tasmiṃ na maṅku hoti. <bold>Appatiṭṭhitacitto</bold>ti kilesavasena <pageBreak edition="Pali Text Society" number="3.0146" /> aṭṭhitacitto. <bold>Adīnamānaso</bold>ti domanassavasena adīnacitto. <bold>Abyāpannacetaso</bold>ti dosavasena apūticitto.</paragraph>
    <paragraph line="40"><bold>Evaṃ bhāvito kho, kuṇḍaliya, indriyasaṃvaro evaṃ bahulīkato tīṇi sucaritāni paripūretī</bold>ti ettha evaṃ sucaritapūraṇaṃ veditabbaṃ – imesu tāva chasu dvāresu aṭṭhārasa duccaritāni <pageBreak edition="Vipassana Research Institut" number="3.0183" /> honti. Kathaṃ? Cakkhudvāre tāva <pageBreak edition="Myanmar" number="3.0184" /> iṭṭhārammaṇe āpāthagate kāyaṅgavācaṅgāni acopetvā tasmiṃ ārammaṇe lobhaṃ uppādentassa manoduccaritaṃ hoti. Lobhasahagatena cittena ‘‘aho vatidaṃ iṭṭhaṃ kantaṃ manāpa’’nti bhaṇantassa vacīduccaritaṃ, tadeva hatthena parāmasantassa kāyaduccaritaṃ. Sesadvāresupi eseva nayo.</paragraph>
    <paragraph line="41">Ayaṃ pana viseso – sotadvārasmiñhi saddārammaṇassa vatthubhūtaṃ saṅkhapaṇavāditūriyabhaṇḍaṃ anāmāsaṃ āmasantassa, ghānadvāre gandhārammaṇassa vatthubhūtaṃ gandhamālādiṃ, jivhādvāre rasārammaṇassa vatthubhūtaṃ macchamaṃsādiṃ, kāyadvāre phoṭṭhabbārammaṇassa vatthubhūtaṃ vatthatūlakapāvārādiṃ, manodvāre paññattivasena dhammārammaṇabhūtaṃ sappitelamadhuphāṇitādiṃ āmasantassa kāyaduccaritaṃ veditabbaṃ. Saṅkhepato panettha chasu dvāresu kāyavītikkamo kāyaduccaritaṃ, vacīvītikkamo vacīduccaritaṃ, manovītikkamo manoduccaritanti tīṇeva duccaritāni honti.</paragraph>
    <paragraph line="42">Ayaṃ pana bhikkhu attano bhāvanāpaṭisaṅkhāne ṭhito imāni duccaritāni sucaritaṃ katvā vipariṇāmeti. Kathaṃ? Cakkhudvāre tāva iṭṭhārammaṇe āpāthagate kāyaṅgavācaṅgāni acāletvā rūpārammaṇaṃ vipassanaṃ paṭṭhāpayato manosucaritaṃ hoti, vipassanāsahagatena cittena khayadhammaṃ vayadhammanti bhaṇantassa vacīsucaritaṃ, ‘‘anāmāsabhaṇḍaṃ eta’’nti anāmasantassa kāyasucaritaṃ. Sesadvāresupi eseva nayo. Evaṃ imāni vitthārato aṭṭhārasa sucaritāni honti. Saṅkhepato <pageBreak edition="Pali Text Society" number="3.0147" /> panetthāpi chasu dvāresu kāyasaṃvaro kāyasucaritaṃ, vacīsaṃvaro vacīsucaritaṃ, manosaṃvaro manosucaritanti tīṇeva sucaritāni honti. Evaṃ indriyasaṃvaro tīṇi sucaritāni paripūretīti veditabbo. Ettāvatā sīlānurakkhitaṃ indriyasaṃvarasīlaṃ kathitaṃ.</paragraph>
    <paragraph line="43"><bold>Kāyaduccaritaṃ pahāyā</bold>tiādīsu tividhaṃ kāyaduccaritaṃ, catubbidhaṃ vacīduccaritaṃ, tividhaṃ manoduccaritaṃ. Tassa paṭipakkhavasena kāyasucaritādīni veditabbāni. Ettāvatā kāyasaṃvaravacīsaṃvarehi pātimokkhasīlaṃ, manosaṃvarena tīṇi sīlānīti catupārisuddhisīlaṃ kathitaṃ hoti. Sakale pana imasmiṃ sutte sucaritamūlakā satipaṭṭhānā lokuttaramissakā, sattannaṃ bojjhaṅgānaṃ <pageBreak edition="Myanmar" number="3.0185" /> mūlabhūtā satipaṭṭhānā pubbabhāgā, tepi satipaṭṭhānamūlakā bojjhaṅgā pubbabhāgāva. Vijjāvimuttimūlakā pana lokuttarāva kathitāti veditabbā. Sattamaṃ uttānameva.</paragraph>
    <subhead line="44">8. Upavānasuttavaṇṇanā</subhead>
    <paragraph line="45" number="189"> Aṭṭhame <pageBreak edition="Vipassana Research Institut" number="3.0184" /><bold>paccatta</bold>nti attanāva. <bold>Yonisomanasikārā</bold>ti yoniso manasikārena. <bold>Ārabbhamānovā</bold>ti kurumānoyeva. <bold>Suvimutta</bold>nti kammaṭṭhānavimuttiyā suṭṭhu vimuttaṃ. <bold>Aṭṭhiṃkatvā</bold>ti atthaṃ karitvā, atthiko hutvāti vuttaṃ hoti.</paragraph>
    <subhead line="46">9. Paṭhamauppannasuttavaṇṇanā</subhead>
    <paragraph line="47" number="190"> Navame <bold>nāññatra tathāgatassa pātubhāvā</bold>ti tathāgatassa pātubhāvaṃ vinā na aññasmiṃ kāle uppajjantīti attho.</paragraph>
    <subhead line="48">10. Dutiyauppannasuttavaṇṇanā</subhead>
    <paragraph line="49" number="191"> Dasame <bold>nāññatra sugatavinayā</bold>ti sugatovādaṃ vinā na uppajjantīti.</paragraph>
    <centered line="50">Pabbatavaggo.</centered>
    <title line="51">2. Gilānavaggo</title>
    <subhead line="52">1-3. Pāṇasuttādivaṇṇanā</subhead>
    <paragraph line="53" number="192-194"> Dutiyavaggassa paṭhame <bold>cattāro iriyāpathe kappentī</bold>ti yesaṃ cattāro iriyāpathā atthi, tesaṃyeva vasenetaṃ <pageBreak edition="Pali Text Society" number="3.0148" /> vuttaṃ. <bold>Sīlaṃ nissāyā</bold>ti catupārisuddhisīlaṃ nissayaṃ katvā. <bold>Satta bojjhaṅge</bold>ti sahavipassanake maggabojjhaṅge. Dutiyatatiyāni uttānatthāneva.</paragraph>
    <subhead line="54">4-10. Paṭhamagilānasuttādivaṇṇanā</subhead>
    <paragraph line="55" number="195-201"> Catutthe <pageBreak edition="Vipassana Research Institut" number="3.0185" /><bold>tathā pahīno cāyasmato mahākassapassa so ābādho ahosī</bold>ti therassa kira imaṃ bojjhaṅgabhāvanaṃ sādhukaṃ <pageBreak edition="Myanmar" number="3.0186" /> suṇantassa etadahosi ‘‘mayhaṃ pabbajitadivasato sattame divase saccāni paṭivijjhantassa ime bojjhaṅgā pātubhūtā’’ti. Athassa ‘‘niyyānikaṃ vata satthusāsana’’nti cintayato lohitaṃ pasīdi, upādārūpaṃ visuddhaṃ ahosi, pokkharapatte patitaudakabindu viya sarīrato rogo vinivattitvā gato. Tena vuttaṃ ‘‘tathā pahīno cāyasmato mahākassapassa so ābādho ahosī’’ti. Pañcamachaṭṭhesupi eseva nayo. Imesaṃ pana tiṇṇampi janānaṃ pabbatapāde pupphitavisarukkhavātasamphassena uppanno mandasītajaro ābādhoti veditabbo. Sesaṃ sabbattha uttānamevāti.</paragraph>
    <centered line="56">Gilānavaggo.</centered>
    <title line="57">3. Udāyivaggo</title>
    <subhead line="58">1-2. Bodhāyasuttādivaṇṇanā</subhead>
    <paragraph line="59" number="202-203"> Tatiyavaggassa paṭhame <bold>kittāvatā nu kho, bhante, bojjhaṅgāti vuccantī</bold>ti bhante, kittakena nu kho bujjhanakaaṅgā nāma vuccantīti pucchati. <bold>Bodhāya saṃvattantī</bold>ti bujjhanatthāya saṃvattanti. Imasmiṃ sutte missakabojjhaṅgā kathitā. Dutiye dhammaparicchedo kathito.</paragraph>
    <subhead line="60">3-5. Ṭhāniyasuttādivaṇṇanā</subhead>
    <paragraph line="61" number="204-206"> Tatiye <pageBreak edition="Pali Text Society" number="3.0149" /><bold>kāmarāgaṭṭhāniyāna</bold>nti kāmarāgassa kāraṇabhūtānaṃ ārammaṇadhammānaṃ. <bold>Byāpādaṭṭhāniyā</bold>dīsupi eseva nayo. Sakalañhi idaṃ suttaṃ ārammaṇeneva kathitaṃ. Paṭhamavaggassa <pageBreak edition="Vipassana Research Institut" number="3.0186" /> dutiyasutte vuttaparicchedopettha labbhateva. Catutthe missakabojjhaṅgā kathitā. Pañcame <bold>aparihāniye dhamme</bold>ti aparihānikare sabhāvadhamme.</paragraph>
    <subhead line="62">6-7. Taṇhakkhayasuttādivaṇṇanā</subhead>
    <paragraph line="63" number="207-208"> Chaṭṭhe <bold>etadavocā</bold>ti ‘‘imissaṃ parisati nisinno udāyitthero nāma anusandhikusalo bhikkhu atthi, so maṃ pucchissatīti bhagavatā <pageBreak edition="Myanmar" number="3.0187" /> osāpitadesanaṃ ñatvā desanānusandhiṃ ghaṭessāmī’’ti pucchanto etaṃ avoca. <bold>Vipula</bold>ntiādi sabbaṃ subhāvitattaṃ sandhāya vuttaṃ. Subhāvito hi satisambojjhaṅgo vipulo ca mahaggato ca appamāṇo ca abyāpajjo ca nāma hoti. So hi patthaṭattā <bold>vipulo,</bold> mahantabhāvaṃ gatattā <bold>mahaggato,</bold> vaḍḍhipamāṇattā <bold>appamāṇo,</bold> nīvaraṇānaṃ dūrībhāvena byāpādarahitattā <bold>abyāpajjho</bold> nāma hoti. <bold>Taṇhāya pahānā kammaṃ pahīyatī</bold>ti yaṃ taṇhāmūlakaṃ kammaṃ uppajjeyya, taṃ taṇhāpahānena pahīyati. <bold>Kammassa pahānā dukkha</bold>nti yampi kammamūlakaṃ vaṭṭadukkhaṃ uppajjeyya, taṃ kammapahānena pahīyati. Taṇhakkhayādayo taṇhādīnaṃyeva khayā, atthato panetehi nibbānaṃ kathitanti veditabbaṃ. Sattamaṃ uttānameva.</paragraph>
    <subhead line="64">8. Nibbedhabhāgiyasuttavaṇṇanā</subhead>
    <paragraph line="65" number="209"> Aṭṭhame <pageBreak edition="Pali Text Society" number="3.0150" /><bold>nibbedhabhāgiya</bold>nti nibbijjhanakoṭṭhāsiyaṃ. <bold>Satisambojjhaṅgaṃ bhāvitenā</bold>ti satisambojjhaṅgena bhāvitena, satisambojjhaṅgaṃ vā bhāvetvā ṭhitena, evamettha maggabojjhaṅgā missakā. Tehi bhāvitaṃ, te vā bhāvetvā ṭhitaṃ cittaṃ nibbattitalokuttarameva. Tampi pana magganissitaṃ katvā missakameva kathetuṃ vaṭṭati.</paragraph>
    <subhead line="66">9. Ekadhammasuttavaṇṇanā</subhead>
    <paragraph line="67" number="210"> Navame <bold>saṃyojanavinibandhā</bold>ti saṃyojanasaṅkhātā vinibandhā. <bold>Ajjhosānā</bold>ti pariniṭṭhapetvā gahaṇā.</paragraph>
    <subhead line="68">10. Udāyisuttavaṇṇanā</subhead>
    <paragraph line="69" number="211"> Dasame <pageBreak edition="Vipassana Research Institut" number="3.0187" /><bold>abahukato</bold>ti akatabahumāno. <bold>Ukkujjāvakujja</bold>nti ettha ukkujjaṃ vuccati udayo, avakujjaṃ vayoti udayabbayavasena parivattento sammasantoti dīpeti. <bold>Dhammo ca me, bhante, abhisamito</bold>ti vipassanādhammo abhisamāgato. <bold>Maggo</bold>ti vipassanāmaggova. Sace hi thero tasmiṃ samaye sotāpanno, upari tiṇṇaṃ maggānaṃ atthāya, sace <pageBreak edition="Myanmar" number="3.0188" /> anāgāmī, arahattamaggassa atthāya ayaṃ vipassanā veditabbā. <bold>Tathā tathā viharanta</bold>nti tena tenākārena viharantaṃ. <bold>Tathattāyā</bold>ti tathābhāvāya. <bold>Khīṇā jātī</bold>tiādīhi tathattāyāti adhippetaṃ tathābhāvaṃ dasseti. Paccavekkhaṇatthāya upanīyatīti hi ettha adhippāyo, taṃ dassento evamāha. Sesaṃ sabbattha uttānamevāti.</paragraph>
    <centered line="70">Udāyivaggo.</centered>
    <title line="71">4. Nīvaraṇavaggo</title>
    <subhead line="72">3-4. Upakkilesasuttādivaṇṇanā</subhead>
    <paragraph line="73" number="214-215"> Catutthavaggassa tatiye <bold>na ca pabhassara</bold>nti na ca pabhāvantaṃ. <bold>Pabhaṅgu cā</bold>ti pabhijjanasabhāvaṃ. <bold>Ayo</bold>ti kāḷalohaṃ. Ṭhapetvā idha vuttāni cattāri avasesaṃ <bold>lohaṃ</bold> nāma. <bold>Sajjhū</bold>ti rajataṃ. <bold>Cittassā</bold>ti catubhūmakacittassa. Lokiyassa tāva upakkileso hotu <pageBreak edition="Pali Text Society" number="3.0151" />, lokuttarassa kathaṃ hotīti? Uppajjituṃ appadānena. Yadaggena hi uppajjituṃ na denti, tadaggeneva te lokiyassāpi lokuttarassāpi upakkilesā nāma honti. <bold>Pabhaṅgu cā</bold>ti ārammaṇe cuṇṇavicuṇṇabhāvūpagamanena bhijjanasabhāvaṃ. <bold>Anāvaraṇā anīvaraṇā</bold>ti kusaladhamme na āvarantīti anāvaraṇā, na nīvaranti na paṭicchādentīti anīvaraṇā. <bold>Cetaso anupakkilesā</bold>ti catubhūmakacittassa anupakkilesā.</paragraph>
    <subhead line="74">8. Āvaraṇanīvaraṇasuttavaṇṇanā</subhead>
    <paragraph line="75" number="219"> Aṭṭhame <pageBreak edition="Vipassana Research Institut" number="3.0188" /><bold>paññāya dubbalīkaraṇā</bold>ti paññāya mandabhāvakarā. Nīvaraṇānañhi abhiṇhuppāde sati antarantarā uppajjamānā paññā dubbalā hoti mandā avisadā.</paragraph>
    <paragraph line="76"><bold>Pañca nīvaraṇā tasmiṃ samaye na honti. Sattabojjhaṅgā tasmiṃ samaye bhāvanāpāripūriṃ gacchantī</bold>ti ariyasāvakassa hi sappāyadhammassavanaṃ suṇantassa <pageBreak edition="Myanmar" number="3.0189" /> pañca nīvaraṇā dūre honti. So sace tasmiṃyeva ṭhāne visesaṃ nibbattetuṃ sakkoti, evamassa satta bojjhaṅgā bhāvanāpāripūriṃ gacchanti. No ce sakkoti, tato vuṭṭhāya rattiṭṭhānadivāṭṭhānaṃ gato tameva pītiṃ avijahanto pañca nīvaraṇe vikkhambhetvā visesaṃ nibbattessati. Tattha asakkontopi yāva sattadivasabbhantarā tameva pītiṃ avijahanto nīvaraṇe vikkhambhetvā visesaṃ nibbattessatīti idaṃ sandhāyetaṃ vuttaṃ. Dhammassavanavasena sakiṃ pītipāmojjapakkhiyā paṭiladdhabojjhaṅgā hi kammārāmatādīni āgamma nassanti, tathārūpaṃ pana utusappāyādiṃ labhitvā puna uppajjantāpi tasmiṃ samaye bhāvanāpāripūriṃ gacchanti icceva vuccati.</paragraph>
    <subhead line="77">9. Rukkhasuttavaṇṇanā</subhead>
    <paragraph line="78" number="220"> Navame <bold>ajjhāruhā</bold>ti abhiruhanakā. <bold>Kacchako</bold>ti aṭṭhikacchako. <bold>Kapitthano</bold>ti makkaṭathanasadisaphalo vijātapilakkho.</paragraph>
    <subhead line="79">10. Nīvaraṇasuttavaṇṇanā</subhead>
    <paragraph line="80" number="221"> Dasame <pageBreak edition="Pali Text Society" number="3.0152" /><bold>andhakaraṇā</bold>ti andhabhāvakaraṇā. <bold>Acakkhukaraṇā</bold>ti paññācakkhussa akaraṇā. <bold>Paññānirodhikā</bold>ti paññāya nirodhanā. <bold>Vighātapakkhiyā</bold>ti dukkhapakkhikā. <bold>Anibbānasaṃvattanikā</bold>ti nibbānatthāya asaṃvattanikā. Sesaṃ sabbattha uttānatthameva. Sakalepi imasmiṃ vagge missakabojjhaṅgāva kathitāti.</paragraph>
    <centered line="81">Nīvaraṇavaggo.</centered>
    <title line="82">5. Cakkavattivaggo</title>
    <subhead line="83">1. Vidhāsuttavaṇṇanā</subhead>
    <paragraph line="84" number="222"> Pañcamavaggassa <pageBreak edition="Vipassana Research Institut" number="3.0189" /> paṭhame <bold>tisso vidhā</bold>ti tayo mānakoṭṭhāsā, mānoyeva vā. Tathā tathā vidahanato hi mānova vidhāti vuccati.</paragraph>
    <subhead line="85">2. Cakkavattisuttavaṇṇanā</subhead>
    <paragraph line="86" number="223"> Dutiye <pageBreak edition="Myanmar" number="3.0190" /><bold>rañño, bhikkhave, cakkavattissā</bold>ti ettha attano sirisampattiyā rājati, catūhi vā saṅgahavatthūhi lokaṃ rañjetīti rājā, tassa <bold>rañño</bold>. ‘‘Pavattatu bhavaṃ cakkaratana’’nti puññānubhāvena abbhuggatāya vācāya codento cakkaṃ vattetīti cakkavattī, tassa <bold>cakkavattissa. Pātubhāvā</bold>ti pātubhāvena. <bold>Sattanna</bold>nti gaṇanaparicchedo. <bold>Ratanāna</bold>nti paricchinnaatthadassanaṃ. Vacanattho panettha ratijananaṭṭhena <bold>ratanaṃ</bold>. Apica –</paragraph>
    <gatha1 line="87">‘‘Cittīkataṃ mahagghañca, atulaṃ dullabhadassanaṃ;</gatha1>
    <gathalast line="88">Anomasattaparibhogaṃ, ratanaṃ tena vuccatī’’ti.</gathalast>
    <paragraph line="89">Cakkaratanassa ca nibbattakālato paṭṭhāya aññaṃ devaṭṭhānaṃ nāma na hoti, sabbeva gandhapupphādīhi tasseva pūjañca abhivādanādīni ca karontīti <bold>cittīkataṭṭhena</bold> ratanaṃ. Cakkaratanassa ca ‘‘ettakaṃ nāma dhanaṃ agghatī’’ti aggho natthi, iti <bold>mahagghaṭṭhenāpi</bold> ratanaṃ. Cakkaratanañca aññehi loke vijjamānaratanehi asadisanti <bold>atulaṭṭhena</bold> ratanaṃ. Yasmā pana yasmiṃ kappe buddhā uppajjanti <pageBreak edition="Pali Text Society" number="3.0153" />, tasmiṃyeva cakkavattino, buddhā ca kadāci karahaci uppajjanti, tasmā <bold>dullabhadassanaṭṭhena</bold> ratanaṃ. Tadetaṃ jātirūpakulaissariyādīhi anomassa uḷārasattasseva uppajjati, na aññassāti <bold>anomasattaparibhogaṭṭhenāpi</bold> ratanaṃ. Yathā ca cakkaratanaṃ, evaṃ sesānipīti. Tena vuttaṃ –</paragraph>
    <gatha1 line="90">‘‘Cittīkataṃ <pageBreak edition="Vipassana Research Institut" number="3.0190" /> mahagghañca, atulaṃ dullabhadassanaṃ;</gatha1>
    <gathalast line="91">Anomasattaparibhogaṃ, ratanaṃ tena vuccatī’’ti.</gathalast>
    <paragraph line="92"><bold>Pātubhāvo hotī</bold>ti nibbatti hoti. Tatrāyaṃ yojanā – cakkavattissa pātubhāvā sattannaṃ ratanānaṃ pātubhāvoti ayuttaṃ. Uppannañhi cakkaṃ vattetvā so cakkavattī nāma hotīti nāyuttaṃ. Kasmā? Cakkavattananiyamāpekkhatāya. Yo hi niyamena cakkaṃ vattessati, so paṭisandhito pabhuti ‘‘cakkavatti pātubhūto’’ti vattabbataṃ āpajjati. Laddhanāmassa ca purisassa mūluppattivacanatopi yuttamevetaṃ. Yo hi esa cakkavattīti <pageBreak edition="Myanmar" number="3.0191" /> laddhanāmo sattaviseso, tassa paṭisandhisaṅkhāto pātubhāvoti ayamettha attho. Tassa hi pātubhāvā ratanāni pātubhavanti. Pātubhūtehi pana tehi saddhiṃ paripakke puññasambhāre so saṃyujjati, tadā lokassa tesu pātubhāvacittaṃ uppajjati. Bahulavacanato cāpi yuttamevetaṃ. Yadā hi lokassa tesu pātubhāvasaññā uppajjati, tadā ekameva paṭhamaṃ, pacchā itarāni cha pātubhavantīti bahulavacanato cāpi etaṃ yuttaṃ. Pātubhāvassa ca atthabhedatopi yuttamevetaṃ. Na kevalañhi pātubhūtameva pātubhāvo, pātubhāvayatīti pātubhāvo. Ayaṃ pātubhāvassa atthabhedo. Yasmā yo so puññasambhāro rājānaṃ cakkavattiṃ paṭisandhivasena pātubhāvayati, tasmā rañño cakkavattissa pātubhāvā. Na kevalañhi cakkavattiyeva, imāni pana satta ratanānipi pātubhavantīti ayamettha attho. Yatheva hi so puññasambhāro rañño janakahetu, evaṃ ratanānampi pariyāyena upanissayahetūti yuttamevetaṃ ‘‘rañño, bhikkhave, cakkavattissa pātubhāvā sattannaṃ ratanānaṃ pātubhāvo hotī’’ti.</paragraph>
    <paragraph line="93">Idāni <pageBreak edition="Pali Text Society" number="3.0154" /> tesaṃ ratanānaṃ sarūpavasena dassanatthaṃ <bold>katamesaṃ sattannaṃ cakkaratanassā</bold>tiādimāha. Tattha <bold>cakkaratanassā</bold>tiādīsu ayaṃ saṅkhepādhippāyo – dvisahassadīpaparivārānaṃ catunnaṃ mahādīpānaṃ sirivibhavaṃ gahetvā dātuṃ samatthassa <bold>cakkaratanassa</bold> pātubhāvo hoti, tathā purebhattameva sāgarapariyantaṃ pathaviṃ anupariyāyanasamatthassa vehāsaṅgamassa <bold>hatthiratanassa,</bold> tādisasseva <bold>assaratanassa,</bold> caturaṅgasamannāgatepi andhakāre yojanappamāṇaṃ andhakāraṃ vidhamitvā ālokadassanasamatthassa <bold>maṇiratanassa,</bold> chabbidhaṃ dosaṃ vivajjetvā manāpacārino <bold>itthiratanassa,</bold> yojanappamāṇe padese antopathavigatānaṃ nidhīnaṃ dassanasamatthassa <bold>gahapatiratanassa,</bold> aggamahesiyā kucchimhi nibbattitvā sakalarajjānusāsanasamatthassa jeṭṭhaputtasaṅkhātassa <bold>pariṇāyakaratanassa</bold> ca pātubhāvo hotīti <pageBreak edition="Vipassana Research Institut" number="3.0191" />. Ayamettha saṅkhepo. Vitthārato pana tesaṃ cakkaratanādīnaṃ pātubhāvavidhānaṃ mahāsudassanādīsu suttesu āgatameva. Atthopissa tesaṃ vaṇṇanāya saṃvaṇṇitoyeva.</paragraph>
    <paragraph line="94"><bold>Satisambojjhaṅgaratanassā</bold>tiādīsu <pageBreak edition="Myanmar" number="3.0192" /> sarikkhakatā evaṃ veditabbā – yatheva hi cakkavattino cakkaratanaṃ sabbaratanānaṃ purecaraṃ, evaṃ <bold>satisambojjhaṅgaratanaṃ</bold> sabbesaṃ catubhūmakadhammānaṃ purecaranti, purecaraṇaṭṭhena cakkavattirañño cakkaratanasadisaṃ hoti. Cakkavattino ca ratanesu mahākāyūpapannaṃ accuggataṃ vipulaṃ mahantaṃ hatthiratanaṃ, idampi <bold>dhammavicayasambojjhaṅgaratanaṃ</bold> mahantaṃ dhammakāyūpapannaṃ accuggataṃ vipulaṃ mahantanti hatthiratanasadisaṃ hoti. Cakkavattino assaratanaṃ sīghaṃ lahu javaṃ, idampi <bold>vīriyasambojjhaṅgaratanaṃ</bold> sīghaṃ lahu javanti imāya sīghalahujavatāya assaratanasadisaṃ hoti. Cakkavattino maṇiratanaṃ andhakāraṃ vidhamati, ālokaṃ dasseti, idampi <bold>pītisambojjhaṅgaratanaṃ</bold> tāya ekantakusalattā kilesandhakāraṃ vidhamati, sahajātapaccayādivasena ñāṇālokaṃ dassetīti iminā andhakāravidhamanaālokadassanabhāvena maṇiratanasadisaṃ hoti.</paragraph>
    <paragraph line="95">Cakkavattino itthiratanaṃ kāyacittadarathaṃ <pageBreak edition="Pali Text Society" number="3.0155" /> paṭipassambheti, pariḷāhaṃ vūpasameti. Idampi <bold>passaddhisambojjhaṅgaratanaṃ</bold> kāyacittadarathaṃ paṭipassambheti, pariḷāhaṃ vūpasametīti itthiratanasadisaṃ hoti. Cakkavattino gahapatiratanaṃ icchiticchitakkhaṇe dhanadānena vikkhepaṃ pacchinditvā cittaṃ ekaggaṃ karoti, idampi <bold>samādhisambojjhaṅgaratanaṃ</bold> yathicchitādivasena appanaṃ sampādeti, vikkhepaṃ pacchinditvā cittaṃ ekaggaṃ karotīti gahapatiratanasadisaṃ hoti. Cakkavattino ca pariṇāyakaratanaṃ sabbatthakiccasampādanena appossukkataṃ karoti. Idampi <bold>upekkhāsambojjhaṅgaratanaṃ</bold> cittuppādaṃ līnuddhaccato mocetvā payogamajjhatte ṭhapayamānaṃ appossukkataṃ karotīti pariṇāyakaratanasadisaṃ hoti. Iti imasmiṃ sutte catubhūmako sabbasaṅgāhikadhammaparicchedo kathitoti veditabbo.</paragraph>
    <subhead line="96">4-10. Duppaññasuttādivaṇṇanā</subhead>
    <paragraph line="97" number="225-231"> Catutthe <bold>eḷamūgo</bold>ti mukhena vācaṃ nicchāretuṃ sakkontopi dosehi mūgo asampannavacano. Sesaṃ sabbattha uttānatthamevāti.</paragraph>
    <centered line="98">Cakkavattivaggo.</centered>
    <title line="99">6. Sākacchavaggo</title>
    <subhead line="100">1. Āhārasuttavaṇṇanā</subhead>
    <paragraph line="101" number="232"> Chaṭṭhavaggassa <pageBreak edition="Vipassana Research Institut" number="3.0192" /><pageBreak edition="Myanmar" number="3.0193" /> paṭhame <bold>ayamāhāro anuppannassa vā satisambojjhaṅgassa uppādāyā</bold>tiādīsu ayaṃ purimanayato viseso. Na kevalañhi satisambojjhaṅgādīnaṃ ete vuttappakārāva uppādāya, uppannānaṃ vā bhāvanāya pāripūriyā paccayā honti, aññepi pana evaṃ veditabbā. Aparepi hi cattāro dhammā satisambojjhaṅgassa uppādāya saṃvattanti satisampajaññaṃ muṭṭhassatipuggalaparivajjanatā upaṭṭhitassatipuggalasevanatā tadadhimuttatāti. Abhikkantādīsu hi sattasu ṭhānesu satisampajaññena, bhattanikkhittakākasadise muṭṭhassatipuggale parivajjanena, tissadattattheraabhayattherādisadise upaṭṭhitassatipuggale sevanena, ṭhānanisajjādīsu satisamuṭṭhāpanatthaṃ ninnapoṇapabbhāracittatāya <pageBreak edition="Pali Text Society" number="3.0156" /> ca satisambojjhaṅgo uppajjati. Evaṃ catūhi kāraṇehi uppannassa panassa arahattamaggena bhāvanāpāripūrī hoti.</paragraph>
    <paragraph line="102">Satta dhammā <bold>dhammavicayasambojjhaṅgassa</bold> uppādāya saṃvattanti – paripucchakatā vatthuvisadakiriyā indriyasamattapaṭipādanā duppaññapuggalaparivajjanā paññavantapuggalasevanā gambhīrañāṇacariyapaccavekkhaṇā tadadhimuttatāti. Tattha <bold>paripucchakatā</bold>ti khandhadhātuāyatanaindriyabalabojjhaṅgamaggaṅgajhānaṅgasamathavipassanānaṃ atthasannissitaparipucchābahulatā.</paragraph>
    <paragraph line="103"><bold>Vatthuvisadakiriyā</bold>ti ajjhattikabāhirānaṃ vatthūnaṃ visadabhāvakaraṇaṃ. Yadā hissa kesanakhalomāni dīghāni honti, sarīraṃ vā ussannadosañceva sedamalamakkhitañca, tadā ajjhattikavatthu avisadaṃ hoti aparisuddhaṃ. Yadā pana cīvaraṃ jiṇṇaṃ kiliṭṭhaṃ duggandhaṃ hoti, senāsanaṃ vā uklāpaṃ, tadā bāhiravatthu avisadaṃ hoti aparisuddhaṃ. Tasmā kesādichedanena uddhaṃvirecanaadhovirecanādīhi sarīrasallahukabhāvakaraṇena ucchādananahāpanena ca ajjhattikavatthu visadaṃ kātabbaṃ. Sūcikammadhovanarajanaparibhaṇḍakaraṇādīhi bāhiravatthu visadaṃ kātabbaṃ. Etasmiñhi ajjhattikabāhire vatthumhi avisade uppannesu cittacetasikesu ñāṇampi avisadaṃ aparisuddhaṃ hoti aparisuddhāni dīpakapallakavaṭṭitelāni nissāya uppannadīpasikhāya obhāso <pageBreak edition="Vipassana Research Institut" number="3.0193" /><pageBreak edition="Myanmar" number="3.0194" /> viya. Visade pana ajjhattikabāhire vatthumhi uppannesu cittacetasikesu ñāṇampi visadaṃ hoti parisuddhāni dīpakapallakavaṭṭitelāni nissāya uppannadīpasikhāya obhāso viya. Tena vuttaṃ – ‘‘vatthuvisadakiriyā dhammavicayasambojjhaṅgassa uppādāya saṃvattatī’’ti.</paragraph>
    <paragraph line="104"><bold>Indriyasamattapaṭipādanā</bold> nāma saddhādīnaṃ indriyānaṃ samabhāvakaraṇaṃ. Sace hissa saddhindriyaṃ balavaṃ hoti, itarāni mandāni, tato vīriyindriyaṃ paggahakiccaṃ, satindriyaṃ upaṭṭhānakiccaṃ, samādhindriyaṃ avikkhepakiccaṃ, paññindriyaṃ dassanakiccaṃ kātuṃ na sakkoti <pageBreak edition="Pali Text Society" number="3.0157" />. Tasmā taṃ dhammasabhāvapaccavekkhaṇena vā, yathā vā manasikaroto balavaṃ jātaṃ, tathā amanasikaraṇena hāpetabbaṃ. <bold>Vakkalittheravatthu</bold> cettha nidassanaṃ. Sace pana vīriyindriyaṃ balavaṃ hoti, atha neva saddhindriyaṃ adhimokkhakiccaṃ kātuṃ sakkoti, na itarāni itarakiccabhedaṃ. Tasmā taṃ passaddhādibhāvanāya hāpetabbaṃ. Tatthāpi <bold>soṇattherassa vatthu</bold> dassetabbaṃ. Evaṃ sesesupi ekassa balavabhāve sati itaresaṃ attano kiccesu asamatthatā veditabbā.</paragraph>
    <paragraph line="105">Visesato panettha saddhāpaññānaṃ samādhivīriyānañca samataṃ pasaṃsanti. Balavasaddho hi mandapañño mudhappasanno hoti, avatthusmiṃ pasīdati. Balavapañño pana mandasaddho kerāṭikapakkhaṃ bhajati, bhesajjasamuṭṭhito viya rogo atekiccho hoti. Cittuppādamatteneva kusalaṃ hotīti atidhāvitvā dānādīni akaronto niraye uppajjati. Ubhinnaṃ samatāya vatthusmiṃyeva pasīdati. Balavasamādhiṃ pana mandavīriyaṃ samādhissa kosajjapakkhattā kosajjaṃ abhibhavati. Balavavīriyaṃ mandasamādhiṃ vīriyassa uddhaccapakkhattā uddhaccaṃ abhibhavati. Samādhi pana vīriyena saṃyojito kosajje patituṃ na labhati, vīriyaṃ samādhinā saṃyojitaṃ uddhacce patituṃ na labhati. Tasmā tadubhayaṃ samaṃ kātabbaṃ. Ubhayasamatāya hi appanā hoti.</paragraph>
    <paragraph line="106">Api ca samādhikammikassa balavatīpi saddhā vaṭṭati. Evaṃ saddahanto okappento appanaṃ pāpuṇissati. Samādhipaññāsu pana samādhikammikassa ekaggatā balavatī vaṭṭati. Evañhi so appanaṃ pāpuṇāti. Vipassanākammikassa paññā balavatī vaṭṭati. Evañhi so lakkhaṇapaṭivedhaṃ pāpuṇāti. Ubhinnaṃ <pageBreak edition="Myanmar" number="3.0195" /> pana samatāyapi appanā hotiyeva. Sati pana sabbattha balavatī vaṭṭati. Sati hi cittaṃ uddhaccapakkhikānaṃ saddhāvīriyapaññānaṃ vasena uddhaccapātato <pageBreak edition="Vipassana Research Institut" number="3.0194" />, kosajjapakkhikena ca samādhinā kosajjapātato rakkhati. Tasmā sā loṇadhūpanaṃ viya sabbabyañjanesu, sabbakammikaamacco viya ca sabbarājakiccesu sabbattha icchitabbā. Tenāha ‘‘sati ca pana sabbatthikā vuttā bhagavatā. Kiṃ kāraṇā? Cittañhi satipaṭisaraṇaṃ, ārakkhapaccupaṭṭhānā ca sati, na vinā satiyā cittassa paggahaniggaho hotī’’ti.</paragraph>
    <paragraph line="107"><bold>Duppaññapuggalaparivajjanā</bold><pageBreak edition="Pali Text Society" number="3.0158" /> nāma khandhādibhede anogāḷhapaññānaṃ dummedhapuggalānaṃ ārakā parivajjanaṃ. <bold>Paññavantapuggalasevanā</bold> nāma samapaññāsalakkhaṇapariggāhikāya udayabbayapaññāya samannāgatapuggalasevanā. <bold>Gambhīrañāṇacariyapaccavekkhaṇā</bold> nāma gambhīresu khandhādīsu pavattāya gambhīrapaññāya pabhedapaccavekkhaṇā. <bold>Tadadhimuttatā</bold> nāma ṭhānanisajjādīsu dhammavicayasambojjhaṅgasamuṭṭhāpanatthaṃ ninnapoṇapabbhāracittatā. Evaṃ uppannassa panassa arahattamaggena bhāvanāpāripūrī hoti.</paragraph>
    <paragraph line="108">Ekādasa dhammā <bold>vīriyasambojjhaṅgassa</bold> uppādāya saṃvattanti – apāyabhayapaccavekkhaṇatā, ānisaṃsadassāvitā, gamanavīthipaccavekkhaṇatā, piṇḍapātāpacāyanatā, dāyajjamahattapaccavekkhaṇatā, satthumahattapaccavekkhaṇatā, jātimahattapaccavekkhaṇatā, sabrahmacārimahattapaccavekkhaṇatā, kusītapuggalaparivajjanatā, āraddhavīriyapuggalasevanatā, tadadhimuttatāti.</paragraph>
    <paragraph line="109">Tattha ‘‘nirayesu pañcavidhabandhanakammakāraṇato paṭṭhāya mahādukkhaṃ anubhavanakālepi, tiracchānayoniyaṃ jālakhipanakumīnādīhi gahitakālepi, pājanakaṇṭakādippahāratunnassa pana sakaṭavahanādikālepi, pettivisaye anekānipi vassasahassāni ekaṃ buddhantarampi khuppipāsāhi āturībhūtakālepi, kālakañcikaasuresu saṭṭhihatthaasītihatthappamāṇena aṭṭhicammamatteneva attabhāvena vātātapādidukkhānubhavanakālepi na sakkā vīriyasambojjhaṅgaṃ uppādetuṃ. Ayameva te bhikkhu kālo’’ti evaṃ <bold>apāyabhayaṃ paccavekkhantassāpi</bold> vīriyasambojjhaṅgo uppajjati.</paragraph>
    <paragraph line="110">‘‘Na sakkā kusītena navalokuttaradhammaṃ laddhuṃ, āraddhavīriyeneva <pageBreak edition="Pali Text Society" number="3.0159" /> sakkā ayamānisaṃso vīriyassā’’ti evaṃ <bold>ānisaṃsadassāvinopi</bold> uppajjati. ‘‘Sabbabuddha-paccekabuddha-mahāsāvakeheva <pageBreak edition="Myanmar" number="3.0196" /> gatamaggo <pageBreak edition="Vipassana Research Institut" number="3.0195" /> te gantabbo. So ca na sakkā kusītena gantu’’nti evaṃ <bold>gamanavīthiṃ paccavekkhantassāpi</bold> uppajjati.</paragraph>
    <paragraph line="111">‘‘Ye taṃ piṇḍapātādīhi upaṭṭhahanti, ime te manussā neva ñātakā, na dāsakammakarā, nāpi ‘taṃ nissāya jīvissāmā’ti te paṇītāni piṇḍapātādīni denti. Atha kho attano kārānaṃ mahapphalataṃ paccāsīsamānā denti. Satthārāpi ‘‘ayaṃ ime paccaye paribhuñjitvā kāyadaḷhibahulo sukhaṃ viharissatī’’ti na evaṃ sampassatā tuyhaṃ paccayā anuññātā, atha kho ‘‘ayaṃ ime paribhuñjamānova samaṇadhammaṃ katvā vaṭṭadukkhato muccissatī’ti te paccayā anuññātā, so dāni tvaṃ kusīto viharanto na taṃ piṇḍaṃ apacāyissasi, āraddhavīriyasseva hi piṇḍapātāpacāyanaṃ nāma hotī’’ti evaṃ <bold>piṇḍapātāpacāyanaṃ paccavekkhantassāpi</bold> uppajjati <bold>mahāmittattherassa</bold> viya.</paragraph>
    <paragraph line="112">Thero kira kassakaleṇe nāma paṭivasati. Tasseva gocaragāme ekā mahāupāsikā theraṃ puttaṃ katvā paṭijaggati. Sā ekadivasaṃ araññaṃ gacchantī dhītaraṃ āha – ‘‘amma, asukasmiṃ ṭhāne purāṇataṇḍulā, asukasmiṃ khīraṃ, asukasmiṃ sappi, asukasmiṃ phāṇitaṃ, tava bhātikassa ayyamittassa āgatakāle bhattaṃ pacitvā khīrasappiphāṇitehi saddhiṃ dehi, tvañca bhuñjeyyāsi, ahaṃ pana hiyyo pakkaṃ pārivāsikabhattaṃ kañjiyena bhuttāmhī’’ti. ‘‘Divā kiṃ bhuñjissasi, ammā’’ti? ‘‘Sākapaṇṇaṃ pakkhipitvā kaṇataṇḍulehi ambilayāguṃ pacitvā ṭhapehi, ammā’’ti.</paragraph>
    <paragraph line="113">Thero cīvaraṃ pārupitvā pattaṃ nīharantova taṃ saddaṃ sutvā attānaṃ ovadi ‘‘mahāupāsikā kira kañjiyena pārivāsikabhattaṃ bhuñjitvā divāpi kaṇapaṇṇambilayāguṃ bhuñjissati, tuyhaṃ atthāya pana purāṇataṇḍulādīni ācikkhati, taṃ nissāya kho panesā neva khettaṃ na vatthuṃ na bhattaṃ na vatthaṃ paccāsīsati, tisso pana sampattiyo patthayamānā deti, tvaṃ etissā tā sampattiyo dātuṃ sakkhissasi <pageBreak edition="Pali Text Society" number="3.0160" />, na sakkhissasīti, ayaṃ kho pana piṇḍapāto tayā sarāgena sadosena samohena na sakkā gaṇhitu’’nti pattaṃ thavikāya pakkhipitvā gaṇṭhikaṃ muñcitvā nivattitvā kassakaleṇameva gantvā pattaṃ heṭṭhāmañce, cīvaraṃ cīvaravaṃse ṭhapetvā ‘‘arahattaṃ <pageBreak edition="Myanmar" number="3.0197" /> apāpuṇitvā na nikkhamissāmī’’ti vīriyaṃ adhiṭṭhahitvā nisīdi <pageBreak edition="Vipassana Research Institut" number="3.0196" />. Dīgharattaṃ appamatto hutvā nivutthabhikkhu vipassanaṃ vaḍḍhetvā purebhattameva arahattaṃ patvā vikasamānamiva padumaṃ mahākhīṇāsavo sitaṃ karontova nikkhami. Leṇadvāre rukkhamhi adhivatthā devatā –</paragraph>
    <gatha1 line="114">‘‘Namo te purisājañña, namo te purisuttama;</gatha1>
    <gathalast line="115">Yassa te āsavā khīṇā, dakkhiṇeyyosi mārisā’’ti. –</gathalast>
    <unindented line="116">Udānaṃ udānetvā ‘‘bhante, piṇḍāya paviṭṭhānaṃ tumhādisānaṃ arahantānaṃ bhikkhaṃ datvā mahallakitthiyo dukkhā muccissantī’’ti āha. Thero uṭṭhahitvā dvāraṃ vivaritvā kālaṃ olokento ‘‘pātoyevā’’ti ñatvā pattacīvaraṃ ādāya gāmaṃ pāvisi.</unindented>
    <paragraph line="117">Dārikāpi bhattaṃ sampādetvā ‘‘idāni me bhātā āgamissati, idāni āgamissatī’’ti dvāraṃ olokayamānā nisīdi. Sā there gharadvāraṃ sampatte pattaṃ gahetvā sappiphāṇitayojitassa khīrapiṇḍapātassa pūretvā hatthe ṭhapesi. Thero ‘‘sukhaṃ hotū’’ti anumodanaṃ katvā pakkāmi. Sāpi taṃ olokayamānāva aṭṭhāsi. Therassa hi tadā ativiya parisuddho chavivaṇṇo ahosi, vippasannāni indriyāni, mukhaṃ bandhanā muttatālapakkaṃ viya ativiya virocittha.</paragraph>
    <paragraph line="118">Mahāupāsikā araññato āgantvā ‘‘kiṃ, amma, bhātiko te āgato’’ti pucchi. Sā sabbaṃ taṃ pavattiṃ ārocesi. Upāsikā ‘‘ajja me puttassa pabbajitakiccaṃ matthakaṃ patta’’nti ñatvā ‘‘abhiramati te, amma, bhātā buddhasāsane, na ukkaṇṭhatī’’ti āha.</paragraph>
    <paragraph line="119">‘‘Mahantaṃ kho panetaṃ satthudāyajjaṃ, yadidaṃ satta ariyadhanāni nāma, taṃ na sakkā kusītena gahetuṃ. Yathā hi vippaṭipannaṃ puttaṃ mātāpitaro ‘ayaṃ amhākaṃ aputto’ti paribāhiraṃ karonti, so tesaṃ accayena dāyajjaṃ na labhati, evaṃ kusītopi idaṃ ariyadhanadāyajjaṃ na labhati <pageBreak edition="Pali Text Society" number="3.0161" />, āraddhavīriyova labhatī’’ti <bold>dāyajjamahattaṃ paccavekkhatopi</bold> uppajjati.</paragraph>
    <paragraph line="120">‘‘Mahā <pageBreak edition="Myanmar" number="3.0198" /> kho pana te satthā, satthuno hi te mātukucchismiṃ paṭisandhiggahaṇakālepi abhinikkhamanepi <pageBreak edition="Vipassana Research Institut" number="3.0197" /> abhisambodhiyampi dhammacakkappavattana-yamakapāṭihāriya-devorohana-āyusaṅkhāravossajjanesupi parinibbānakālepi dasasahassilokadhātu akampittha. Yuttaṃ nu kho te evarūpassa satthu sāsane pabbajitvā kusītena bhavitu’’nti evaṃ <bold>satthumahattaṃ paccavekkhatopi</bold> uppajjati.</paragraph>
    <paragraph line="121">‘‘Jātiyāpi tvaṃ idāni na lāmakajātiko, asambhinnāya mahāsammatapaveṇiyā āgataukkākarājavaṃse jātosi, suddhodanamahārājassa ca mahāmāyādeviyā ca nattā, rāhulabhaddassa kaniṭṭho, tayā nāma evarūpena jinaputtena hutvā na yuttaṃ kusītena viharitu’’nti evaṃ <bold>jātimahattaṃ paccavekkhatopi</bold> uppajjati.</paragraph>
    <paragraph line="122">‘‘Sāriputtamoggallānā ceva asīti mahāsāvakā ca vīriyeneva lokuttaradhammaṃ paṭivijjhiṃsu. Tvaṃ pana etesaṃ sabrahmacārīnaṃ maggaṃ paṭipajjasi, na paṭipajjasī’’ti evaṃ <bold>sabrahmacārimahattaṃ paccavekkhatopi</bold> uppajjati.</paragraph>
    <paragraph line="123">Kucchiṃ pūretvā ṭhitaajagarasadise vissaṭṭhakāyikacetasikavīriye kusītapuggale parivajjentassāpi, āraddhavīriye pahitatte puggale sevantassāpi ṭhānanisajjādīsu vīriyuppādanatthaṃ ninnapoṇapabbhāracittassāpi uppajjati. Evaṃ uppannassa panassa arahattamaggena bhāvanāpāripūrī hoti.</paragraph>
    <paragraph line="124">Ekādasa dhammā <bold>pītisambojjhaṅgassa</bold> uppādāya saṃvattanti – buddhānussati dhammo, saṅgho, sīlaṃ, cāgo, devatānussati, upasamānussati, lūkhapuggalaparivajjanatā, siniddhapuggalasevanatā, pasādanīyasuttantapaccavekkhaṇatā, tadadhimuttatāti.</paragraph>
    <paragraph line="125">Buddhaguṇe anussarantassāpi hi yāva upacārā sakalasarīraṃ pharamāno pītisambojjhaṅgo uppajjati, dhammasaṅghaguṇe anussarantassāpi, dīgharattaṃ akhaṇḍaṃ katvā rakkhitaṃ catupārisuddhisīlaṃ paccavekkhantassāpi, gihino dasasīlapañcasīlāni <pageBreak edition="Pali Text Society" number="3.0162" /> paccavekkhantassāpi, dubbhikkhabhayādīsu paṇītaṃ bhojanaṃ sabrahmacārīnaṃ datvā ‘‘evaṃ nāma adamhā’’ti cāgaṃ paccavekkhantassāpi, gihinopi evarūpe kāle sīlavantānaṃ dinnadānaṃ paccavekkhantassāpi, yehi <pageBreak edition="Vipassana Research Institut" number="3.0198" /> guṇehi samannāgatā devattaṃ pattā, tathārūpānaṃ attani atthitaṃ paccavekkhantassāpi, samāpattiyā vikkhambhitā kilesā saṭṭhipi sattatipi vassāni <pageBreak edition="Myanmar" number="3.0199" /> na samudācarantīti paccavekkhantassāpi, cetiyadassanabodhidassanatheradassanesu asakkaccakiriyāya saṃsūcitalūkhabhāve buddhādīsu pasādasinehābhāvena gadrabhapiṭṭharajasadise lūkhapuggale parivajjentassāpi, buddhādīsu pasādabahule muducitte siniddhapuggale sevantassāpi, ratanattayaguṇaparidīpake pasādanīye suttante paccavekkhantassāpi, ṭhānanisajjādīsu pītiuppādanatthaṃ ninnapoṇapabbhāracittassāpi uppajjati. Evaṃ uppannassa panassa arahattamaggena bhāvanāpāripūrī hoti.</paragraph>
    <paragraph line="126">Satta dhammā <bold>passaddhisambojjhaṅgassa</bold> uppādāya saṃvattanti – paṇītabhojanasevanatā, utusukhasevanatā, iriyāpathasukhasevanatā, majjhattapayogatā, sāraddhakāyapuggalaparivajjanatā, passaddhakāya-puggalasevanatā, tadadhimuttatāti.</paragraph>
    <paragraph line="127">Paṇītañhi siniddhaṃ bhojanaṃ bhuñjantassāpi, sītuṇhesu utūsu ṭhānādīsu ca iriyāpathesu sappāyaṃ utuñca iriyāpathañca sevantassāpi passaddhi uppajjati. Yo pana mahāpurisajātiko sabbautuiriyāpathakkhamova hoti, na taṃ sandhāyetaṃ vuttaṃ. Yassa sabhāgavisabhāgatā atthi, tasseva visabhāge utuiriyāpathe vajjetvā sabhāge sevantassa uppajjati. Majjhattapayogo vuccati attano ca parassa ca kammassakatapaccavekkhaṇā. Iminā majjhattapayogena uppajjati. Yo leḍḍudaṇḍādīhi paraṃ viheṭhayamānova vicarati, evarūpaṃ sāraddhakāyapuggalaṃ parivajjentassāpi, saṃyatapādapāṇiṃ passaddhakāyaṃ puggalaṃ sevantassāpi, ṭhānanisajjādīsu passaddhiuppādanatthāya ninnapoṇapabbhāracittassāpi uppajjati. Evaṃ uppannassa panassa arahattamaggena bhāvanāpāripūrī hoti.</paragraph>
    <paragraph line="128">Dasa dhammā <pageBreak edition="Pali Text Society" number="3.0163" /><bold>samādhisambojjhaṅgassa</bold> uppādāya saṃvattanti – vatthuvisadakiriyatā, indriyasamattapaṭipādanatā, nimittakusalatā, samaye cittassa paggaṇhanatā, samaye cittassa niggaṇhanatā, samaye sampahaṃsanatā, samaye ajjhupekkhanatā, asamāhitapuggalaparivajjanatā, samāhitapuggalasevanatā, tadadhimuttatāti. Tattha <bold>vatthuvisadakiriyatā</bold> ca <bold>indriyasamattapaṭipādanatā</bold> ca vuttanayeneva veditabbā.</paragraph>
    <paragraph line="129"><bold>Nimittakusalatā</bold><pageBreak edition="Vipassana Research Institut" number="3.0199" /><pageBreak edition="Myanmar" number="3.0200" /> nāma kasiṇanimittassa uggahaṇakusalatā. <bold>Samaye cittassa paggaṇhanatā</bold>ti yasmiṃ samaye atisithilavīriyatādīhi līnaṃ cittaṃ hoti, tasmiṃ samaye dhammavicayavīriyapītisambojjhaṅgasamuṭṭhāpanena tassa paggaṇhanaṃ. <bold>Samaye cittassa niggaṇhanatā</bold>ti yasmiṃ samaye accāraddhavīriyatādīhi uddhataṃ cittaṃ hoti, tasmiṃ samaye passaddhisamādhiupekkhāsambojjhaṅgasamuṭṭhāpanena tassa niggaṇhanaṃ. <bold>Samaye sampahaṃsanatā</bold>ti yasmiṃ samaye cittaṃ paññāpayogamandatāya vā upasamasukhānaṃ vigamena vā nirassādaṃ hoti, tasmiṃ samaye aṭṭhasaṃvegavatthupaccavekkhaṇena saṃvejeti. <bold>Aṭṭha saṃvegavatthūni</bold> nāma jātijarābyādhimaraṇāni cattāri, apāyadukkhaṃ pañcamaṃ, atīte vaṭṭamūlakaṃ dukkhaṃ, anāgate vaṭṭamūlakaṃ dukkhaṃ, paccuppanne āhārapariyeṭṭhimūlakaṃ dukkhanti. Ratanattayaguṇānussaraṇena ca pasādaṃ janeti, ayaṃ vuccati ‘‘samaye sampahaṃsanatā’’ti.</paragraph>
    <paragraph line="130"><bold>Samaye ajjhupekkhanatā</bold> nāma yasmiṃ samaye sammāpaṭipattiṃ āgamma alīnaṃ anuddhataṃ anirassādaṃ ārammaṇe samappavattaṃ samathavīthipaṭipannaṃ cittaṃ hoti, tadāssa paggahaniggahasampahaṃsanesu na byāpāraṃ āpajjati sārathi <pageBreak edition="Pali Text Society" number="3.0164" /> viya samappavattesu assesu. Ayaṃ vuccati ‘‘samaye ajjhupekkhanatā’’ti. <bold>Asamāhitapuggalaparivajjanatā</bold> nāma upacāraṃ vā appanaṃ vā appattānaṃ vikkhittacittānaṃ puggalānaṃ ārakā parivajjanaṃ. <bold>Samāhitapuggalasevanatā</bold> nāma upacārena vā appanāya vā samāhitacittānaṃ sevanā bhajanā payirupāsanā. <bold>Tadadhimuttatā</bold> nāma ṭhānanisajjādīsu samādhiuppādanatthameva ninnapoṇapabbhāracittatā. Evañhi paṭipajjato esa uppajjati. Evaṃ uppannassa panassa arahattamaggena bhāvanāpāripūrī hoti.</paragraph>
    <paragraph line="131">Pañca dhammā <bold>upekkhāsambojjhaṅgassa</bold> uppādāya saṃvattanti – sattamajjhattatā, saṅkhāramajjhattatā, sattasaṅkhārakelāyanapuggalaparivajjanatā, sattasaṅkhāramajjhattapuggalasevanatā, tadadhimuttatāti. Tattha dvīhākārehi <bold>sattamajjhattataṃ</bold> samuṭṭhāpeti – ‘‘tvaṃ attanova kammena āgantvā attanova kammena gamissasi, esopi attano kammena āgantvā attanova kammena gamissati, tvaṃ kaṃ kelāyasī’’ti evaṃ kammassakatapaccavekkhaṇena ca – ‘‘paramatthato sattoyeva natthi, so tvaṃ kaṃ kelāyasī’’ti evaṃ nissattapaccavekkhaṇena ca. Dvīhevākārehi <bold>saṅkhāramajjhattataṃ</bold> samuṭṭhāpeti – ‘‘idaṃ <pageBreak edition="Myanmar" number="3.0201" /> cīvaraṃ anupubbena vaṇṇavikāratañceva jiṇṇabhāvañca upagantvā pādapuñchanacoḷakaṃ hutvā yaṭṭhikoṭiyā chaḍḍanīyaṃ bhavissati, sace panassa sāmiko bhaveyya <pageBreak edition="Vipassana Research Institut" number="3.0200" />, nāyaṃ evaṃ vinassituṃ dadeyyā’’ti evaṃ assāmikabhāvapaccavekkhaṇena ca, ‘‘anaddhaniyaṃ idaṃ tāvakālika’’nti evaṃ tāvakālikabhāvapaccavekkhaṇena ca. Yathā ca cīvare, evaṃ pattādīsupi yojanā kātabbā.</paragraph>
    <paragraph line="132"><bold>Sattasaṅkhārakelāyanapuggalaparivajjanatā</bold>ti ettha yo puggalo gihi vā attano puttadhītādike, pabbajito vā attano antevāsikasamānupajjhāyakādike mamāyati, sahatthāva nesaṃ kesacchedana-sūcikamma-cīvaradhovana-rajana-pattapacanādīni karoti, muhuttampi apassanto ‘‘asuko sāmaṇero kuhiṃ, asuko daharo kuhi’’nti bhantamigo viya ito <pageBreak edition="Pali Text Society" number="3.0165" /> cito ca āloketi, aññena kesacchedanādīnaṃ atthāya ‘‘muhuttaṃ tāva asukaṃ pesethā’’ti yāciyamānopi ‘‘amhepi taṃ attano kammaṃ na kārema, tumhe naṃ gahetvā kilamessathā’’ti na deti, ayaṃ <bold>sattakelāyano</bold> nāma. Yo pana cīvarapattathālakakattarayaṭṭhiādīni mamāyati, aññassa hatthena parāmasitumpi na deti, tāvakālikaṃ yācitopi ‘‘mayampi imaṃ dhanāyantā na paribhuñjāma, tumhākaṃ kiṃ dassāmā’’ti vadati, ayaṃ <bold>saṅkhārakelāyano</bold> nāma. Yo pana tesu dvīsupi vatthūsu majjhatto udāsino, ayaṃ <bold>sattasaṅkhāramajjhatto</bold> nāma. Iti ayaṃ upekkhāsambojjhaṅgo evarūpaṃ sattasaṅkhārakelāyanapuggalaṃ ārakā parivajjentassāpi, sattasaṅkhāramajjhattapuggalaṃ sevantassāpi, ṭhānanisajjādīsu taduppādanatthaṃ ninnapoṇapabbhāracittassāpi uppajjati. Evaṃ uppannassa panassa arahattamaggena bhāvanāpāripūrī hoti.</paragraph>
    <paragraph line="133"><bold>Asubhanimitta</bold>nti uddhumātakādibhedā dasa asubhārammaṇā dhammā. <bold>Yonisomanasikārabahulīkāro</bold>ti ettha pana yonisomanasikāro nāma upāyamanasikāro, pathamanasikāro, uppādakamanasikāro. Apica cha dhammā kāmacchandassa pahānāya saṃvattanti – asubhanimittassa uggaho, asubhabhāvanānuyogo, indriyesu guttadvāratā, bhojane mattaññutā, kalyāṇamittatā, sappāyakathāti.</paragraph>
    <paragraph line="134">Dasavidhañhi asubhanimittaṃ uggaṇhantassāpi kāmacchando pahīyati, bhāventassāpi, indriyesu guttadvārassāpi, catunnaṃ pañcannaṃ ālopānaṃ okāse <pageBreak edition="Myanmar" number="3.0202" /> sati udakaṃ pivitvā yāpanasīlatāya bhojane mattaññunopi. Tenetaṃ vuttaṃ –</paragraph>
    <gatha1 line="135">‘‘Cattāro <pageBreak edition="Vipassana Research Institut" number="3.0201" /> pañca ālope, abhutvā udakaṃ pive;</gatha1>
    <gathalast line="136">Alaṃ phāsuvihārāya, pahitattassa bhikkhuno’’ti. (theragā. 983);</gathalast>
    <paragraph line="137">Asubhakammikatissattherasadise asubhabhāvanārate kalyāṇamitte sevantassāpi kāmacchando pahīyati, ṭhānanisajjādīsu dasaasubhanimittāya-sappāyakathāyapi pahīyati. Tena vuttaṃ ‘‘cha dhammā kāmacchandassa pahānāya saṃvattantī’’ti <pageBreak edition="Pali Text Society" number="3.0166" />. Imehi pana chahi dhammehi pahīnassa kāmacchandassa arahattamaggena āyatiṃ anuppādo hoti.</paragraph>
    <paragraph line="138"><bold>Mettā cetovimuttī</bold>ti ettha mettāti vutte appanāpi upacāropi vaṭṭati, cetovimuttīti appanāyeva. Yonisomanasikāro vuttalakkhaṇova. Apica cha dhammā <bold>byāpādassa</bold> pahānāya saṃvattanti – mettānimittassa uggaho, mettābhāvanānuyogo, kammassakatāpaccavekkhaṇatā, paṭisaṅkhānabahulatā, kalyāṇamittatā, sappāyakathāti.</paragraph>
    <paragraph line="139">Odissakaanodissakadisāpharaṇānañhi aññataravasena mettaṃ uggaṇhantassāpi byāpādo pahīyati, tathā odhisoanodhisodisāpharaṇavasena mettaṃ bhāventassāpi. ‘‘Tvaṃ etassa kuddho kiṃ karissasi? Kimassa sīlādīni nāsetuṃ sakkhissasi? Nanu tvaṃ attano kammena āgantvā attano kammeneva gamissasi? Parassa kujjhanaṃ nāma vītaccikaṅgāratattaayasalākagūthādīni gahetvā paraṃ paharitukāmatāsadisaṃ hoti. Esopi tava kuddho kiṃ karissati? Kiṃ te sīlādīni vināsetuṃ sakkhissati? Esa attano kammena āgantvā attano kammeneva gamissati? Appaṭicchitapaheṇakaṃ viya paṭivātaṃ khittarajomuṭṭhi viya ca etassevesa kodho matthake patissatī’’ti evaṃ attano ca parassa ca kammassakataṃ paccavekkhatopi, ubhayakammassakataṃ paccavekkhitvā paṭisaṅkhāne ṭhitassāpi, assaguttattherasadise mettābhāvanārate kalyāṇamitte sevantassāpi byāpādo pahīyati, ṭhānanisajjādīsu mettānissitasappāyakathāyapi pahīyati. Tena vuttaṃ ‘‘cha dhammā byāpādassa pahānāya saṃvattantī’’ti <pageBreak edition="Myanmar" number="3.0203" />. Imehi pana chahi dhammehi pahīnassa byāpādassa anāgāmimaggena āyatiṃ anuppādo hoti.</paragraph>
    <paragraph line="140"><bold>Atthi bhikkhave aratī</bold>tiādi vuttatthameva. Api ca cha dhammā <bold>thinamiddhassa</bold> pahānāya saṃvattanti <pageBreak edition="Vipassana Research Institut" number="3.0202" /> – atibhojane nimittaggāho, iriyāpathasamparivattanatā, ālokasaññāmanasikāro, abbhokāsavāso, kalyāṇamittatā, sappāyakathāti.</paragraph>
    <paragraph line="141">Āharahatthakaṃ, bhuttavamitakaṃ, tatravaṭṭakaṃ, alaṃsāṭakaṃ, kākamāsakabhojanaṃ bhuñjitvā rattiṭṭhānadivāṭṭhāne nisinnassa <pageBreak edition="Pali Text Society" number="3.0167" /> hi samaṇadhammaṃ karoto thinamiddhaṃ mahāhatthī viya ottharantaṃ āgacchati, catupañcaālopaokāsaṃ pana ṭhapetvā pānīyaṃ pivitvā yāpanasīlassa bhikkhuno taṃ na hotīti evaṃ atibhojane nimittaṃ gaṇhantassapi thinamiddhaṃ pahīyati. Yasmiṃ iriyāpathe thinamiddhaṃ okkamati, tato aññaṃ parivattentassāpi, rattiṃ candālokadīpālokaukkāloke divā sūriyālokaṃ manasikarontassāpi, abbhokāse vasantassāpi, mahākassapattherasadise pahīnathinamiddhe kalyāṇamitte sevantassāpi thinamiddhaṃ pahīyati, ṭhānanisajjādīsu dhutaṅganissitasappāyakathāyapi pahīyati. Tena vuttaṃ ‘‘cha dhammā thinamiddhassa pahānāya saṃvattantī’’ti. Imehi pana chahi dhammehi pahīnassa thinamiddhassa arahattamaggena āyatiṃ anuppādo hoti.</paragraph>
    <paragraph line="142"><bold>Atthi bhikkhave cetaso vūpasamo</bold>tiādīni vuttatthāneva. Apica cha dhammā <bold>uddhaccakukkuccassa</bold> pahānāya saṃvattanti – bahussutatā, paripucchakatā, vinaye pakataññutā, vuddhasevitatā, kalyāṇamittatā, sappāyakathāti.</paragraph>
    <paragraph line="143">Bāhusaccenapi hi ekaṃ vā dve vā tayo vā cattāro vā pañca vā nikāye pāḷivasena ca atthavasena ca uggaṇhantassāpi uddhaccakukkuccaṃ pahīyati, kappiyākappiyaparipucchābahulassāpi, vinayapaññattiyaṃ ciṇṇavasībhāvatāya pakataññunopi, vuddhe mahallakatthere upasaṅkamantassāpi, upālittherasadise vinayadhare kalyāṇamitte sevantassāpi, uddhaccakukkuccaṃ pahīyati, ṭhānanisajjādīsu kappiyākappiyanissitasappāyakathāyapi pahīyati. Tena vuttaṃ ‘‘cha dhammā uddhaccakukkuccassa pahānāya saṃvattantī’’ti. Imehi <pageBreak edition="Myanmar" number="3.0204" /> pana chahi dhammehi pahīne uddhaccakukkucce uddhaccassa arahattamaggena, kukkuccassa anāgāmimaggena āyatiṃ anuppādo hotīti.</paragraph>
    <paragraph line="144"><bold>Kusalākusalā dhammā</bold>tiādīnipi vuttatthāneva. Apica cha dhammā <bold>vicikicchāya</bold> pahānāya saṃvattanti <pageBreak edition="Vipassana Research Institut" number="3.0203" /> – bahussutatā, paripucchakatā, vinaye pakataññutā, adhimokkhabahulatā, kalyāṇamittatā, sappāyakathāti.</paragraph>
    <paragraph line="145">Bāhusaccenapi hi ekaṃ vā…pe… pañca vā nikāye pāḷivasena ca atthavasena ca uggaṇhantassāpi vicikicchā pahīyati, tīṇi ratanāni ārabbha paripucchābahulassāpi <pageBreak edition="Pali Text Society" number="3.0168" />, vinaye ciṇṇavasībhāvassāpi, tīsu ratanesu okappaniyasaddhāsaṅkhātaadhimokkhabahulassāpi, saddhādhimutte vakkalittherasadise kalyāṇamitte sevantassāpi vicikicchā pahīyati, ṭhānanisajjādīsu tiṇṇaṃ ratanānaṃ guṇanissitasappāyakathāyapi pahīyati. Tena vuttaṃ ‘‘cha dhammā vicikicchāya pahānāya saṃvattantī’’ti. Imehi pana chahi dhammehi pahīnāya vicikicchāya sotāpattimaggena āyatiṃ anuppādo hoti. Iti bhagavā imasmiṃ sutte desanaṃ tīhi bhavehi nivattetvā arahattena kūṭaṃ gaṇhi. Desanāpariyosāne pañcasatā bhikkhū arahattaṃ pāpuṇiṃsu.</paragraph>
    <subhead line="146">2. Pariyāyasuttavaṇṇanā</subhead>
    <paragraph line="147" number="233"> Dutiye <bold>sambahulā</bold>ti vinayapariyāyena tayo janā sambahulāti vuccanti, tato paraṃ saṅgho. Suttantapariyāyena tayo tayo eva, tato uddhaṃ sambahulā. Idha suttantapariyāyena sambahulāti veditabbā. <bold>Piṇḍāya pavisiṃsū</bold>ti piṇḍāya paviṭṭhā. Te pana na tāva paviṭṭhā, ‘‘pavisissāmā’’ti nikkhantattā pana pavisiṃsūti vuttā. Yathā kiṃ? Yathā ‘‘gāmaṃ gamissāmī’’ti nikkhantapuriso taṃ gāmaṃ apattopi ‘‘kahaṃ itthannāmo’’ti vutte ‘‘gāmaṃ gato’’ti vuccati, evaṃ. <bold>Paribbājakānaṃ ārāmo</bold>ti jetavanassa avidūre aññatitthiyānaṃ paribbājakānaṃ ārāmo atthi, taṃ sandhāyetaṃ vuttaṃ. <bold>Samaṇo āvuso</bold>ti āvuso tumhākaṃ satthā samaṇo gotamo.</paragraph>
    <paragraph line="148"><bold>Mayampi kho āvuso sāvakānaṃ evaṃ dhammaṃ desemā</bold>ti titthiyānaṃ samaye ‘‘pañca nīvaraṇā pahātabbā, satta bojjhaṅgā bhāvetabbā’’ti etaṃ natthi <pageBreak edition="Myanmar" number="3.0205" />. Te pana ārāmaṃ gantvā parisapariyante ṭhatvā aññaṃ olokento viya aññavihitakā viya hutvā bhagavato dhammadesanaṃ suṇanti. Tato ‘‘samaṇo gotamo ‘idaṃ pajahatha idaṃ bhāvethā’ti vadatī’’ti sallakkhetvā attano ārāmaṃ gantvā ārāmamajjhe āsanaṃ paññāpetvā upaṭṭhāyakaupaṭṭhāyikāhi parivutā <pageBreak edition="Pali Text Society" number="3.0169" /> sīsaṃ ukkhipitvā kāyaṃ <pageBreak edition="Vipassana Research Institut" number="3.0204" /> unnāmetvā attano sayambhūñāṇena paṭividdhākāraṃ dassentā – ‘‘pañca nīvaraṇā nāma pahātabbā, satta bojjhaṅgā nāma bhāvetabbā’’ti kathenti.</paragraph>
    <paragraph line="149"><bold>Idha no āvuso</bold>ti ettha <bold>idhā</bold>ti imasmiṃ paññāpane. <bold>Ko viseso</bold>ti kiṃ adhikaṃ? <bold>Ko adhippayāso</bold>ti ko adhikappayogo? <bold>Kiṃ nānākaraṇa</bold>nti kiṃ nānattaṃ? <bold>Dhammadesanāya vā dhammadesana</bold>nti yadidaṃ samaṇassa vā gotamassa dhammadesanāya saddhiṃ amhākaṃ dhammadesanaṃ, amhākaṃ vā dhammadesanāya saddhiṃ samaṇassa gotamassa dhammadesanaṃ ārabbha nānākaraṇaṃ vucceyya, taṃ kinnāmāti vadanti. Dutiyapadepi eseva nayo.</paragraph>
    <paragraph line="150"><bold>Neva abhinandiṃsū</bold>ti ‘‘evameva’’nti na sampaṭicchiṃsu. <bold>Nappaṭikkosiṃsū</bold>ti ‘‘nayidaṃ eva’’nti na paṭisedhiṃsu. Kiṃ pana te pahontā evaṃ akaṃsu, udāhu appahontāti? Pahontā. Na hi te ettakaṃ kathaṃ kathetuṃ na sakkonti ‘‘āvuso tumhākaṃ samaye pañca nīvaraṇā pahātabbā nāma natthi, satta bojjhaṅgā bhāvetabbā nāma natthī’’ti. Evaṃ pana tesaṃ ahosi – ‘‘atthi no etaṃ kathāpābhataṃ, mayaṃ etaṃ satthu ārocessāma, atha no satthā madhuradhammadesanaṃ desessatī’’ti.</paragraph>
    <paragraph line="151"><bold>Pariyāyo</bold>ti kāraṇaṃ. <bold>Na ceva sampāyissantī</bold>ti sampādetvā kathetuṃ na sakkhissanti. <bold>Uttariñca vighāta</bold>nti asampāyanato uttarimpi dukkhaṃ āpajjissanti. Sampādetvā kathetuṃ asakkontānañhi dukkhaṃ uppajjati. <bold>Yathā taṃ, bhikkhave, avisayasmi</bold>nti ettha <bold>ta</bold>nti nipātamattaṃ, <bold>yathā</bold>ti kāraṇavacanaṃ, yasmā avisaye pañho pucchitoti attho. <bold>Sadevake</bold>ti saha devehi sadevake. <bold>Samārakā</bold>dīsupi eseva nayo. Evaṃ tīṇi ṭhānāni loke pakkhipitvā dve pajāyāti, pañcahipi sattalokameva pariyādiyitvā etasmiṃ sadevakādibhede loke <pageBreak edition="Myanmar" number="3.0206" /> devaṃ vā manussaṃ vā na samanupassāmīti dīpeti. <bold>Ito vā pana sutvā</bold>ti ito vā pana mama sāsanato sutvā. Ito sutvā hi tathāgato tathāgatasāvakopi ārādheyya, paritoseyya, aññathā ārādhanā nāma natthīti dasseti.</paragraph>
    <paragraph line="152">Idāni attano tesaṃ pañhānaṃ veyyākaraṇena cittārādhanaṃ dassento <pageBreak edition="Pali Text Society" number="3.0170" /><bold>katamo ca bhikkhave pariyāyo</bold>tiādimāha. Tattha <bold>ajjhattaṃ kāmacchando</bold>ti attano pañcakkhandhe ārabbha uppannachandarāgo <pageBreak edition="Vipassana Research Institut" number="3.0205" />. <bold>Bahiddhā kāmacchando</bold>ti paresaṃ pañcakkhandhe ārabbha uppannachandarāgo. <bold>Uddesaṃ gacchatī</bold>ti gaṇanaṃ gacchati. <bold>Ajjhattaṃ byāpādo</bold>ti attano hatthapādādīsu uppannapaṭigho. <bold>Bahiddhā byāpādo</bold>ti paresaṃ tesu uppannapaṭigho. <bold>Ajjhattaṃ dhammesu vicikicchā</bold>ti attano khandhesu vimati. <bold>Bahiddhā dhammesu vicikicchā</bold>ti bahiddhā aṭṭhasu ṭhānesu mahāvicikicchā. <bold>Ajjhattaṃ dhammesu satī</bold>ti ajjhattike saṅkhāre paṭiggaṇhantassa uppannā sati. <bold>Bahiddhā dhammesu satī</bold>ti bahiddhā saṅkhāre pariggaṇhantassa uppannā sati. <bold>Dhammavicayasambojjhaṅgepi</bold> eseva nayo.</paragraph>
    <paragraph line="153"><bold>Kāyika</bold>nti caṅkamaṃ adhiṭṭhahantassa uppannavīriyaṃ. <bold>Cetasika</bold>nti – ‘‘na tāvāhaṃ imaṃ pallaṅkaṃ bhindissāmi, yāva me anupādāya āsavehi cittaṃ vimuccissatī’’ti evaṃ kāyapayogaṃ vinā uppannavīriyaṃ. <bold>Kāyappassaddhī</bold>ti tiṇṇaṃ khandhānaṃ darathapassaddhi. <bold>Cittappassaddhī</bold>ti viññāṇakkhandhassa darathapassaddhi. <bold>Upekkhāsambojjhaṅge</bold> satisambojjhaṅgasadisova vinicchayo.</paragraph>
    <paragraph line="154">Imasmiṃ sutte missakasambojjhaṅgā kathitā. Etesu hi ajjhattadhammesu sati, pavicayo, upekkhāti ime attano khandhārammaṇattā lokiyāva honti, tathā maggaṃ apattaṃ kāyikavīriyaṃ. Avitakkaavicārā pana pītisamādhī kiñcāpi rūpāvacarā honti, rūpāvacare pana bojjhaṅgā na labbhantīti lokuttarāva honti. Ye ca therā brahmavihāravipassanāpādakajjhānādīsu bojjhaṅge uddharanti, tesaṃ matena rūpāvacarāpi arūpāvacarāpi honti. Bojjhaṅgesu hi arūpāvacare pītiyeva ekantena na labbhati, sesā cha missakāva hontīti. Desanāpariyosāne keci bhikkhū sotāpannā jātā, keci sakadāgāmī, keci anāgāmī, keci arahantoti.</paragraph>
    <subhead line="155">3. Aggisuttavaṇṇanā</subhead>
    <paragraph line="156" number="234"> Tatiye <pageBreak edition="Myanmar" number="3.0207" /><pageBreak edition="Pali Text Society" number="3.0171" /><bold>satiñca khvāhaṃ, bhikkhave, sabbatthikaṃ vadāmī</bold>ti loṇadhūpanaṃ viya sabbakammikāmaccaṃ viya ca sabbattha icchitabbaṃ vadāmīti attho. Yathā hi loṇadhūpanaṃ sabbabyañjanesupi nivisati, yathā ca sabbakammiko amacco yodhakammampi karoti mantakammampi paṭihārakammampīti sabbakiccāni sādheti, evaṃ uddhatassa cittassa niggaṇhanaṃ, līnassa paggaṇhananti sabbametaṃ satiyā ijjhati, na sakkā vinā satiyā etaṃ sampādetuṃ, tasmā evamāha. Imasmiṃ sutte pubbabhāgavipassanā bojjhaṅgāva kathitā.</paragraph>
    <subhead line="157">4. Mettāsahagatasuttavaṇṇanā</subhead>
    <paragraph line="158" number="235"> Catutthe <pageBreak edition="Vipassana Research Institut" number="3.0206" /><bold>mettāsahagatena cetasā</bold>tiādi sabbaṃ sabbākārena visuddhimagge (visuddhi. 1.240-241) vitthāritameva. <bold>Mayampi kho, āvuso, sāvakānaṃ evaṃ dhammaṃ desemā</bold>ti idampi te purimanayeneva satthu dhammadesanaṃ sutvā vadanti. Titthiyānañhi samaye pañcanīvaraṇappahānaṃ vā mettādibrahmavihārabhāvanā vā natthi. <bold>Kiṃ gatikā hotī</bold>ti kiṃ nipphatti hoti. <bold>Kiṃ paramā</bold>ti kiṃ uttamā. <bold>Kiṃ phalā</bold>ti kiṃ ānisaṃsā. <bold>Kiṃ pariyosānā</bold>ti kiṃ niṭṭhā. <bold>Mettāsahagata</bold>nti mettāya sahagataṃ saṃsaṭṭhaṃ sampayuttaṃ. Eseva nayo sabbattha. <bold>Vivekanissitā</bold>dīni vuttatthāneva.</paragraph>
    <paragraph line="159"><bold>Appaṭikūla</bold>nti duvidhaṃ appaṭikūlaṃ – sattaappaṭikūlañca, saṅkhāraappaṭikūlañca. Tasmiṃ appaṭikūle iṭṭhe vatthusminti attho. <bold>Paṭikūlasaññī</bold>ti aniṭṭhasaññī. Kathaṃ panettha evaṃ viharati? Asubhapharaṇaṃ vā aniccanti manasikāraṃ vā karonto. Vuttañhetaṃ paṭisambhidāyaṃ ‘‘kathaṃ appaṭikūle paṭikūlasaññī viharati. Iṭṭhasmiṃ vatthusmiṃ asubhāya vā pharati, aniccato vā upasaṃharatī’’ti. Paṭikūle pana aniṭṭhe vatthusmiṃ mettāpharaṇaṃ vā dhātumanasikāraṃ vā karonto <bold>appaṭikūlasaññī viharati</bold> nāma. Yathāha ‘‘kathaṃ paṭikūle appaṭikūlasaññī viharati. Aniṭṭhasmiṃ <pageBreak edition="Pali Text Society" number="3.0172" /> vatthusmiṃ mettāya vā pharati, dhātuto vā upasaṃharatī’’ti (paṭi. ma. 2.17). Ubhayamissakapadesupi eseva nayo. Appaṭikūlappaṭikūlesu hi tadeva asubhapharaṇaṃ vā aniccanti manasikāraṃ <pageBreak edition="Myanmar" number="3.0208" /> vā karonto <bold>paṭikūlasaññī viharati</bold> nāma. Paṭikūlāpaṭikūlesu ca tadeva mettāpharaṇaṃ vā dhātumanasikāraṃ vā karonto <bold>appaṭikūlasaññī viharati</bold> nāma. ‘‘Cakkhunā rūpaṃ disvā neva sumano hotī’’tiādinā (paṭi. ma. 2.17) nayena vuttaṃ pana chaḷaṅgupekkhaṃ pavattayamāno ‘‘appaṭikūle ca paṭikūle ca tadubhayaṃ abhinivajjetvā upekkhako tattha viharati sato sampajāno’’ti veditabbo.</paragraph>
    <paragraph line="160">Ettāvatā ca imassa bhikkhuno mettāya tikacatukkajjhānaṃ nibbattetvā tadeva pādakaṃ katvā vipassanaṃ vaḍḍhetvā arahattaṃ pattassa saha vipassanāya maggasambojjhaṅgānaṃ ariyiddhiyā ca dassitattā desanā vinivaṭṭetabbā siyā. Idaṃ pana mettājhānaṃ pādakaṃ katvā saṅkhāre sammasantopi yo arahattaṃ pāpuṇituṃ na sakkoti, yasmā tassa arahattaparamā mettā na hoti. Yaṃparamā pana hoti, taṃ dassetabbaṃ. Tasmā tassa dassanatthaṃ ayaṃ desanā āraddhā. Parato <pageBreak edition="Vipassana Research Institut" number="3.0207" /><bold>sabbaso vā pana rūpasaññānaṃ samatikkamā</bold>tiādīsupi iminā nayena puna desanārambhapayojanaṃ veditabbaṃ.</paragraph>
    <paragraph line="161"><bold>Subhaparama</bold>nti subhaniṭṭhaṃ, subhakoṭikaṃ, subhanipphattiṃ. <bold>Idhapaññassā</bold>ti idheva paññā assa, nayimaṃ lokaṃ atikkamatīti idhapañño, tassa idhapaññassa, lokiyapaññassāti attho. <bold>Uttarivimuttiṃ appaṭivijjhato</bold>ti lokuttaradhammaṃ appaṭivijjhantassa. Yo pana paṭivijjhituṃ sakkoti, tassa arahattaparamāva mettā hotīti attho. <bold>Karuṇā</bold>dīsupi eseva nayo.</paragraph>
    <paragraph line="162">Kasmā panetāsaṃ mettādīnaṃ subhaparamāditā vuttā bhagavatāti? Sabhāgavasena tassa tassa upanissayattā. Mettāvihārissa <pageBreak edition="Pali Text Society" number="3.0173" /> hi sattā appaṭikūlā honti, athassa appaṭikūlaparicayā appaṭikūlesu parisuddhavaṇṇesu nīlādīsu cittaṃ upasaṃharato appakasireneva tattha cittaṃ pakkhandati. Iti mettā subhavimokkhassa upanissayo hoti, na tato paraṃ, tasmā <bold>subhaparamā</bold>ti vuttā.</paragraph>
    <paragraph line="163">Karuṇāvihārissa uṇhābhighātādirūpanimittaṃ sattadukkhaṃ samanupassantassa karuṇāya pavattisambhavato rūpe ādīnavo parividito hoti <pageBreak edition="Myanmar" number="3.0209" />, athassa parividitarūpādīnavattā pathavīkasiṇādīsu aññataraṃ ugghāṭetvā rūpanissaraṇe ākāse cittaṃ upasaṃharato appakasireneva tattha cittaṃ pakkhandati. Iti karuṇā ākāsānañcāyatanassa upanissayo hoti, na tato paraṃ, tasmā <bold>ākāsānañcāyatanaparamā</bold>ti vuttā.</paragraph>
    <paragraph line="164">Muditāvihārissa pana tena tena pāmojjakāraṇena uppannapāmojjasattānaṃ viññāṇaṃ samanupassantassa muditāya pavattisambhavato viññāṇaggahaṇaparicitaṃ hoti, athassa anukkamādhigataṃ ākāsānañcāyatanaṃ atikkamma ākāsanimittagocare viññāṇe cittaṃ upasaṃharato appakasireneva tattha cittaṃ pakkhandati. Iti muditā viññāṇañcāyatanassa upanissayo hoti, na tato paraṃ, tasmā <bold>viññāṇañcāyatanaparamā</bold>ti vuttā.</paragraph>
    <paragraph line="165">Upekkhāvihārissa pana ‘‘sattā sukhitā vā hontu, dukkhato vā vimuccantu, sampattasukhato vā mā vigacchantū’’ti ābhogābhāvato sukhadukkhādiparamatthagāhavimukhasambhavato avijjamānaggahaṇadukkhacittaṃ <pageBreak edition="Vipassana Research Institut" number="3.0208" /> hoti. Athassa paramatthagāhato vimukhabhāvaparicitacittassa paramatthato avijjamānaggahaṇadukkhacittassa ca anukkamādhigataṃ viññāṇāñcāyatanaṃ samatikkammasambhavato avijjamāne paramatthabhūtassa viññāṇassa <pageBreak edition="Pali Text Society" number="3.0174" /> abhāve cittaṃ upasaṃharato appakasireneva tattha cittaṃ pakkhandati. Iti upekkhā ākiñcaññāyatanassa upanissayo hoti, na tato paraṃ, tasmā <bold>ākiñcaññāyatanaparamā</bold>ti vuttā. Desanāpariyosāne pañcasatā bhikkhū arahattaṃ pattāti.</paragraph>
    <subhead line="166">5. Saṅgāravasuttavaṇṇanā</subhead>
    <paragraph line="167" number="236"> Pañcame <bold>pagevā</bold>ti paṭhamaññeva. <bold>Kāmarāgapariyuṭṭhitenā</bold>ti kāmarāgagahitena. <bold>Kāmarāgaparetenā</bold>ti kāmarāgānugatena. <bold>Nissaraṇa</bold>nti tividhaṃ kāmarāgassa nissaraṇaṃ vikkhambhananissaraṇaṃ tadaṅganissaraṇaṃ samucchedanissaraṇanti <pageBreak edition="Myanmar" number="3.0210" />. Tattha asubhe paṭhamajjhānaṃ vikkhambhananissaraṇaṃ nāma, vipassanā tadaṅganissaraṇaṃ nāma, arahattamaggo samucchedanissaraṇaṃ nāma. Taṃ tividhampi nappajānātīti attho. <bold>Attatthampī</bold>tiādīsu arahattasaṅkhāto attano attho attattho nāma, paccayadāyakānaṃ attho parattho nāma, sveva duvidhopi ubhayattho nāma. Iminā nayena sabbavāresu attho veditabbo.</paragraph>
    <paragraph line="168">Ayaṃ pana viseso – <bold>byāpādassa nissaraṇa</bold>ntiādīsu hi dveva nissaraṇāni vikkhambhananissaraṇañca samucchedanissaraṇañca. Tattha byāpādassa tāva mettāya paṭhamajjhānaṃ vikkhambhananissaraṇaṃ, anāgāmimaggo samucchedanissaraṇaṃ. Thinamiddhassa ālokasaññā vikkhambhananissaraṇaṃ, arahattamaggo samucchedanissaraṇaṃ. Uddhaccakukkuccassa yo koci samatho vikkhambhananissaraṇaṃ, uddhaccassa panettha arahattamaggo, kukkuccassa anāgāmimaggo samucchedanissaraṇaṃ. Vicikicchāya dhammavavatthānaṃ vikkhambhananissaraṇaṃ, paṭhamamaggo samucchedanissaraṇaṃ.</paragraph>
    <paragraph line="169">Yā panettha <bold>seyyathāpi brāhmaṇa udapatto saṃsaṭṭho lākhāya vā</bold>tiādikā upamā vuttā, tāsu <bold>udapatto</bold>ti udakabharitā pāti. <bold>Saṃsaṭṭho</bold>ti vaṇṇabhedakaraṇavasena saṃsaṭṭho. <bold>Pakkuthito</bold>ti kuthito. <bold>Usmudakajāto</bold>ti usumajāto. <bold>Sevālapaṇakapariyonaddho</bold>ti tilabījakādibhedena <pageBreak edition="Pali Text Society" number="3.0175" /> sevālena vā nīlamaṇḍūkapiṭṭhivaṇṇena vā udakapiṭṭhiṃ chādetvā nibbattapaṇakena pariyonaddho. <bold>Vāterito</bold>ti vātena <pageBreak edition="Vipassana Research Institut" number="3.0209" /> erito kampito. <bold>Āvilo</bold>ti appasanno. <bold>Luḷito</bold>ti asannisinno. <bold>Kalalībhūto</bold>ti kaddamībhūto. <bold>Andhakāre nikkhitto</bold>ti koṭṭhantarādibhede anālokaṭṭhāne ṭhapito. Imasmiṃ sutte bhagavā tīhi bhavehi desanaṃ nivattetvā arahattanikūṭena desanaṃ niṭṭhāpesi, brāhmaṇo pana saraṇamatte patiṭṭhito.</paragraph>
    <subhead line="170">6. Abhayasuttavaṇṇanā</subhead>
    <paragraph line="171" number="237"> Chaṭṭhe <bold>aññāṇāya adassanāyā</bold>ti aññāṇatthāya adassanatthāya. <bold>Taggha bhagavā nīvaraṇā</bold>ti ekaṃsena bhagavā nīvaraṇā. <bold>Kāyakilamatho</bold>ti <pageBreak edition="Myanmar" number="3.0211" /> kāyadaratho. <bold>Cittakilamatho</bold>ti cittadaratho. <bold>Sopi me paṭippassaddho</bold>ti tassa kira satthu santike sītalaṃ utusappāyaṭṭhānaṃ pavisitvā nisinnassa kāyadaratho paṭipassambhi, tasmiṃ paṭipassaddhe tadanvayeneva cittadarathopi. Apica maggenevassa etaṃ ubhayampi passaddhanti veditabbaṃ.</paragraph>
    <title line="172">7. Ānāpānavaggo</title>
    <subhead line="173">1. Aṭṭhikamahapphalasuttādivaṇṇanā</subhead>
    <paragraph line="174" number="238"> Sattamādīsu <bold>aṭṭhikasaññā</bold>ti aṭṭhikaṃ aṭṭhikanti bhāventassa uppannasaññā. Taṃ panetaṃ bhāvayato yāva nimittaṃ na uppajjati, tāva chavipi cammampi upaṭṭhāti. Nimitte pana uppanne chavicammāni neva upaṭṭhahanti, saṅkhavaṇṇo suddhaaṭṭhikasaṅghāṭova upaṭṭhāti hatthikkhandhagataṃ dhammikatissarājānaṃ olokentassa sāmaṇerassa viya, paṭimagge hasamānaṃ itthiṃ olokentassa cetiyapabbatavāsino tissattherassa viya cāti. Vatthūni visuddhimagge (visuddhi. 1.15) vitthāritāni. <bold>Sati vā upādisese</bold>ti gahaṇasese upādānasese vijjamānamhi.</paragraph>
    <subhead line="175">2-10. Puḷavakasuttādivaṇṇanā</subhead>
    <paragraph line="176" number="239-247"><bold>Puḷavakasaññā</bold>ti puḷavaṃ puḷavanti bhāventassa uppannasaññā. <bold>Vinīlakasaññā</bold>dīsupi <pageBreak edition="Vipassana Research Institut" number="3.0210" /> eseva nayo. Vinicchayakathā <pageBreak edition="Pali Text Society" number="3.0176" /> panettha saddhiṃ bhāvanānayena visuddhimagge (visuddhi. 1.102) vuttā. <bold>Mettā</bold>dayo tikacatukkajjhānavasena veditabbā, <bold>upekkhā</bold> catutthajjhānavaseneva.</paragraph>
    <title line="177">8. Nirodhavaggo</title>
    <subhead line="178">1-10. Asubhasuttādivaṇṇanā</subhead>
    <paragraph line="179" number="248-257"><bold>Asubhasaññā</bold>ti asubhe paṭhamajjhānasaññā. <bold>Maraṇasaññā</bold>ti ‘‘avassaṃ maritabbaṃ, maraṇapaṭibaddhaṃ me jīvita’’nti abhiṇhaṃ paccavekkhantassa uppannasaññā <pageBreak edition="Myanmar" number="3.0212" />. <bold>Āhāre paṭikūlasaññā</bold>ti odanakummāsādimhi ajjhoharaṇīye paṭikūlasaññā. <bold>Sabbaloke anabhiratisaññā</bold>ti sakalalokasmiṃ anabhiratiṃ uppādentassa uppannasaññā. <bold>Pahānasaññāvirāgasaññā</bold>ti dve pubbabhāgā. <bold>Nirodhasaññā</bold> missakā. Evametāni aṭṭhikasaññādīni vīsati kammaṭṭhānāni niddiṭṭhāni. Tesaṃ navasu appanā honti, ekādasa upacārajjhānikā. Sesā panettha vinicchayakathā visuddhimagge (visuddhi. 1.294) āgatāva. Gaṅgāpeyyālādayo maggasaṃyutte vuttanayeneva veditabbā.</paragraph>
    <centered line="180">Bojjhaṅgasaṃyuttavaṇṇanā niṭṭhitā.</centered>
  </content>
</document>