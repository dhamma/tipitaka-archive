<?xml version="1.0"?>
<document>
<metadata>
<normativeSource>http://tipitaka.org/romn/cscd/s0305a.att6.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/mahavagga-atthakatha/7. iddhipadasamyuttam.xml</archivePath>
<titlePath>7. Iddhipādasaṃyuttaṃ - Mahāvagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">7. Iddhipādasaṃyuttaṃ</chapter>
<title line="2">1. Cāpālavaggo</title>
<subhead line="3">1. Apārasuttavaṇṇanā</subhead>
<paragraph line="4" number="813"> Iddhipādasaṃyuttassa <pageBreak edition="V" number="3.0280" /><pageBreak edition="M" number="3.0282" /> paṭhame chandaṃ nissāya pavatto samādhi <bold>chandasamādhi</bold>. Padhānabhūtā saṅkhārā <bold>padhānasaṅkhārā. Samannāgata</bold>nti tehi dhammehi upetaṃ. Iddhiyā pādaṃ, iddhibhūtaṃ vā pādanti <bold>iddhipādaṃ</bold>. Sesesupi eseva nayo. Ayamettha saṅkhepo, vitthāro pana iddhipādavibhaṅge (vibha. 431 ādayo) āgatova. Visuddhimagge (visuddhi. 2.3.69 ādayo) panassa attho dīpito. Tathā maggabojjhaṅgasatipaṭṭhānasaṃyuttesu ceva idha ca ekaparicchedova.</paragraph>
<subhead line="5">5. Iddhipadesasuttavaṇṇanā</subhead>
<paragraph line="6" number="817"> Pañcame <pageBreak edition="P" number="3.0251" /><bold>iddhipadesa</bold>nti tayo ca magge tīṇi ca phalāni.</paragraph>
<subhead line="7">6. Samattasuttavaṇṇanā</subhead>
<paragraph line="8" number="818"> Chaṭṭhe <bold>samattaṃ iddhi</bold>nti arahattaphalameva. Ādito paṭṭhāya pana navasupi suttesu vivaṭṭapādakā eva iddhipādā kathitā.</paragraph>
<subhead line="9">10. Cetiyasuttavaṇṇanā</subhead>
<paragraph line="10" number="822"> Dasame <bold>nisīdana</bold>nti cammakhaṇḍaṃ adhippetaṃ. <bold>Udenaṃ cetiya</bold>nti udenayakkhassa cetiyaṭṭhāne <pageBreak edition="V" number="3.0281" /> katavihāro vuccati. <bold>Gotamakā</bold>dīsupi eseva nayo. <bold>Bhāvitā</bold>ti vaḍḍhitā. <bold>Bahulīkatā</bold>ti punappunaṃ katā. <bold>Yānīkatā</bold>ti yuttayānaṃ viya katā. <bold>Vatthukatā</bold>ti patiṭṭhānaṭṭhena vatthu viya katā. <bold>Anuṭṭhitā</bold>ti adhiṭṭhitā. <bold>Paricitā</bold>ti samantato citā suvaḍḍhitā. <bold>Susamāraddhā</bold>ti suṭṭhu samāraddhā.</paragraph>
<paragraph line="11">Iti aniyamena kathetvā puna niyametvā dassento <bold>tathāgatassa kho</bold>tiādimāha. Ettha ca <bold>kappa</bold>nti āyukappaṃ, tasmiṃ tasmiṃ kāle yaṃ manussānaṃ <pageBreak edition="M" number="3.0283" /> āyuppamāṇaṃ, taṃ paripuṇṇaṃ karonto tiṭṭheyya. <bold>Kappāvasesaṃ vā</bold>ti ‘‘appaṃ vā bhiyyo’’ti vuttavassasatato atirekaṃ vā. Mahāsīvatthero panāha ‘‘buddhānaṃ aṭṭhāne gajjitaṃ nāma natthi. Yatheva hi veḷuvagāmake uppannaṃ māraṇantikavedanaṃ dasa māse vikkhambhesi, evaṃ punappunaṃ taṃ samāpattiṃ samāpajjitvā dasa dasa māsepi vikkhambhento imaṃ bhaddakappameva tiṭṭheyyā’’ti.</paragraph>
<paragraph line="12">Kasmā pana na ṭhitoti? Upādiṇṇakasarīraṃ nāma khaṇḍiccādīhi abhibhuyyati, buddhā nāma khaṇḍiccādibhāvaṃ apatvāva pañcame āyukoṭṭhāse bahujanassa piyamanāpakāleyeva parinibbāyanti. Buddhānubuddhesu ca mahāsāvakesu parinibbutesu ekakena khāṇukena viya ṭhātabbaṃ hoti, daharasāmaṇeraparivāritena <pageBreak edition="P" number="3.0252" /> vā, tato – ‘‘aho buddhānaṃ parisā’’ti hīḷetabbataṃ āpajjeyya, tasmā na ṭhitoti. Evaṃ vuttepi so pana na ruccati, ‘‘āyukappo’’ti idameva aṭṭhakathāyaṃ niyamitaṃ.</paragraph>
<paragraph line="13"><bold>Yathā taṃ mārena pariyuṭṭhitacitto</bold>ti ettha <bold>ta</bold>nti nipātamattaṃ. Yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṃ na sakkuṇeyya, evameva nāsakkhi paṭivijjhitunti attho. Māro hi yassa sabbena sabbaṃ dvādasa vipallāsā appahīnā, tassa cittaṃ pariyuṭṭhāti. Therassa ca cattāro vipallāsā appahīnā, tenassa māro cittaṃ pariyuṭṭhāsi. So pana cittapariyuṭṭhānaṃ karonto kiṃ karotīti? Bheravaṃ rūpārammaṇaṃ vā dasseti, saddārammaṇaṃ vā sāveti, tato sattā taṃ disvā vā sutvā vā satiṃ vissajjetvā vivaṭamukhā honti, tesaṃ mukhena hatthaṃ pavesetvā hadayaṃ maddati, te visaññī hutvā tiṭṭhanti. Therassa panesa mukhe hatthaṃ pavesetuṃ kiṃ sakkhissati? Bheravārammaṇaṃ pana dasseti, taṃ disvā thero nimittobhāsaṃ na paṭivijjhi. Jānantoyeva bhagavā kimatthaṃ yāvatatiyakaṃ āmantesīti. Parato <pageBreak edition="V" number="3.0282" /> ‘‘tiṭṭhatu, bhante, bhagavā’’ti yācite ‘‘tuyhevetaṃ dukkaṭaṃ, tuyhevetaṃ aparaddha’’nti dosāropanena sokatanukaraṇatthaṃ.</paragraph>
<paragraph line="14"><bold>Māro pāpimā</bold>ti ettha satte anatthe niyojento māretīti māro. <bold>Pāpimā</bold>ti tasseva vevacanaṃ. So hi pāpadhammasamannāgatattā ‘‘pāpimā’’ti <pageBreak edition="M" number="3.0284" /> vuccati. Kaṇho, antako, namuci, pamattabandhūtipi tasseva nāmāni. <bold>Bhāsitā kho panesā</bold>ti ayañhi bhagavato sambodhipattiyā aṭṭhame sattāhe bodhimaṇḍaṃyeva āgantvā – ‘‘bhagavā yadatthaṃ tumhehi pāramiyo pūritā, so vo attho anuppatto, paṭividdhaṃ sabbaññutaññāṇaṃ, kiṃ vo lokavicaraṇenā’’ti vatvā yathā ajja, evameva – ‘‘parinibbātu dāni, bhante, bhagavā, parinibbātu, sugato,’’ti yāci. Bhagavā cassa ‘‘na tāvāha’’ntiādīni vatvā paṭikkhipi. Taṃ sandhāya ‘‘bhāsitā kho panesā, bhante,’’tiādimāha.</paragraph>
<paragraph line="15">Tattha <bold>viyattā</bold>ti maggavasena byattā. Tatheva <bold>vinītā</bold>. Tathā <bold>visāradā. Bahussutā</bold>ti tepiṭakavasena bahu sutametesanti <pageBreak edition="P" number="3.0253" /> bahussutā. Tadeva dhammaṃ dhārentīti <bold>dhammadharā</bold>. Atha vā pariyattibahussutā ceva paṭivedhabahussutā ca, pariyattipaṭivedhadhammānaṃyeva dhāraṇato dhammadharāti evamettha attho daṭṭhabbo. <bold>Dhammānudhammappaṭipannā</bold>ti ariyadhammassa anudhammabhūtaṃ vipassanādhammaṃ paṭipannā. <bold>Sāmīcippaṭipannā</bold>ti anucchavikapaṭipadaṃ paṭipannā. <bold>Anudhammacārino</bold>ti anudhammacaraṇasīlā. <bold>Sakaṃ ācariyaka</bold>nti attano ācariyavādaṃ. <bold>Ācikkhissantī</bold>tiādīni sabbāni aññamaññasseva vevacanāni. <bold>Sahadhammenā</bold>ti sahetukena sakāraṇena vacanena. <bold>Sappāṭihāriya</bold>nti yāva niyyānikaṃ katvā dhammaṃ desessanti.</paragraph>
<paragraph line="16"><bold>Brahmacariya</bold>nti sikkhattayasaṅgahitaṃ sakalaṃ sāsanabrahmacariyaṃ. <bold>Iddha</bold>nti samiddhaṃ jhānassādavasena. <bold>Phīta</bold>nti vuḍḍhipattaṃ sabbapāliphullaṃ viya abhiññāsampattivasena. <bold>Vitthārika</bold>nti vitthataṃ tasmiṃ tasmiṃ disābhāge patiṭṭhitavasena. <bold>Bāhujañña</bold>nti bahūhi ñātaṃ paṭividdhaṃ mahājanābhisamayavasena. <bold>Puthubhūta</bold>nti sabbākārena puthulabhāvapattaṃ. Kathaṃ? <bold>Yāva devamanussehi suppakāsitaṃ,</bold> yattakā viññujātikā devā ceva manussā ca atthi, sabbehi suṭṭhu pakāsitanti attho.</paragraph>
<paragraph line="17"><bold>Appossukko</bold>ti <pageBreak edition="V" number="3.0283" /> nirālayo. Tvañhi pāpima aṭṭhamasattāhato paṭṭhāya ‘‘parinibbātu dāni, bhante, bhagavā, parinibbātu sugato’’ti viravanto āhiṇḍittha, ajja dāni paṭṭhāya vigatussāho hohi, mā mayhaṃ parinibbānatthaṃ vāyāmaṃ karohīti vadati.</paragraph>
<paragraph line="18"><bold>Sato</bold><pageBreak edition="M" number="3.0285" /><bold>sampajāno āyusaṅkhāraṃ ossajī</bold>ti satiṃ sūpaṭṭhitaṃ katvā ñāṇena paricchinditvā āyusaṅkhāraṃ vissaji pajahi. Tattha na bhagavā hatthena leḍḍuṃ viya āyusaṅkhāraṃ ossaji, temāsamattameva pana phalasamāpattiṃ samāpajjitvā tato paraṃ na samāpajjissāmīti cittaṃ uppādesi. Taṃ sandhāya vuttaṃ ‘‘ossajī’’ti. Ussajītipi pāṭho. <bold>Mahābhūmicālo</bold>ti mahanto pathavikampo. Tadā kira dasasahassilokadhātu akampittha. <bold>Bhiṃsanako</bold>ti bhayajanako <pageBreak edition="P" number="3.0254" />. <bold>Devadundubhiyo ca phaliṃsū</bold>ti devabheriyo phaliṃsu, devo sukkhagajjitaṃ gajji, akālavijjulatā nicchariṃsu, khaṇikavassaṃ vassīti vuttaṃ hoti.</paragraph>
<paragraph line="19"><bold>Udānaṃ udānesī</bold>ti kasmā udānesi? Koci nāma vadeyya ‘‘bhagavā pacchato pacchato anubandhitvā – ‘parinibbāyatha, bhante, parinibbāyatha, bhante’ti upadduto bhayena āyusaṅkhāraṃ vissajjesī’’ti. Tassokāso mā hotūti. Bhītassa hi udānaṃ nāma natthīti pītivegavissaṭṭhaṃ udānesi.</paragraph>
<paragraph line="20">Tattha sabbesaṃ soṇasiṅgālādīnampi paccakkhabhāvato tulitaṃ paricchinnanti <bold>tulaṃ</bold>. Kiṃ taṃ? Kāmāvacarakammaṃ. Na tulaṃ, na vā tulaṃ sadisamassa aññaṃ lokiyakammaṃ atthīti <bold>atulaṃ</bold>. Kiṃ taṃ? Mahaggatakammaṃ. Atha vā kāmāvacaraṃ rūpāvacarañca tulaṃ, arūpāvacaraṃ atulaṃ. Appavipākaṃ tulaṃ, bahuvipākaṃ atulaṃ. <bold>Sambhava</bold>nti sambhavahetubhūtaṃ, piṇḍakārakaṃ rāsikārakanti attho. <bold>Bhavasaṅkhāra</bold>nti punabbhavassa saṅkhāraṃ. <bold>Avassajī</bold>ti vissajjesi. <bold>Munī</bold>ti buddhamuni. <bold>Ajjhattarato</bold>ti niyakajjhattarato. <bold>Samāhito</bold>ti upacārappanāsamādhivasena samāhito. <bold>Abhindi kavacamivā</bold>ti kavacaṃ viya abhindi. <bold>Attasambhava</bold>nti attani jātakilesaṃ. Idaṃ vuttaṃ hoti – savipākaṭṭhena sambhavaṃ bhavābhisaṅkhaṇaṭṭhena bhavasaṅkhāranti ca laddhanāmaṃ tulātulasaṅkhātaṃ lokiyakammañca ossaji, saṅgāmasīse mahāyodho kavacaṃ viya attasambhavaṃ kilesañca ajjhattarato samāhito hutvā abhindīti.</paragraph>
<paragraph line="21">Atha <pageBreak edition="V" number="3.0284" /> vā <bold>tula</bold>nti tulento tīrento. <bold>Atulañca sambhava</bold>nti nibbānañceva bhavañca. <bold>Bhavasaṅkhāra</bold>nti bhavagāmikammaṃ. <bold>Avassaji munī</bold>ti ‘‘pañcakkhandhā aniccā, pañcannaṃ <pageBreak edition="M" number="3.0286" /> khandhānaṃ nirodho nibbānaṃ nicca’’ntiādinā nayena tulayanto buddhamuni bhave ādīnavaṃ nibbāne cānisaṃsaṃ disvā taṃ khandhānaṃ mūlabhūtaṃ bhavasaṅkhāraṃ ‘‘kammakkhayāya saṃvattatī’’ti evaṃ vuttena <pageBreak edition="P" number="3.0255" /> kammakkhayakarena ariyamaggena avassaji. Kathaṃ? Ajjhattarato samāhito abhindi kavacamivattasambhavaṃ. So hi vipassanāvasena ajjhattarato, samathavasena samāhitoti evaṃ pubbabhāgato paṭṭhāya samathavipassanābalena kavacamiva attabhāvaṃ pariyonandhitvā ṭhitaṃ, attani sambhavattā attasambhavanti laddhanāmaṃ sabbaṃ kilesajātaṃ abhindi. Kilesābhāvena ca kammaṃ appaṭisandhikattā avassaṭṭhaṃ nāma hotīti evaṃ kilesappahānena kammaṃ jahi. Pahīnakilesassa bhayaṃ nāma natthi. Tasmā abhītova āyusaṅkhāraṃ ossaji. Abhītabhāvañāpanatthañca udānaṃ udānesīti veditabbo.</paragraph>
<centered line="22">Cāpālavaggo paṭhamo.</centered>
<title line="23">2. Pāsādakampanavaggo</title>
<subhead line="24">1-2. Pubbasuttādivaṇṇanā</subhead>
<paragraph line="25" number="823-824"> Dutiyavaggassa paṭhame <bold>na ca atilīno</bold>tiādīni parato āvi bhavissanti. Imasmiṃ sutte chaabhiññāpādakā iddhipādā kathitā, tathā dutiye ca.</paragraph>
<subhead line="26">3. Chandasamādhisuttavaṇṇanā</subhead>
<paragraph line="27" number="825"> Tatiye <bold>chanda</bold>nti kattukamyatāchandaṃ. <bold>Nissāyā</bold>ti nissayaṃ katvā, adhipatiṃ katvāti attho. <bold>Padhānasaṅkhārā</bold>ti padhānabhūtā saṅkhārā, catukiccasādhakasammappadhānavīriyassetaṃ adhivacanaṃ. <bold>Iti ayañca chando</bold>tiādīsu chando chandasamādhinā ceva padhānasaṅkhārehi ca, chandasamādhi chandena ceva padhānasaṅkhārehi ca, padhānasaṅkhārāpi chandena ceva chandasamādhinā ca samannāgatā <pageBreak edition="V" number="3.0285" />. Tasmā sabbe te dhamme ekato katvā <bold>ayaṃ vuccati, bhikkhave, chandasamādhippadhānasaṅkhārasamannāgato iddhipādo</bold>ti vuttaṃ. Iddhipādavibhaṅge (vibha. 437) pana ‘‘yo tathābhūtassa vedanākkhandho tiādinā nayena <pageBreak edition="M" number="3.0287" /> imehi dhammehi samannāgatā sesaarūpino dhammā iddhipādāti vuttā.</paragraph>
<paragraph line="28">Apica imepi tayo dhammā iddhīpi honti iddhipādāpi. Kathaṃ? Chandañhi bhāvayato chando iddhi nāma hoti, samādhippadhānasaṅkhārā chandiddhipādo nāma. Samādhiṃ bhāventassa samādhi iddhi nāma hoti, chandappadhānasaṅkhārā <pageBreak edition="P" number="3.0256" /> samādhiddhiyā pādo nāma. Padhānasaṅkhāre bhāventassa padhānasaṅkhārā iddhi nāma hoti, chandasamādhi padhānasaṅkhāriddhiyā pādo nāma, sampayuttadhammesu hi ekasmiṃ ijjhamāne sesāpi ijjhantiyeva.</paragraph>
<paragraph line="29">Apica tesaṃ tesaṃ dhammānaṃ pubbabhāgavasenāpi etesaṃ iddhipādatā veditabbā. Paṭhamajjhānañhi iddhi nāma, paṭhamajjhānassa pubbabhāgaparikammasampayuttā chandādayo iddhipādo nāma. Etenupāyena yāva nevasaññānāsaññāyatanā, iddhividhaṃ ādiṃ katvā yāva dibbacakkhuabhiññā, sotāpattimaggaṃ ādiṃ katvā yāva arahattamaggā nayo netabbo. Sesiddhipādesupi eseva nayo.</paragraph>
<paragraph line="30">Keci pana ‘‘anibbatto chando iddhipādo’’ti vadanti. Idha tesaṃ vādamaddanatthāya abhidhamme <bold>uttaracūḷavāro</bold> nāma āgato –</paragraph>
<indent line="31">‘‘Cattāro iddhipādā – chandiddhipādo, vīriyiddhipādo, cittiddhipādo, vīmaṃsiddhipādo. Tattha katamo chandiddhipādo? Idha, bhikkhu, yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe… paṭhamaṃ jhānaṃ upasampajja viharati dukkhāpaṭipadaṃ dandhābhiññaṃ, yo tasmiṃ samaye chando chandikatā kattukamyatā kusalo dhammacchando, ayaṃ vuccati chandiddhipādo. Avasesā dhammā chandiddhipādasampayuttā’’ti (vibha. 457-458).</indent>
<unindented line="32">Ime <pageBreak edition="V" number="3.0286" /> pana lokuttaravaseneva āgatā.</unindented>
<paragraph line="33">Tattha raṭṭhapālatthero chandaṃ dhuraṃ katvā lokuttaradhammaṃ nibbattesi. Soṇatthero vīriyaṃ dhuraṃ katvā; sambhutatthero cittaṃ dhuraṃ katvā, āyasmā mogharājā vīmaṃsaṃ dhuraṃ katvāti. Tattha yathā catūsu amaccaputtesu <pageBreak edition="M" number="3.0288" /> ṭhānantaraṃ patthetvā rājānaṃ upanissāya viharantesu eko upaṭṭhāne chandajāto rañño ajjhāsayañca ruciñca ñatvā divā ca ratto ca upaṭṭhahanto rājānaṃ ārādhetvā ṭhānantaraṃ pāpuṇi. Evaṃ chandadhurena lokuttaradhammanibbattako veditabbo.</paragraph>
<paragraph line="34">Eko pana – ‘‘divase divase upaṭṭhātuṃ na sakkomi, uppanne kicce parakkamena ārādhessāmī’’ti kupite paccante raññā <pageBreak edition="P" number="3.0257" /> pahito parakkamena sattumaddanaṃ katvā pāpuṇi. Yathā so, evaṃ vīriyadhurena lokuttaradhammanibbattako veditabbo. Eko ‘‘divase divase upaṭṭhānampi urena sattisarasampaṭicchanampi bhāroyeva, mantabalena ārādhessāmī’’ti khattavijjāya kataparicayattā mantasaṃvidhānena rājānaṃ ārādhetvā pāpuṇi. Yathā so, evaṃ cittadhurena lokuttaradhammanibbattako veditabbo.</paragraph>
<paragraph line="35">Aparo – ‘‘kiṃ imehi upaṭṭhānādīhi, rājāno nāma jātisampannassa ṭhānantaraṃ denti, tādisassa dento mayhaṃ dassatī’’ti jātisampattimeva nissāya ṭhānantaraṃ pāpuṇi. Yathā so, evaṃ suparisuddhaṃ vīmaṃsaṃ nissāya vīmaṃsadhurena lokuttaradhammanibbattako veditabboti. Imasmiṃ sutte vivaṭṭapādakaiddhi kathitā.</paragraph>
<subhead line="36">4. Moggallānasuttavaṇṇanā</subhead>
<paragraph line="37" number="826"> Catutthe <bold>uddhatā</bold>ti uddhaccapakatikā vipphandamānacittā. Uddhaccena hi ekārammaṇe cittaṃ vipphandati dhajayaṭṭhiyaṃ vātena pahatadhajo viya. <bold>Unnaḷā</bold>ti uggatanaḷā, uṭṭhitatucchamānāti vuttaṃ hoti. <bold>Capalā</bold>ti pattacīvaramaṇḍanādicāpallena yuttā. <bold>Mukharā</bold>ti mukhakharā, kharavacanāti vuttaṃ hoti. <bold>Vikiṇṇavācā</bold>ti asaṃyatavacanā divasampi niratthakavacanappalāpino. <bold>Muṭṭhassatī</bold>ti naṭṭhassatino. <bold>Asampajānā</bold>ti paññārahitā. <bold>Asamāhitā</bold>ti upacārappanāsamādhivirahitā. <bold>Bhantacittā</bold>ti ubbhantacittā samādhivirahena laddhokāsena uddhaccena <pageBreak edition="V" number="3.0287" />. <bold>Pākatindriyā</bold>ti asaṃvutindriyā. <bold>Iddhābhisaṅkhāra</bold>nti āpokasiṇaṃ samāpajjitvā vuṭṭhāya pāsādapatiṭṭhitaṃ pathavibhāgaṃ ‘‘udaka’’nti adhiṭṭhāya, udakapiṭṭhe ṭhitapāsādaṃ vehāsaṃ abbhuggantvā aṅguṭṭhakena pahari. <bold>Gambhīranemo</bold>ti <pageBreak edition="P" number="3.0258" /> gambhīraāvāṭo, gambhīrabhūmibhāgaṃ anupaviṭṭhoti attho <pageBreak edition="M" number="3.0289" />. <bold>Sunikhāto</bold>ti suṭṭhu nikhāto, koṭṭetvā suṭṭhu ṭhapito. Idha abhiññāpādakiddhi kathitā.</paragraph>
<subhead line="38">5. Uṇṇābhabrāhmaṇasuttavaṇṇanā</subhead>
<paragraph line="39" number="827"> Pañcame <bold>chandappahānattha</bold>nti taṇhāchandassa pahānatthaṃ. Idhāpi vivaṭṭapādakiddhi kathitā.</paragraph>
<subhead line="40">9. Iddhādidesanāsuttavaṇṇanā</subhead>
<paragraph line="41" number="831"> Navame <bold>yo so bhikkhave maggo</bold>ti abhiññāpādakaṃ catutthajjhānaṃ adhippetaṃ.</paragraph>
<subhead line="42">10. Vibhaṅgasuttavaṇṇanā</subhead>
<paragraph line="43" number="832"> Dasame <bold>kosajjasahagato</bold>ti idha bhikkhu chandaṃ uppādetvā kammaṭṭhānaṃ manasikaronto nisīdati. Athassa citte līnākāro okkamati, so ‘‘līnākāro me okkanto’’ti ñatvā apāyabhayena cittaṃ tajjetvā puna chandaṃ uppādetvā kammaṭṭhānaṃ manasi karoti. Athassa puna līnākāro okkamati. So puna apāyabhayena cittaṃ tajjetvā chandaṃ uppādetvā kammaṭṭhānaṃ manasi karotīti evamassa kosajjena vokiṇṇattā chando kosajjasahagato nāma hoti. <bold>Kosajjasampayutto</bold>ti tasseva vevacanaṃ.</paragraph>
<paragraph line="44"><bold>Uddhaccasahagato</bold>ti idha bhikkhu chandaṃ uppādetvā kammaṭṭhānaṃ manasikaronto nisīdati. Athassa cittaṃ uddhacce patati. So buddhadhammasaṅghaguṇe āvajjetvā cittaṃ hāsetvā tosetvā kammaniyaṃ katvā puna chandaṃ uppādetvā kammaṭṭhānaṃ manasi karoti. Athassa puna cittaṃ uddhacce patati. So puna buddhadhammasaṅghaguṇe āvajjetvā cittaṃ hāsetvā tosetvā kammaniyaṃ katvā chandaṃ <pageBreak edition="V" number="3.0288" /> uppādetvā kammaṭṭhānaṃ manasi karotīti evamassa uddhaccena vokiṇṇattā chando uddhaccasahagato nāma hoti.</paragraph>
<paragraph line="45"><bold>Thinamiddhasahagato</bold>ti idha bhikkhu chandaṃ uppādetvā kammaṭṭhānaṃ manasikaronto nisīdati. Athassa thinamiddhaṃ uppajjati. So ‘‘uppannaṃ me thinamiddha’’nti ñatvā udakena mukhaṃ puñchitvā, kaṇṇe ākaḍḍhitvā paguṇaṃ <pageBreak edition="P" number="3.0259" /> dhammaṃ sajjhāyitvā divā gahitaṃ vā ālokasaññaṃ manasikaritvā thinamiddhaṃ vinodetvā <pageBreak edition="M" number="3.0290" /> puna chandaṃ uppādetvā kammaṭṭhānaṃ manasi karoti. Athassa puna thinamiddhaṃ uppajjati. So vuttanayeneva puna thinamiddhaṃ vinodetvā chandaṃ uppādetvā kammaṭṭhānaṃ manasi karotīti evamassa thinamiddhena vokiṇṇattā chando thinamiddhasahagato nāma hoti.</paragraph>
<paragraph line="46"><bold>Anuvikkhitto</bold>ti idha bhikkhu chandaṃ uppādetvā kammaṭṭhānaṃ manasikaronto nisīdati. Athassa kāmaguṇārammaṇe cittaṃ vikkhipati. So ‘‘bahiddhā vikkhittaṃ me citta’’nti ñatvā anamatagga (saṃ. ni. 2.124-125) devadūta- (ma. ni. 3.261) celopama (saṃ. ni. 5.1104) anāgatabhayasuttādīni (a. ni. 5.77) āvajjento suttadaṇḍena cittaṃ tajjetvā kammaniyaṃ katvā puna chandaṃ uppādetvā kammaṭṭhānaṃ manasi karoti. Athassa puna cittaṃ vikkhipati. So puna suttadaṇḍena cittaṃ kammaniyaṃ katvā chandaṃ uppādetvā kammaṭṭhānaṃ manasi karotīti evamassa kāmavitakkavokiṇṇattā chando bahiddhā pañca kāmaguṇe ārabbha anuvikkhitto anuvisaṭo hoti.</paragraph>
<paragraph line="47"><bold>Yathā pure tathā pacchā</bold>ti kammaṭṭhānavasenapi desanāvasenapi purimapacchimatā veditabbā. Kathaṃ? Kammaṭṭhāne tāva kammaṭṭhānassa abhiniveso pure nāma, arahattaṃ pacchā nāma. Tattha yo bhikkhu mūlakammaṭṭhāne abhinivisitvā atilīnādīsu catūsu ṭhānesu cittassa okkamanaṃ paṭisedhetvā, duṭṭhagoṇe yojetvā sārento viya caturassaghaṭikaṃ otārento viya catunnaṃ ṭhānānaṃ ekaṭṭhānepi asajjanto saṅkhāre sammasitvā arahattaṃ pāpuṇāti. Ayampi yathā pure tathā pacchā viharati nāma. Ayaṃ kammaṭṭhānavasena purimapacchimatā. Desanāvasena pana kesā pure nāma, matthaluṅgaṃ pacchā nāma. Tattha yo bhikkhu kesesu abhinivisitvā vaṇṇasaṇṭhānādivasena kesādayo pariggaṇhanto catūsu ṭhānesu asajjanto yāva matthaluṅgā bhāvanaṃ pāpeti, ayampi yathā <pageBreak edition="V" number="3.0289" /> pure tathā <pageBreak edition="P" number="3.0260" /> pacchā viharati nāma. Evaṃ desanāvasena purimapacchimatā veditabbā. <bold>Yathā pacchā tathā pure</bold>ti idaṃ purimasseva vevacanaṃ.</paragraph>
<paragraph line="48"><bold>Yathā adho tathā uddha</bold>nti idaṃ sarīravasena veditabbaṃ. Tenevāha ‘‘uddhaṃ pādatalā adho kesamatthakā’’ti. Tattha yo bhikkhu pādatalato paṭṭhāya yāva kesamatthakā dvattiṃsākāravasena vā pādaṅguliaggapabbaṭṭhito yāva sīsakaṭāhaṃ, sīsakaṭāhato yāva pādaṅgulīnaṃ aggapabbaṭṭhīni <pageBreak edition="M" number="3.0291" />, tāva aṭṭhivasena vā bhāvanaṃ pāpeti catūsu ṭhānesu ekaṭṭhānepi asajjanto. Ayaṃ yathā uddhaṃ tathā adho, yathā adho tathā uddhaṃ viharati nāma.</paragraph>
<paragraph line="49"><bold>Yehi ākārehī</bold>ti yehi koṭṭhāsehi. <bold>Yehi liṅgehī</bold>ti yehi saṇṭhānehi. <bold>Yehi nimittehī</bold>ti yehi upaṭṭhānehi. <bold>Ālokasaññā suggahitā hotī</bold>ti yo bhikkhu aṅgaṇe nisīditvā ālokasaññaṃ manasi karoti, kālena nimīleti, kālena ummīleti. Athassa yadā nimīlentassāpi ummīletvā olokentassa viya ekasadisameva upaṭṭhāti, tadā ālokasaññā jātā nāma hoti. ‘‘Divāsaññā’’tipi tasseva nāmaṃ. Sā ca pana rattiṃ uppajjamānā suggahitā nāma hoti. <bold>Svādhiṭṭhitā</bold>tipi tasseva vevacanaṃ. Suṭṭhu adhiṭṭhitā suṭṭhu ṭhapitā svādhiṭṭhitā nāma vuccati. Sā atthato suggahitāyeva. Yo vā ālokena thinamiddhaṃ vinodetvā chandaṃ uppādetvā kammaṭṭhānaṃ manasi karoti, tassa divāpi ālokasaññā suggahitā svādhiṭṭhitā nāma. Ratti vā hotu divā vā yena ālokena thinamiddhaṃ vinodetvā kammaṭṭhānaṃ manasi karoti, tasmiṃ thinamiddhavinodane āloke uppannā saññā suggahitāyeva nāma. Vīriyādīsupi eseva nayo. Imasmiṃ sutte channaṃ abhiññānaṃ pādakiddhi kathitā.</paragraph>
<centered line="50">Pāsādakampanavaggo dutiyo.</centered>
<title line="51">3. Ayoguḷavaggo</title>
<subhead line="52">2. Ayoguḷasuttavaṇṇanā</subhead>
<paragraph line="53" number="834"> Tatiyavaggassa <pageBreak edition="V" number="3.0290" /> dutiye <bold>iminā cātumahābhūtikenā</bold>ti iminā catumahābhūtamayena evaṃ bhārikena garukena samānenāpi. <bold>Omātī</bold>ti pahoti sakkoti, idaṃ tepiṭake buddhavacane asambhinnapadaṃ. <bold>Kāyampi</bold><pageBreak edition="P" number="3.0261" /><bold>citte samodahatī</bold>ti kāyaṃ gahetvā citte āropeti, cittasannissitaṃ karoti, cittagatiyā peseti. Cittaṃ nāma mahaggatacittaṃ, cittagatigamanaṃ lahukaṃ hoti. <bold>Cittampi kāye samodahatī</bold>ti cittaṃ gahetvā <pageBreak edition="M" number="3.0292" /> kāye āropeti, kāyasannissitaṃ karoti, kāyagatiyā peseti, kāyo nāma karajakāyo, kāyagatigamanaṃ dandhaṃ hoti. <bold>Sukhasaññañca lahusaññañcā</bold>ti abhiññācittasahajātasaññā. Sā hi santasukhasamannāgatattā sukhasaññā nāma hoti, kilesadandhāyitattassa ca abhāvā lahusaññā nāma.</paragraph>
<paragraph line="54"><bold>Ayoguḷo divasaṃ santatto lahutaro ceva hotī</bold>ti so hi dvīhi tīhi janehi ukkhipitvā kammāruddhane pakkhittopi divasaṃ paccamāno vivarānupaviṭṭhena tejena ceva vāyena ca vāyosahagato ca usmāsahagato ca tejosahagato ca hutvā evaṃ lahuko hoti, yathā naṃ kammāro mahāsaṇḍāsena gahetvā ekato parivatteti ukkhipati bahi nīharati. Evaṃ pana mudu ca hoti kammaniyo ca. Yathā naṃ so khaṇḍaṃ khaṇḍaṃ vicchindati, kūṭena hananto dīghacaturassādibhedaṃ karoti. Imasmiṃ sutte vikubbaniddhi kathitā.</paragraph>
<subhead line="55">3-10. Bhikkhusuttādivaṇṇanā</subhead>
<paragraph line="56" number="835-842"> Tatiye vivaṭṭapādakiddhi kathitā, tathā catutthe. Apica dve phalāni ādiṃ katvā heṭṭhā missakiddhipādā kathitā, sattasu phalesu pubbabhāgā. Sattamādīni cattāri heṭṭhā kathitanayāneva.</paragraph>
<subhead line="57">11-12. Moggallānasuttādivaṇṇanā</subhead>
<paragraph line="58" number="843-844"> Ekādasamadvādasamesu <pageBreak edition="V" number="3.0291" /> cha abhiññā kathitā. Sesaṃ sabbattha uttānatthamevāti.</paragraph>
<centered line="59">Iddhipādasaṃyuttavaṇṇanā niṭṭhitā.</centered>
</body>
</document>