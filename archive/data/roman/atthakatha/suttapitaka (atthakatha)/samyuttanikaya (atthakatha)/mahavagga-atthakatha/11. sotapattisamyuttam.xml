<?xml version="1.0"?>
<document>
<metadata>
<normativeSource>http://tipitaka.org/romn/cscd/s0305a.att10.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/mahavagga-atthakatha/11. sotapattisamyuttam.xml</archivePath>
<titlePath>11. Sotāpattisaṃyuttaṃ - Mahāvagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">11. Sotāpattisaṃyuttaṃ</chapter>
<title line="2">1. Veḷudvāravaggo</title>
<subhead line="3">1. Cakkavattirājasuttavaṇṇanā</subhead>
<paragraph line="4" number="997"> Sotāpattisaṃyuttassa <pageBreak edition="V" number="3.0306" /><pageBreak edition="M" number="3.0307" /><pageBreak edition="P" number="3.0276" /> paṭhame <bold>kiñcāpī</bold>ti anuggahagarahaṇesu nipāto. Catunnañhi mahādīpānaṃ issariyādhipaccaṃ rajjaṃ anuggaṇhanto catunnañca apāyānaṃ appahīnabhāvaṃ garahanto satthā ‘‘kiñcāpi, bhikkhave, rājā cakkavattī’’tiādimāha. Tattha <bold>catunnaṃ dīpāna</bold>nti dvisahassadīpaparivārānaṃ catunnaṃ mahādīpānaṃ. <bold>Issariyādhipacca</bold>nti issarabhāvo issariyaṃ, adhipatibhāvo ādhipaccaṃ, issariyaṃ ādhipaccaṃ etasmiṃ rajje, na chedanabhedananti issariyādhipaccaṃ. <bold>Kāretvā</bold>ti evarūpaṃ rajjaṃ pavattāpetvā. <bold>Kiñcāpi, bhikkhave, ariyasāvako</bold>ti ettha anuggahapasaṃsāsu nipāto. Piṇḍiyālopena hi yāpanaṃ anuggahanto catunnañca apāyānaṃ pahīnabhāvaṃ pasaṃsanto satthā ‘‘kiñcāpi, bhikkhave, ariyasāvako’’tiādimāha. Tattha <bold>nantakānī</bold>ti anantakāni. Terasahatthopi hi vatthasāṭako dasacchedanato paṭṭhāya nantakanteva saṅkhaṃ gacchati.</paragraph>
<paragraph line="5"><bold>Aveccappasādenā</bold>ti acalappasādena. So panāyaṃ pasādo kiṃ eko, anekoti? Ekova, so maggena āgatappasādo. Yesu pana vatthūsu apubbaṃ acarimaṃ ruhati, tesaṃ vasena ‘‘buddhe aveccappasādenā’’tiādinā nayena tidhā vutto. Yasmā ca eko, tasmāva ninnānākaraṇo hoti. Ariyasāvakassa hi buddheyeva pasādo ca pemañca gāravañca mahantaṃ, na dhamme vā saṅghe vā, dhammeyeva vā mahantaṃ <pageBreak edition="P" number="3.0277" />, na buddhe vā saṅghe vā, saṅgheyeva vā mahantaṃ, na buddhe vā dhamme vāti etaṃ natthi. <bold>Itipi so bhagavā</bold>tiādīni visuddhimagge vitthāritāneva.</paragraph>
<paragraph line="6"><bold>Ariyakantehī</bold>ti <pageBreak edition="V" number="3.0307" /> ariyānaṃ kantehi piyehi manāpehi. Pañca hi sīlāni bhavantaragatāpi ariyā na kopenti, evaṃ tesaṃ piyāni. Tāni sandhāyetaṃ vuttaṃ. <bold>Akhaṇḍehī</bold>tiādi sadisavasena vuttaṃ. Mukhavaṭṭiyañhi chinnekadesā pāti khaṇḍāti vuccati, majjhe bhinnā chiddāti, ekasmiṃ padese visabhāgavaṇṇā gāvī sabalāti, nānābinducittā kammāsāti, evameva paṭipāṭiyā <pageBreak edition="M" number="3.0308" /> ādimhi vā ante vā bhinnaṃ sīlaṃ khaṇḍaṃ nāma, majjhe bhinnaṃ chiddaṃ, yattha katthaci dvinnaṃ vā tiṇṇaṃ vā paṭipāṭiyā bhinnattā sabalaṃ, ekantaraṃ bhinnaṃ kammāsaṃ. Tesaṃ dosānaṃ abhāvena akhaṇḍāditā veditabbā. <bold>Bhujissehī</bold>ti bhujissabhāvakarehi. <bold>Viññuppasatthehī</bold>ti buddhādīhi viññūhi pasaṃsitehi. <bold>Aparāmaṭṭhehī</bold>ti ‘‘idaṃ nāma tayā kataṃ, idaṃ vītikkanta’’nti evaṃ parāmasituṃ asakkuṇeyyehi. <bold>Samādhisaṃvattanikehī</bold>ti appanāsamādhiṃ upacārasamādhiṃ vā saṃvattetuṃ samatthehi.</paragraph>
<subhead line="7">2. Brahmacariyogadhasuttavaṇṇanā</subhead>
<paragraph line="8" number="998"> Dutiye <bold>yesaṃ saddhā</bold>ti padena buddhe pasādo gahito. <bold>Sīla</bold>nti padena ariyakantāni sīlāni gahitāni. <bold>Pasādo</bold>ti padena saṅghe pasādo gahito. <bold>Dhammadassana</bold>nti padena dhamme pasādo gahitoti evaṃ cattāri sotāpattiyaṅgāni vuttāni. <bold>Kālena paccentī</bold>ti kālena pāpuṇanti. <bold>Brahmacariyogadhaṃ sukha</bold>nti brahmacariyaṃ ogāhitvā ṭhitaṃ uparimaggattayasampayuttaṃ sukhaṃ. Yo panesa gāthāya āgato pasādo, so katarapasādo hotīti. Tipiṭakacūḷābhayatthero tāva ‘‘maggapasādo’’ti āha, tipiṭakacūḷanāgatthero ‘‘āgatamaggassa paccavekkhaṇappasādo’’ti. Ubhopi therā paṇḍitā bahussutā, ubhinnaṃ subhāsitaṃ. Missakappasādo esoti.</paragraph>
<subhead line="9">3. Dīghāvuupāsakasuttavaṇṇanā</subhead>
<paragraph line="10" number="999"> Tatiye <pageBreak edition="P" number="3.0278" /><bold>tasmā</bold>ti yasmā catūsu sotāpattiyaṅgesu sandissasi, tasmā. <bold>Vijjābhāgiye</bold>ti vijjākoṭṭhāsike. <bold>Sabbasaṅkhāresū</bold>ti sabbesu tebhūmakasaṅkhāresu. Evamassa upari tiṇṇaṃ maggānaṃ vipassanā kathitā. <bold>Vighāta</bold>nti dukkhaṃ.</paragraph>
<subhead line="11">4-5. Paṭhamasāriputtasuttādivaṇṇanā</subhead>
<paragraph line="12" number="1000-1001"> Catuttha <pageBreak edition="V" number="3.0308" /> uttānameva. Pañcame <bold>sotāpattiyaṅga</bold>nti sotāpattiyā pubbabhāgapaṭilābhaṅgaṃ. Buddhe aveccappasādādayo pana paṭiladdhaguṇā <pageBreak edition="M" number="3.0309" /> sotāpannassa aṅgā nāma, tepi pana sotāpattiyaṅganti āgatā. Tatrāyaṃ dvinnampi vacanattho – sappurise sevanto bhajanto payirupāsanto dhammaṃ suṇanto yoniso manasikaronto dhammānudhammaṃ pubbabhāgapaṭipadaṃ paṭipajjanto sotāpattiṃ paṭilabhatīti sappurisasaṃsevādayo sotāpattiatthāya aṅganti sotāpattiyaṅgaṃ nāma, itare paṭhamamaggasaṅkhātāya sotāpattiyā aṅgantipi sotāpattiyaṅgaṃ, paṭividdhasotāpattimaggassa sotāpattimaggo aṅgantipi sotāpattiyaṅgaṃ.</paragraph>
<subhead line="13">6. Thapatisuttavaṇṇanā</subhead>
<paragraph line="14" number="1002"> Chaṭṭhe <bold>sādhuke paṭivasantī</bold>ti sādhukanāmake attano bhogagāmake vasanti. Tesu isidatto sakadāgāmī, purāṇo sotāpanno sadārasantuṭṭho. <bold>Magge purisaṃ ṭhapesu</bold>nti tesaṃ kira gāmadvārena bhagavato gamanamaggo. Tasmā ‘‘bhagavā kāle vā akāle vā amhākaṃ suttānaṃ vā pamattānaṃ vā gaccheyya, atha passituṃ na labheyyāmā’’ti maggamajjhe purisaṃ ṭhapesuṃ.</paragraph>
<paragraph line="15"><bold>Anubandhiṃsū</bold>ti na dūratova piṭṭhito piṭṭhito anubandhiṃsu, bhagavā pana sakaṭamaggassa majjhe jaṅghamaggena agamāsi, itare ubhosu passesu anugacchantā agamaṃsu. <bold>Maggā okkammā</bold>ti buddhānañhi kenaci saddhiṃ gacchantānaṃyeva paṭisanthāraṃ kātuṃ vaṭṭati kenaci saddhiṃ ṭhitakānaṃ <pageBreak edition="P" number="3.0279" />, kenaci saddhiṃ divasabhāgaṃ nisinnānaṃ. Tasmā bhagavā cintesi – ‘‘imehi me saddhiṃ gacchantassa paṭisanthāraṃ kātuṃ ayuttaṃ, ṭhitakenapi kātuṃ na yuttaṃ, ime hi mayhaṃ sāsane sāmino āgataphalā. Imehi saddhiṃ nisīditvāva divasabhāgaṃ paṭisanthāraṃ karissāmī’’ti maggā okkamma yena aññataraṃ rukkhamūlaṃ tenupasaṅkami.</paragraph>
<paragraph line="16"><bold>Paññatte āsane nisīdī</bold>ti te kira chattupāhanaṃ kattaradaṇḍaṃ pādabbhañjanatelādīni ceva aṭṭhavidhañca pānakaṃ sarabhapādapallaṅkañca gāhāpetvā agamaṃsu, ābhataṃ pallaṅkampi paññāpetvā adaṃsu <pageBreak edition="V" number="3.0309" />, satthā tasmiṃ nisīdi. <bold>Ekamantaṃ nisīdiṃsū</bold>ti sesāni chattupāhanādīni bhikkhusaṅghassa dethāti vatvā sayampi bhagavantaṃ vanditvā ekamantaṃ nisīdiṃsu.</paragraph>
<paragraph line="17"><bold>Sāvatthiyā</bold><pageBreak edition="M" number="3.0310" /><bold>kosalesu cārikaṃ pakkamissatī</bold>tiādi sabbaṃ majjhimapadesavasenava vuttaṃ. Kasmā? Niyatattā. Bhagavato hi cārikācaraṇampi aruṇuṭṭhāpanampi niyataṃ, majjhimapadeseyeva cārikaṃ carati, majjhimadese aruṇaṃ uṭṭhapetīti niyatattā majjhimadesavasena vuttaṃ. <bold>Āsanne no bhagavā bhavissatī</bold>ti ettha na kevalaṃ āsannattāyeva tesaṃ somanassaṃ hoti, atha kho ‘‘idāni dānaṃ dātuṃ gandhamālādīhi pūjaṃ kātuṃ dhammaṃ sotuṃ pañhaṃ pucchituṃ labhissāmā’’ti tesaṃ somanassaṃ hoti.</paragraph>
<paragraph line="18"><bold>Tasmātiha thapatayo sambādho gharāvāso</bold>ti thapatayo yasmā tumhākaṃ mayi dūrībhūte anappakaṃ domanassaṃ, āsanne anappakaṃ somanassaṃ hoti, tasmāpi veditabbametaṃ ‘‘sambādho gharāvāso’’ti. Gharāvāsassa hi dosena tumhākaṃ evaṃ hoti. Sace pana gharāvāsaṃ pahāya pabbajitā, atha evaṃ vo mayā saddhiṃyeva gacchantānañca āgacchantānañca taṃ na bhaveyyāti imamatthaṃ dīpento evamāha. Tattha sakiñcanasapalibodhaṭṭhena sambādhatā veditabbā. Mahāvāse vasantassapi hi sakiñcanasapalibodhaṭṭhena gharāvāso sambādhova. <bold>Rajāpatho</bold>ti rāgadosamoharajānaṃ āpatho, āgamanaṭṭhānanti attho. <bold>Abbhokāso</bold><pageBreak edition="P" number="3.0280" /><bold>pabbajjā</bold>ti pabbajjā pana akiñcanaapalibodhaṭṭhena abbhokāso. Caturatanikepi hi gabbhe dvinnaṃ bhikkhūnaṃ pallaṅkena pallaṅkaṃ ghaṭetvā nisinnānampi akiñcanaapalibodhaṭṭhena pabbajjā abbhokāso nāma hoti. <bold>Alañca pana vo thapatayo appamādāyā</bold>ti evaṃ sambādhe gharāvāse vasantānaṃ tumhākaṃ appamādameva kātuṃ yuttanti attho.</paragraph>
<paragraph line="19"><bold>Ekaṃ purato ekaṃ pacchato nisīdāpemā</bold>ti te kira dvepi janā sabbālaṅkārapaṭimaṇḍitesu dvīsu nāgesu tā itthiyo evaṃ nisīdāpetvā rañño nāgaṃ majjhe katvā ubhosu passesu gacchanti, tasmā evamāhaṃsu. <bold>Nāgopi rakkhitabbo</bold>ti yathā kiñci visevitaṃ na karoti, evaṃ rakkhitabbo hoti. <bold>Tāpi bhaginiyo</bold>ti yathā pamādaṃ nāpajjanti, evaṃ rakkhitabbā honti. <bold>Attāpī</bold>ti sitahasitakathitavipekkhitādīni akarontehi <pageBreak edition="M" number="3.0311" /> attāpi rakkhitabbo hoti. (Tehi tathā karontehi na attāpi rakkhitabbo hoti). Tathā karonto hi ‘‘sāmidubbho eso’’ti niggahetabbo hoti. <bold>Tasmātiha thapatayo</bold>ti yasmā tumhe rājā niccaṃ rājabhaṇḍaṃ paṭicchāpeti, tasmāpi <pageBreak edition="V" number="3.0310" /> sambādho gharāvāso rajāpatho. Yasmā pana paṃsukūlikabhikkhuṃ evaṃ paṭicchāpento natthi, tasmā abbhokāso pabbajjā. Evaṃ sabbatthāpi alañca pana vo thapatayo appamādāya appamādameva karothāti dasseti.</paragraph>
<paragraph line="20"><bold>Muttacāgo</bold>ti vissaṭṭhacāgo. <bold>Payatapāṇī</bold>ti āgatāgatānaṃ dānatthāya dhotahattho. <bold>Vossaggarato</bold>ti vossaggasaṅkhāte cāge rato. <bold>Yācayogo</bold>ti yācitabbakayutto. <bold>Dānasaṃvibhāgarato</bold>ti dānena ceva appamattakampi kiñci laddhā tatopi saṃvibhāge rato. <bold>Appaṭivibhatta</bold>nti ‘‘idaṃ amhākaṃ bhavissati, idaṃ bhikkhūna’’nti evaṃ akatavibhāgaṃ, sabbaṃ dātabbameva hutvā ṭhitanti attho.</paragraph>
<subhead line="21">7. Veḷudvāreyyasuttavaṇṇanā</subhead>
<paragraph line="22" number="1003"> Sattame <bold>veḷudvāra</bold>nti gāmadvāre paveṇiāgatassa veḷugacchassa atthitāya evaṃladdhanāmo gāmo. <bold>Attupanāyika</bold>nti <pageBreak edition="P" number="3.0281" /> attani upanetabbaṃ. <bold>Samphabhāsenā</bold>ti amantabhāsena. <bold>Samphappalāpabhāsenā</bold>ti samphappalāpasambhāsena niratthakena aññāṇavacanenāti attho.</paragraph>
<subhead line="23">8-9. Paṭhamagiñjakāvasathasuttādivaṇṇanā</subhead>
<paragraph line="24" number="1004-5"> Aṭṭhame <bold>ñātike</bold>ti ekaṃ taḷākaṃ nissāya dvinnaṃ cūḷapitimahāpitiputtānaṃ dve gāmā, tesu ekasmiṃ gāmake. <bold>Giñjakāvasathe</bold>ti iṭṭhakāmaye āvasathe. <bold>Orambhāgiyāna</bold>nti heṭṭhābhāgiyānaṃ, kāmabhaveyeva paṭisandhiggāhāpakānanti attho. Oranti laddhanāmehi vā tīhi maggehi pahātabbānītipi orambhāgiyāni. Tattha kāmacchando byāpādoti imāni dve samāpattiyā vā avikkhambhitāni maggena vā asamucchinnāni nibbattivasena uddhaṃ bhāgaṃ rūpabhavaṃ arūpabhavaṃ vā gantuṃ na denti. Sakkāyadiṭṭhiādīni <pageBreak edition="M" number="3.0312" /> tīṇi tattha nibbattampi ānetvā puna idheva nibbattāpentīti sabbānipi orambhāgiyāneva. <bold>Anāvattidhammo</bold>ti paṭisandhivasena anāgamanasabhāvo.</paragraph>
<paragraph line="25"><bold>Rāgadosamohānaṃ</bold><pageBreak edition="V" number="3.0311" /><bold>tanuttā</bold>ti ettha kadāci uppattiyā ca pariyuṭṭhānamandatāya cāti dvedhāpi tanubhāvo veditabbo. Sakadāgāmissa hi puthujjanānaṃ viya abhiṇhaṃ rāgādayo na uppajjanti, kadāci karahaci uppajjanti. Uppajjamānā ca na puthujjanānaṃ viya bahalabahalā uppajjanti, makkhipattaṃ viya tanukā uppajjanti. Dīghabhāṇakatipiṭakamahāsīvatthero panāha – ‘‘yasmā sakadāgāmissa puttadhītaro honti, orodhā ca honti, tasmā bahalā kilesā. Idaṃ pana bhavatanukavasena kathita’’nti. Taṃ aṭṭhakathāyaṃ ‘‘sotāpannassa satta bhave ṭhapetvā aṭṭhame bhave bhavatanukaṃ natthi, sakadāgāmissa dve bhave ṭhapetvā pañcasu bhavesu bhavatanukaṃ natthi, anāgāmissa rūpārūpabhavaṃ ṭhapetvā kāmabhave bhavatanukaṃ natthi, khīṇāsavassa kismiñci bhave bhavatanukaṃ natthī’’ti vuttattā paṭikkhittaṃ hoti.</paragraph>
<paragraph line="26"><bold>Imaṃ</bold><pageBreak edition="P" number="3.0282" /><bold>loka</bold>nti imaṃ kāmāvacaralokaṃ sandhāya vuttaṃ. Ayañhettha adhippāyo – sace hi manussesu sakadāgāmiphalaṃ patto devesu nibbattitvā arahattaṃ sacchikaroti, iccetaṃ kusalaṃ. Asakkonto pana avassaṃ manussalokaṃ āgantvā sacchikaroti. Devesu sakadāgāmiphalaṃ pattopi sace manussesu nibbattitvā arahattaṃ sacchikaroti, iccetaṃ kusalaṃ. Asakkonto pana avassaṃ devalokaṃ gantvā sacchikarotīti.</paragraph>
<paragraph line="27">Vinipatanaṃ vinipāto, nāssa vinipāto dhammoti <bold>avinipātadhammo,</bold> catūsu apāyesu avinipātanasabhāvoti attho. <bold>Niyato</bold>ti dhammaniyāmena niyato. <bold>Sambodhiparāyaṇo</bold>ti uparimaggattayasaṅkhātā sambodhi paraṃ ayanaṃ assa gati paṭisaraṇaṃ avassaṃ pattabbāti sambodhiparāyaṇo. <bold>Vihesāvesā</bold>ti tesaṃ tesaṃ ñāṇagatiṃ ñāṇūpapattiṃ ñāṇābhisamparāyaṃ olokentassa kāyakilamathova esa, ānanda, tathāgatassāti dīpeti. Cittavihesā pana buddhānaṃ natthi.</paragraph>
<paragraph line="28"><bold>Dhammādāsa</bold>nti <pageBreak edition="M" number="3.0313" /> dhammamayaṃ ādāsaṃ. <bold>Yenā</bold>ti yena dhammādāsena samannāgato. <bold>Khīṇāpāyaduggativinipāto</bold>ti idaṃ nirayādīnaṃyeva vevacanavaseneva vuttaṃ. Nirayādayo hi vaḍḍhisaṅkhātato ayato apetattā <bold>apāyo,</bold> dukkhassa gati paṭisaraṇanti. <bold>Duggati,</bold> dukkaṭakārino ettha vivasā nipatantīti <bold>vinipāto</bold>. Navamaṃ uttānameva.</paragraph>
<subhead line="29">10. Tatiyagiñjakāvasathasuttavaṇṇanā</subhead>
<paragraph line="30" number="1006"> Dasame <pageBreak edition="V" number="3.0312" /><bold>paropaññāsā</bold>ti atirekapaññāsa. <bold>Sādhikanavutī</bold>ti atirekanavuti. <bold>Chātirekānī</bold>ti chahi adhikāni. So kira gāmo kiñcāpi nātimahā ahosi, ariyasāvakā panettha bahū. Tattha tattha ahivātarogena ekappahāreneva catuvīsati pāṇasatasahassāni kālamakaṃsu, tesu ariyasāvakā ettakā nāma ahesuṃ. Sesaṃ sabbattha uttānamevāti.</paragraph>
<centered line="31">Veḷudvāravaggo paṭhamo.</centered>
<title line="32">2. Rājakārāmavaggo</title>
<subhead line="33">1. Sahassabhikkhunisaṅghasuttavaṇṇanā</subhead>
<paragraph line="34" number="1007"> Dutiyassa <pageBreak edition="P" number="3.0283" /> paṭhame <bold>rājakārāme</bold>ti raññā kāritattā evaṃ laddhanāme ārāme, taṃ raññā pasenadikosalena kataṃ. Paṭhamabodhiyaṃ kira lābhaggayasaggapattaṃ satthāraṃ disvā titthiyā cintayiṃsu – ‘‘samaṇo gotamo lābhaggayasaggapatto, na kho panesa aññaṃ kiñci sīlaṃ vā samādhiṃ vā nissāya evaṃ lābhaggayasaggapatto. Bhūmisīsaṃ pana tena gahitaṃ, sace mayampi jetavanasamīpe ārāmaṃ kārāpetuṃ sakkuṇeyyāma, lābhaggayasaggapattā bhaveyyāmā’’ti. Te attano attano upaṭṭhāke samādapetvā satasahassamatte kahāpaṇe labhitvā te ādāya rañño santikaṃ agamaṃsu. Rājā ‘‘kiṃ eta’’nti? Pucchi. Mayaṃ jetavanasamīpe titthiyārāmaṃ karoma, sace samaṇo gotamo vā samaṇassa gotamassa sāvakā vā āgantvā vāressanti, vāretuṃ mā adatthāti lañjaṃ adaṃsu. Rājā lañjaṃ gahetvā ‘‘gacchatha kārethā’’ti āha.</paragraph>
<paragraph line="35">Te <pageBreak edition="M" number="3.0314" /> gantvā, attano upaṭṭhākehi dabbasambhāre āharāpetvā, thambhussāpanādīni karontā, uccāsaddā mahāsaddā ekakolāhalaṃ akaṃsu. Satthā gandhakuṭito nikkhamma pamukhe ṭhatvā ‘‘ke pana te, ānanda, uccāsaddā mahāsaddā kevaṭṭā maññe macchavilope’’ti?, Pucchi. Titthiyā, bhante <pageBreak edition="V" number="3.0313" />, jetavanasamīpe titthiyārāmaṃ karontīti. Ānanda, ime sāsanena paṭiviruddhā bhikkhusaṅghassa aphāsuvihāraṃ karissanti, rañño ārocetvā vārāpehīti.</paragraph>
<paragraph line="36">Thero bhikkhusaṅghena saddhiṃ gantvā rājadvāre aṭṭhāsi. Rañño ‘‘therā, deva, āgatā’’ti nivedayiṃsu. Rājā lañjassa gahitattā na nikkhami. Therā gantvā satthu ārocayiṃsu. Satthā sāriputtamoggallāne pesesi. Rājā tesampi dassanaṃ na adāsi. Te āgantvā satthu ārocayiṃsu ‘‘na, bhante, rājā nikkhanto’’ti. Satthā taṅkhaṇaṃyeva byākāsi – ‘‘attano rajje ṭhatvā kālaṃ kātuṃ na labhissatī’’ti.</paragraph>
<paragraph line="37">Dutiyadivase ca sāmaṃyeva bhikkhusaṅghaparivāro gantvā <pageBreak edition="P" number="3.0284" /> rājadvāre aṭṭhāsi. Rājā ‘‘satthā āgato’’ti sutvā nikkhamitvā, nivesanaṃ pavesetvā, sārapallaṅke nisīdāpetvā, yāgukhajjakaṃ adāsi. Satthā paribhuttayāgukhādanīyo ‘‘yāva bhattaṃ niṭṭhāti, tāva satthu santike nisīdissāmī’’ti āgantvā nisinnaṃ rājānaṃ ‘‘tayā, mahārāja, idaṃ nāma kata’’nti avatvā, ‘‘kāraṇeneva naṃ saññāpessāmī’’ti idaṃ atītakāraṇaṃ āhari – mahārāja, pabbajite nāma aññamaññaṃ yujjhāpetuṃ na vaṭṭati. Atītepi isayo aññamaññaṃ yujjhāpetvā saha raṭṭhena rājā samuddaṃ paviṭṭhoti. Kadā bhagavāti?</paragraph>
<paragraph line="38">Atīte, mahārāja, bharuraṭṭhe bharurājā nāma rajjaṃ kāreti. Pañcasatā pañcasatā dve isigaṇā pabbatapādato loṇambilasevanatthāya bharunagaraṃ gantvā nagarassa avidūre dve rukkhā atthi, paṭhamaṃ āgato isigaṇo ekassa rukkhassa mūle nisīdi, pacchāgatopi ekassāti. Te yathābhirantaṃ viharitvā pabbatapādaṃ eva agamaṃsu. Te puna āgacchantāpi attano rukkhamūleyeva nisīdanti. Addhāne gacchante eko rukkho sukkhi, tasmiṃ sukkhe āgatā tāpasā ‘‘ayaṃ rukkho mahā, amhākampi tesampi <pageBreak edition="M" number="3.0315" /> pahossatī’’ti itaresaṃ rukkhamūlassa ekapadese nisīdiṃsu. Te pacchā āgacchantā rukkhamūlaṃ apavisitvā bahi ṭhitāva ‘‘kasmā tumhe ettha nisīdathā’’ti āhaṃsu. Ācariyā amhākaṃ rukkho sukkho, ayaṃ rukkho mahā, tumhepi pavisatha, tumhākampi amhākampi pahossatīti. Te ‘‘na mayaṃ pavisāma, nikkhamatha tumhe’’ti kathaṃ vaḍḍhetvā ‘‘na tumhe attanova manena nikkhamissathā’’ti hatthādīsu gahetvā nikkaḍḍhiṃsu. Te ‘‘hotu sikkhāpessāma ne’’ti iddhiyā sovaṇṇamayāni dve cakkāni rajatamayañca <pageBreak edition="V" number="3.0314" /> akkhaṃ māpetvā pavaṭṭentā rājadvāraṃ agamiṃsu. Rañño ‘‘evarūpaṃ, deva, tāpasā paṇṇākāraṃ gahetvā ṭhitā’’ti nivedayiṃsu. Rājā tuṭṭho ‘‘pakkosathā’’ti te pakkosāpetvā ‘‘mahākammaṃ tumhehi kataṃ, atthi vo kiñci mayā kattabba’’nti āha. Āma, mahārāja, amhākaṃ nisinnaṭṭhānaṃ ekarukkhamūlaṃ atthi, taṃ aññehi isīhi gahitaṃ, taṃ no dāpehīti. Rājā <pageBreak edition="P" number="3.0285" /> purise pesetvā tāpase nikkaḍḍhāpesi.</paragraph>
<paragraph line="39">Te bahi ṭhitā ‘‘kiṃ nu kho datvā labhiṃsū’’ti olokayamānā ‘‘idaṃ nāmā’’ti disvā ‘‘mayampi lañjaṃ datvā puna gaṇhissāmā’’ti iddhiyā sovaṇṇamayaṃ rathapañjaraṃ māpetvā ādāya agamaṃsu. Rājā disvā tuṭṭho – ‘‘kiṃ, bhante, kātabba’’nti?, Āha. Mahārāja amhākaṃ rukkhamūle añño isigaṇo nisinno, taṃ no rukkhamūlaṃ dāpehīti. Rājā purise pesetvā te nikkaḍḍhāpesi. Tāpasā aññamaññaṃ kalahaṃ katvā, ‘‘ananucchavikaṃ amhehi kata’’nti vippaṭisārino hutvā pabbatapādameva agamaṃsu. Tato devatā ‘‘ayaṃ rājā dvinnaṃ isigaṇānaṃ hatthato lañjaṃ gahetvā aññamaññaṃ kalahaṃ kārāpesī’’ti kujjhitvā mahāsamuddaṃ ubbaṭṭetvā tassa rañño vijitaṃ yojanasahassamattaṭṭhānaṃ samuddameva akaṃsūti.</paragraph>
<gatha1 line="40">‘‘Isīnamantaraṃ katvā, bharurājāti me sutaṃ;</gatha1>
<gathalast line="41">Ucchinno saha raṭṭhehi, sa rājā vibhavaṅgato’’ti. (jā. 1.2.125) –</gathalast>
<unindented line="42">Evaṃ bhagavatā imasmiṃ atīte dassite yasmā buddhānaṃ nāma kathā okappaniyā hoti, ‘‘tasmā rājā attano kiriyaṃ sallakkhetvā anupadhāretvā <pageBreak edition="M" number="3.0316" /> mayā akattabbaṃ kammaṃ kata’’nti ‘‘gacchatha, bhaṇe, titthiye nikkaḍḍhathā’’ti nikkaḍḍhāpetvā cintesi – ‘‘mayā kārito vihāro nāma natthi, tasmiṃyeva ṭhāne vihāraṃ kāressāmī’’ti tesaṃ dabbasambhārepi adatvā vihāraṃ kāresi. Taṃ sandhāyetaṃ vuttaṃ.</unindented>
<subhead line="43">2-3. Brāhmaṇasuttādivaṇṇanā</subhead>
<paragraph line="44" number="1008-9"> Dutiye <bold>udayagāmini</bold>nti attano samaye vaḍḍhigāminiṃ. <bold>Maraṇaṃ āgameyyāsī</bold>ti maraṇaṃ iccheyyāsi, pattheyyāsi vā. Tatiyaṃ uttānameva.</paragraph>
<subhead line="45">4. Duggatibhayasuttavaṇṇanā</subhead>
<paragraph line="46" number="1010"> Catutthe <pageBreak edition="V" number="3.0315" /><bold>sabbaduggatibhayaṃ samatikkanto</bold>ti manussadobhaggaṃ paṭikkhittaṃ.</paragraph>
<subhead line="47">5. Duggativinipātabhayasuttavaṇṇanā</subhead>
<paragraph line="48" number="1011"> Pañcame <pageBreak edition="P" number="3.0286" /><bold>sabbaduggativinipātabhayaṃ samatikkanto</bold>ti manussadobhaggena saddhiṃ cattāro apāyā paṭikkhittā.</paragraph>
<subhead line="49">6. Paṭhamamittāmaccasuttavaṇṇanā</subhead>
<paragraph line="50" number="1012"> Chaṭṭhe <bold>mittā</bold>ti aññamaññassa gehe āmisaparibhogavasena vohāramittā. <bold>Amaccā</bold>ti āmantanapaṭimantanairiyāpathādīsu ekato pavattakiccā. <bold>Ñātī</bold>ti sassusasurapakkhikā. <bold>Sālohitā</bold>ti samānalohitā bhātibhaginimātulādayo.</paragraph>
<subhead line="51">7. Dutiyamittāmaccasuttavaṇṇanā</subhead>
<paragraph line="52" number="1013"> Sattame <bold>aññathattaṃ</bold> nāma pasādaññathattaṃ bhāvaññathattaṃ gatiaññathattaṃ lakkhaṇaññathattaṃ vipariṇāmaññathattanti anekavidhaṃ. Tattha mahābhūtesu bhāvaññathattaṃ adhippetaṃ. Suvaṇṇādibhāvena hi ghanasaṇṭhitāya pathavidhātuyā vilīyitvā udakabhāvaṃ āpajjamānāya purimabhāvo vigacchati, bhāvaññathattaṃ paññāyati. Lakkhaṇaṃ pana na vigacchati, kakkhaḷalakkhaṇāva hoti. Ucchurasādibhāvena ca yūsākārasaṇṭhitāya āpodhātuyā <pageBreak edition="M" number="3.0317" /> sussitvā ghanapathavibhāvaṃ āpajjamānāya purimabhāvo vigacchati, bhāvaññathattaṃ paññāyati. Lakkhaṇaṃ pana na vigacchati, ābandhanalakkhaṇāva hoti. <bold>Tatridaṃ aññathatta</bold>nti ettha pana gatiaññathattaṃ adhippetaṃ, tañhi ariyasāvakassa natthi. Pasādaññathattampi natthiyeva, idha pana pasādaphalaṃ pakāsetuṃ gatiaññathattameva dassitaṃ. Sesaṃ sabbattha uttānamevāti.</paragraph>
<centered line="53">Rājakārāmavaggo dutiyo.</centered>
<title line="54">3. Saraṇānivaggo</title>
<subhead line="55">1-2. Paṭhamamahānāmasuttādivaṇṇanā</subhead>
<paragraph line="56" number="1017-18"> Tatiyassa <pageBreak edition="V" number="3.0316" /><pageBreak edition="P" number="3.0287" /> paṭhame <bold>iddha</bold>nti telamadhuphāṇitādīhi samiddhaṃ. <bold>Phīta</bold>nti hatthūpagasīsūpagagīvūpagādialaṅkāravasena supupphitaṃ. <bold>Ākiṇṇamanussa</bold>nti nirantaramanussaṃ. <bold>Sambādhabyūha</bold>nti byūhā vuccanti avinibbiddharacchāyo, yā paviṭṭhamaggeneva niggacchanti, tā sambādhā byūhā bahukā etthāti <bold>sambādhabyūhaṃ</bold>. Imināpi nagarassa ghanavāsameva dīpeti. <bold>Bhantenā</bold>ti ito cito ca paribbhamantena uddhatacārinā. Dutiyaṃ uttānameva.</paragraph>
<subhead line="57">3. Godhasakkasuttavaṇṇanā</subhead>
<paragraph line="58" number="1019"> Tatiye <bold>bhagavāva etaṃ jāneyya etehi dhammehi samannāgataṃ vā asamannāgataṃ vā</bold>ti idaṃ so sakko tīhi dhammehi samannāgatassa puggalassa sotāpannabhāvaṃ, catūhi vā dhammehi samannāgatassa sotāpannabhāvaṃ bhagavāva jānātīti adhippāyena āha.</paragraph>
<paragraph line="59"><bold>Kocideva dhammasamuppādo uppajjeyyā</bold>ti kiñcideva kāraṇaṃ uppajjeyya. <bold>Ekato assa bhagavā, ekato bhikkhusaṅgho</bold>ti yasmiṃ kāraṇe uppanne bhagavā bhikkhusaṅghena nānāladdhiko hutvā ekaṃ vādaṃ vadanto ekato assa, bhikkhusaṅghopi ekaṃ vadanto ekatoti <pageBreak edition="M" number="3.0318" /> attho. <bold>Tenevāha</bold>nti yaṃ vādaṃ tumhe vadetha, tamevāhaṃ gaṇheyyanti. Nanu ca ariyasāvakassa ratanattaye pasādanānattaṃ natthi, atha kasmā esa evamāhāti? Bhagavato sabbaññutāya. Evañhissa hoti ‘‘bhikkhusaṅgho attano asabbaññutāya ajānitvāpi katheyya, satthu pana aññāṇaṃ nāma natthī’’ti. Tasmā evamāha. <bold>Aññatra kalyāṇā aññatra kusalā</bold>ti kalyāṇameva kusalameva vadāmi, na kalyāṇakusalavimuttanti. Apicassa anavajjanadoso esoti.</paragraph>
<subhead line="60">4. Paṭhamasaraṇānisakkasuttavaṇṇanā</subhead>
<paragraph line="61" number="1020"> Catutthe <pageBreak edition="V" number="3.0317" /><pageBreak edition="P" number="3.0288" /><bold>idha mahānāma ekacco puggalo</bold>ti idaṃ na kevalaṃ saraṇāni eva apāyato mutto, imepi puggalā muttāti dassetuṃ āraddhaṃ. <bold>Mattaso nijjhānaṃ khamantī</bold>ti pamāṇena ca olokanaṃ khamanti. Iminā dhammānusārimaggaṭṭhapuggalaṃ dasseti. <bold>Agantā niraya</bold>nti maggaṭṭhapuggalo hi apāyato parimuttoti vā parimuccissatīti vā vattuṃ na vaṭṭati, parimuccatīti pana vattuṃ vaṭṭati. Yasmā ca parimuccati, tasmā gantā nāma na hotīti, ‘‘agantā’’ti vutto, na gacchatīti attho. <bold>Saddhāmattaṃ pemamatta</bold>nti iminā saddhānusārimaggaṭṭhapuggalaṃ dasseti. <bold>Mahāsālā</bold>ti samīpe ṭhiteva cattāro mahāsārarukkhe dassento āha. <bold>Maraṇakāle sikkhaṃ samādiyī</bold>ti maraṇasamaye tīsu sikkhāsu paripūrakārī ahosīti dasseti.</paragraph>
<subhead line="62">5. Dutiyasaraṇānisakkasuttavaṇṇanā</subhead>
<paragraph line="63" number="1021"> Pañcame <bold>dukkhetta</bold>nti visamakhettaṃ. <bold>Dubbhūma</bold>nti ūsarabhūmiṃ loṇūpahataṃ. <bold>Khaṇḍānī</bold>ti paribhinnāni. <bold>Pūtīnī</bold>ti udakena temetvā pūtibhāvaṃ āpannāni. <bold>Vātātapahatānī</bold>ti vātātapena hatattā nirojabhāvaṃ gatāni. <bold>Asārādānī</bold>ti anādinnasārāni agahitasārāni. <bold>Asukhasayitānī</bold>ti na koṭṭhādīsu pakkhipitvā suṭṭhu ṭhapitāni. <bold>Sukhasayitānī</bold>ti ṭhapitaṭṭhānato cattāro māse acalitāni.</paragraph>
<subhead line="64">6. Paṭhamaanāthapiṇḍikasuttavaṇṇanā</subhead>
<paragraph line="65" number="1022"> Chaṭṭhe <pageBreak edition="M" number="3.0319" /><bold>ṭhānaso vedanā paṭippassambheyyā</bold>ti khaṇena vedanā paṭippassambheyya. <bold>Micchāñāṇenā</bold>ti <pageBreak edition="P" number="3.0289" /> micchāpaccavekkhaṇena <bold>micchāvimuttiyā</bold>ti aniyyānikavimuttiyā. <bold>Tasmā saddhañca sīlañcā</bold>ti gāthā vuttatthā eva. <bold>Yatra hi nāmā</bold>ti yo nāma.</paragraph>
<subhead line="66">7. Dutiyaanāthapiṇḍikasuttavaṇṇanā</subhead>
<paragraph line="67" number="1023"> Sattame <pageBreak edition="V" number="3.0318" /><bold>samparāyikaṃ maraṇabhaya</bold>nti samparāyahetukaṃ maraṇabhayaṃ <bold>gihisāmīcikānī</bold>ti gihīnaṃ anucchavikāni. Sesaṃ sabbattha uttānamevāti.</paragraph>
<centered line="68">Saraṇānivaggo tatiyo.</centered>
<title line="69">4. Puññābhisandavaggo</title>
<subhead line="70">1. Paṭhamapuññābhisandasuttavaṇṇanā</subhead>
<paragraph line="71" number="1027"> Catutthassa paṭhame <bold>puññābhisandā kusalābhisandā</bold>ti puññanadiyo kusalanadiyo. <bold>Sukhassāhārā</bold>ti sukhassa paccayā.</paragraph>
<subhead line="72">4. Paṭhamadevapadasuttavaṇṇanā</subhead>
<paragraph line="73" number="1030"> Catutthe <bold>devapadānī</bold>ti devānaṃ ñāṇena, devassa vā ñāṇena akkantapadāni. <bold>Visuddhiyā</bold>ti visujjhanatthāya. <bold>Pariyodapanāyā</bold>ti puriyodapanatthāya jotanatthāya. Imasmiṃ sutte cattāropi phalaṭṭhapuggalā visuddhaṭṭhena devā nāma jātā.</paragraph>
<subhead line="74">8. Vassasuttavaṇṇanā</subhead>
<paragraph line="75" number="1034"> Aṭṭhame <bold>pāraṃgantvā</bold>ti pāraṃ vuccati nibbānaṃ, taṃ patvāti attho. <bold>Āsavānaṃ khayāya saṃvattantī</bold>ti na paṭhamaṃ nibbānaṃ gantvā pacchā saṃvattanti, gacchamānā eva saṃvattanti. Desanā pana evaṃ katā.</paragraph>
<subhead line="76">10. Nandiyasakkasuttavaṇṇanā</subhead>
<paragraph line="77" number="1036"> Dasame <pageBreak edition="M" number="3.0320" /><bold>divā pavivekāya rattiṃ paṭisallānāyā</bold>ti divā pavivekatthāya rattiṃ paṭisallānatthāya <pageBreak edition="V" number="3.0319" />. <bold>Dhammā na pātubhavantī</bold>ti samathavipassanā dhammā na uppajjanti. Sesaṃ sabbattha uttānamevāti.</paragraph>
<centered line="78">Puññābhisandavaggo catuttho.</centered>
<title line="79">5. Sagāthakapuññābhisandavaggo</title>
<subhead line="80">1. Paṭhamaabhiasandasuttavaṇṇanā</subhead>
<paragraph line="81" number="1037"> Pañcamassa <pageBreak edition="P" number="3.0290" /> paṭhame <bold>asaṅkhyeyyo</bold>ti āḷhakagaṇanāya asaṅkhyeyyo, yojanavasena panassa saṅkhyā atthi. <bold>Bahubherava</bold>nti saviññāṇakaaviññāṇakānaṃ bheravārammaṇānaṃ vasena bahubheravaṃ. <bold>Puthū</bold>ti bahu. <bold>Savantī</bold>ti sandamānā. <bold>Upayantī</bold>ti upagacchanti.</paragraph>
<subhead line="82">2. Dutiyaabhisandasuttavaṇṇanā</subhead>
<paragraph line="83" number="1038"> Dutiye <bold>yatthimā mahānadiyo saṃsandanti samentī</bold>ti yasmiṃ saṃbhajje etā mahānadiyo ekībhavanti, nirantarā bhavantīti attho.</paragraph>
<subhead line="84">3. Tatiyaabhisandasuttavaṇṇanā</subhead>
<paragraph line="85" number="1039"> Tatiye <bold>puññakāmo</bold>ti puññatthiko. <bold>Kusale patiṭṭhito</bold>ti maggakusale patiṭṭhito. <bold>Bhāveti maggaṃ amatassa pattiyā</bold>ti nibbānassa pāpuṇanatthaṃ arahattamaggaṃ bhāveti. <bold>Dhammasārādhigamo</bold>ti dhammasāro vuccati ariyaphalaṃ dhammasāro, adhigamo assāti dhammasārādhigamo, adhigataphaloti attho. <bold>Khaye ratoti</bold> kilesakkhaye rato.</paragraph>
<subhead line="86">4. Paṭhamamahaddhanasuttavaṇṇanā</subhead>
<paragraph line="87" number="1040"> Catutthe <pageBreak edition="V" number="3.0320" /><pageBreak edition="M" number="3.0321" /><bold>aḍḍho mahaddhano</bold>ti sattavidhena ariyadhanena aḍḍho ceva mahaddhano ca. Teneva bhogena <bold>mahābhogo</bold>. Sesaṃ sabbattha uttānamevāti.</paragraph>
<centered line="88">Sagāthakapuññābhisandavaggo pañcamo.</centered>
<title line="89">6. Sappaññavaggo</title>
<subhead line="90">2. Vassaṃvuttasuttavaṇṇanā</subhead>
<paragraph line="91" number="1048"> Chaṭṭhassa dutiye ayamadhippāyo – sotāpanno bhikkhu ettakena vosānaṃ anāpajjitvā tāneva indriyabalabojjhaṅgāni samodhānetvā vipassanaṃ vaḍḍhetvā sakadāgāmimaggaṃ pāpuṇissati, sakadāgāmī anāgāmimaggaṃ, anāgāmī arahattamagganti imamatthaṃ sandhāya bhagavatā imasmiṃ sutte sāsane tanti paveṇī kathitāti.</paragraph>
<subhead line="92">3. Dhammadinnasuttavaṇṇanā</subhead>
<paragraph line="93" number="1049"> Tatiye <pageBreak edition="P" number="3.0291" /><bold>dhammadinno</bold>ti sattasu janesu eko. Buddhakālasmiñhi dhammadinno upāsako, visākho upāsako, uggo gahapati, citto gahapati, hatthako āḷavako, cūḷaanāthapiṇḍiko, mahāanāthapiṇḍikoti ime satta janā pañcasataupāsakaparivārā ahesuṃ. Etesu esa aññataro.</paragraph>
<paragraph line="94"><bold>Gambhīrā</bold>ti dhammagambhīrā sallasuttādayo. <bold>Gambhīratthā</bold>ti atthagambhīrā cetanāsuttantādayo. <bold>Lokuttarā</bold>ti lokuttaratthadīpakā asaṅkhatasaṃyuttādayo. <bold>Suññatappaṭisaṃyuttā</bold>ti sattasuññatādīpakā khajjanikasuttantādayo. <bold>Upasampajja viharissāmā</bold>ti paṭilabhitvā viharissāma. <bold>Evañhi vo, dhammadinna, sikkhitabba</bold>nti evaṃ tumhehi candopamapaṭipadaṃ rathavinītapaṭipadaṃ moneyyapaṭipadaṃ mahāariyavaṃsapaṭipadaṃ <pageBreak edition="V" number="3.0321" /> pūrentehi sikkhitabbaṃ. Iti satthā imesaṃ upāsakānaṃ asayhabhāraṃ āropesi. Kasmā <pageBreak edition="M" number="3.0322" />? Ete kira na attano bhūmiyaṃ ṭhatvā ovādaṃ yāciṃsu, avisesena pana sabbabhāraṃ ukkhipituṃ samatthā viya ‘‘ovadatu no, bhante, bhagavā’’ti yāciṃsu. Tena tesaṃ satthā asayhabhāraṃ āropento evamāha. <bold>Na kho neta</bold>nti na kho etaṃ. Nakāro panettha byañjanasandhimattamevāti veditabbo. <bold>Tasmā</bold>ti yasmā idāni attano bhūmiyaṃ ṭhatvā ovādaṃ yācatha, tasmā.</paragraph>
<subhead line="95">4. Gilānasuttavaṇṇanā</subhead>
<paragraph line="96" number="1050"> Catutthe <bold>na kho paneta</bold>nti na kho amhehi etaṃ. <bold>Sappañño upāsako</bold>ti sotāpanno adhippeto. <bold>Assāsanīyehi dhammehī</bold>ti assāsakarehi dhammehi. <bold>Assāsatāyasmā</bold>ti assāsatu āyasmā. <bold>Māriso</bold>ti maraṇapaṭibaddho. <bold>Maraṇadhammo</bold>ti maraṇasabhāvo. <bold>Adhimocehī</bold>ti ṭhapehi. <bold>Adhimocita</bold>nti ṭhapitaṃ. <bold>Evaṃ</bold><pageBreak edition="P" number="3.0292" /><bold>vimuttacittassā</bold>ti evaṃ arahattaphalavimuttiyā vimuttacittassa. <bold>Yadidaṃ vimuttiyā vimutta</bold>nti yaṃ idaṃ vimuttiṃ ārabbha vimuttiyā nānākaraṇaṃ vattabbaṃ siyā, na taṃ vadāmi. Bhikkhusaṅghassa hi cetiyaṅgaṇabodhiyaṅgaṇavattesu ceva asītikkhandhakavattesu cāti āgamanīyaguṇesu pamāṇaṃ nāma natthi, paṭividdhe pana magge vā phale vā upāsakānañca bhikkhūnañca nānākaraṇaṃ natthi.</paragraph>
<subhead line="97">9. Paññāpaṭilābhasuttavaṇṇanā</subhead>
<paragraph line="98" number="1055"> Navame <bold>paññāpaṭilābhāya saṃvattantī</bold>ti ettha satta sekkhā paññaṃ paṭilabhanti nāma, khīṇāsavo paṭiladdhapañño nāmāti veditabbo. Parato <bold>paññābuddhiyā</bold>tiādīsupi eseva nayo. Sesaṃ sabbattha uttānamevāti.</paragraph>
<centered line="99">Sappaññavaggo chaṭṭho.</centered>
<title line="100">7. Mahāpaññavaggo</title>
<subhead line="101">1. Mahāpaññāsuttavaṇṇanā</subhead>
<paragraph line="102" number="1058"> Sattame <pageBreak edition="V" number="3.0322" /><pageBreak edition="M" number="3.0323" /><bold>mahāpaññatāya saṃvattantī</bold>tiādīsu ‘‘mahante atthe pariggaṇhātīti mahāpaññā’’tiādinā paṭisambhidāyaṃ (paṭi. ma. 2.4) vuttanayeneva sabbattha sabbapadesu attho veditabbo. Sesaṃ sabbattha uttānamevāti.</paragraph>
<centered line="103">Sotāpattisaṃyuttavaṇṇanā niṭṭhitā.</centered>
</body>
</document>