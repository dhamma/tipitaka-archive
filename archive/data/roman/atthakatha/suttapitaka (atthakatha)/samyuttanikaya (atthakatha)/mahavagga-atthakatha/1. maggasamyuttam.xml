<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0305a.att0.xml</normativeSource>
    <archivePath>roman/atthakatha/suttapitaka (atthakatha)/samyuttanikaya (atthakatha)/mahavagga-atthakatha/1. maggasamyuttam.xml</archivePath>
    <baseFileName>1. maggasamyuttam</baseFileName>
    <titlePath>1. Maggasaṃyuttaṃ - Mahāvagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Saṃyuttanikāye</nikaya>
    <book line="3">Mahāvagga-aṭṭhakathā</book>
    <chapter line="4">1. Maggasaṃyuttaṃ</chapter>
    <title line="5">1. Avijjāvaggo</title>
    <subhead line="6">1-2. Avijjāsuttādivaṇṇanā</subhead>
    <paragraph line="7" number="1-2"> Mahāvaggassa <pageBreak edition="V" number="3.0153" /><pageBreak edition="P" number="3.0116" /><pageBreak edition="M" number="3.0153" /> paṭhame <bold>pubbaṅgamā</bold>ti sahajātavasena ca upanissayavasena cāti dvīhākārehi pubbaṅgamā. <bold>Samāpattiyā</bold>ti samāpajjanāya sabhāvapaṭilābhāya, uppattiyāti attho. <bold>Anvadeva ahirikaṃ anottappa</bold>nti sā panesā yadetaṃ alajjanākārasaṇṭhikaṃ ahirikaṃ, abhāyanākārasaṇṭhitañca anottappaṃ, etaṃ anudeva saheva ekatova, na vinā tena uppajjatīti attho. <bold>Avijjāgatassā</bold>ti avijjāya upagatassa samannāgatassa. <bold>Micchādiṭṭhī</bold>ti ayāthāvadiṭṭhi aniyyānikadiṭṭhi. <bold>Pahotī</bold>ti hoti uppajjati. <bold>Micchāsaṅkappā</bold>dīsupi ayāthāvaaniyyānikavaseneva <pageBreak edition="V" number="3.0154" /> micchābhāvo veditabbo. Iti imāni aṭṭhapi akusaladhammasamāpattiyā micchattaaṅgāni nāma honti. Tāni pana na ekakkhaṇe sabbāni labbhanti, nānakkhaṇe labbhanti.</paragraph>
    <paragraph line="8">Kathaṃ? Yadā hi diṭṭhisampayuttacittaṃ kāyaviññattiṃ samuṭṭhāpentaṃ uppajjati, tadā micchādiṭṭhi micchāsaṅkappo micchāvāyāmo micchāsati micchāsamādhi <pageBreak edition="M" number="3.0154" /> micchākammantoti cha aṅgāni honti. Yadā diṭṭhivippayuttaṃ, tadā micchādiṭṭhivajjāni pañca. Yadā tāneva dve vacīviññattiṃ samuṭṭhāpenti, tadā micchākammantaṭṭhāne micchāvācāya saddhiṃ tāneva cha vā pañca vā. Ayaṃ ājīvo nāma kuppamāno kāyavacīdvāresuyeva aññatarasmiṃ kuppati, na manodvāre. Tasmā yadā ājīvasīsena tāneva cittāni kāyavacīviññattiyo samuṭṭhāpenti, tadā kāyakammaṃ micchājīvo nāma hoti, tathā vacīkammanti micchājīvassa vasena tāneva cha vā pañca vā. Yadā pana viññattiṃ asamuṭṭhāpetvā tāni cittāni uppajjanti <pageBreak edition="P" number="3.0117" />, tadā micchādiṭṭhimicchāsaṅkappamicchāvāyāmamicchāsatimicchāsamādhivasena pañca vā, micchāsaṅkappādivasena cattāri vā hontīti evaṃ na ekakkhaṇe sabbāni labbhanti, nānakkhaṇe labbhantīti.</paragraph>
    <paragraph line="9">Sukkapakkhe <bold>vijjā</bold>ti kammassakatañāṇaṃ. Ihāpi sahajātavasena ca upanissayavasena cāti dvīhākārehi pubbaṅgamatā veditabbā. <bold>Hirottappa</bold>nti hirī ca ottappañca. Tattha lajjanākārasaṇṭhitā hirī, bhāyanākārasaṇṭhitaṃ ottappaṃ. Ayamettha saṅkhepo, vitthāro pana visuddhimagge vuttova. <bold>Vijjāgatassā</bold>ti vijjāya upagatassa samannāgatassa. <bold>Viddasuno</bold>ti viduno paṇḍitassa. <bold>Sammādiṭṭhī</bold>ti yāthāvadiṭṭhi niyyānikadiṭṭhi. <bold>Sammākammantā</bold>dīsupi eseva nayo. Iti kusaladhammasamāpattiyā imāni aṭṭhaṅgāni honti, tāni lokiyamaggakkhaṇe na ekato sabbāni labbhanti, lokuttaramaggakkhaṇe pana labbhanti. Tāni ca kho paṭhamajjhānikamagge, dutiyajjhānikādīsu pana sammāsaṅkappavajjāni satteva honti.</paragraph>
    <paragraph line="10">Tattha yo evaṃ vadeyya ‘‘yasmā majjhimanikāyamhi mahāsaḷāyatanikasutte (ma. ni. 3.431) ‘yā tathābhūtassa diṭṭhi, sāssa hoti sammādiṭṭhi. Yo tathābhūtassa, saṅkappo, svāssa hoti sammāsaṅkappo. Yo tathābhūtassa vāyāmo, svāssa hoti sammāvāyāmo. Yā tathābhūtassa sati, svāssa hoti <pageBreak edition="V" number="3.0155" /> sammāsati. Yo tathābhūtassa samādhi, svāssa hoti sammāsamādhi. Pubbeva kho panassa kāyakammaṃ vacīkammaṃ ājīvo ca suparisuddho’ti vuttaṃ tasmā pañcaṅgikopi lokuttaramaggo hotī’’ti so vattabbo – tasmiṃyeva sutte ‘‘evamassāyaṃ ariyo aṭṭhaṅgiko maggo bhāvanāpāripūriṃ gacchatī’’ti idaṃ kasmā na passasi <pageBreak edition="M" number="3.0155" />? Yaṃ panetaṃ ‘‘pubbeva kho panassā’’ti vuttaṃ, taṃ pabbajitadivasato paṭṭhāya parisuddhabhāvadassanatthaṃ. Pabbajitadivasato paṭṭhāya hi parisuddhāni kāyakammādīni lokuttaramaggakkhaṇe atiparisuddhāni hontīti ayamattho dīpito.</paragraph>
    <paragraph line="11">Yampi abhidhamme vuttaṃ ‘‘tasmiṃ kho pana samaye pañcaṅgiko maggo hotī’’ti (vibha. 212), taṃ ekaṃ kiccantaraṃ dassetuṃ vuttaṃ. Yasmiñhi kāle micchākammantaṃ pahāya sammākammantaṃ pūreti, tasmiṃ kāle micchāvācā vā micchājīvo vā na hoti, diṭṭhi saṅkappo vāyāmo <pageBreak edition="P" number="3.0118" /> sati samādhīti imesuyeva pañcasu kārakaṅgesu sammākammanto pūrati. Virativasena hi sammākammanto pūrati nāma. Sammāvācāsammāājīvesupi eseva nayo. Iti imaṃ kiccantaraṃ dassetuṃ evaṃ vuttaṃ. Lokiyamaggakkhaṇe ca pañceva honti, virati pana aniyatā. Tasmā ‘‘chaaṅgiko’’ti avatvā ‘‘pañcaṅgiko’’tveva vuttaṃ. ‘‘Yā ca, bhikkhave, ariyacittassa anāsavacittassa ariyamaggasamaṅgino ariyamaggaṃ bhāvayato tīhi kāyaduccaritehi ārati virati paṭivirati veramaṇī akiriyā akaraṇaṃ, ayaṃ bhikkhave sammākammanto ariyo anāsavo lokuttaramaggo’’ti (ma. ni. 3.139). Evaṃ pana mahācattālīsakasuttādīsu anekesu suttesu sammākammantādīnañca lokuttaramaggassa aṅgabhāvasiddhito aṭṭhaṅgikova lokuttaramaggo hotīti veditabboti. Imasmiṃ sutte ayaṃ aṭṭhaṅgiko maggo lokiyalokuttaramissakova kathito. Dutiyaṃ kosalasaṃyutte vuttameva.</paragraph>
    <subhead line="12">3. Sāriputtasuttavaṇṇanā</subhead>
    <paragraph line="13" number="3"> Tatiye <bold>sakalamidaṃ bhante</bold>ti ānandatthero sāvakapāramīñāṇassa matthakaṃ appattatāya sakalampi maggabrahmacariyaṃ kalyāṇamittasannissayena labbhatīti na aññāsi, dhammasenāpati pana sāvakapāramīñāṇassa matthake ṭhitattā aññāsi, tasmā evamāha. Tenevassa bhagavā <bold>sādhu sādhū</bold>ti sādhukāramadāsi.</paragraph>
    <subhead line="14">4. Jāṇussoṇibrāhmaṇasuttavaṇṇanā</subhead>
    <paragraph line="15" number="4"> Catutthe <pageBreak edition="V" number="3.0156" /><pageBreak edition="M" number="3.0156" /><bold>sabbasetena vaḷavābhirathenā</bold>ti sakalasetena catūhi vaḷavāhi yuttarathena. So kira sabbo sacakkapañjarakubbaro rajataparikkhitto hoti. Ratho ca nāmesa duvidho hoti – yodharatho, alaṅkārarathoti. Tattha yodharatho caturassasaṇṭhāno hoti nātimahā dvinnaṃ tiṇṇaṃ vā janānaṃ <pageBreak edition="P" number="3.0119" /> gahaṇasamattho. Alaṅkāraratho mahā hoti dīghato dīgho puthulato puthulo ca, tattha chattaggāhako vālabījaniggāhako tālavaṇṭaggāhakoti evaṃ aṭṭha vā dasa vā sukheneva ṭhātuṃ vā nisīdituṃ vā nipajjituṃ vā sakkonti. Ayampi alaṅkārarathoyeva.</paragraph>
    <paragraph line="16"><bold>Setā sudaṃ assā</bold>ti tā vaḷavā pakatiyā setavaṇṇāva. <bold>Setālaṅkārā</bold>ti pasādhanaṃ tāsaṃ rajatamayaṃ ahosi. <bold>Seto ratho</bold>ti rathopi vuttanayeneva rajataparikkhittattā tattha tattha dantakammakhacitattā ca setova. <bold>Setaparivāro</bold>ti yathā aññe rathā sīhacammaparivārāpi honti, byagghacammaparivārāpi paṇḍukambalaparivārāpi honti, na evaṃ esa. Esa pana ghanadukūlena parivārito ahosi. <bold>Setā rasmiyo</bold>ti rasmiyopi rajatapanāḷisuparikkhittā. <bold>Setā patodalaṭṭhī</bold>ti patodalaṭṭhipi rajataparikkhittā.</paragraph>
    <paragraph line="17"><bold>Setaṃ chatta</bold>nti rathamajjhe ussāpitachattampi setameva ahosi. <bold>Setaṃ uṇhīsa</bold>nti aṭṭhaṅgulavitthāro rajatamayo uṇhīsapaṭṭo seto. <bold>Setāni vatthānī</bold>ti vatthānipi setāni pheṇapuñjavaṇṇāni. Tesu nivāsanaṃ pañcasatagghanakaṃ, uttarāsaṅgo sahassagghanako. <bold>Setā upāhanā</bold>ti upāhanā nāma maggāruḷhassa vā honti aṭaviṃ vā pavisantassa. Ayaṃ pana rathaṃ abhiruḷho, tenassa tadanucchaviko rajatapaṭisevito pādālaṅkāro nāma esa evaṃ vuttoti veditabbo. <bold>Setāya sudaṃ vālabījaniyā</bold>ti phalikamayadaṇḍāya setacamaravālabījaniyā. Na kevalañca ettakamevassa setaṃ ahosi, so pana brāhmaṇo setavilepanaṃ vilimpi, setamālaṃ piḷandhi, dasasu aṅgulīsu aṅgulimuddikā kaṇṇesu kuṇḍalānīti evamādi alaṅkāropissa rajatamayova ahosi <pageBreak edition="M" number="3.0157" />. Parivārabrāhmaṇāpissa dasasahassamattā tatheva setavatthavilepanamālālaṅkārā ahesuṃ.</paragraph>
    <paragraph line="18">Yaṃ panetaṃ <bold>sāvatthiyā niyyāyanta</bold>nti vuttaṃ, tatrāyaṃ niyyāyanavibhāvanā – so kira channaṃ channaṃ <pageBreak edition="V" number="3.0157" /> māsānaṃ ekavāraṃ nagaraṃ padakkhiṇaṃ karoti – ‘‘ito ettakehi divasehi nagaraṃ padakkhiṇaṃ karissatī’’ti puretarameva ghosanā kayirati. Taṃ sutvā ye nagarato na pakkantā, te na pakkamanti. Yepi pakkantā, tepi ‘‘puññavato sirisampattiṃ passissāmā’’ti āgacchanti. Yaṃ divasaṃ brāhmaṇo nagaraṃ anuvicarati, tadā <pageBreak edition="P" number="3.0120" /> pātova nagaravīthiyo sammajjitvā vālikaṃ okiritvā lājapañcamehi pupphehi vippakiritvā puṇṇaghaṭe ṭhapetvā kadaliyo ca dhaje ca ussāpetvā sakalanagaraṃ dhūpitavāsitaṃ karonti.</paragraph>
    <paragraph line="19">Brāhmaṇo pātova sīsaṃ nhāyitvā purebhattaṃ bhuñjitvā vuttanayeneva setavatthādīhi attānaṃ alaṅkaritvā pāsādā oruyha rathaṃ abhiruhati. Atha naṃ te brāhmaṇā sabbasetavatthavilepanamālālaṅkārā setacchattāni gahetvā parivārenti. Tato mahājanassa sannipātatthaṃ paṭhamaṃyeva taruṇadārakānaṃ phalāphalāni vikiranti, tadanantaraṃ māsakarūpādīni, tadanantaraṃ kahāpaṇe vikiranti. Mahājano sannipatati, ukkuṭṭhiyo ceva celukkhepā ca vattanti. Atha brāhmaṇo maṅgalikasovatthikādīsu maṅgalāni ceva suvatthiyo ca karontesu mahāsampattiyā nagaraṃ anuvicarati. Puññavantā manussā ekabhūmikādipāsāde āruyha sukapattasadisāni vātapānakavāṭāni vivaritvā olokenti. Brāhmaṇopi attano yasasirisampattiyā nagaraṃ ajjhottharanto viya dakkhiṇadvārābhimukho hoti. Taṃ sandhāyetaṃ vuttaṃ.</paragraph>
    <paragraph line="20"><bold>Tamenaṃ jano disvā</bold>ti mahājano taṃ rathaṃ disvā. <bold>Brahma</bold>nti seṭṭhādhivacanametaṃ. <bold>Brahmaṃ vata bho yāna</bold>nti seṭṭhayānasadisaṃ vata bho yānanti ayamettha attho. <bold>Imasseva kho eta</bold>nti, ānanda, manussā nāma vaṇṇabhāṇakānaṃ dhanaṃ datvā attano dārikānaṃ vaṇṇagītaṃ gāyāpenti ‘‘abhirūpo hoti dassanīyo mahaddhano mahābhogo’’ti, na ca tena vaṇṇabhaṇanamattena abhirūpā vā honti mahaddhanā vā, evameva mahājano <pageBreak edition="M" number="3.0158" /> brāhmaṇassa rathaṃ disvā – ‘‘brahmaṃ vata bho yāna’’nti kiñcāpi evaṃ vaṇṇaṃ bhaṇati, na panetaṃ yānaṃ vaṇṇabhaṇanamatteneva brahmayānaṃ nāma hoti. Lāmakañhi etaṃ chavaṃ. Paramatthena pana imasseva kho etaṃ, ānanda, ariyassa aṭṭhaṅgikassa maggassa <pageBreak edition="P" number="3.0121" /> adhivacanaṃ. Ayañhi sabbadosavigamena seṭṭho, iminā ca ariyā nibbānaṃ yantīti <bold>brahmayānaṃ</bold> itipi, dhammabhūtattā yānattā ca <bold>dhammayānaṃ</bold> itipi, anuttarattā kilesasaṅgāmassa ca vijitattā <bold>anuttaro saṅgāmavijayo</bold> itipi vattuṃ vaṭṭati.</paragraph>
    <paragraph line="21">Idānissa <pageBreak edition="V" number="3.0158" /> niddosabhāvañceva saṅgāmavijayabhāvañca dassento <bold>rāgavinayapariyosānā</bold>tiādimāha. Tattha rāgaṃ vinayamānā pariyosāpeti pariyosānaṃ gacchati nipphajjatīti rāgavinayapariyosānā. Esa nayo sabbattha.</paragraph>
    <paragraph line="22"><bold>Yassa saddhā ca paññā cā</bold>ti yassa ariyamaggayānassa saddhānusārivasena saddhā, dhammānusārivasena paññāti ime dve dhammā sadā dhuraṃ yuttā, tatramajjhattatāyuge yuttāti attho. <bold>Hirī īsā</bold>ti attanā saddhiṃ adhiviṭṭhena bahiddhāsamuṭṭhānena ottappena saddhiṃ ajjhattasamuṭṭhānā hirī yassa maggarathassa īsā. <bold>Mano yotta</bold>nti vipassanācittañca maggacittañca yottaṃ. Yathā hi rathassa vākādimayaṃ yottaṃ goṇe ekābaddhe karoti ekasaṅgahite, evaṃ maggarathassa lokiyavipassanācittaṃ atirekapaññāsa, lokuttaravipassanācittaṃ atirekasaṭṭhi kusaladhamme ekābaddhe ekasaṅgahe karoti. Tena vuttaṃ ‘‘mano yotta’’nti. <bold>Sati ārakkhasārathī</bold>ti maggasampayuttā sati ārakkhasārathi. Yathā hi rathassa ārakkho sārathi nāma yoggiyo. Dhuraṃ vāheti yojeti akkhaṃ abbhañjati rathaṃ peseti rathayuttake nibbisevane karoti, evaṃ maggarathassa sati. Ayañhi ārakkhapaccupaṭṭhānā ceva kusalākusalānañca dhammānaṃ gatiyo samanvesatīti vuttā.</paragraph>
    <paragraph line="23"><bold>Ratho</bold>ti ariyaaṭṭhaṅgikamaggaratho. <bold>Sīlaparikkhāro</bold>ti catupārisuddhisīlālaṅkāro. <bold>Jhānakkho</bold>ti vipassanāsampayuttānaṃ pañcannaṃ jhānaṅgānaṃ vasena jhānamayaakkho. <bold>Cakkavīriyo</bold>ti vīriyacakko, kāyikacetasikasaṅkhātāni <pageBreak edition="P" number="3.0122" /> dve vīriyāni assa cakkānīti attho. <bold>Upekkhā dhurasamādhī</bold>ti <pageBreak edition="M" number="3.0159" /> dhurassa samādhi, unnatonatākārassa abhāvena dvinnampi yugapadesānaṃ samatāti attho. Ayañhi tatramajjhattupekkhā cittuppādassa līnuddhaccabhāvaṃ haritvā payogamajjhatte cittaṃ ṭhapeti, tasmā imassa maggarathassa ‘‘dhurasamādhī’’ti vuttā. <bold>Anicchā parivāraṇa</bold>nti bāhirakarathassa sīhacammādīni viya imassāpi ariyamaggarathassa alobhasaṅkhātā anicchā parivāraṇaṃ nāma.</paragraph>
    <paragraph line="24"><bold>Abyāpādo</bold>ti mettā ca mettāpubbabhāgo ca. <bold>Avihiṃsā</bold>ti karuṇā ca karuṇāpubbabhāgo ca. <bold>Viveko</bold>ti kāyavivekādi tividhaviveko. <bold>Yassa āvudha</bold>nti yassa ariyamaggarathe ṭhitassa kulaputtassa etaṃ pañcavidhaṃ āvudhaṃ. Yathā hi rathe ṭhito pañcahi āvudhehi sapatte vijjhati, evaṃ yogāvacaropi imasmiṃ lokiyalokuttaramaggarathe ṭhito mettāya dosaṃ vijjhati, karuṇāya vihiṃsaṃ <pageBreak edition="V" number="3.0159" />, kāyavivekena gaṇasaṅgaṇikaṃ, cittavivekena kilesasaṅgaṇikaṃ, upadhivivekena sabbākusalaṃ vijjhati. Tenassetaṃ pañcavidhaṃ ‘‘āvudha’’nti vuttaṃ. <bold>Titikkhā</bold>ti duruttānaṃ durāgatānaṃ vacanapathānaṃ adhivāsanakkhanti. <bold>Cammasannāho</bold>ti sannaddhacammo. Yathā hi rathe ṭhito rathiko paṭimukkacammo āgatāgate sare khamati, na naṃ te vijjhanti, evaṃ adhivāsanakkhantisamannāgato bhikkhu āgatāgate vacanapathe khamati, na naṃ te vijjhanti. Tasmā ‘‘titikkhā cammasannāho’’ti vutto. <bold>Yogakkhemāya vattatī</bold>ti catūhi yogehi khemāya nibbānāya vattati, nibbānābhimukho gacchatiyeva, na tiṭṭhati na bhijjatīti attho.</paragraph>
    <paragraph line="25"><bold>Etadattani sambhūta</bold>nti etaṃ maggayānaṃ attano purisakāraṃ nissāya laddhattā attani sambhūtaṃ nāma hoti. <bold>Brahmayānaṃ anuttara</bold>nti asadisaṃ seṭṭhayānaṃ. <bold>Niyyanti dhīrā lokamhā</bold>ti yesaṃ etaṃ yānaṃ atthi, te dhīrā paṇḍitapurisā lokamhā niyyanti gacchanti. <bold>Aññadatthū</bold>ti ekaṃsena. <bold>Jayaṃ jaya</bold>nti rāgādayo sapatte jinantā jinantā.</paragraph>
    <subhead line="26">5-6. Kimatthiyasuttādivaṇṇanā</subhead>
    <paragraph line="27" number="5-6"> Pañcame <pageBreak edition="P" number="3.0123" /><bold>ayamevā</bold>ti evasaddo niyamattho. Tena aññaṃ maggaṃ paṭikkhipati. Imasmiṃ sutte vaṭṭadukkhañceva missakamaggo ca kathito. Chaṭṭhaṃ uttānameva.</paragraph>
    <subhead line="28">7. Dutiyaaññatarabhikkhusuttavaṇṇanā</subhead>
    <paragraph line="29" number="7"> Sattame <pageBreak edition="M" number="3.0160" /><bold>nibbānadhātuyā kho etaṃ bhikkhu adhivacana</bold>nti asaṅkhatāya amatāya nibbānadhātuyā etaṃ adhivacanaṃ. <bold>Āsavānaṃ khayo tena vuccatī</bold>ti apica tena rāgādivinayena āsavānaṃ khayotipi vuccati. Āsavakkhayo nāma arahattaṃ, arahattassāpi etaṃ rāgavinayotiādi nāmamevāti dīpeti. <bold>Etadavocā</bold>ti ‘‘satthārā nibbānadhātūti vadantena amataṃ nibbānaṃ kathitaṃ, maggo panassa na kathito. Taṃ kathāpessāmī’’ti anusandhikusalatāya pucchanto etaṃ avoca.</paragraph>
    <subhead line="30">8. Vibhaṅgasuttavaṇṇanā</subhead>
    <paragraph line="31" number="8"> Aṭṭhame <pageBreak edition="V" number="3.0160" /><bold>katamā ca bhikkhave sammādiṭṭhī</bold>ti ekena pariyāyena aṭṭhaṅgikamaggaṃ vibhajitvā puna aparena pariyāyena vibhajitukāmo idaṃ desanaṃ ārabhi. Tattha <bold>dukkhe ñāṇa</bold>nti savanasammasanapaṭivedhapaccavekkhaṇavasena catūhākārehi uppannaṃ ñāṇaṃ. Samudayepi eseva nayo. Sesesu pana dvīsu sammasanassa abhāvā tividhameva vaṭṭati. Evametaṃ ‘‘dukkhe ñāṇa’’ntiādinā catusaccakammaṭṭhānaṃ dassitaṃ.</paragraph>
    <paragraph line="32">Tattha purimāni dve saccāni vaṭṭaṃ, pacchimāni vivaṭṭaṃ. Tesu bhikkhuno vaṭṭe kammaṭṭhānābhiniveso hoti, vivaṭṭe natthi abhiniveso. Purimāni hi dve saccāni ‘‘pañcakkhandhā dukkhaṃ, taṇhā samudayo’’ti evaṃ saṅkhepena ca, ‘‘katame pañcakkhandhā rūpakkhandho’’tiādinā nayena vitthārena ca ācariyasantike uggaṇhitvā vācāya punappunaṃ parivattento yogāvacaro kammaṃ karoti. Itaresu pana dvīsu saccesu – ‘‘nirodhasaccaṃ iṭṭhaṃ kantaṃ manāpaṃ, maggasaccaṃ iṭṭhaṃ kantaṃ manāpa’’nti evaṃ savaneneva kammaṃ karoti. So evaṃ karonto cattāri saccāni ekapaṭivedhena paṭivijjhati, ekābhisamayena abhisameti <pageBreak edition="P" number="3.0124" />. Dukkhaṃ pariññāpaṭivedhena paṭivijjhati, samudayaṃ pahānapaṭivedhena, nirodhaṃ sacchikiriyapaṭivedhena, maggaṃ bhāvanāpaṭivedhena paṭivijjhati. Dukkhaṃ pariññābhisamayena…pe… maggaṃ bhāvanābhisamayena abhisameti.</paragraph>
    <paragraph line="33">Evamassa pubbabhāge dvīsu saccesu uggahaparipucchāsavanadhāraṇasammasanapaṭivedho hoti, dvīsu savanapaṭivedhoyeva. Aparabhāge tīsu <pageBreak edition="M" number="3.0161" /> kiccato paṭivedho hoti, nirodhe ārammaṇapaṭivedho. Paccavekkhaṇā pana pattasaccassa hoti. Imassa bhikkhuno pubbe pariggahato – ‘‘dukkhaṃ parijānāmi, samudayaṃ pajahāmi, nirodhaṃ sacchikaromi, maggaṃ bhāvemī’’ti ābhogasamannāhāramanasikārapaccavekkhaṇā natthi, pariggahato paṭṭhāya hoti. Aparabhāge pana dukkhaṃ pariññātameva hoti…pe… maggo bhāvitova hoti.</paragraph>
    <paragraph line="34">Tattha dve saccāni duddasattā gambhīrāni, dve gambhīrattā duddasāni. Dukkhasaccañhi uppattito pākaṭaṃ, khāṇukaṇṭakapahārādīsu ‘‘aho dukkha’’nti vattabbatampi āpajjati. Samudayampi <pageBreak edition="V" number="3.0161" /> khāditukāmatābhuñjitukāmatādivasena uppattito pākaṭaṃ. Lakkhaṇapaṭivedhato pana ubhayampi gambhīraṃ. Iti tāni duddasattā gambhīrāni. Itaresaṃ dvinnaṃ dassanatthāya payogo bhavaggaggahaṇatthaṃ hatthapasāraṇaṃ viya avīciphusanatthaṃ pādapasāraṇaṃ viya satadhā bhinnassa vālassa koṭiyā koṭiṃ paṭipādanaṃ viya ca hoti. Iti tāni gambhīrattā duddasāni. Evaṃ duddasattā gambhīresu gambhīrattā ca duddasesu catūsu saccesu uggahādivasena idaṃ ‘‘dukkhe ñāṇa’’ntiādi vuttaṃ. Paṭivedhakkhaṇe pana ekameva taṃ ñāṇaṃ hoti.</paragraph>
    <paragraph line="35"><bold>Nekkhammasaṅkappā</bold>dīsu kāmapaccanīkaṭṭhena kāmato nissaṭabhāvena vā, kāmaṃ sammasantassa uppannoti vā, kāmapadaghātaṃ kāmavūpasamaṃ karonto uppannoti vā <pageBreak edition="P" number="3.0125" />, kāmavivittante uppannoti vā <bold>nekkhammasaṅkappo</bold>. Sesapadadvayepi eseva nayo. Sabbepi ca te nekkhammasaṅkappādayo kāmabyāpādavihiṃsāviramaṇasaññānaṃ nānattā pubbabhāge nānā, maggakkhaṇe pana imesu tīsu ṭhānesu uppannassa akusalasaṅkappassa padacchedato anuppattisādhanavasena maggaṅgaṃ pūrayamāno ekova kusalasaṅkappo uppajjati. Ayaṃ <bold>sammāsaṅkappo</bold> nāma.</paragraph>
    <paragraph line="36"><bold>Musāvādā veramaṇī</bold>ādayopi musāvādādīhi viramaṇasaññānaṃ nānattā pubbabhāge nānā, maggakkhaṇe pana imesu catūsu ṭhānesu uppannāya <pageBreak edition="M" number="3.0162" /> akusaladussīlyacetanāya padacchedato anuppattisādhanavasena maggaṅgaṃ pūrayamānā ekāva kusalaveramaṇī uppajjati. Ayaṃ <bold>sammāvācā</bold> nāma.</paragraph>
    <paragraph line="37"><bold>Pāṇātipātā veramaṇī</bold> ādayopi pāṇātipātādīhi viramaṇasaññānaṃ nānattā pubbabhāge nānā, maggakkhaṇe pana imesu tīsu ṭhānesu uppannāya akusaladussīlyacetanāya akiriyato padacchedato anuppattisādhanavasena maggaṅgaṃ pūrayamānā ekāva kusalaveramaṇī uppajjati. Ayaṃ <bold>sammākammanto</bold> nāma.</paragraph>
    <paragraph line="38"><bold>Micchāājīva</bold>nti khādanīyabhojanīyādīnaṃ atthāya pavattitaṃ kāyavacīduccaritaṃ. <bold>Pahāyā</bold>ti vajjetvā. <bold>Sammāājīvenā</bold>ti buddhapasatthena ājīvena. <bold>Jīvikaṃ kappetī</bold>ti jīvitavuttiṃ pavatteti. Sammājīvopi kuhanādīhi viramaṇasaññānaṃ nānattā pubbabhāge nānā. Maggakkhaṇe pana imesuyeva sattasu ṭhānesu uppannāya micchājīvadussīlyacetanāya padacchedato anuppattisādhanavasena <pageBreak edition="V" number="3.0162" /> maggaṅgaṃ pūrayamānā ekāva kusalaveramaṇī uppajjati. Ayaṃ <bold>sammāājīvo</bold> nāma.</paragraph>
    <paragraph line="39"><bold>Anuppannāna</bold>nti ekasmiṃ bhave tathārūpe vā ārammaṇe attano na uppannānaṃ, parassa pana uppajjamāne disvā – ‘‘aho vata me evarūpā pāpakā dhammā na uppajjeyyu’’nti evaṃ anuppannānaṃ pāpakānaṃ akusalānaṃ dhammānaṃ anuppādāya. <bold>Chanda</bold>nti tesaṃ akusalānaṃ anuppādakapaṭipattisādhakaṃ vīriyacchandaṃ janeti. <bold>Vāyamatī</bold>ti vāyāmaṃ karoti. <bold>Vīriyaṃ ārabhatī</bold>ti vīriyaṃ pavatteti. <bold>Cittaṃ paggaṇhātī</bold>ti vīriyena cittaṃ paggahitaṃ karoti. <bold>Padahatī</bold>ti ‘‘kāmaṃ taco ca nhāru ca aṭṭhi ca avasissatū’’ti (ma. ni. 2.184) padhānaṃ pavatteti <pageBreak edition="P" number="3.0126" />. <bold>Uppannāna</bold>nti samudācāravasena attano uppannapubbānaṃ. Idāni tādise na uppādessāmīti tesaṃ pahānāya chandaṃ janeti.</paragraph>
    <paragraph line="40"><bold>Anuppannānaṃ kusalāna</bold>nti apaṭiladdhānaṃ paṭhamajjhānādīnaṃ. <bold>Uppannāna</bold>nti tesaṃyeva paṭiladdhānaṃ. <bold>Ṭhitiyā</bold>ti punappunaṃ uppattipabandhavasena ṭhitatthaṃ. <bold>Asammosāyā</bold>ti avināsatthaṃ. <bold>Bhiyyobhāvāyā</bold>ti uparibhāvāya. <bold>Vepullāyā</bold>ti vipulabhāvāya. <bold>Pāripūriyā</bold>ti bhāvanāya paripūraṇatthaṃ. Ayampi sammāvāyāmo <pageBreak edition="M" number="3.0163" /> anuppannānaṃ akusalānaṃ anuppādanādicittanānattā pubbabhāge nānā. Maggakkhaṇe pana imesuyeva catūsu ṭhānesu kiccasādhanavasena maggaṅgaṃ pūrayamānaṃ ekameva kusalavīriyaṃ uppajjati. Ayaṃ <bold>sammāvāyāmo</bold> nāma.</paragraph>
    <paragraph line="41"><bold>Sammāsati</bold>pi kāyādipariggāhakacittānaṃ nānattā pubbabhāge nānā, maggakkhaṇe pana imesu catūsu ṭhānesu kiccasādhanavasena maggaṅgaṃ pūrayamānā ekā sati uppajjati. Ayaṃ <bold>sammāsati</bold> nāma.</paragraph>
    <paragraph line="42">Jhānādīni pubbabhāgepi maggakkhaṇepi nānā, pubbabhāge samāpattivasena nānā, maggakkhaṇe nānāmaggavasena. Ekassa hi paṭhamamaggo paṭhamajjhāniko hoti, dutiyamaggādayopi paṭhamajjhānikā vā dutiyādīsu aññatarajjhānikā vā. Ekassa paṭhamamaggo dutiyādīnaṃ aññatarajjhāniko hoti, dutiyādayopi dutiyādīnaṃ aññatarajjhānikā vā paṭhamajjhānikā <pageBreak edition="V" number="3.0163" /> vā. Evaṃ cattāropi maggā jhānavasena sadisā vā asadisā vā ekaccasadisā vā honti.</paragraph>
    <paragraph line="43">Ayaṃ panassa viseso pādakajjhānaniyamena hoti. Pādakajjhānaniyamena hi paṭhamajjhānalābhino paṭhamajjhānā vuṭṭhāya vipassantassa uppannamaggo paṭhamajjhāniko hoti, maggaṅgabojjhaṅgāni panettha paripuṇṇāneva honti. Dutiyajjhānato vuṭṭhāya vipassantassa uppanno dutiyajjhāniko hoti, maggaṅgāni panettha satta honti. Tatiyajjhānato vuṭṭhāya vipassantassa uppanno tatiyajjhāniko, maggaṅgāni panettha satta, bojjhaṅgāni cha honti. Esa nayo catutthajjhānato paṭṭhāya yāva nevasaññānāsaññāyatanā <pageBreak edition="P" number="3.0127" />.</paragraph>
    <paragraph line="44">Āruppe catukkapañcakajjhānaṃ uppajjati, tañca lokuttaraṃ, no lokiyanti vuttaṃ. Ettha kathanti? Etthāpi paṭhamajjhānādīsu yato vuṭṭhāya sotāpattimaggaṃ paṭilabhitvā arūpasamāpattiṃ bhāvetvā so āruppe uppanno, taṃjhānikāvassa tattha tayo maggā uppajjanti. Evaṃ pādakajjhānameva niyameti. Keci pana therā – ‘‘vipassanāya ārammaṇabhūtā khandhā niyamentī’’ti vadanti <pageBreak edition="M" number="3.0164" />. Keci ‘‘puggalajjhāsayo niyametī’’ti vadanti. Keci ‘‘vuṭṭhānagāminīvipassanā niyametī’’ti vadanti. Tesaṃ vādavinicchayo visuddhimagge vuṭṭhānagāminīvipassanādhikāre vuttanayeneva veditabbo. <bold>Ayaṃ vuccati, bhikkhave, sammāsamādhī</bold>ti ayaṃ pubbabhāge lokiyo, aparabhāge lokuttaro sammāsamādhīti vuccati.</paragraph>
    <subhead line="45">9. Sūkasuttavaṇṇanā</subhead>
    <paragraph line="46" number="9"> Navame <bold>micchāpaṇihita</bold>nti sūkaṃ nāma uddhaggaṃ katvā ṭhapitaṃ hatthaṃ vā pādaṃ vā bhindati, tathā aṭṭhapitaṃ pana micchāpaṇihitaṃ nāma. <bold>Micchāpaṇihitāya diṭṭhiyā</bold>ti micchāṭhapitāya kammassakatapaññāya. <bold>Avijjaṃ bhindissatī</bold>ti catusaccapaṭicchādakaṃ avijjaṃ bhindissati. <bold>Vijjaṃ uppādessatī</bold>ti arahattamaggavijjaṃ uppādessati. <bold>Micchāpaṇihitattā, bhikkhave, diṭṭhiyā</bold>ti kammassakatapaññāya ceva maggabhāvanāya ca micchā ṭhapitattā, appavattitattāti attho. Imasmiṃ sutte kammassakatañāṇaṃ magganissitaṃ katvā missakamaggo kathito.</paragraph>
    <subhead line="47">10. Nandiyasuttavaṇṇanā</subhead>
    <paragraph line="48" number="10"> Dasame <pageBreak edition="V" number="3.0164" /><bold>paribbājako</bold>ti channaparibbājako. Sesamettha uttānamevāti.</paragraph>
    <centered line="49">Avijjāvaggo paṭhamo.</centered>
    <title line="50">2. Vihāravaggo</title>
    <subhead line="51">1. Paṭhamavihārasuttavaṇṇanā</subhead>
    <paragraph line="52" number="11"> Dutiyavaggassa <pageBreak edition="P" number="3.0128" /> paṭhame <bold>icchāmahaṃ, bhikkhave, aḍḍhamāsaṃ paṭisallīyitu</bold>nti ahaṃ, bhikkhave, ekaṃ aḍḍhamāsaṃ paṭisallīyituṃ nilīyituṃ ekova hutvā viharituṃ icchāmīti attho. <bold>Namhi kenaci upasaṅkamitabbo aññatra ekena piṇḍapātanīhārakenā</bold>ti yo attanā payuttavācaṃ akatvā mamatthāya <pageBreak edition="M" number="3.0165" /> saddhesu kulesu paṭiyattaṃ piṇḍapātaṃ nīharitvā mayhaṃ upanāmeyya, taṃ piṇḍapātanīhārakaṃ ekaṃ bhikkhuṃ ṭhapetvā namhi aññena kenaci bhikkhunā vā gahaṭṭhena vā upasaṅkamitabboti.</paragraph>
    <paragraph line="53">Kasmā pana evamāhāti? Tasmiṃ kira aḍḍhamāse vinetabbo satto nāhosi. Atha satthā – ‘‘imaṃ aḍḍhamāsaṃ phalasamāpattisukheneva vītināmessāmi, iti mayhañceva sukhavihāro bhavissati, anāgate ca pacchimā janatā ‘satthāpi gaṇaṃ vihāya ekako vihāsi, kimaṅgaṃ pana maya’nti diṭṭhānugatiṃ āpajjissati, tadassā bhavissati dīgharattaṃ hitāya sukhāyā’’ti iminā kāraṇena evamāha. Bhikkhusaṅghopi satthu vacanaṃ sampaṭicchitvā ekaṃ bhikkhuṃ adāsi. So pātova gandhakuṭipariveṇasammajjanamukhodakadantakaṭṭhadānādīni sabbakiccāni tasmiṃ khaṇe katvā apagacchati.</paragraph>
    <paragraph line="54"><bold>Yena svāha</bold>nti yena so ahaṃ. <bold>Paṭhamābhisambuddho</bold>ti abhisambuddho hutvā paṭhamaṃyeva ekūnapaññāsadivasabbhantare. <bold>Viharāmī</bold>ti idaṃ atītatthe vattamānavacanaṃ. <bold>Tassa padesena vihāsi</bold>nti tassa <pageBreak edition="V" number="3.0165" /> paṭhamābhisambuddhavihārassa padesena. Tattha padeso nāma khandhapadeso āyatanadhātusaccaindriyapaccayākārasatipaṭṭhānajhānanāmarūpapadeso dhammapadesoti nānāvidho. Taṃ sabbampi sandhāya – ‘‘tassa padesena vihāsi’’nti āha. Bhagavā hi paṭhamabodhiyaṃ ekūnapaññāsadivasabbhantare yathā nāma pattarajjo rājā attano vibhavasāradassanatthaṃ taṃ taṃ gabbhaṃ vivarāpetvā suvaṇṇarajatamuttāmaṇiādīni ratanāni paccavekkhanto vihareyya, evameva pañcakkhandhe nippadese katvā sammasanto paccavekkhanto vihāsi <pageBreak edition="P" number="3.0129" />. Imasmiṃ pana aḍḍhamāse tesaṃ khandhānaṃ padesaṃ vedanākkhandhameva paccavekkhanto vihāsi. Tassa ‘‘ime sattā evarūpaṃ nāma sukhaṃ paṭisaṃvedenti, evarūpaṃ dukkha’’nti olokayato yāva bhavaggā pavattā sukhavedanā, yāva avīcito pavattā dukkhavedanā, sabbā sabbākārena upaṭṭhāsi. Atha naṃ ‘‘micchādiṭṭhipaccayāpi vedayita’’ntiādinā nayena pariggaṇhanto vihāsi.</paragraph>
    <paragraph line="55">Tathā paṭhamabodhiyaṃ dvādasāyatanāni nippadesāneva katvā vihāsi, imasmiṃ pana aḍḍhamāse tesaṃ āyatanānaṃ padesaṃ vedanāvasena dhammāyatanekadesaṃ, dhātūnaṃ padesaṃ vedanāvasena dhammadhātuekadesaṃ, saccānaṃ padesaṃ vedanākkhandhavaseneva dukkhasaccekadesaṃ, paccayānaṃ padesaṃ phassapaccayā <pageBreak edition="M" number="3.0166" /> vedanāvasena paccayekadesaṃ jhānānaṃ padesaṃ vedanāvaseneva jhānaṅgekadesaṃ, nāmarūpānaṃ padesaṃ vedanāvaseneva nāmekadesaṃ paccavekkhanto vihāsi. Paṭhamabodhiyañhi ekūnapaññāsadivasabbhantare kusalādidhamme nippadese katvā anantanayāni satta pakaraṇāni paccavekkhanto vihāsi. Imasmiṃ pana aḍḍhamāse sabbadhammānaṃ padesaṃ vedanāttikameva paccavekkhanto vihāsi. Tasmiṃ tasmiṃ ṭhāne sā sā ca vihārasamāpatti vedanānubhāvena jātā.</paragraph>
    <paragraph line="56">Idāni yenākārena vihāsi, taṃ dassento <bold>micchādiṭṭhipaccayāpī</bold>tiādimāha. Tattha <bold>micchādiṭṭhipaccayāpī</bold>ti diṭṭhisampayuttā vedanāpi vaṭṭati. Diṭṭhiṃ upanissayaṃ katvā uppannā kusalākusalavedanāpi vaṭṭati vipākavedanāpi. Tattha micchādiṭṭhisampayuttā akusalāva hoti, diṭṭhiṃ pana upanissāya kusalāpi uppajjanti akusalāpi. Micchādiṭṭhikā hi diṭṭhiṃ upanissāya pakkhadivasesu yāgubhattādīni denti, addhikādīnaṃ vaṭṭaṃ paṭṭhapenti, catumahāpathe sālaṃ karonti, pokkharaṇiñca khaṇāpenti, devakulādīsu mālāgacchaṃ ropenti, nadīviduggādīsu setuṃ attharanti, visamaṃ samaṃ karonti, iti nesaṃ kusalavedanā uppajjati. Micchādiṭṭhiṃ pana nissāya sammādiṭṭhike akkosanti paribhāsanti, vadhabandhanādīni karonti, pāṇaṃ vadhitvā devatānaṃ <pageBreak edition="V" number="3.0166" /> upahāraṃ upaharanti <pageBreak edition="P" number="3.0130" />, iti nesaṃ akusalavedanā uppajjati. Vipākavedanā pana bhavantaragatānaṃyeva hoti.</paragraph>
    <paragraph line="57"><bold>Sammādiṭṭhipaccayā</bold>ti etthāpi sammādiṭṭhisampayuttā vedanāpi vaṭṭati, sammādiṭṭhiṃ upanissayaṃ katvā uppannā kusalākusalavedanāpi vipākavedanāpi. Tattha sammādiṭṭhisampayuttā kusalāva hoti, sammādiṭṭhiṃ pana upanissāya buddhapūjaṃ dīpamālaṃ mahādhammassavanaṃ appatiṭṭhite disābhāge cetiyapatiṭṭhāpananti evamādīni puññāni karonti, iti nesaṃ kusalā vedanā uppajjati. Sammādiṭṭhiṃyeva nissāya micchādiṭṭhike akkosanti paribhāsanti, attānaṃ ukkaṃsenti, paraṃ vambhenti, iti nesaṃ akusalavedanā uppajjati. Vipākavedanā pana bhavantaragatānaṃyeva hoti. <bold>Micchāsaṅkappapaccayā</bold>tiādīsupi eseva nayo. <bold>Chandapaccayā</bold>tiādīsu pana chandapaccayā aṭṭhalobhasahagatacittasampayuttā vedanā veditabbā, vitakkapaccayā <pageBreak edition="M" number="3.0167" /> paṭhamajjhānavedanāva. Saññā paccayā ṭhapetvā paṭhamajjhānaṃ sesā cha saññāsamāpattivedanā.</paragraph>
    <paragraph line="58"><bold>Chando ca avūpasanto</bold>tiādīsu tiṇṇaṃ avūpasame aṭṭhalobhasahagatacittasampayuttā vedanā hoti, chandamattassa vūpasame paṭhamajjhānavedanāva. Chandavitakkānaṃ vūpasame dutiyajjhānādivedanā adhippetā, tiṇṇampi vūpasame nevasaññānāsaññāyatanavedanā. <bold>Appattassa pattiyā</bold>ti arahattaphalassa pattatthāya. <bold>Atthi āyāma</bold>nti atthi vīriyaṃ. <bold>Tasmimpi ṭhāne anuppatte</bold>ti tassa vīriyārambhassa vasena tassa arahattaphalassa kāraṇe anuppatte. <bold>Tappaccayāpi vedayita</bold>nti arahattassa ṭhānapaccayā vedayitaṃ. Etena catumaggasahajātā nibbattitalokuttaravedanāva gahitā.</paragraph>
    <subhead line="59">2. Dutiyavihārasuttavaṇṇanā</subhead>
    <paragraph line="60" number="12"> Dutiye paṭisallānakāraṇaṃ vuttanayeneva veditabbaṃ. <bold>Micchādiṭṭhivūpasamapaccayā</bold>ti micchādiṭṭhivūpasamo nāma sammādiṭṭhi. Tasmā yaṃ sammādiṭṭhipaccayā vedayitaṃ vuttaṃ, tadeva micchādiṭṭhivūpasamapaccayā <pageBreak edition="P" number="3.0131" /> veditabbaṃ. Imasmiṃ pana sutte vipākavedanaṃ atidūreti maññamānā na gaṇhantīti vuttaṃ. Iminā nayena sabbattha attho veditabbo. Yassa yassa hi vūpasamapaccayāti vuccati, tassa tassa paṭipakkhadhammapaccayāva taṃ taṃ vedayitaṃ adhippetaṃ. <bold>Chandavūpasamapaccayā</bold>tiādīsu <pageBreak edition="V" number="3.0167" /> pana chandavūpasamapaccayā tāva paṭhamajjhānavedanā veditabbā. <bold>Vitakkavūpasamapaccayā</bold> dutiyajjhānavedanā. <bold>Saññāpaccayā</bold> chasamāpattivedanā. <bold>Saññāvūpasamapaccayā</bold> nevasaññānāsaññāyatanavedanā. <bold>Chando ca vūpasanto</bold>tiādīni vuttatthāneva.</paragraph>
    <subhead line="61">3-7. Sekkhasuttādivaṇṇanā</subhead>
    <paragraph line="62" number="13-17"> Tatiye <bold>sekkho</bold>ti sikkhanasīlo. Kiṃ sikkhatīti? Tisso sikkhā. <bold>Sekkhāyā</bold>ti tīhi phalehi catūhi ca maggehi saddhiṃ uppannāya. Sāpi hi aniṭṭhitakiccattā attano kiccaṃ sikkhatevāti sekkhā. Catutthapañcamachaṭṭhasattamāni uttānatthānevāti.</paragraph>
    <subhead line="63">8-10. Paṭhamakukkuṭārāmasuttādivaṇṇanā</subhead>
    <paragraph line="64" number="18-20"> Aṭṭhame <pageBreak edition="M" number="3.0168" /><bold>ummaṅgo</bold>ti paññāummaṅgo, paññāvīmaṃsanaṃ, paññāgavesananti attho. <bold>Evañhi tvaṃ āvuso</bold>ti idaṃ tassa pucchāpatiṭṭhāpanatthāya āha. Navamadasamāni uttānatthāmevāti.</paragraph>
    <centered line="65">Vihāravaggo dutiyo.</centered>
    <title line="66">3. Micchattavaggavaṇṇanā</title>
    <paragraph line="67" number="21-30"> Tatiyavaggassa paṭhame <bold>micchatta</bold>nti micchāsabhāvaṃ. <bold>Sammatta</bold>nti sammāsabhāvaṃ. <bold>Micchāpaṭipattādhikaraṇahetū</bold>ti micchāpaṭipattikaraṇahetu. Yasmā micchāpaṭipattiṃ karoti, tasmāti attho. <bold>Nārādhako</bold>ti <pageBreak edition="P" number="3.0132" /> na sampādako. <bold>Ñāyaṃ dhamma</bold>nti ariyamaggadhammaṃ. <bold>Micchāñāṇī</bold>ti micchāviññāṇo micchāpaccavekkhaṇo. <bold>Micchāvimuttī</bold>ti ayāthāvavimutti, aniyyānikavimutti. Imesu tatiyādīsu catūsu suttesu vaṭṭavivaṭṭaṃ kathitaṃ, pacchimesu panettha dvīsu puggalo pucchito dhammo vibhatto, evaṃ dhammena puggalo dassitoti. <bold>Suppavattiyo</bold>ti suppavattaniyo. Yathā icchiticchitaṃ <pageBreak edition="V" number="3.0168" /> disaṃ pavattento dhāvati, evaṃ pavattetuṃ sakkā hotīti attho. <bold>Saupanisaṃ saparikkhāra</bold>nti sappaccayaṃ saparivāraṃ. Sesaṃ sabbattha uttānatthamevāti.</paragraph>
    <centered line="68">Micchattavaggo tatiyo.</centered>
    <title line="69">4. Paṭipattivaggavaṇṇanā</title>
    <paragraph line="70" number="31-40"> Catutthe <bold>micchāpaṭipatti</bold>nti ayāthāvapaṭipattiṃ. <bold>Micchāpaṭipanna</bold>nti ayāthāvapaṭipannaṃ. Iti ekaṃ suttaṃ dhammavasena kathitaṃ, ekaṃ puggalavasena. <bold>Apārā pāra</bold>nti vaṭṭato nibbānaṃ. <bold>Pāragāmino</bold>ti ettha yepi pāraṅgatā, yepi gacchanti, yepi gamissanti, sabbe pāragāminotveva veditabbā.</paragraph>
    <paragraph line="71"><bold>Tīramevānudhāvatī</bold>ti vaṭṭameva anudhāvati, vaṭṭe vicarati. <bold>Kaṇha</bold>nti akusaladhammaṃ. <bold>Sukka</bold>nti kusaladhammaṃ. <bold>Okā anoka</bold>nti vaṭṭato nibbānaṃ. <bold>Āgammā</bold>ti <pageBreak edition="M" number="3.0169" /> ārabbha sandhāya paṭicca. <bold>Pariyodapeyyā</bold>ti parisuddhaṃ kareyya. <bold>Cittaklesehī</bold>ti cittaṃ kilissāpentehi nīvaraṇehi. <bold>Sambodhiyaṅgesū</bold>ti sattasu bojjhaṅgesu.</paragraph>
    <paragraph line="72"><bold>Sāmaññattha</bold>nti nibbānaṃ. Tañhi sāmaññena upagantabbato sāmaññatthoti vuccati. <bold>Brahmañña</bold>nti seṭṭhabhāvaṃ. <bold>Brahmaññattha</bold>nti nibbānaṃ brahmaññena upagantabbato. Yattha yattha pana heṭṭhā ca imesu ca tīsu suttesu ‘‘rāgakkhayo’’ti āgataṃ, tattha tattha arahattampi vaṭṭatiyevāti vadanti.</paragraph>
    <centered line="73">Paṭipattivaggo catuttho.</centered>
    <title line="74">5. Aññatitthiyapeyyālavaggavaṇṇanā</title>
    <paragraph line="75" number="41-48"> Aññatitthiyapeyyāle <pageBreak edition="P" number="3.0133" /><bold>addhānapariññattha</bold>nti saṃsāraddhānaṃ nibbānaṃ patvā pariññātaṃ <pageBreak edition="V" number="3.0169" /> nāma hoti. Tasmā nibbānaṃ ‘‘addhānapariññā’’ti vuccati, tadatthanti attho. <bold>Anupādāparinibbānattha</bold>nti apaccayaparinibbānatthaṃ. Iti imasmiṃ peyyāle vijjāvimuttiphalena arahattaṃ kathitaṃ. Ñāṇadassanena paccavekkhaṇā, sesehi nibbānanti.</paragraph>
    <centered line="76">Aññatitthiyapeyyālavaggo.</centered>
    <title line="77">6. Sūriyapeyyālavaggavaṇṇanā</title>
    <paragraph line="78" number="49-62"> Sūriyapeyyāle aruṇuggaṃ viya kalyāṇamittattā, kalyāṇamittatāya ṭhatvā nibbattito savipassanaariyamaggo sūriyapātubhāvo viyāti evaṃ sabbattha attho veditabbo. <bold>Sīlasampadā</bold>ti catupārisuddhisīlaṃ. <bold>Chandasampadā</bold>ti kusalakattukamyatāchando. <bold>Attasampadā</bold>ti sampannacittatā. <bold>Diṭṭhisampadā</bold>ti ñāṇasampatti. <bold>Appamādasampadā</bold>ti kārāpakaappamādasampatti. <bold>Yonisomanasikārasampadā</bold>ti upāyamanasikārasampatti. Puna <bold>kalyāṇamittatā</bold>tiādīni sammādiṭṭhiādīnaṃ aññenapi ākārena <pageBreak edition="M" number="3.0170" /> bhāvadassanatthaṃ vuttāni. Sabbāneva cetāni suttāni pāṭiyekkaṃ puggalajjhāsayavasena vuttānīti.</paragraph>
    <centered line="79">Sūriyapeyyālavaggo.</centered>
    <title line="80">7. Ekadhammapeyyālavaggādivaṇṇanā</title>
    <paragraph line="81" number="63-138"> Ekadhammapeyyālopi gaṅgāpeyyālopi pāṭiyekkaṃ puggalajjhāsayavaseneva tathā tathā vutte bujjhanakānaṃ ajjhāsayavasena kathito.</paragraph>
    <title line="82">8. Appamādapeyyālavaggo</title>
    <subhead line="83">1. Tathāgatasuttavaṇṇanā</subhead>
    <paragraph line="84" number="139"> Appamādapeyyāle <bold>evameva kho</bold>ti ettha yathā sabbasattānaṃ sammāsambuddho aggo, evaṃ <pageBreak edition="V" number="3.0170" /> sabbesaṃ kusaladhammānaṃ kārāpakaappamādo aggoti daṭṭhabbo. Nanu cesa lokiyova, kusaladhammā pana lokuttarāpi. Ayañca kāmāvacarova, kusaladhammā pana catubhūmakā. Kathamesa tesaṃ aggoti? Paṭilābhakaṭṭhena. Appamādena hi te paṭilabbhanti, tasmā so tesaṃ aggo. Tenetaṃ vuttaṃ <bold>sabbe te appamādamūlakā</bold>tiādi.</paragraph>
    <subhead line="85">2. Padasuttavaṇṇanā</subhead>
    <paragraph line="86" number="140"><bold>Jaṅgalāna</bold>nti pathavītalavāsīnaṃ. <bold>Pāṇāna</bold>nti sapādakapāṇānaṃ <pageBreak edition="P" number="3.0134" />. <bold>Padajātānī</bold>ti padāni. <bold>Samodhānaṃ gacchantī</bold>ti odhānaṃ upakkhepaṃ gacchanti. <bold>Aggamakkhāyatī</bold>ti seṭṭhaṃ akkhāyati. <bold>Yadidaṃ mahantattenā</bold>ti mahantabhāvena aggamakkhāyati, na guṇavasenāti attho.</paragraph>
    <subhead line="87">3-10. Kūṭasuttādivaṇṇanā</subhead>
    <paragraph line="88" number="141-148"><bold>Vassika</bold>nti sumanapupphaṃ. Imaṃ kira suttaṃ sutvā bhātiyamahārājā vīmaṃsitukāmatāya ekasmiṃ gabbhe catujātigandhehi paribhaṇḍaṃ kāretvā <pageBreak edition="M" number="3.0171" /> sugandhāni pupphāni āharāpetvā ekassa samuggassa majjhe sumanapupphamuṭṭhiṃ ṭhapetvā sesāni tassa samantato muṭṭhimuṭṭhiṃ katvā ṭhapetvā dvāraṃ pidhāya bahi nikkhanto. Athassa muhuttaṃ vītināmetvā dvāraṃ vivaritvā pavisantassa sabbapaṭhamaṃ sumanapupphagandho ghānaṃ pahari. So mahātalasmiṃyeva mahācetiyābhimukho nipajjitvā – ‘‘vassikaṃ tesaṃ agganti kathentena sukathitaṃ sammāsambuddhenā’’ti cetiyaṃ vandi. <bold>Kuṭṭarājāno</bold>ti khuddakarājāno. ‘‘Khuddarājāno’’tipi pāṭho. <bold>Tantāvutāna</bold>nti tante āvutānaṃ, tantaṃ āropetvā vāyitānanti attho. Idañca paccatte sāmivacanaṃ. Yāni kānici tantāvutāni vatthānīti ayañhettha attho. Atha vā tantāvutānaṃ vatthānaṃ yāni kānici vatthānīti evaṃ sāvasesapāṭhanayenapettha attho daṭṭhabbo. Sesaṃ sabbattha uttānamevāti.</paragraph>
    <centered line="89">Appamādavaggo aṭṭhamo.</centered>
    <title line="90">9. Balakaraṇīyavaggo</title>
    <subhead line="91">1. Balasuttavaṇṇanā</subhead>
    <paragraph line="92" number="149"> Balakaraṇīyavagge <pageBreak edition="V" number="3.0171" /><bold>balakaraṇīyā</bold>ti ūrubalabāhubalena kattabbā dhāvanalaṅghanatāpanavahanādayo kammantā. <bold>Sīle patiṭṭhāyā</bold>ti catupārisuddhisīle ṭhatvā. <bold>Aṭṭhaṅgikaṃ magga</bold>nti sahavipassanaṃ ariyamaggaṃ.</paragraph>
    <subhead line="93">2. Bījasuttavaṇṇanā</subhead>
    <paragraph line="94" number="150"><bold>Bījagāmabhūtagāmā</bold>ti ettha pañcavidhampi bījaṃ bījagāmo nāma, tadeva paṇṇasampannaṃ nīlabhāvato paṭṭhāya bhūtagāmoti veditabbaṃ.</paragraph>
    <subhead line="95">3. Nāgasuttavaṇṇanā</subhead>
    <paragraph line="96" number="151"><bold>Balaṃ</bold><pageBreak edition="P" number="3.0135" /><bold>gāhentī</bold>ti balaṃ gaṇhanti, gahitabalā thirasarīrā honti. <bold>Kusobbhe otarantī</bold>tiādīsu ayamanupubbikathā – nāginiyo kira utusamaye <pageBreak edition="M" number="3.0172" /> patiṭṭhitagabbhā cintenti – ‘‘sace mayaṃ idha vijāyissāma, evaṃ no dārakā ūmivegañca supaṇṇassa ca pakkhanditvā āgatassa vegaṃ sahituṃ na sakkhissantī’’ti tā mahāsamudde nimujjitvā sambhajjamukhadvāraṃ patvā pañca mahānadiyo pavisitvā himavantaṃ gacchanti. Tattha supaṇṇehi apakkhandanīyāsu suvaṇṇarajatamaṇiguhāsu vasamānā vijāyitvā nāgapotake gopphakādipamāṇesu udakesu otāretvā udakataraṇaṃ sikkhāpenti.</paragraph>
    <paragraph line="97">Atha yadā anukkamena te nāgā gaṅgādīnaṃ nadīnaṃ orimatīrato paratīraṃ, paratīrato orimatīranti taraṇapaṭitaraṇaṃ kātuṃ sakkonti, tadā ‘‘idāni no dārakā ūmivegañca garuḷavegañca sahituṃ sakkhissantī’’ti ñatvā attano ānubhāvena mahāmeghaṃ samuṭṭhāpetvā sakalahimavantaṃ ekodakaṃ viya kurumānā devaṃ vassāpetvā suvaṇṇarajatādimayā nāvā māpetvā upari <pageBreak edition="V" number="3.0172" /> suvaṇṇatārakavicittaṃ samosaritagandhapupphadāmaṃ celavitānaṃ bandhitvā surabhicandanagandhapupphādīni ādāya tāhi nāvāhi pañca mahānadiyo ogāhitvā anukkamena mahāsamuddaṃ pāpuṇanti. Tattha ca vasantā dasabyāma-satabyāma-sahassabyāma-satasahassabyāma-pamāṇataṃ āpajjantā mahantattaṃ vepullattaṃ āpajjanti nāma.</paragraph>
    <paragraph line="98"><bold>Evameva kho</bold>ti ettha himavantapabbato viya catupārisuddhisīlaṃ daṭṭhabbaṃ, nāgapotakā viya yogāvacarā, kusobbhādayo viya ariyamaggo, mahāsamuddo viya nibbānaṃ. Yathā nāgapotakā himavante patiṭṭhāya kusobbhādīhi mahāsamuddaṃ patvā kāyamahantattaṃ āpajjanti, evaṃ yogino sīlaṃ nissāya sīle patiṭṭhāya ariyamaggena nibbānaṃ patvā arahattamaggeneva āgatesu chasu abhiññādhammesu guṇasarīramahantattaṃ pāpuṇantīti.</paragraph>
    <subhead line="99">5. Kumbhasuttavaṇṇanā</subhead>
    <paragraph line="100" number="153"><bold>Kumbho</bold>ti udakaghaṭo. <bold>No paccāvamatī</bold>ti na patiāvamati, na anto pavesetīti attho.</paragraph>
    <subhead line="101">7. Ākāsasuttavaṇṇanā</subhead>
    <paragraph line="102" number="155"><bold>Puratthimā</bold>ti <pageBreak edition="M" number="3.0173" /> puratthimadisato āgatavātā. <bold>Pacchimadisā</bold>dīsupi eseva nayo. <bold>Cattāropi satipaṭṭhānā</bold>ti yatheva hi etesaṃ <pageBreak edition="P" number="3.0136" /> puratthimādibhedānaṃ vātānaṃ sannipāto ākāse ijjhati, evaṃ idhāpi ‘‘cattāro satipaṭṭhānā’’tiādinā nayena vuttā bodhipakkhiyadhammā sahavipassanassa ariyamaggassa bhāvanāya ijjhanti, tenetaṃ vuttaṃ.</paragraph>
    <subhead line="103">8-9. Paṭhamameghasuttādivaṇṇanā</subhead>
    <paragraph line="104" number="156-157"><bold>Gimhānaṃ pacchime māse</bold>ti āsāḷhamāse. <bold>Ūhata</bold>nti dvipadacatuppadānaṃ pādappahārena pathavītale uṭṭhahitvā uddhaṃ gataṃ vaṭṭivaṭṭi hutvā ākāse pakkhantaṃ. <bold>Rajojalla</bold>nti paṃsurajojallaṃ.</paragraph>
    <subhead line="105">10. Nāvāsuttavaṇṇanā</subhead>
    <paragraph line="106" number="158"><bold>Sāmuddikāya</bold><pageBreak edition="V" number="3.0173" /><bold>nāvāyā</bold>tiādi heṭṭhā vāṇijakopame vitthāritameva.</paragraph>
    <subhead line="107">11-12. Āgantukasuttādivaṇṇanā</subhead>
    <paragraph line="108" number="159-160"><bold>Āgantukāgāra</bold>nti puññatthikehi nagaramajjhe kataṃ āgantukagharaṃ, yattha rājarājamahāmattehipi sakkā hoti nivāsaṃ upagantuṃ. <bold>Abhiññā pariññeyyā</bold>ti yatheva hi tesaṃ puratthimadisādīhi āgatānaṃ khattiyādīnaṃ vāso āgantukāgāre ijjhati, evaṃ imesaṃ abhiññāpariññeyyātiādīnaṃ dhammānaṃ abhiññāparijānanādīhi sahavipassanassa ariyamaggassa bhāvanāya ijjhanti, tenetaṃ vuttaṃ. Nadīsuttaṃ heṭṭhā vuttanayamevāti.</paragraph>
    <centered line="109">Balakaraṇīyavaggo navamo.</centered>
    <title line="110">10. Esanāvaggo</title>
    <subhead line="111">1. Esanāsuttavaṇṇanā</subhead>
    <paragraph line="112" number="161"> Esanāvagge <pageBreak edition="M" number="3.0174" /><bold>kāmesanā</bold>ti kāmānaṃ esanā gavesanā magganā patthanā. <bold>Bhavesanā</bold>ti bhavānaṃ esanā. <bold>Brahmacariyesanā</bold>ti micchādiṭṭhisaṅkhātassa brahmacariyassa esanā.</paragraph>
    <subhead line="113">2-11. Vidhāsuttādivaṇṇanā</subhead>
    <paragraph line="114" number="162-171"><bold>Vidhā</bold>ti mānakoṭṭhāsā mānaṭhapanā vā. <bold>Seyyohamasmīti vidhā</bold>ti ahamasmi seyyoti evaṃ mānakoṭṭhāso mānaṭhapanā vā. <bold>Nīghā</bold>ti dukkhā. Vacanattho panettha yassa uppajjanti, taṃ purisaṃ nīhanantīti nīghā. Sesamettha uttānamevāti.</paragraph>
    <centered line="115">Esanāvaggo dasamo.</centered>
    <title line="116">11. Oghavaggo</title>
    <subhead line="117">1-2. Oghasuttādivaṇṇanā</subhead>
    <paragraph line="118" number="172-173"> Oghavagge <pageBreak edition="V" number="3.0174" /><pageBreak edition="P" number="3.0137" /><bold>kāmogho</bold>ti pañcasu kāmaguṇesu chandarāgo. <bold>Bhavogho</bold>ti rūpārūpabhavesu chandarāgo. <bold>Diṭṭhogho</bold>ti dvāsaṭṭhi diṭṭhiyo. <bold>Avijjogho</bold>ti catūsu saccesu aññāṇaṃ. <bold>Kāmayogā</bold>dīsupi eseva nayo.</paragraph>
    <subhead line="119">3-4. Upādānasuttādivaṇṇanā</subhead>
    <paragraph line="120" number="174-175"><bold>Kāmupādāna</bold>nti kāmaggahaṇaṃ. <bold>Diṭṭhupādānā</bold>dīsupi eseva nayo. <bold>Ganthā</bold>ti ganthanā ghaṭanā. <bold>Kāyagantho</bold>ti nāmakāyassa gantho ganthanaghaṭanakileso. <bold>Idaṃsaccābhiniveso</bold>ti antaggāhikadiṭṭhivasena uppanno ‘‘idameva sacca’’nti evaṃ abhiniveso.</paragraph>
    <subhead line="121">5-10. Anusayasuttādivaṇṇanā</subhead>
    <paragraph line="122" number="176-181"><bold>Kāmarāgānusayo</bold>ti <pageBreak edition="M" number="3.0175" /> thāmagataṭṭhena kāmarāgova anusayo kāmarāgānusayo. Sesesupi eseva nayo. <bold>Orambhāgiyānī</bold>ti heṭṭhākoṭṭhāsiyāni. <bold>Saṃyojanānī</bold>ti bandhanāni. <bold>Uddhambhāgiyānī</bold>ti uparikoṭṭhāsiyāni. Sesaṃ sabbattha uttānatthamevāti.</paragraph>
    <centered line="123">Oghavaggo ekādasamo.</centered>
    <centered line="124">Maggasaṃyuttavaṇṇanā niṭṭhitā.</centered>
  </content>
</document>