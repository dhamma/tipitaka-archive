<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0302a.att3.xml</normativeSource>
    <source>roman/atthakatha/suttapitaka (atthakatha)/samyuttanikaya (atthakatha)/nidanavagga-atthakatha/4. anamataggasamyuttam.xml</source>
    <script>roman</script>
    <directory>/atthakatha/suttapitaka (atthakatha)/samyuttanikaya (atthakatha)/nidanavagga-atthakatha</directory>
    <basename>4. anamataggasamyuttam</basename>
    <titlePath>4. Anamataggasaṃyuttaṃ - Nidānavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">4. Anamataggasaṃyuttaṃ</chapter>
    <title line="2">1. Paṭhamavaggo</title>
    <subhead line="3">1. Tiṇakaṭṭhasuttavaṇṇanā</subhead>
    <paragraph line="4" number="124"> Anamataggasaṃyuttassa <pageBreak edition="Vipassana Research Institut" number="2.0139" /><pageBreak edition="Pali Text Society" number="2.0156" /><pageBreak edition="Myanmar" number="2.0145" /> paṭhame <bold>anamataggo</bold>ti anu amataggo, vassasataṃ vassasahassaṃ ñāṇena anugantvāpi amataggo aviditaggo, nāssa sakkā ito vā etto vā aggaṃ jānituṃ, aparicchinnapubbāparakoṭikoti attho. <bold>Saṃsāro</bold>ti khandhādīnaṃ avicchinnappavattā paṭipāṭi. <bold>Pubbā koṭi na paññāyatī</bold>ti purimamariyādā na dissati. Yadaggena cassa purimā koṭi na paññāyati, pacchimāpi tadaggeneva na paññāyati, vemajjheyeva pana sattā saṃsaranti. <bold>Pariyādānaṃ gaccheyyā</bold>ti idaṃ upamāya khuddakattā vuttaṃ. Bāhirasamayasmiñhi attho paritto hoti, upamā mahatī. ‘‘Hatthī viya ayaṃ goṇo, goṇo viya sūkaro, samuddo viya taḷāka’’nti hi vutte na tesaṃ tādisaṃ pamāṇaṃ hoti. Buddhasamaye pana upamā parittā, attho mahā. Pāḷiyañhi eko jambudīpo gahito, evarūpānaṃ pana jambudīpānaṃ satepi sahassepi satasahassepi tiṇādīni tena upakkamena pariyādānaṃ gaccheyyuṃ, na tveva purisassa mātu mātaroti. <bold>Dukkhaṃ paccanubhūta</bold>nti tumhehi dukkhaṃ anubhūtaṃ. <bold>Tibba</bold>nti tasseva vevacanaṃ. <bold>Byasana</bold>nti ñātibyasanādianekavidhaṃ. <bold>Kaṭasī</bold>ti susānaṃ, pathavīyeva vā. Sā hi punappunaṃ marantehi sarīranikkhepena vaḍḍhitā. <bold>Alamevā</bold>ti yuttameva. Paṭhamaṃ.</paragraph>
    <subhead line="5">2. Pathavīsuttavaṇṇanā</subhead>
    <paragraph line="6" number="125"> Dutiye <bold>mahāpathavi</bold>nti cakkavāḷapariyantaṃ mahāpathaviṃ. <bold>Nikkhipeyyā</bold>ti taṃ pathaviṃ bhinditvā vuttappamāṇaṃ guḷikaṃ karitvā ekamantaṃ ṭhapeyya. Dutiyaṃ.</paragraph>
    <subhead line="7">3. Assusuttavaṇṇanā</subhead>
    <paragraph line="8" number="126"> Tatiye <pageBreak edition="Vipassana Research Institut" number="2.0140" /><pageBreak edition="Pali Text Society" number="2.0157" /><pageBreak edition="Myanmar" number="2.0146" /><bold>kandantāna</bold>nti sasaddaṃ rudamānānaṃ. <bold>Passanna</bold>nti sanditaṃ pavattaṃ. <bold>Catūsu mahāsamuddesū</bold>ti sinerurasmīhi paricchinnesu catūsu mahāsamuddesu. Sinerussa hi pācīnapassaṃ rajatamayaṃ, dakkhiṇapassaṃ maṇimayaṃ, pacchimapassaṃ phalikamayaṃ, uttarapassaṃ suvaṇṇamayaṃ. Pubbadakkhiṇapassehi nikkhantā rajatamaṇirasmiyo ekato hutvā mahāsamuddapiṭṭhena gantvā cakkavāḷapabbataṃ āhacca tiṭṭhanti, dakkhiṇapacchimapassehi nikkhantā maṇiphalikarasmiyo, pacchimuttarapassehi nikkhantā phalikasuvaṇṇarasmiyo, uttarapācīnapassehi nikkhantā suvaṇṇarajatarasmiyo ekato hutvā mahāsamuddapiṭṭhena gantvā cakkavāḷapabbataṃ āhacca tiṭṭhanti. Tāsaṃ rasmīnaṃ antaresu cattāro mahāsamuddā honti. Te sandhāya vuttaṃ ‘‘catūsu mahāsamuddesū’’ti. <bold>Ñātibyasana</bold>ntiādīsu <bold>byasana</bold>nti viasanaṃ, vināsoti attho. Ñātīnaṃ byasanaṃ <bold>ñātibyasanaṃ,</bold> bhogānaṃ byasanaṃ <bold>bhogabyasanaṃ</bold>. Rogo pana sayameva ārogyaṃ viyasati vināsetīti byasanaṃ, rogova byasanaṃ <bold>rogabyasanaṃ</bold>. Tatiyaṃ.</paragraph>
    <subhead line="9">4. Khīrasuttavaṇṇanā</subhead>
    <paragraph line="10" number="127"> Catutthe <bold>mātuthañña</bold>nti ekanāmikāya manussamātu khīraṃ. Imesañhi sattānaṃ gaṇḍuppādakipillikādīsu vā macchakacchapādīsu vā pakkhijātesu vā nibbattakāle mātukhīrameva natthi, ajapasumahiṃsādīsu nibbattakāle khīraṃ atthi, tathā manussesu. Tattha ajādikāle ca manussesu cāpi ‘‘devī sumanā tissā’’ti evaṃ nānānāmikānaṃ kucchiyaṃ nibbattakāle aggahetvā tissāti ekanāmikāya eva mātu kucchiyaṃ nibbattakāle pītaṃ thaññaṃ catūsu mahāsamuddesu udakato bahutaranti veditabbaṃ. Catutthaṃ.</paragraph>
    <subhead line="11">5. Pabbatasuttavaṇṇanā</subhead>
    <paragraph line="12" number="128"> Pañcame <bold>sakkā pana, bhante</bold>ti so kira bhikkhu cintesi – ‘‘satthā anamataggassa saṃsārassa dīghatamattā ‘na sukaraṃ na sukara’nti kathetiyeva <pageBreak edition="Myanmar" number="2.0147" />, kathaṃ nacchindati <pageBreak edition="Pali Text Society" number="2.0158" />, sakkā nu kho upamaṃ kārāpetu’’nti. Tasmā evamāha. <bold>Kāsikenā</bold>ti tayo kappāsaṃsū ekato gahetvā <pageBreak edition="Vipassana Research Institut" number="2.0141" /> kantitasuttamayena atisukhumavatthena. Tena pana parimaṭṭhe kittakaṃ khīyeyyāti. Sāsapamattaṃ. Pañcamaṃ.</paragraph>
    <subhead line="13">6. Sāsapasuttavaṇṇanā</subhead>
    <paragraph line="14" number="129"> Chaṭṭhe <bold>āyasaṃ nagara</bold>nti āyasena pākārena parikkhittaṃ nagaraṃ, na pana anto āyasehi ekabhūmikādipāsādehi ākiṇṇanti daṭṭhabbaṃ. Chaṭṭhaṃ.</paragraph>
    <subhead line="15">7. Sāvakasuttavaṇṇanā</subhead>
    <paragraph line="16" number="130"> Sattame <bold>anussareyyu</bold>nti ekena kappasatasahasse anussarite aparo tassa ṭhitaṭṭhānato aññaṃ satasahassaṃ, aññopi aññanti evaṃ cattāropi cattārisatasahassāni anussareyyuṃ. Sattamaṃ.</paragraph>
    <subhead line="17">8-9. Gaṅgāsuttādivaṇṇanā</subhead>
    <paragraph line="18" number="131-132"> Aṭṭhame <bold>yā etasmiṃ antare vālikā</bold>ti yā etasmiṃ āyāmato pañcayojanasatike antare vālikā. Navame vattabbaṃ natthi. Aṭṭhamanavamāni.</paragraph>
    <subhead line="19">10. Puggalasuttavaṇṇanā</subhead>
    <paragraph line="20" number="133"> Dasame <bold>aṭṭhikaṅkalo</bold>tiādīni tīṇipi rāsivevacanāneva. Imesaṃ pana sattānaṃ saaṭṭhikālato anaṭṭhikālova bahutaro. Gaṇḍuppādakādipāṇabhūtānañhi etesaṃ aṭṭhimeva natthi, macchakacchapādibhūtānaṃ pana aṭṭhimeva bahutaraṃ, tasmā anaṭṭhikālañca bahuaṭṭhikālañca aggahetvā samaṭṭhikālova gahetabbo. <bold>Uttaro</bold><pageBreak edition="Pali Text Society" number="2.0159" /><bold>gijjhakūṭassā</bold>ti gijjhakūṭassa uttarapasse ṭhito. <bold>Magadhānaṃ giribbaje</bold>ti magadharaṭṭhassa giribbaje, giriparikkhepe ṭhitoti attho. Sesaṃ sabbattha uttānamevāti. Dasamaṃ.</paragraph>
    <centered line="21">Paṭhamo vaggo.</centered>
    <title line="22">2. Dutiyavaggo</title>
    <subhead line="23">1. Duggatasuttavaṇṇanā</subhead>
    <paragraph line="24" number="134"> Dutiyavaggassa <pageBreak edition="Vipassana Research Institut" number="2.0142" /><pageBreak edition="Myanmar" number="2.0148" /> paṭhame <bold>duggata</bold>nti daliddaṃ kapaṇaṃ. <bold>Durūpeta</bold>nti dussaṇṭhānehi hatthapādehi upetaṃ. Paṭhamaṃ.</paragraph>
    <subhead line="25">2. Sukhitasuttavaṇṇanā</subhead>
    <paragraph line="26" number="135"> Dutiye <bold>sukhita</bold>nti sukhasamappitaṃ mahaddhanaṃ mahābhogaṃ. <bold>Susajjita</bold>nti alaṅkatapaṭiyattaṃ hatthikkhandhagataṃ mahāparivāraṃ. Dutiyaṃ.</paragraph>
    <subhead line="27">3. Tiṃsamattasuttavaṇṇanā</subhead>
    <paragraph line="28" number="136"> Tatiye <bold>pāveyyakā</bold>ti pāveyyadesavāsino. <bold>Sabbe āraññikā</bold>tiādīsu dhutaṅgasamādānavasena tesaṃ āraññikādibhāvo veditabbo. <bold>Sabbe sasaṃyojanā</bold>ti sabbe sabandhanā, keci sotāpannā, keci sakadāgāmino, keci anāgāmino. Tesu hi puthujjano vā khīṇāsavo vā natthi. <bold>Gunna</bold>ntiādīsu setakāḷādivaṇṇesu ekekavaṇṇakālova gahetabbo. <bold>Pāripanthakā</bold>ti paripanthe tiṭṭhanakā panthaghātacorā. <bold>Pāradārikā</bold>ti paradāracārittaṃ āpajjanakā. Tatiyaṃ.</paragraph>
    <subhead line="29">4-9. Mātusuttādivaṇṇanā</subhead>
    <paragraph line="30" number="137-142"> Catutthādīsu liṅganiyamena ceva cakkavāḷaniyamena ca attho veditabbo. Purisānañhi mātugāmakālo, mātugāmānañca purisakāloti evamettha liṅganiyamo. Imamhā cakkavāḷā sattā paracakkavāḷaṃ, paracakkavāḷā ca imaṃ cakkavāḷaṃ saṃsaranti. Tesu imasmiṃ cakkavāḷe mātugāmakāle mātubhūtaññeva dassento <bold>yo namātābhūtapubbo</bold>ti āha. <bold>Yo napitābhūtapubbo</bold>tiādīsupi eseva nayo. Catutthādīni.</paragraph>
    <subhead line="31">10. Vepullapabbatasuttavaṇṇanā</subhead>
    <paragraph line="32" number="143"> Dasame <pageBreak edition="Vipassana Research Institut" number="2.0143" /><pageBreak edition="Pali Text Society" number="2.0160" /><pageBreak edition="Myanmar" number="2.0149" /><bold>bhūtapubba</bold>nti atītakāle ekaṃ apadānaṃ āharitvā dasseti. <bold>Samaññā udapādī</bold>ti paññatti ahosi. <bold>Catūhena ārohantī</bold>ti idaṃ thāmamajjhime sandhāya vuttaṃ. <bold>Agga</bold>nti uttamaṃ. <bold>Bhaddayuga</bold>nti sundarayugalaṃ. <bold>Tīhena ārohantī</bold>ti ettāvatā kira dvinnaṃ buddhānaṃ antare yojanaṃ pathavī ussannā, so pabbato tiyojanubbedho jāto.</paragraph>
    <paragraph line="33"><bold>Appaṃ vā bhiyyo</bold>ti vassasatato uttariṃ appaṃ dasa vā vīsaṃ vā vassāni. Puna vassasatameva jīvanako nāma natthi, uttamakoṭiyā pana saṭṭhi vā asīti vā vassāni jīvanti. Vassasataṃ pana appatvā pañcavassadasavassādikāle mīyamānāva bahukā. Ettha ca kakusandho bhagavā cattālīsavassasahassāyukakāle, koṇāgamano tiṃsavassasahassāyukakāle nibbattoti idaṃ anupubbena parihīnasadisaṃ kataṃ, na pana evaṃ parihīnaṃ, vaḍḍhitvā vaḍḍhitvā parihīnanti veditabbaṃ. Kathaṃ? Kakusandho tāva bhagavā imasmiṃyeva kappe cattālīsavassasahassāyukakāle nibbatto āyuppamāṇaṃ pañca koṭṭhāse katvā cattāro ṭhatvā pañcame vijjamāneyeva parinibbuto. Taṃ āyu parihāyamānaṃ dasavassakālaṃ patvā puna vaḍḍhamānaṃ asaṅkheyyaṃ hutvā tato parihāyamānaṃ tiṃsavassasahassāyukakāle ṭhitaṃ, tadā koṇāgamano nibbatto. Tasmimpi tatheva parinibbute taṃ āyu dasavassakālaṃ patvā puna vaḍḍhamānaṃ asaṅkheyyaṃ hutvā parihāyitvā vīsavassasahassakāle ṭhitaṃ, tadā kassapo bhagavā nibbatto. Tasmimpi tatheva parinibbute taṃ āyu dasavassakālaṃ patvā puna vaḍḍhamānaṃ asaṅkheyyaṃ hutvā parihāyitvā vassasatakālaṃ pattaṃ, atha amhākaṃ sammāsambuddho nibbatto. Evaṃ anupubbena parihāyitvā vaḍḍhitvā vaḍḍhitvā parihīnanti veditabbaṃ. Tattha ca yaṃ āyuparimāṇesu mandesu buddhā nibbattanti, tesampi tadeva āyuparimāṇaṃ hotīti. Dasamaṃ.</paragraph>
    <centered line="34">Dutiyo vaggo.</centered>
    <centered line="35">Anamataggasaṃyuttavaṇṇanā niṭṭhitā.</centered>
  </content>
</document>