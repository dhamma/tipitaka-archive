<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0302a.att2.xml</normativeSource>
    <archivePath>roman/atthakatha/suttapitaka (atthakatha)/samyuttanikaya (atthakatha)/nidanavagga-atthakatha/3. dhatusamyuttam.xml</archivePath>
    <baseFileName>3. dhatusamyuttam</baseFileName>
    <titlePath>3. Dhātusaṃyuttaṃ - Nidānavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">3. Dhātusaṃyuttaṃ</chapter>
    <title line="2">1. Nānattavaggo</title>
    <subhead line="3">1.Dhātunānattasuttavaṇṇanā</subhead>
    <paragraph line="4" number="85"> Dhātusaṃyuttassa <pageBreak edition="Vipassana Research Institut" number="2.0115" /><pageBreak edition="Myanmar" number="2.0121" /> paṭhame <pageBreak edition="Pali Text Society" number="2.0131" /> nissattaṭṭhasuññataṭṭhasaṅkhātena sabhāvaṭṭhena dhātūti laddhanāmānaṃ dhammānaṃ nānāsabhāvo <bold>dhātunānattaṃ. Cakkhudhātū</bold>tiādīsu cakkhupasādo cakkhudhātu, rūpārammaṇaṃ rūpadhātu, cakkhupasādavatthukaṃ cittaṃ cakkhuviññāṇadhātu. Sotapasādo sotadhātu, saddārammaṇaṃ saddadhātu, sotapasādavatthukaṃ cittaṃ sotaviññāṇadhātu. Ghānapasādo ghānadhātu, gandhārammaṇaṃ gandhadhātu, ghānapasādavatthukaṃ cittaṃ ghānaviññāṇadhātu. Jivhāpasādo jivhādhātu, rasārammaṇaṃ rasadhātu, jivhāpasādavatthukaṃ cittaṃ jivhāviññāṇadhātu. Kāyapasādo kāyadhātu, phoṭṭhabbārammaṇaṃ phoṭṭhabbadhātu, kāyapasādavatthukaṃ cittaṃ kāyaviññāṇadhātu. Tisso manodhātuyo manodhātu, vedanādayo tayo khandhā sukhumarūpāni nibbānañca dhammadhātu, sabbampi manoviññāṇaṃ manoviññāṇadhātūti. Ettha ca soḷasa dhātuyo kāmāvacarā, avasāne dve catubhūmikāti. Paṭhamaṃ.</paragraph>
    <subhead line="5">2. Phassanānattasuttavaṇṇanā</subhead>
    <paragraph line="6" number="86"> Dutiye <bold>uppajjati phassanānatta</bold>nti nānāsabhāvo phasso uppajjati. Tattha cakkhusamphassādayo cakkhuviññāṇādisampayuttā, manosamphasso manodvāre paṭhamajavanasampayutto, tasmā. <bold>Manodhātuṃ paṭiccā</bold>ti manodvārāvajjanaṃ kiriyāmanoviññāṇadhātuṃ paṭicca paṭhamajavanasamphasso uppajjatīti ayamettha attho. Dutiyaṃ.</paragraph>
    <subhead line="7">3. Nophassanānattasuttavaṇṇanā</subhead>
    <paragraph line="8" number="87"> Tatiye <pageBreak edition="Vipassana Research Institut" number="2.0116" /><pageBreak edition="Pali Text Society" number="2.0132" /><bold>no manosamphassaṃ paṭicca uppajjati manodhātū</bold>ti manodvāre paṭhamajavanasampayuttaṃ phassaṃ paṭicca āvajjanakiriyāmanoviññāṇadhātu no uppajjatīti evamattho daṭṭhabbo. Tatiyaṃ.</paragraph>
    <subhead line="9">4. Vedanānānattasuttavaṇṇanā</subhead>
    <paragraph line="10" number="88"> Catutthe <pageBreak edition="Myanmar" number="2.0122" /><bold>cakkhusamphassajā vedanā</bold>ti sampaṭicchanamanodhātuto paṭṭhāya sabbāpi tasmiṃ dvāre vedanā vatteyyuṃ, nibbattiphāsukatthaṃ pana anantaraṃ sampaṭicchanavedanameva gahetuṃ vaṭṭatīti vuttaṃ. <bold>Manosamphassaṃ paṭiccā</bold>ti manodvāre āvajjanasamphassaṃ paṭicca paṭhamajavanavedanā, paṭhamajavanasamphassaṃ paṭicca dutiyajavanavedanāti ayamadhippāyo. Catutthaṃ.</paragraph>
    <subhead line="11">5. Dutiyavedanānānattasuttavaṇṇanā</subhead>
    <paragraph line="12" number="89"> Pañcame tatiyacatutthesu vuttanayāva ekato katvā desitāti. Iti dutiyādīsu catūsu suttesu manodhātuṃ manodhātūti agahetvā manodvārāvajjanaṃ manodhātūti gahitaṃ. Sabbāni cetāni tathā tathā kathite bujjhanakānaṃ ajjhāsayena desitāni. Ito paresupi eseva nayo. Pañcamaṃ.</paragraph>
    <subhead line="13">6. Bāhiradhātunānattasuttavaṇṇanā</subhead>
    <paragraph line="14" number="90"> Chaṭṭhe pana pañca dhātuyo kāmāvacarā, dhammadhātu catubhūmikāti. Chaṭṭhaṃ.</paragraph>
    <subhead line="15">7. Saññānānattasuttavaṇṇanā</subhead>
    <paragraph line="16" number="91"> Sattame <bold>rūpadhātū</bold>ti āpāthe patitaṃ attano vā parassa vā sāṭakaveṭhanādivatthukaṃ rūpārammaṇaṃ. <bold>Rūpasaññā</bold>ti cakkhuviññāṇasampayuttā saññā. <bold>Rūpasaṅkappo</bold>ti sampaṭicchanādīhi tīhi <pageBreak edition="Vipassana Research Institut" number="2.0117" /> cittehi sampayutto saṅkappo. <bold>Rūpacchando</bold>ti rūpe chandikataṭṭhena chando. <bold>Rūpapariḷāho</bold>ti rūpe anuḍahanaṭṭhena <pageBreak edition="Pali Text Society" number="2.0133" /> pariḷāho. <bold>Rūpapariyesanā</bold>ti pariḷāhe uppanne sandiṭṭhasambhatte gahetvā tassa rūpassa paṭilābhatthāya pariyesanā. Ettha ca saññāsaṅkappachandā ekajavanavārepi nānājavanavārepi labbhanti, pariḷāhapariyesanā pana nānājavanavāreyeva labbhantīti. <bold>Evaṃ kho, bhikkhave, dhātunānatta</bold>nti ettha ca evaṃ rūpādinānāsabhāvaṃ dhātuṃ paṭicca rūpasaññādinānāsabhāvasaññā uppajjatīti iminā nayena attho veditabbo. Sattamaṃ.</paragraph>
    <subhead line="17">8. Nopariyesanānānattasuttavaṇṇanā</subhead>
    <paragraph line="18" number="92"> Aṭṭhame <pageBreak edition="Myanmar" number="2.0123" /><bold>no dhammapariyesanaṃ paṭicca uppajjati dhammapariḷāho</bold>ti evaṃ āgataṃ paṭisedhamattameva nānaṃ. Aṭṭhamaṃ.</paragraph>
    <subhead line="19">9. Bāhiraphassanānattasuttādivaṇṇanā</subhead>
    <paragraph line="20" number="93-94"> Navame <bold>uppajjati rūpasaññā</bold>ti vuttappakāre ārammaṇe uppajjati saññā. <bold>Rūpasaṅkappo</bold>ti tasmiṃyeva ārammaṇe tīhi cittehi sampayuttasaṅkappo. <bold>Rūpasamphasso</bold>ti tadevārammaṇaṃ phusamāno <bold>phasso. Vedanā</bold>ti tadeva ārammaṇaṃ anubhavamānā vedanā. Chandādayo vuttanayāva. <bold>Rūpalābho</bold>ti pariyesitvā laddhaṃ saha taṇhāya ārammaṇaṃ ‘‘rūpalābho’’ti vuttaṃ. Ayaṃ tāva sabbasaṅgāhikanayo ekasmiṃ yevārammaṇe sabbadhammānaṃ uppattivasena vutto. Aparo āgantukārammaṇamissako hoti – rūpasaññā rūpasaṅkappo phasso vedanāti ime tāva cattāro dhammā dhuvaparibhoge nibaddhārammaṇe honti. Nibaddhārammaṇañhi iṭṭhaṃ kantaṃ manāpaṃ piyaṃ yaṃkiñci viya upaṭṭhāti, āgantukārammaṇaṃ pana yaṃkiñci samānampi khobhetvā tiṭṭhati.</paragraph>
    <paragraph line="21">Tatridaṃ vatthu – eko kira amaccaputto gāmiyehi parivārito gāmamajjhe ṭhatvā kammaṃ karoti. Tasmiñcassa samaye upāsikā nadiṃ gantvā nhatvā alaṅkatapaṭiyattā dhātigaṇaparivutā gehaṃ gacchati. So dūrato disvā ‘‘āgantukamātugāmo bhavissatī’’ti saññaṃ uppādetvā ‘‘gaccha, bhaṇe jānāhi, kā esā’’ti purisaṃ pesesi. So gantvā taṃ disvā paccāgato, ‘‘kā esā’’ti puṭṭho yathāsabhāvaṃ ārocesi. Evaṃ āgantukārammaṇaṃ <pageBreak edition="Pali Text Society" number="2.0134" /> khobheti <pageBreak edition="Vipassana Research Institut" number="2.0118" />. Tasmiṃ uppanno chando rūpachando nāma, tadeva ārammaṇaṃ katvā uppanno pariḷāho rūpapariḷāho nāma, sahāye gaṇhitvā tassa pariyesanaṃ rūpapariyesanā nāma, pariyesitvā laddhaṃ saha taṇhāya ārammaṇaṃ rūpalābho nāma.</paragraph>
    <paragraph line="22">Uruvalliyavāsī cūḷatissatthero panāha – ‘‘kiñcāpi bhagavatā phassavedanā pāḷiyā majjhe gahitā, pāḷiṃ pana parivaṭṭetvā vuttappakāre ārammaṇe uppannā saññā rūpasaññā, tasmiṃyeva saṅkappo rūpasaṅkappo tasmiṃ <pageBreak edition="Myanmar" number="2.0124" /> chando rūpacchando, tasmiṃ pariḷāho rūpapariḷāho, tasmiṃ pariyesanā rūpapariyesanā, pariyesitvā laddhaṃ saha taṇhāya ārammaṇaṃ rūpalābho. Evaṃ laddhārammaṇe pana phusanaṃ phasso, anubhavanaṃ vedanā. Rūpasamphasso rūpasamphassajā vedanāti idaṃ dvayaṃ labbhatī’’ti. Aparampi avibhūtavāraṃ nāma gaṇhanti. Ārammaṇañhi sāṇipākārehi vā parikkhittaṃ tiṇapaṇṇādīhi vā paṭicchannaṃ hoti, taṃ ‘‘upaḍḍhaṃ diṭṭhaṃ me ārammaṇaṃ, suṭṭhu naṃ passissāmī’’ti olokayato tasmiṃ ārammaṇe uppannā saññā rūpasaññā nāma. Tasmiṃyeva uppannā saṅkappādayo rūpasaṅkappādayo nāmāti veditabbā. Etthāpi ca saññāsaṅkappaphassavedanāchandā ekajavanavārepi nānājavanavārepi labbhanti, pariḷāhapariyesanālābhā nānājavanavāreyevāti. Dasamaṃ uttānamevāti. Navamadasamāni.</paragraph>
    <centered line="23">Nānattavaggo paṭhamo.</centered>
    <title line="24">2. Dutiyavaggo</title>
    <subhead line="25">1. Sattadhātusuttavaṇṇanā</subhead>
    <paragraph line="26" number="95"> Dutiyavaggassa paṭhame <bold>ābhādhātū</bold>ti ālokadhātu. Ālokassapi ālokakasiṇe parikammaṃ katvā uppannajjhānassāpīti sahārammaṇassa jhānassa etaṃ nāmaṃ. <bold>Subhadhātū</bold>ti subhakasiṇe uppannajjhānavasena sahārammaṇajjhānameva <pageBreak edition="Pali Text Society" number="2.0135" />. Ākāsānañcāyatanameva <bold>ākāsānañcāyatanadhātu</bold>. Saññāvedayitanirodhova <bold>saññāvedayitanirodhadhātu</bold>. Iti bhagavā anusandhikusalassa bhikkhuno tattha nisīditvā pañhaṃ pucchitukāmassa okāsaṃ dento desanaṃ niṭṭhāpesi.</paragraph>
    <paragraph line="27"><bold>Andhakāraṃ</bold><pageBreak edition="Vipassana Research Institut" number="2.0119" /><bold>paṭiccā</bold>ti andhakāro hi ālokena paricchinno, ālokopi andhakārena. Andhakārena hi so pākaṭo hoti. Tasmā ‘‘andhakāraṃ paṭicca paññāyatī’’ti āha. <bold>Asubhaṃ paṭiccā</bold>ti etthāpi eseva nayo. Asubhañhi subhena, subhañca asubhena paricchinnaṃ, asubhe sati subhaṃ paññāyati, tasmā evamāha. <bold>Rūpaṃ paṭiccā</bold>ti rūpāvacarasamāpattiṃ paṭicca. Rūpāvacarasamāpattiyā hi sati ākāsānañcāyatanasamāpatti nāma <pageBreak edition="Myanmar" number="2.0125" /> hoti rūpasamatikkamo vā, tasmā evamāha. <bold>Viññāṇañcāyatanadhātu</bold>ādīsupi eseva nayo. <bold>Nirodhaṃ paṭiccā</bold>ti catunnaṃ khandhānaṃ paṭisaṅkhāappavattiṃ paṭicca. Khandhanirodhañhi paṭicca nirodhasamāpatti nāma paññāyati, na khandhapavattiṃ, tasmā evamāha. Ettha ca catunnaṃ khandhānaṃ nirodhova nirodhasamāpattīti veditabbo.</paragraph>
    <paragraph line="28"><bold>Kathaṃ samāpatti pattabbā</bold>ti kathaṃ samāpattiyo kīdisā samāpattiyo nāma hutvā pattabbāti? <bold>Saññāsamāpatti pattabbā</bold>ti saññāya atthibhāvena saññāsamāpattiyo saññāsamāpattiyo nāma hutvā pattabbā. <bold>Saṅkhārāvasesasamāpatti pattabbā</bold>ti sukhumasaṅkhārānaṃ avasiṭṭhatāya saṅkhārāvasesasamāpatti nāma hutvā pattabbā. <bold>Nirodhasamāpatti pattabbā</bold>ti nirodhova nirodhasamāpatti nirodhasamāpatti nāma hutvā pattabbāti attho. Paṭhamaṃ.</paragraph>
    <subhead line="29">2. Sanidānasuttavaṇṇanā</subhead>
    <paragraph line="30" number="96"> Dutiye <bold>sanidāna</bold>nti bhāvanapuṃsakametaṃ, sanidāno sapaccayo hutvā uppajjatīti attho. <bold>Kāmadhātuṃ, bhikkhave, paṭiccā</bold>ti ettha kāmavitakkopi kāmadhātu <pageBreak edition="Pali Text Society" number="2.0136" /> kāmāvacaradhammāpi, visesato sabbākusalampi. Yathāha –</paragraph>
    <indent line="31">‘‘Tattha katamā kāmadhātu? Kāmapaṭisaṃyutto takko vitakko saṅkappo appanā byappanā cetaso abhiniropanā micchāsaṅkappo, ayaṃ vuccati kāmadhātu. Heṭṭhato avīcinirayaṃ pariyantaṃ karitvā uparito paranimmitavasavattī deve antokaritvā yaṃ etasmiṃ antare etthāvacarā ettha pariyāpannā khandhadhātuāyatanā rūpā vedanā saññā saṅkhārā viññāṇaṃ, ayaṃ vuccati kāmadhātu. Sabbepi akusalā dhammā kāmadhātū’’ti (vibha. 182).</indent>
    <paragraph line="32">Ettha <pageBreak edition="Vipassana Research Institut" number="2.0120" /> sabbasaṅgāhikā asambhinnāti dve kathā honti. Kathaṃ? Kāmadhātuggahaṇena hi byāpādadhātuvihiṃsādhātuyo gahitā hontīti ayaṃ sabbasaṅgāhikā. Tāsaṃ pana dvinnaṃ dhātūnaṃ visuṃ āgatattā sesadhammā kāmadhātūti ayaṃ asambhinnakathā. Ayamidha gahetabbā imaṃ kāmadhātuṃ ārammaṇavasena vā sampayogavasena vā paṭicca kāmasaññā nāma uppajjati. <bold>Kāmasaññaṃ</bold><pageBreak edition="Myanmar" number="2.0126" /><bold>paṭiccā</bold>ti kāmasaññaṃ pana sampayogavasena vā upanissayavasena vā paṭicca kāmasaṅkappo nāma uppajjati. Iminā nayena sabbapadesu attho veditabbo. <bold>Tīhi ṭhānehī</bold>ti tīhi kāraṇehi. <bold>Micchā paṭipajjatī</bold>ti ayāthāvapaṭipadaṃ aniyyānikapaṭipadaṃ paṭipajjati.</paragraph>
    <paragraph line="33"><bold>Byāpādadhātuṃ, bhikkhave</bold>ti ettha byāpādavitakkopi byāpādadhātu byāpādopi. Yathāha –</paragraph>
    <indent line="34">‘‘Tattha katamā byāpādadhātu? Byāpādapaṭisaṃyutto takko vitakko…pe… ayaṃ vuccati byāpādadhātu. Dasasu āghātavatthūsu cittassa āghāto paṭivirodho kopo pakopo…pe… anattamanatā cittassa, ayaṃ vuccati byāpādadhātū’’ti (vibha. 182).</indent>
    <paragraph line="35">Imaṃ byāpādadhātuṃ sahajātapaccayādivasena paṭicca byāpādasaññā nāma uppajjati. Sesaṃ purimanayeneva veditabbaṃ.</paragraph>
    <paragraph line="36"><bold>Vihiṃsādhātuṃ, bhikkhave</bold>ti ettha vihiṃsāvitakkopi vihiṃsādhātu vihiṃsāpi. Yathāha –</paragraph>
    <indent line="37">‘‘Tattha katamā vihiṃsādhātu? Vihiṃsāpaṭisaṃyutto takko vitakko…pe… ayaṃ vuccati vihiṃsādhātu. Idhekacco pāṇinā vā leḍḍunā <pageBreak edition="Pali Text Society" number="2.0137" /> vā daṇḍena vā satthena vā rajjuyā vā aññataraññatarena vā satte viheṭheti. Yā evarūpā heṭhanā viheṭhanā hiṃsanā vihiṃsanā rosanā parūpaghāto, ayaṃ vuccati vihiṃsādhātū’’ti (vibha. 182).</indent>
    <paragraph line="38">Imaṃ vihiṃsādhātuṃ sahajātapaccayādivasena paṭicca vihiṃsāsaññā nāma uppajjati. Sesamidhāpi purimanayeneva veditabbaṃ.</paragraph>
    <paragraph line="39"><bold>Tiṇadāye</bold>ti <pageBreak edition="Vipassana Research Institut" number="2.0121" /> tiṇagahane araññe. <bold>Anayabyasana</bold>nti avuḍḍhiṃ vināsaṃ. <bold>Evameva kho</bold>ti ettha sukkhatiṇadāyo viya ārammaṇaṃ daṭṭhabbaṃ, tiṇukkā viya akusalasaññā, tiṇakaṭṭhanissitā pāṇā viya ime sattā. Yathā sukkhatiṇadāye ṭhapitaṃ tiṇukkaṃ khippaṃ vāyamitvā anibbāpentassa te pāṇā anayabyasanaṃ pāpuṇanti. Evameva ye samaṇā vā brāhmaṇā vā <pageBreak edition="Myanmar" number="2.0127" /> uppannaṃ akusalasaññaṃ vikkhambhanatadaṅgasamucchedappahānehi nappajahanti, te dukkhaṃ viharanti.</paragraph>
    <paragraph line="40"><bold>Visamagata</bold>nti rāgavisamādīni anugataṃ akusalasaññaṃ. <bold>Na khippameva pajahatī</bold>ti vikkhambhanādivasena sīghaṃ nappajahati. <bold>Na vinodetī</bold>ti na nīharati. <bold>Na byantīkarotī</bold>ti bhaṅgamattampi anavasesento na vigatantaṃ karoti. <bold>Na anabhāvaṃ gametī</bold>ti na anuabhāvaṃ gameti. Evaṃ sabbapadesu na – kāro āharitabbo. <bold>Pāṭikaṅkhā</bold>ti pāṭikaṅkhitabbā icchitabbā.</paragraph>
    <paragraph line="41"><bold>Nekkhammadhātuṃ, bhikkhave</bold>ti ettha nekkhammavitakkopi nekkhammadhātu sabbepi kusalā dhammā. Yathāha –</paragraph>
    <indent line="42">‘‘Tattha katamā nekkhammadhātu? Nekkhammapaṭisaṃyutto takko vitakko…pe… sammāsaṅkappo, ayaṃ vuccati nekkhammadhātū’’ti (vibha. 182).</indent>
    <paragraph line="43">Idhāpi duvidhā kathā. Nekkhammadhātuggahaṇena hi itarāpi dve dhātuyo gahaṇaṃ gacchanti kusaladhammapariyāpannattā, ayaṃ sabbasaṅgāhikā. Tā pana dhātuyo visuṃ dīpetabbāti tā ṭhapetvā sesā sabbakusalā nekkhammadhātūti ayaṃ asambhinnā. Imaṃ nekkhammadhātuṃ sahajātādipaccayavasena paṭicca nekkhammasaññā nāma uppajjati. Saññādīni paṭicca vitakkādayo yathānurūpaṃ.</paragraph>
    <paragraph line="44"><bold>Abyāpādadhātuṃ, bhikkhave</bold>ti ettha abyāpādavitakkopi abyāpādadhātu abyāpādopi. Yathāha –</paragraph>
    <indent line="45">‘‘Tattha katamā abyāpādadhātu <pageBreak edition="Pali Text Society" number="2.0138" />? Abyāpādapaṭisaṃyutto takko…pe… ayaṃ vuccati <pageBreak edition="Vipassana Research Institut" number="2.0122" /> abyāpādadhātu. Yā sattesu metti mettāyanā mettāyitattaṃ mettācetovimutti, ayaṃ vuccati abyāpādadhātū’’ti (vibha. 182).</indent>
    <paragraph line="46">Imaṃ abyāpādadhātuṃ paṭicca vuttanayeneva abyāpādasaññā nāma uppajjati.</paragraph>
    <paragraph line="47"><bold>Avihiṃsādhātuṃ, bhikkhave</bold>ti etthāpi avihiṃsāvitakkopi avihiṃsādhātu karuṇāpi. Yathāha –</paragraph>
    <indent line="48">‘‘Tattha <pageBreak edition="Myanmar" number="2.0128" /> katamā avihiṃsādhātu? Avihiṃsāpaṭisaṃyutto takko…pe… ayaṃ vuccati avihiṃsādhātu. Yā sattesu karuṇā karuṇāyanā karuṇāyitattaṃ karuṇācetovimutti, ayaṃ vuccati avihiṃsādhātū’’ti (vibha. 182).</indent>
    <paragraph line="49">Imaṃ avihiṃsādhātuṃ paṭicca vuttanayeneva avihiṃsāsaññā nāma uppajjati. Sesaṃ sabbattha vuttānusāreneva veditabbaṃ. Dutiyaṃ.</paragraph>
    <subhead line="50">3. Giñjakāvasathasuttavaṇṇanā</subhead>
    <paragraph line="51" number="97"> Tatiye <bold>dhātuṃ, bhikkhave</bold>ti ito paṭṭhāya ajjhāsayaṃ dhātūti dīpeti. <bold>Uppajjati saññā</bold>ti ajjhāsayaṃ paṭicca saññā uppajjati, diṭṭhi uppajjati, vitakko uppajjatīti. Idhāpi ‘‘kaccāno pañhaṃ pucchissatī’’ti tassa okāsadānatthaṃ ettāvatāva desanaṃ niṭṭhāpesi. <bold>Asammāsambuddhesū</bold>ti chasu satthāresu. <bold>Sammāsambuddhā</bold>ti mayamasma sammāsambuddhāti. <bold>Kiṃ paṭicca paññāyatī</bold>ti kismiṃ sati hotīti? Satthārānaṃ uppannaṃ diṭṭhiṃ pucchati. Asammāsambuddhesu tesu sammāsambuddhā eteti evaṃ uppannaṃ titthiyasāvakānampi diṭṭhiṃ pucchatiyeva.</paragraph>
    <paragraph line="52">Idāni yasmā tesaṃ avijjādhātuṃ paṭicca sā diṭṭhi hoti, avijjādhātu ca nāma mahatī dhātu, tasmā mahatiṃ dhātuṃ paṭicca tassā uppattiṃ dīpento <bold>mahatī kho esā</bold>tiādimāha. <bold>Hīnaṃ, kaccāna, dhātuṃ paṭiccā</bold>ti hīnaṃ ajjhāsayaṃ paṭicca. <bold>Paṇidhī</bold>ti cittaṭṭhapanaṃ. Sā panesā itthibhāvaṃ vā makkaṭāditiracchānabhāvaṃ vā patthentassa uppajjati. <bold>Hīno</bold><pageBreak edition="Vipassana Research Institut" number="2.0123" /><pageBreak edition="Pali Text Society" number="2.0139" /><bold>puggalo</bold>ti yassete hīnā dhammā uppajjanti, sabbo so puggalopi hīno nāma. <bold>Hīnā vācā</bold>ti yā tassa vācā, sāpi hīnā. <bold>Hīnaṃ ācikkhatī</bold>ti so ācikkhantopi hīnameva ācikkhati, desentopi hīnameva desetīti sabbapadāni yojetabbāni. <bold>Upapattī</bold>ti dve upapattiyo paṭilābho ca nibbatti ca. Nibbatti hīnakulādivasena veditabbā, paṭilābho cittuppādakkhaṇe hīnattikavasena. Kathaṃ? Tassa hi pañcasu nīcakulesu uppajjanato hīnā nibbatti, vessasuddakulesu uppajjanato majjhimā, khattiyabrāhmaṇakulesu uppajjanato paṇītā. Dvādasākusalacittuppādānaṃ pana paṭilābhato <pageBreak edition="Myanmar" number="2.0129" /> hīno paṭilābho, tebhūmakadhammānaṃ paṭilābhato majjhimo, navalokuttaradhammānaṃ paṭilābhato paṇīto. Imasmiṃ pana ṭhāne nibbattiyeva adhippetāti. Tatiyaṃ.</paragraph>
    <subhead line="53">4. Hīnādhimuttikasuttavaṇṇanā</subhead>
    <paragraph line="54" number="98"> Catutthe <bold>saṃsandantī</bold>ti ekato honti. <bold>Samentī</bold>ti samāgacchanti, nirantarā honti. <bold>Hīnādhimuttikā</bold>ti hīnajjhāsayā. <bold>Kalyāṇādhimuttikā</bold>ti kalyāṇajjhāsayā. Catutthaṃ.</paragraph>
    <subhead line="55">5. Caṅkamasuttavaṇṇanā</subhead>
    <paragraph line="56" number="99"> Pañcame <bold>passatha no</bold>ti passatha nu. <bold>Sabbe kho ete</bold>ti sāriputtatthero bhagavatā ‘‘etadaggaṃ, bhikkhave, mama sāvakānaṃ bhikkhūnaṃ mahāpaññānaṃ yadidaṃ sāriputto’’ti (a. ni. 1.189) mahāpaññesu etadagge ṭhapito. Iti naṃ ‘‘khandhantaraṃ dhātvantaraṃ āyatanantaraṃ satipaṭṭhānabodhipakkhiyadhammantaraṃ tilakkhaṇāhataṃ gambhīraṃ pañhaṃ pucchissāmā’’ti mahāpaññāva parivārenti. Sopi tesaṃ pathaviṃ pattharento viya sinerupādato vālikaṃ uddharanto viya cakkavāḷapabbataṃ bhindanto viya sineruṃ ukkhipanto viya ākāsaṃ vitthārento viya candimasūriye uṭṭhāpento viya ca pucchitapucchitaṃ katheti. Tena vuttaṃ ‘‘sabbe kho ete, bhikkhave, bhikkhū mahāpaññā’’ti.</paragraph>
    <paragraph line="57">Mahāmoggallānopi bhagavatā ‘‘etadaggaṃ, bhikkhave, mama sāvakānaṃ bhikkhūnaṃ iddhimantānaṃ yadidaṃ mahāmoggallāno’’ti <pageBreak edition="Pali Text Society" number="2.0140" /> iddhimantesu etadagge ṭhapito. Iti naṃ ‘‘parikammaṃ ānisaṃsaṃ <pageBreak edition="Vipassana Research Institut" number="2.0124" /> adhiṭṭhānaṃ vikubbanaṃ pucchissāmā’’ti iddhimantova parivārenti. Sopi tesaṃ vuttanayeneva pucchitapucchitaṃ katheti. Tena vuttaṃ ‘‘sabbe kho ete, bhikkhave, bhikkhū mahiddhikā’’ti.</paragraph>
    <paragraph line="58">Mahākassapopi bhagavatā ‘‘etadaggaṃ, bhikkhave, mama sāvakānaṃ bhikkhūnaṃ dhutavādānaṃ yadidaṃ mahākassapo’’ti dhutavādesu etadagge ṭhapito. Iti naṃ ‘‘dhutaṅgaparihāraṃ ānisaṃsaṃ samodhānaṃ adhiṭṭhānaṃ bhedaṃ pucchissāmā’’ti dhutavādāva parivārenti. Sopi tesaṃ tatheva pucchitapucchitaṃ byākaroti. Tena vuttaṃ ‘‘sabbe kho ete, bhikkhave, bhikkhū dhutavādā’’ti.</paragraph>
    <paragraph line="59">Anuruddhattheropi <pageBreak edition="Myanmar" number="2.0130" /> bhagavatā ‘‘etadaggaṃ, bhikkhave, mama sāvakānaṃ bhikkhūnaṃ dibbacakkhukānaṃ yadidaṃ anuruddho’’ti (a. ni. 1.192) dibbacakkhukesu etadagge ṭhapito. Iti naṃ ‘‘dibbacakkhussa parikammaṃ ānisaṃsaṃ upakkilesaṃ pucchissāmā’’ti dibbacakkhukāva parivārenti. Sopi tesaṃ tatheva pucchitapucchitaṃ katheti. Tena vuttaṃ ‘‘sabbe kho ete, bhikkhave, bhikkhū dibbacakkhukā’’ti.</paragraph>
    <paragraph line="60">Puṇṇattheropi bhagavatā ‘‘etadaggaṃ, bhikkhave, mama sāvakānaṃ bhikkhūnaṃ dhammakathikānaṃ yadidaṃ puṇṇo mantāṇiputto’’ti (a. ni. 1.196) dhammakathikesu etadagge ṭhapito. Iti naṃ ‘‘dhammakathāya saṅkhepavitthāragambhīruttānavicitrakathādīsu taṃ taṃ ākāraṃ pucchissāmā’’ti dhammakathikāva parivārenti. Sopi tesaṃ ‘‘āvuso, dhammakathikena nāma ādito parisaṃ vaṇṇetuṃ vaṭṭati, majjhe suññataṃ pakāsetuṃ, ante catusaccavasena kūṭaṃ gaṇhitu’’nti evaṃ taṃ taṃ dhammakathānayaṃ ācikkhati. Tena vuttaṃ ‘‘sabbe kho ete, bhikkhave, bhikkhū dhammakathikā’’ti.</paragraph>
    <paragraph line="61">Upālittheropi bhagavatā ‘‘etadaggaṃ, bhikkhave, mama sāvakānaṃ bhikkhūnaṃ vinayadharānaṃ yadidaṃ upālī’’ti (a. ni. 1.228) vinayadharesu etadagge ṭhapito. Iti naṃ ‘‘garukalahukaṃ satekicchaatekicchaṃ āpattānāpattiṃ pucchissāmā’’ti vinayadharāva parivārenti. Sopi tesaṃ pucchitapucchitaṃ tatheva <pageBreak edition="Pali Text Society" number="2.0141" /> katheti. Tena vuttaṃ ‘‘sabbe kho ete, bhikkhave, bhikkhū vinayadharā’’ti.</paragraph>
    <paragraph line="62">Ānandattheropi <pageBreak edition="Vipassana Research Institut" number="2.0125" /> bhagavatā ‘‘etadaggaṃ, bhikkhave, mama sāvakānaṃ bhikkhūnaṃ bahussutānaṃ yadidaṃ ānando’’ti (a. ni. 1.223) bahussutesu etadagge ṭhapito. Iti naṃ ‘‘dasavidhaṃ byañjanabuddhiṃ aṭṭhuppattiṃ anusandhiṃ pubbāparaṃ pucchissāmā’’ti bahussutāva parivārenti. Sopi tesaṃ ‘‘idaṃ evaṃ vattabbaṃ, idaṃ evaṃ gahetabba’’nti sabbaṃ katheti. Tena vuttaṃ ‘‘sabbe kho ete, bhikkhave, bhikkhū bahussutā’’ti.</paragraph>
    <paragraph line="63">Devadatto pana pāpiccho icchāpakato, tena naṃ ‘‘kulasaṅgaṇhanaparihāraṃ nānappakārakaṃ kohaññataṃ pucchissāmā’’ti pāpicchāva parivārenti. Sopi tesaṃ taṃ taṃ niyāmaṃ ācikkhati. Tena vuttaṃ ‘‘sabbe kho ete, bhikkhave, bhikkhū pāpicchā’’ti.</paragraph>
    <paragraph line="64">Kasmā <pageBreak edition="Myanmar" number="2.0131" /> panete avidūre caṅkamiṃsūti. ‘‘Devadatto satthari paduṭṭhacitto anatthampi kātuṃ upakkameyyā’’ti ārakkhaggahaṇatthaṃ. Atha devadatto kasmā caṅkamīti? ‘‘Akārako ayaṃ, yadi kārako bhaveyya, na idha āgaccheyyā’’ti attano katadosapaṭicchādanatthaṃ. Kiṃ pana devadatto bhagavato anatthaṃ kātuṃ samattho, bhagavato vā ārakkhakiccaṃ atthīti? Natthi. Tena vuttaṃ ‘‘aṭṭhānametaṃ, ānanda, anavakāso, yaṃ tathāgato parūpakkamena parinibbāyeyyā’’ti (cūḷava. 341). Bhikkhū pana satthari gāravena āgatā. Teneva bhagavā evaṃ vatvā ‘‘vissajjehi, ānanda, bhikkhusaṅgha’’nti vissajjāpesi. Pañcamaṃ.</paragraph>
    <subhead line="65">6. Sagāthāsuttavaṇṇanā</subhead>
    <paragraph line="66" number="100"> Chaṭṭhe <bold>gūtho gūthena saṃsandati sametī</bold>ti samuddantare janapadantare cakkavāḷantare ṭhitopi vaṇṇenapi gandhenapi rasenapi nānattaṃ anupagacchanto saṃsandati sameti, ekasadisova hoti nirantaro. Sesesupi eseva nayo. Ayaṃ pana aniṭṭhaupamā hīnajjhāsayānaṃ hīnaajjhāsayassa sarikkhabhāvadassanatthaṃ āhaṭā, khīrādivisiṭṭhopamā kalyāṇajjhāsayānaṃ ajjhāsayassa sarikkhabhāvadassanatthaṃ.</paragraph>
    <paragraph line="67"><bold>Saṃsaggā</bold>ti <pageBreak edition="Pali Text Society" number="2.0142" /> dassanasavanasaṃsaggādivatthukena taṇhāsnehena. <bold>Vanatho jāto</bold>ti kilesavanaṃ jātaṃ <pageBreak edition="Vipassana Research Institut" number="2.0126" />. <bold>Asaṃsaggena chijjatī</bold>ti ekato ṭhānanisajjādīni akarontassa asaṃsaggena adassanena chijjati. <bold>Sādhujīvī</bold>ti parisuddhajīvitaṃ jīvamāno. <bold>Sahāvase</bold>ti sahavāsaṃ vaseyya. Chaṭṭhaṃ.</paragraph>
    <subhead line="68">7. Assaddhasaṃsandanasuttavaṇṇanā</subhead>
    <paragraph line="69" number="101"> Sattame <bold>assaddhā assaddhehī</bold>tiādīsu buddhe vā dhamme vā saṅghe vā saddhāvirahitā nirojā nirasā puggalā samuddassa orimatīre ṭhitā pārimatīrepi ṭhitehi assaddhehi saddhiṃ tāya assaddhatāya ekasadisā nirantarā honti. Tathā ahirikā bhinnamariyādā alajjipuggalā ahirikehi, anottappino pāpakiriyāya abhāyamānā anottappīhi, appassutā sutavirahitā appassutehi, kusītā ālasiyapuggalā <pageBreak edition="Myanmar" number="2.0132" /> kusītehi, muṭṭhassatino bhattanikkhittakākamaṃsanikkhittasiṅgālasadisā muṭṭhassatīhi, duppaññā khandhādiparicchedikāya paññāya abhāvena nippaññā tādiseheva duppaññehi, saddhāsampannā cetiyavandanādikiccapasutā saddhehi, hirimanā lajjipuggalā hirimanehi, ottappino pāpabhīrukā ottappīhi, bahussutā sutadharā āgamadharā tantipālakā vaṃsānurakkhakā bahussutehi, āraddhavīriyā paripuṇṇaparakkamā āraddhavīriyehi, upaṭṭhitassatī sabbakiccapariggāhikāya satiyā samannāgatā upaṭṭhitassatīhi, paññavanto mahāpaññehi vajirūpamañāṇehi paññavantehi saddhiṃ dūre ṭhitāpi tāya paññāsampattiyā saṃsandanti samenti. Sattamaṃ.</paragraph>
    <subhead line="70">8-12. Assaddhamūlakasuttādivaṇṇanā</subhead>
    <paragraph line="71" number="102-106"> Aṭṭhamādīni teyeva assaddhādidhamme tikavasena katvā desitāni. Tattha aṭṭhame assaddhādimūlakā kaṇhapakkhasukkapakkhavasena pañca tikā vuttā, navame ahirikamūlakā cattāro. Dasame <pageBreak edition="Pali Text Society" number="2.0143" /> anottappamūlakā tayo, ekādasame appassutamūlakā dve, dvādasame kusītamūlako eko tiko vuttoti sabbepi pañcasu suttantesu pannarasa tikā honti. Pannarasa cete suttantātipi vadanti. Ayaṃ tikapeyyālo nāma. Aṭṭhamādīni.</paragraph>
    <centered line="72">Dutiyo vaggo.</centered>
    <title line="73">3. Kammapathavaggo</title>
    <subhead line="74">1-2. Asamāhitasuttādivaṇṇanā</subhead>
    <paragraph line="75" number="107-108"> Ito <pageBreak edition="Vipassana Research Institut" number="2.0127" /> paresu paṭhamaṃ assaddhādipañcakavasena vuttaṃ, tathā dutiyaṃ. Paṭhame pana asamāhitapadaṃ catutthaṃ, dutiye dussīlapadaṃ. Evaṃ vuccamāne bujjhanakapuggalānaṃ ajjhāsayena hi etāni vuttāni. Ettha <bold>asamāhitā</bold>ti upacārappanāsamādhirahitā. <bold>Dussīlā</bold>ti nissīlā. Paṭhamadutiyāni.</paragraph>
    <subhead line="76">3-5. Pañcasikkhāpadasuttādivaṇṇanā</subhead>
    <paragraph line="77" number="109-111"> Tatiyaṃ <pageBreak edition="Myanmar" number="2.0133" /> pañcakammapathavasena bujjhanakānaṃ ajjhāsayavasena vuttaṃ, catutthaṃ sattakammapathavasena, pañcamaṃ dasakammapathavasena. Tattha tatiye <bold>surāmerayamajjappamādaṭṭhāyino</bold>ti surāmerayasaṅkhātaṃ majjaṃ yāya pamādacetanāya pivanti, sā ‘‘surāmerayamajjappamādo’’ti vuccati, tasmiṃ tiṭṭhantīti surāmerayamajjappamādaṭṭhāyino. Ayaṃ tāvettha asādhāraṇapadassa attho.</paragraph>
    <paragraph line="78">Pañcame pāṇaṃ atipātentīti <bold>pāṇātipātino,</bold> pāṇaghātikāti attho. Adinnaṃ ādiyantīti <bold>adinnādāyino,</bold> parassahārinoti attho. Vatthukāmesu kilesakāmena micchā carantīti <bold>kāmesumicchācārino</bold>. Musā vadantīti <bold>musāvādino</bold><pageBreak edition="Pali Text Society" number="2.0144" />, paresaṃ atthabhañjakaṃ tucchaṃ alikaṃ vācaṃ bhāsitāroti attho. Pisuṇā vācā etesanti <bold>pisuṇavācā</bold>. Mammacchedikā pharusā vācā etesanti <bold>pharusavācā</bold>. Samphaṃ niratthakaṃ vacanaṃ palapantīti <bold>samphappalāpino</bold>. Abhijjhāyantīti <bold>abhijjhāluno,</bold> parabhaṇḍe lubbhanasīlāti attho. Byāpannaṃ pūtibhūtaṃ cittametesanti <bold>byāpannacittā</bold>. Micchā pāpikā viññugarahitā etesaṃ diṭṭhīti <bold>micchādiṭṭhikā,</bold> kammapathapariyāpannāya ‘‘natthi dinna’’ntiādivatthukāya micchattapariyāpannāya aniyyānikadiṭṭhiyā samannāgatāti attho. Sammā sobhanā viññupasatthā etesaṃ diṭṭhīti <bold>sammādiṭṭhikā,</bold> kammapathapariyāpannāya ‘‘atthi dinna’’ntiādikāya kammassakatadiṭṭhiyā sammattapariyāpannāya maggadiṭṭhiyā ca samannāgatāti attho. Idaṃ tāvettha anuttānānaṃ padānaṃ padavaṇṇanāmattaṃ.</paragraph>
    <paragraph line="79">Yo <pageBreak edition="Vipassana Research Institut" number="2.0128" /> pana tesaṃ pāṇātipāto adinnādānaṃ kāmesumicchācāro musāvādo pisuṇavācā pharusavācā samphappalāpo abhijjhā byāpādo micchādiṭṭhīti kaṇhapakkhe dasavidho attho hoti. Tattha pāṇassa atipāto <bold>pāṇātipāto</bold>, pāṇavadho pāṇaghātoti vuttaṃ hoti. <bold>Pāṇo</bold>ti cettha vohārato satto, paramatthato jīvitindriyaṃ. Tasmiṃ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṃ aññataradvārappavattā vadhakacetanā pāṇātipāto. So guṇavirahitesu tiracchānagatādīsu pāṇesu khuddake pāṇe appasāvajjo, mahāsarīre mahāsāvajjo. Kasmā? Payogamahantatāya <pageBreak edition="Myanmar" number="2.0134" />, payogasamattepi vatthumahantatāya. Guṇavantesu manussādīsu appaguṇe appasāvajjo, mahāguṇe mahāsāvajjo. Sarīraguṇānaṃ pana samabhāve sati kilesānaṃ upakkamānañca mudutāya appasāvajjo, tibbatāya mahāsāvajjoti veditabbo.</paragraph>
    <paragraph line="80">Tassa pañca sambhārā honti – pāṇo, pāṇasaññitā, vadhakacittaṃ, upakkamo, tena maraṇanti. Cha payogā sāhatthiko, āṇattiko, nissaggiyo, thāvaro, vijjāmayo, iddhimayoti. Imasmiṃ panatthe vitthāriyamāne atippapañco hoti, tasmā taṃ <pageBreak edition="Pali Text Society" number="2.0145" /> na vitthārayāma, aññañca evarūpaṃ. Atthikehi pana samantapāsādikaṃ vinayaṭṭhakathaṃ (pārā. aṭṭha. 172) oloketvā gahetabbo.</paragraph>
    <paragraph line="81">Adinnassa ādānaṃ <bold>adinnādānaṃ,</bold> parassaharaṇaṃ theyyaṃ corikāti vuttaṃ hoti. Tattha <bold>adinna</bold>nti parapariggahitaṃ, yattha paro yathākāmakāritaṃ āpajjanto adaṇḍāraho anupavajjo hoti. Tasmiṃ pana parapariggahite parapariggahitasaññino tadādāyakaupakkamasamuṭṭhāpikā theyyacetanā adinnādānaṃ. Taṃ hīne parasantake appasāvajjaṃ, paṇīte mahāsāvajjaṃ. Kasmā? Vatthupaṇītatāya. Vatthusamatte sati guṇādhikānaṃ santake vatthusmiṃ mahāsāvajjaṃ, taṃ taṃ guṇādhikaṃ upādāya tato tato hīnaguṇassa santake vatthusmiṃ appasāvajjaṃ.</paragraph>
    <paragraph line="82">Tassa pañca sambhārā honti – parapariggahitaṃ, parapariggahitasaññitā, theyyacittaṃ, upakkamo, tena haraṇanti. Cha payogā sāhatthikādayova. Te ca kho yathānurūpaṃ theyyāvahāro, pasayhāvahāro, paṭicchannāvahāro, parikappāvahāro, kusāvahāroti imesaṃ avahārānaṃ vasena pavattāti ayamettha saṅkhepo, vitthāro pana samantapāsādikāyaṃ (pārā. aṭṭha. 92) vutto.</paragraph>
    <paragraph line="83"><bold>Kāmesumicchācāro</bold>ti <pageBreak edition="Vipassana Research Institut" number="2.0129" /> ettha pana <bold>kāmesū</bold>ti methunasamācāresu. <bold>Micchācāro</bold>ti ekantanindito lāmakācāro. Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā kāmesumicchācāro. Tattha <bold>agamanīyaṭṭhānaṃ</bold> nāma purisānaṃ tāva māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā <pageBreak edition="Myanmar" number="2.0135" /> gottarakkhitā dhammarakkhitā sārakkhā saparidaṇḍāti māturakkhitādayo dasa, dhanakkītā chandavāsinī bhogavāsinī paṭavāsinī odapattakinī obhatacumbaṭā dāsī ca bhariyā ca kammakārī ca bhariyā ca dhajāhaṭā muhuttikāti etā dhanakkītādayo dasāti vīsati itthiyo. Itthīsu pana dvinnaṃ sārakkhasaparidaṇḍānaṃ, dasannañca dhanakkītādīnanti dvādasannaṃ itthīnaṃ aññe purisā. Idaṃ agamanīyaṭṭhānaṃ nāma. So panesa <pageBreak edition="Pali Text Society" number="2.0146" /> micchācāro sīlādiguṇarahite agamanīyaṭṭhāne appasāvajjo, sīlādiguṇasampanne mahāsāvajjo. Tassa cattāro sambhārā – agamanīyavatthu, tasmiṃ sevanacittaṃ, sevanappayogo, maggenamaggapaṭipattiadhivāsananti. Eko payogo sāhatthiko eva.</paragraph>
    <paragraph line="84"><bold>Musā</bold>ti visaṃvādanapurekkhārassa atthabhañjanako vacīpayogo kāyappayogo vā, visaṃvādanādhippāyena panassa paravisaṃvādanakāyavacīpayogasamuṭṭhāpikā cetanā, musāvādo. Aparo nayo – <bold>musā</bold>ti abhūtaṃ atacchaṃ vatthu. <bold>Vādo</bold>ti tassa bhūtato tacchato viññāpanaṃ. Lakkhaṇato pana atathaṃ vatthuṃ tathato paraṃ viññāpetukāmassa tathāviññattisamuṭṭhāpikā cetanā musāvādo. So yamatthaṃ bhañjati, tassa appatāya appasāvajjo, mahantatāya mahāsāvajjo. Api ca gahaṭṭhānaṃ attano santakaṃ adātukāmatāya natthītiādinayappavatto appasāvajjo, sakkhinā hutvā atthabhañjanatthaṃ vutto mahāsāvajjo. Pabbajitānaṃ appakampi telaṃ vā sappiṃ vā labhitvā hasādhippāyena ‘‘ajja gāme telaṃ nadī maññe sandatī’’ti pūraṇakathānayena pavatto appasāvajjo, adiṭṭhaṃyeva pana ‘‘diṭṭha’’ntiādinā nayena vadantānaṃ mahāsāvajjo. Tassa cattāro sambhārā honti – atathaṃ vatthu, visaṃvādanacittaṃ, tajjo vāyāmo, parassa tadatthavijānananti. Eko payogo sāhatthikova. So kāyena vā kāyapaṭibaddhena vā vācāya vā paravisaṃvādakakiriyākaraṇe daṭṭhabbo. Tāya ce kiriyāya paro tamatthaṃ jānāti, ayaṃ kiriyāsamuṭṭhāpikacetanākkhaṇeyeva musāvādakammunā bajjhati.</paragraph>
    <paragraph line="85"><bold>Pisuṇavācā</bold>tiādīsu yāya vācāya, yassa taṃ vācaṃ bhāsati, tassa hadaye attano piyabhāvaṃ, parassa ca suññabhāvaṃ karoti, sā <bold>pisuṇavācā</bold><pageBreak edition="Myanmar" number="2.0136" />. Yāya pana attānampi parampi pharusaṃ <pageBreak edition="Vipassana Research Institut" number="2.0130" /> karoti, yā vācā sayampi <pageBreak edition="Pali Text Society" number="2.0147" /> pharusā, neva kaṇṇasukhā na hadayaṅgamā, ayaṃ <bold>pharusavācā</bold>. Yena pana samphaṃ palapati niratthakaṃ, so <bold>samphappalāpo</bold>. Tesaṃ mūlabhūtā cetanāpi pisuṇavācādināmameva labhati. Sā eva ca idha adhippetāti.</paragraph>
    <paragraph line="86">Tattha saṃkiliṭṭhacittassa paresaṃ vā bhedāya, attano piyakamyatāya vā kāyavacīpayogasamuṭṭhāpikā cetanā <bold>pisuṇavācā</bold>. Sā yassa bhedaṃ karoti, tassa appaguṇatāya appasāvajjā, mahāguṇatāya mahāsāvajjā. Tassā cattāro sambhārā – bhinditabbo paro, iti ime nānā bhavissanti, vinā bhavissantīti bhedapurekkhāratā, iti ahaṃ piyo bhavissāmi vissāsikoti piyakamyatā vā, tajjo vāyāmo, tassa tadatthavijānananti.</paragraph>
    <paragraph line="87">Parassa mammacchedakakāyavacīpayogasamuṭṭhāpikā ekantapharusacetanā pharusavācā. Tassā āvibhāvatthamidaṃ vatthu – eko kira dārako mātu vacanaṃ anādiyitvā araññaṃ gacchati. Mātā taṃ nivattetuṃ asakkontī, ‘‘caṇḍā taṃ mahiṃsī anubandhatū’’ti akkosi. Athassa tatheva araññe mahiṃsī uṭṭhāsi. Dārako, ‘‘yaṃ mama mātā mukhena kathesi, taṃ mā hotu, yaṃ cittena cintesi, taṃ hotū’’ti saccakiriyaṃ akāsi. Mahiṃsī tattheva baddhā viya aṭṭhāsi. Evaṃ mammacchedakopi payogo cittasaṇhatāya pharusavācā na hoti. Mātāpitaro hi kadāci puttake evaṃ vadanti – ‘‘corā vo khaṇḍākhaṇḍikaṃ karontū’’ti, uppalapattampi ca nesaṃ upari patantaṃ na icchanti. Ācariyupajjhāyā ca kadāci nissitake evaṃ vadanti – ‘‘kiṃ ime ahirikā anottappino caranti, niddhamatha ne’’ti. Atha ca nesaṃ āgamādhigamasampattiṃ icchanti. Yathā ca cittasaṇhatāya pharusavācā na hoti, evaṃ vacanasaṇhatāya apharusavācāpi na hoti. Na hi mārāpetukāmassa ‘‘imaṃ sukhaṃ sayāpethā’’ti vacanaṃ apharusavācā hoti. Cittapharusatāya panesā pharusavācāva. Sā yaṃ sandhāya pavattitā, tassa appaguṇatāya appasāvajjā, mahāguṇatāya mahāsāvajjā. Tassā tayo sambhārā – akkositabbo paro, kupitacittaṃ, akkosanāti.</paragraph>
    <paragraph line="88">Anatthaviññāpikā <pageBreak edition="Myanmar" number="2.0137" /><pageBreak edition="Pali Text Society" number="2.0148" /> kāyavacīpayogasamuṭṭhāpikā akusalacetanā samphappalāpo. So āsevanamandatāya appasāvajjo, āsevanamahantatāya mahāsāvajjo. Tassa dve sambhārā – bhāratayuddha-sītāharaṇādi-niratthakakathā-purekkhāratā, tathārūpīkathākathanañcāti.</paragraph>
    <paragraph line="89">Abhijjhāyatīti <pageBreak edition="Vipassana Research Institut" number="2.0131" /><bold>abhijjhā</bold>. Parabhaṇḍābhimukhī hutvā tanninnatāya pavattatīti attho. Sā ‘‘aho vatidaṃ mamassā’’ti evaṃ parabhaṇḍābhijjhāyanalakkhaṇā adinnādānaṃ viya appasāvajjā mahāsāvajjā ca. Tassā dve sambhārā parabhaṇḍaṃ attano pariṇāmanañca. Parabhaṇḍavatthuke hi lobhe uppannepi na tāva kammapathabhedo hoti, yāva na ‘‘aho vatidaṃ mamassā’’ti attano pariṇāmetīti.</paragraph>
    <paragraph line="90">Hitasukhaṃ byāpādayatīti, <bold>byāpādo</bold>. So paravināsāya manopadosalakkhaṇo. Pharusavācā viya appasāvajjo mahāsāvajjo ca. Tassa dve sambhārā parasatto ca, tassa ca vināsacintā. Parasattavatthuke hi kodhe uppannepi na tāva kammapathabhedo hoti, yāva na ‘‘aho vatāyaṃ ucchijjeyya vinasseyyā’’ti tassa vināsaṃ cinteti.</paragraph>
    <paragraph line="91">Yathābhuccagahaṇābhāvena micchā passatīti <bold>micchādiṭṭhi</bold>. Sā ‘‘natthi dinna’’ntiādinā nayena viparītadassanalakkhaṇā samphappalāpo viya appasāvajjā mahāsāvajjā ca. Api ca aniyatā appasāvajjā, niyatā mahāsāvajjā. Tassā dve sambhārā – vatthuno ca gahitākāraviparītatā yathā ca naṃ gaṇhāti, tathābhāvena tassā upaṭṭhānanti.</paragraph>
    <paragraph line="92">Imesaṃ pana dasannaṃ akusalakammapathānaṃ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo. Tattha <bold>dhammato</bold>ti etesu hi paṭipāṭiyā satta cetanādhammāva honti, abhijjhādayo tisso cetanāsampayuttā. <bold>Koṭṭhāsato</bold>ti paṭipāṭiyā satta, micchādiṭṭhi cāti ime aṭṭha kammapathā eva honti, no mūlāni, abhijjhābyāpādā kammapathā ceva mūlāni ca. Abhijjhā hi mūlaṃ patvā <pageBreak edition="Pali Text Society" number="2.0149" /> lobho akusalamūlaṃ hoti, byāpādo doso akusalamūlaṃ.</paragraph>
    <paragraph line="93"><bold>Ārammaṇato</bold>ti pāṇātipāto jīvitindriyārammaṇato saṅkhārārammaṇo hoti, adinnādānaṃ sattārammaṇaṃ vā saṅkhārārammaṇaṃ vā, micchācāro phoṭṭhabbavasena <pageBreak edition="Myanmar" number="2.0138" /> saṅkhārārammaṇova, sattārammaṇotipi eke. Musāvādo sattārammaṇo vā saṅkhārārammaṇo vā, tathā pisuṇavācā. Pharusavācā sattārammaṇāva. Samphappalāpo diṭṭhasutamutaviññātavasena sattārammaṇo vā saṅkhārārammaṇo <pageBreak edition="Vipassana Research Institut" number="2.0132" /> vā, tathā abhijjhā. Byāpādo sattārammaṇova. Micchādiṭṭhi tebhūmakadhammavasena saṅkhārārammaṇā.</paragraph>
    <paragraph line="94"><bold>Vedanāto</bold>ti pāṇātipāto dukkhavedano hoti. Kiñcāpi hi rājāno coraṃ disvā hasamānāpi ‘‘gacchatha naṃ ghātethā’’ti vadanti, sanniṭṭhāpakacetanā pana nesaṃ dukkhasampayuttāva hoti. Adinnādānaṃ tivedanaṃ, micchācāro sukhamajjhattavasena dvivedano, sanniṭṭhāpakacitte pana majjhattavedano na hoti. Musāvādo tivedano, tathā pisuṇavācā pharusavācā dukkhavedanā, samphappalāpo tivedano, abhijjhā sukhamajjhattavasena dvivedanā, tathā micchādiṭṭhi. Byāpādo dukkhavedano.</paragraph>
    <paragraph line="95"><bold>Mūlato</bold>ti pāṇātipāto dosamohavasena dvimūlako hoti, adinnādānaṃ dosamohavasena vā lobhamohavasena vā, micchācāro lobhamohavasena. Musāvādo dosamohavasena vā lobhamohavasena vā, tathā pisuṇavācā samphappalāpo ca. Pharusavācā dosamohavasena, abhijjhā mohavasena ekamūlā, tathā byāpādo. Micchādiṭṭhi lobhamohavasena dvimūlāti.</paragraph>
    <paragraph line="96"><bold>Pāṇātipātā paṭiviratā</bold>tiādīsu pāṇātipātādayo vuttatthā eva. Yāya pana viratiyā ete paṭiviratā nāma honti, sā bhedato tividhā hoti sampattavirati samādānavirati samucchedaviratīti. Tattha asamādinnasikkhāpadānaṃ attano jātivayabāhusaccādīni paccavekkhitvā ‘‘ayuttaṃ amhākaṃ evarūpaṃ kātu’’nti sampattaṃ vatthuṃ avītikkamantānaṃ uppajjamānā <pageBreak edition="Pali Text Society" number="2.0150" /> virati <bold>sampattaviratī</bold>ti veditabbā sīhaḷadīpe <bold>cakkanaupāsakassa</bold> viya. Tassa kira daharakāleyeva mātu rogo uppajji. Vejjena ca ‘‘allasasakamaṃsaṃ laddhuṃ vaṭṭatī’’ti vuttaṃ. Tato cakkanassa bhātā ‘‘gaccha tāta khettaṃ āhiṇḍāhī’’ti cakkanaṃ pesesi. So tattha gato. Tasmiñca samaye eko saso taruṇasassaṃ khādituṃ āgato hoti. So taṃ disvā vegena dhāvanto valliyā baddho ‘‘kiri kirī’’ti saddamakāsi <pageBreak edition="Myanmar" number="2.0139" />. Cakkano tena saddena gantvā taṃ gahetvā cintesi ‘‘mātu bhesajjaṃ karomī’’ti. Puna cintesi – ‘‘na metaṃ patirūpaṃ, yvāhaṃ mātu jīvitakāraṇā paraṃ jīvitā voropeyya’’nti. Atha naṃ ‘‘gaccha araññe sasehi saddhiṃ tiṇodakaṃ paribhuñjā’’ti muñci. Bhātarā ca ‘‘kiṃ tāta saso laddho’’ti? Pucchito taṃ pavattiṃ ācikkhi. Tato naṃ bhātā paribhāsi. So mātu santikaṃ gantvā, ‘‘yatohaṃ jāto <pageBreak edition="Vipassana Research Institut" number="2.0133" />, nābhijānāmi sañcicca pāṇaṃ jīvitā voropetā’’ti saccaṃ vatvā aṭṭhāsi, tāvadeva cassa mātā arogā ahosi.</paragraph>
    <paragraph line="97">Samādinnasikkhāpadānaṃ pana sikkhāpadasamādāne ca tatuttari ca attano jīvitaṃ pariccajitvā vatthuṃ avītikkamantānaṃ uppajjamānā virati <bold>samādānaviratī</bold>ti veditabbā, <bold>uttaravaḍḍhamānapabbatavāsīupāsakassa</bold> viya. So kira ambariyavihāravāsīpiṅgalabuddharakkhitattherassa santike sikkhāpadāni gahetvā khettaṃ kasati. Athassa goṇo naṭṭho, so taṃ gavesanto uttaravaḍḍhamānapabbataṃ āruhi, tatra naṃ mahāsappo aggahesi. So cintesi – ‘‘imāya tikhiṇāya vāsiyā sīsaṃ chindāmī’’ti. Puna cintesi – ‘‘na metaṃ patirūpaṃ, yvāhaṃ bhāvanīyassa garuno santike sikkhāpadaṃ gahetvā bhindeyya’’nti. Evaṃ yāvatatiyaṃ cintetvā – ‘‘jīvitaṃ pariccajāmi, na sikkhāpada’’nti aṃse ṭhapitaṃ tikhiṇadaṇḍavāsiṃ araññe chaḍḍesi. Tāvadeva mahāvāḷo naṃ muñcitvā agamāsīti.</paragraph>
    <paragraph line="98">Ariyamaggasampayuttā <pageBreak edition="Pali Text Society" number="2.0151" /> pana virati <bold>samucchedaviratī</bold>ti veditabbā, yassā uppattito pabhuti pāṇaṃ ghātessāmīti ariyapuggalānaṃ cittampi na uppajjatīti.</paragraph>
    <paragraph line="99">Yathā ca akusalānaṃ, evaṃ imesampi kusalakammapathānaṃ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo. Tattha <bold>dhammato</bold>ti etesu hi paṭipāṭiyā satta cetanāpi vaṭṭanti viratiyopi, ante tayo cetanāsampayuttāva.</paragraph>
    <paragraph line="100"><bold>Koṭṭhāsato</bold>ti paṭipāṭiyā satta kammapathā eva, na mūlāni, ante tayo kammapathā ceva mūlāni ca. Anabhijjhā hi mūlaṃ patvā alobho <pageBreak edition="Myanmar" number="2.0140" /> kusalamūlaṃ hoti, abyāpādo adoso kusalamūlaṃ, sammādiṭṭhi amoho kusalamūlaṃ.</paragraph>
    <paragraph line="101"><bold>Ārammaṇato</bold>ti pāṇātipātādīnaṃ. Ārammaṇāneva etesaṃ ārammaṇāni. Vītikkamitabbavatthutoyeva hi virati nāma hoti. Yathā pana nibbānārammaṇo ariyamaggo kilese pajahati, evaṃ jīvitindriyādiārammaṇāpete kammapathā pāṇātipātādīni dussīlyāni pajahantīti veditabbā.</paragraph>
    <paragraph line="102"><bold>Vedanāto</bold>ti <pageBreak edition="Vipassana Research Institut" number="2.0134" /> sabbe sukhavedanā vā honti majjhattavedanā vā. Kusalaṃ patvā hi dukkhavedanā nāma natthi.</paragraph>
    <paragraph line="103"><bold>Mūlato</bold>ti paṭipāṭiyā satta ñāṇasampayuttacittena viramantassa alobhaadosaamohavasena timūlā honti, ñāṇavippayuttacittena viramantassa dvimūlā. Anabhijjhā ñāṇasampayuttacittena viramantassa dvimūlā hoti, ñāṇavippayuttacittena ekamūlā. Alobho pana attanāva attano mūlaṃ na hoti. Abyāpādepi eseva nayo. Sammādiṭṭhi alobhaadosavasena dvimūlāvāti. Tatiyādīni.</paragraph>
    <subhead line="104">6. Aṭṭhaṅgikasuttavaṇṇanā</subhead>
    <paragraph line="105" number="112"> Chaṭṭhaṃ aṭṭhamaggaṅgavasena bujjhanakānaṃ ajjhāsayavasena vuttaṃ. Chaṭṭhaṃ.</paragraph>
    <subhead line="106">7. Dasaṅgasuttavaṇṇanā</subhead>
    <paragraph line="107" number="113"> Sattamaṃ dasamicchattasammattavasena. Tattha <bold>micchāñāṇino</bold>ti micchāpaccavekkhaṇena samannāgatāti attho. <bold>Micchāvimuttino</bold>ti aniyyānikavimuttino <pageBreak edition="Pali Text Society" number="2.0152" /> kusalavimuttīti gahetvā ṭhitā. <bold>Sammāñāṇino</bold>ti sammāpaccavekkhaṇā. <bold>Sammāvimuttino</bold>ti niyyānikāya phalavimuttiyā samannāgatāti. Sattamaṃ.</paragraph>
    <centered line="108">Kammapathavaggo tatiyo.</centered>
    <title line="109">4. Catutthavaggo</title>
    <subhead line="110">1. Catudhātusuttavaṇṇanā</subhead>
    <paragraph line="111" number="114"> Catutthavaggassa <pageBreak edition="Myanmar" number="2.0141" /> paṭhame <bold>pathavīdhātū</bold>ti patiṭṭhādhātu. <bold>Āpodhātū</bold>ti ābandhanadhātu. <bold>Tejodhātū</bold>ti <pageBreak edition="Vipassana Research Institut" number="2.0135" /> paripācanadhātu. <bold>Vāyodhātū</bold>ti vitthambhanadhātu. Ayamettha saṅkhepo, vitthārato pana vīsatikoṭṭhāsādivasena etā kathetabbā. Paṭhamaṃ.</paragraph>
    <subhead line="112">2. Pubbesambodhasuttavaṇṇanā</subhead>
    <paragraph line="113" number="115"> Dutiye <bold>ayaṃ pathavīdhātuyā assādo</bold>ti ayaṃ pathavīdhātunissayo assādo. Svāyaṃ kāyaṃ abbhunnāmetvā udaraṃ pasāretvā, ‘‘idha me aṅgulaṃ pavesituṃ vāyamathā’’ti vā hatthaṃ pasāretvā, ‘‘imaṃ nāmetuṃ vāyamathā’’ti vā vadati, evaṃ pavattānaṃ vasena veditabbo. <bold>Aniccā</bold>tiādīsu hutvā abhāvākārena aniccā, paṭipīḷanākārena dukkhā, sabhāvavigamākārena vipariṇāmadhammā. <bold>Ayaṃ pathavīdhātuyā ādīnavo</bold>ti yena ākārena sā aniccā dukkhā vipariṇāmadhammā, ayamākāro pathavīdhātuyā ādīnavoti attho. <bold>Chandarāgavinayo chandarāgappahāna</bold>nti nibbānaṃ āgamma pathavīdhātuyā chandarāgo vinīyati ceva pahīyati ca, tasmā nibbānamassā nissaraṇaṃ.</paragraph>
    <paragraph line="114"><bold>Ayaṃ āpodhātuyā assādo</bold>ti ayaṃ āpodhātunissayo assādo. Svāyaṃ aññaṃ āpodhātuyā upaddutaṃ disvā, ‘‘kiṃ ayaṃ nipannakālato paṭṭhāya passāvaṭṭhānābhimukho nikkhamati ceva pavisati ca, appamattakampissa kammaṃ karontassa sedatintaṃ vatthaṃ pīḷetabbatākāraṃ pāpuṇāti, anumodanamattampi kathentassa tālavaṇṭaṃ gaṇhitabbaṃ hoti, mayaṃ pana sāyaṃ nipannā pātova uṭṭhahāma, māsapuṇṇaghaṭo <pageBreak edition="Pali Text Society" number="2.0153" /> viya no sarīraṃ, mahākammaṃ karontānaṃ sedamattampi no na uppajjati, asanisaddena viya dhammaṃ kathentānaṃ sarīre usumākāramattampi no natthī’’ti evaṃ pavattānaṃ vasena veditabbo.</paragraph>
    <paragraph line="115"><bold>Ayaṃ</bold><pageBreak edition="Myanmar" number="2.0142" /><bold>tejodhātuyā assādo</bold>ti ayaṃ tejodhātunissayo assādo. Svāyaṃ sītagahaṇike disvā, ‘‘kiṃ ime kiñcideva yāgubhattakhajjamattaṃ ajjhoharitvā thaddhakucchino nisīditvā sabbarattiṃ aṅgārakaṭāhaṃ pariyesanti, phusitamattesupi sarīre patitesu aṅgārakaṭāhaṃ ottharitvā pārupitvāva nipajjanti? Mayaṃ pana atithaddhampi maṃsaṃ vā pūvaṃ vā khādāma, kucchipūraṃ bhattaṃ bhuñjāma, tāvadeva no sabbaṃ pheṇapiṇḍo viya vilīyati, sattāhavaddalikāya vattamānāya sarīre sītānudahanamattampi no natthī’’ti evaṃ pavattānaṃ vasena veditabbo.</paragraph>
    <paragraph line="116"><bold>Ayaṃ</bold><pageBreak edition="Vipassana Research Institut" number="2.0136" /><bold>vāyodhātuyā assādo</bold>ti ayaṃ vāyodhātunissayo assādo. Svāyaṃ aññe vātabhīruke disvā, ‘‘imesaṃ appamattakampi kammaṃ karontānaṃ anumodanamattampi kathentānaṃ sarīraṃ vāto vijjhati, gāvutamattampi addhānaṃ gatānaṃ hatthapādā sīdanti, piṭṭhi rujjati, kucchivātasīsavātakaṇṇavātādīhi niccupaddutā telaphāṇitādīni vātabhesajjāneva karontā atināmenti, amhākaṃ pana mahākammaṃ karontānampi tiyāmarattiṃ dhammaṃ kathentānampi ekadivaseneva dasa yojanāni gacchantānampi hatthapādasaṃsīdanamattaṃ vā piṭṭhirujjanamattaṃ vā na hotī’’ti, evaṃ pavattānaṃ vasena veditabbo. Evaṃ pavattā hi etā dhātuyo assādenti nāma.</paragraph>
    <paragraph line="117"><bold>Abbhaññāsi</bold>nti abhivisiṭṭhena ñāṇena aññāsiṃ. <bold>Anuttaraṃ sammāsambodhi</bold>nti uttaravirahitaṃ sabbaseṭṭhaṃ sammā sāmañca bodhiṃ, atha vā pasatthaṃ sundarañca bodhiṃ. <bold>Bodhī</bold>ti rukkhopi maggopi sabbaññutaññāṇampi nibbānampi. ‘‘Bodhirukkhamūle paṭhamābhisambuddho’’ti (mahāva. 1; udā. 1) ca ‘‘antarā ca bodhiṃ antarā ca gaya’’nti (mahāva. 11; ma.ni. 1.285) ca āgataṭṭhānesu hi rukkho bodhīti vuccati. ‘‘Bodhi vuccati catūsu maggesu ñāṇa’’nti (cūḷani. khaggavisāṇasuttaniddesa 121) āgataṭṭhāne <pageBreak edition="Pali Text Society" number="2.0154" /> maggo. ‘‘Pappoti bodhiṃ varabhūrimedhaso’’ti (dī. ni. 3.217) āgataṭṭhāne sabbaññutaññāṇaṃ. ‘‘Patvāna bodhiṃ amataṃ asaṅkhata’’nti āgataṭṭhāne nibbānaṃ. Idha pana bhagavato arahattamaggo adhippeto.</paragraph>
    <paragraph line="118">Sāvakānaṃ <pageBreak edition="Myanmar" number="2.0143" /> arahattamaggo anuttarā bodhi hoti, na hotīti? Na hoti. Kasmā? Asabbaguṇadāyakattā. Tesañhi kassaci arahattamaggo arahattaphalameva deti, kassaci tisso vijjā, kassaci cha abhiññā, kassaci catasso paṭisambhidā, kassaci sāvakapāramīñāṇaṃ. Paccekabuddhānampi paccekabodhiñāṇameva deti. Buddhānaṃ pana sabbaguṇasampattiṃ deti abhiseko viya rañño sabbalokissariyabhāvaṃ. Tasmā aññassa kassacipi anuttarā bodhi na hoti.</paragraph>
    <paragraph line="119"><bold>Abhisambuddhoti paccaññāsi</bold>nti ‘‘abhisambuddho ahaṃ patto paṭivijjhitvā ṭhito’’ti evaṃ paṭijāniṃ. <bold>Ñāṇañca pana me dassanaṃ udapādī</bold>ti adhigataguṇadassanasamatthaṃ paccavekkhaṇañāṇañca me udapādi. <bold>Akuppā me vimuttī</bold>ti ‘‘ayaṃ mayhaṃ arahattaphalavimutti akuppā’’ti evaṃ <pageBreak edition="Vipassana Research Institut" number="2.0137" /> ñāṇaṃ udapādi. Tattha dvīhākārehi akuppatā veditabbā kāraṇato ca ārammaṇato ca. Sā hi catūhi maggehi samucchinnakilesānaṃ puna anivattanatāya kāraṇatopi akuppā, akuppadhammaṃ nibbānaṃ ārammaṇaṃ katvā pavattatāya ārammaṇatopi akuppā. <bold>Antimā</bold>ti pacchimā. <bold>Natthi dāni punabbhavo</bold>ti idāni puna añño bhavo nāma natthīti.</paragraph>
    <paragraph line="120">Imasmiṃ sutte cattāri saccāni kathitāni. Kathaṃ? Catūsu hi dhātūsu assādo samudayasaccaṃ, ādīnavo dukkhasaccaṃ, nissaraṇaṃ nirodhasaccaṃ, nirodhappajānano maggo maggasaccaṃ. Vitthāravasenapi kathetuṃ vaṭṭatiyeva. Ettha hi yaṃ pathavīdhātuṃ paṭicca uppajjati sukhaṃ somanassaṃ, ayaṃ pathavīdhātuyā assādoti pahānapaṭivedho samudayasaccaṃ. Yā pathavīdhātu aniccā dukkhā vipariṇāmadhammā, ayaṃ pathavīdhātuyā, ādīnavoti pariññāpaṭivedho dukkhasaccaṃ. Yo pathavīdhātuyā chandarāgavinayo chandarāgappahānaṃ, idaṃ pathavīdhātuyā nissaraṇanti sacchikiriyāpaṭivedho nirodhasaccaṃ. Yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi, ayaṃ bhāvanāpaṭivedho maggasaccanti. Dutiyaṃ.</paragraph>
    <subhead line="121">3. Acariṃsuttavaṇṇanā</subhead>
    <paragraph line="122" number="116"> Tatiye <pageBreak edition="Pali Text Society" number="2.0155" /><bold>acari</bold>nti ñāṇacārena acariṃ, anubhavanacārenāti attho. <bold>Yāvatā</bold>ti yattako. Tatiyaṃ.</paragraph>
    <subhead line="123">4. Nocedaṃsuttavaṇṇanā</subhead>
    <paragraph line="124" number="117"> Catutthe <pageBreak edition="Myanmar" number="2.0144" /><bold>nissaṭā</bold>tiādīni ādito vuttapaṭisedhena yojetvā ‘‘na nissaṭā, na visaṃyuttā, na vippamuttā, na vimariyādikatena cetasā vihariṃsū’’ti evaṃ veditabbāni. Dutiyanaye <bold>vimariyādikatenā</bold>ti nimmariyādikatena. Tattha duvidhā mariyādā kilesamariyādā vaṭṭamariyādāti. Tattha ca yassa upaḍḍhā kilesā pahīnā, upaḍḍhā appahīnā, vaṭṭaṃ vā pana upaḍḍhaṃ pahīnaṃ, upaḍḍhaṃ appahīnaṃ, tassa cittaṃ pahīnakilese vā vaṭṭaṃ vā sandhāya vimariyādikataṃ, appahīnakilese vā vaṭṭaṃ vā sandhāya na vimariyādikataṃ. Idha pana ubhayassāpi pahīnattā <pageBreak edition="Vipassana Research Institut" number="2.0138" /> ‘‘vimariyādikatena cetasā’’ti vuttaṃ, mariyādaṃ akatvā ṭhitena atikkantamariyādena cetasāti attho. Iti tīsupi imesu suttesu catusaccameva kathitaṃ. Catutthaṃ.</paragraph>
    <subhead line="125">5. Ekantadukkhasuttavaṇṇanā</subhead>
    <paragraph line="126" number="118"> Pañcame <bold>ekantadukkhā</bold>ti atikkamitvā ṭhitassa tattakāro viya ekanteneva dukkhā. <bold>Dukkhānupatitā</bold>ti dukkhena anupatitā. <bold>Dukkhāvakkantā</bold>ti dukkhena okkantā otiṇṇā. <bold>Sukhā</bold>ti sukhavedanāya paccayabhūtā. Evaṃ sabbattha attho veditabbo. Imasmiṃ sutte dukkhalakkhaṇaṃ kathitaṃ. Pañcamaṃ.</paragraph>
    <subhead line="127">6-10. Abhinandasuttādivaṇṇanā</subhead>
    <paragraph line="128" number="119-123"> Chaṭṭhasattamesu vivaṭṭaṃ, avasāne tīsu catusaccamevāti. Chaṭṭhādīni.</paragraph>
    <centered line="129">Catuttho vaggo.</centered>
    <centered line="130">Dhātusaṃyuttavaṇṇanā niṭṭhitā.</centered>
  </content>
</document>