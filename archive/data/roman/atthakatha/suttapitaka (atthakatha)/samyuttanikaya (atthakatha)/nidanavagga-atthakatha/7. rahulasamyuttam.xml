<?xml version="1.0"?>
<document>
<metadata>
<normativeSource>http://tipitaka.org/romn/cscd/s0302a.att6.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/nidanavagga-atthakatha/7. rahulasamyuttam.xml</archivePath>
<title>7. Rāhulasaṃyuttaṃ - Nidānavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">7. Rāhulasaṃyuttaṃ</chapter>
<title line="2">1. Paṭhamavaggo</title>
<subhead line="3">1-8. Cakkhusuttādivaṇṇanā</subhead>
<paragraph line="4" number="188-195">Rāhulasaṃyuttassa <pageBreak edition="V" number="2.0188" /><pageBreak edition="P" number="2.0213" /><pageBreak edition="M" number="2.0196" />paṭhame <bold>eko</bold>ti catūsu iriyāpathesu ekavihārī. <bold>Vūpakaṭṭho</bold>ti vivekaṭṭho nissaddo. <bold>Appamatto</bold>ti satiyā avippavasanto. <bold>Ātāpī</bold>ti vīriyasampanno. <bold>Pahitatto vihareyya</bold>nti visesādhigamatthāya pesitatto hutvā vihareyyaṃ. <bold>Anicca</bold>nti hutvā abhāvākārena aniccaṃ. Atha vā uppādavayavantatāya tāvakālikatāya vipariṇāmakoṭiyā niccapaṭikkhepatoti imehipi kāraṇehi aniccaṃ. <bold>Dukkha</bold>nti catūhi kāraṇehi dukkhaṃ dukkhamanaṭṭhena dukkhavatthukaṭṭhena satatasampīḷanaṭṭhena sukhapaṭikkhepenāti. <bold>Kalla</bold>nti yuttaṃ. <bold>Etaṃ mamā</bold>ti taṇhāgāho. <bold>Esohamasmī</bold>ti mānagāho. <bold>Eso me attā</bold>ti diṭṭhigāho. Taṇhāgāho cettha aṭṭhasatataṇhāvicaritavasena, mānagāho navavidhamānavasena, diṭṭhigāho dvāsaṭṭhidiṭṭhivasena veditabbo. <bold>Nibbindaṃ virajjatī</bold>ti ettha virāgavasena cattāro maggā kathitā, <bold>virāgā vimuccatī</bold>ti ettha vimuttivasena cattāri sāmaññaphalāni.</paragraph>
<paragraph line="5">Ettha ca pañcasu dvāresu pasādāva gahitā, <bold>mano</bold>ti iminā tebhūmakaṃ sammasanacāracittaṃ. Dutiye <pageBreak edition="P" number="2.0214" />pañcasu dvāresu ārammaṇameva. Tatiye pañcasu dvāresu pasādavatthukacittameva, manoviññāṇena tebhūmakaṃ sammasanacāracittaṃ gahitaṃ. Evaṃ sabbattha nayo netabbo. Chaṭṭhe tebhūmakadhammā. Aṭṭhame pana <bold>taṇhā</bold>ti tasmiṃ tasmiṃ dvāre javanappattāva labbhati. Paṭhamādīni.</paragraph>
<subhead line="6">9. Dhātusuttavaṇṇanā</subhead>
<paragraph line="7" number="196">Navame <pageBreak edition="V" number="2.0189" />viññāṇadhātuvasena nāmaṃ, sesāhi rūpanti nāmarūpaṃ kathitaṃ. Navamaṃ.</paragraph>
<subhead line="8">10. Khandhasuttavaṇṇanā</subhead>
<paragraph line="9" number="197">Dasame <pageBreak edition="M" number="2.0197" />rūpakkhandho kāmāvacaro, sesā cattāro sabbasaṅgāhikaparicchedena catubhūmakā. Idha pana tebhūmakāti gahetabbā. Dasamaṃ.</paragraph>
<centered line="10">Paṭhamo vaggo.</centered>
<title line="11">2. Dutiyavaggo</title>
<subhead line="12">1-10. Cakkhusuttādivaṇṇanā</subhead>
<paragraph line="13" number="198-199">Dutiye dasa uttānatthāneva. Paṭhamādīni.</paragraph>
<subhead line="14">11. Anusayasuttavaṇṇanā</subhead>
<paragraph line="15" number="200">Ekādasame <bold>imasmiñca saviññāṇake kāye</bold>ti attano saviññāṇakakāyaṃ dasseti, <bold>bahiddhā cā</bold>ti parassa saviññāṇakaṃ vā aviññāṇakaṃ vā. Purimena vā attano ca parassa ca viññāṇameva <pageBreak edition="P" number="2.0215" />dasseti, pacchimena bahiddhā anindriyabaddharūpaṃ. <bold>Ahaṅkāramamaṅkāramānānusayā</bold>ti ahaṃkāradiṭṭhi ca mamaṃkārataṇhā ca mānānusayā ca. <bold>Na hontī</bold>ti ete kilesā kathaṃ jānantassa etesu vatthūsu na hontīti pucchati. <bold>Sammappaññāya passatī</bold>ti saha vipassanāya maggapaññāya suṭṭhu passati. Ekādasamaṃ.</paragraph>
<subhead line="16">12. Apagatasuttavaṇṇanā</subhead>
<paragraph line="17" number="201">Dvādasame <pageBreak edition="V" number="2.0190" /><bold>ahaṅkāramamaṅkāramānāpagata</bold>nti ahaṃkārato ca mamaṃkārato ca mānato ca apagataṃ. <bold>Vidhā samatikkanta</bold>nti mānakoṭṭhāse suṭṭhu atikkantaṃ. <bold>Santaṃ suvimutta</bold>nti kilesavūpasamena santaṃ, kileseheva suṭṭhu vimuttaṃ. Sesaṃ uttānamevāti. Dvādasamaṃ.</paragraph>
<centered line="18">Dutiyo vaggo.</centered>
<paragraph line="19">Dvīsupi <pageBreak edition="M" number="2.0198" />asekkhabhūmi kathitā. Paṭhamo panettha āyācantassa desito, dutiyo anāyācantassa. Sakalepi pana rāhulasaṃyutte therassa vimuttiparipācanīyadhammāva kathitāti.</paragraph>
<centered line="20">Rāhulasaṃyuttavaṇṇanā niṭṭhitā.</centered>
</body>
</document>