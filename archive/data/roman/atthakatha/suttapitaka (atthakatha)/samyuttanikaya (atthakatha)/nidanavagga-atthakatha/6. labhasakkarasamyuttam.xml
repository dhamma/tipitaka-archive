<?xml version="1.0"?>
<document>
<metadata>
<normativeSource>http://tipitaka.org/romn/cscd/s0302a.att5.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/nidanavagga-atthakatha/6. labhasakkarasamyuttam.xml</archivePath>
<titlePath>6. Lābhasakkārasaṃyuttaṃ - Nidānavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">6. Lābhasakkārasaṃyuttaṃ</chapter>
<title line="2">1. Paṭhamavaggo</title>
<subhead line="3">1. Dāruṇasuttavaṇṇanā</subhead>
<paragraph line="4" number="157"> Lābhasakkārasaṃyuttassa <pageBreak edition="V" number="2.0181" /><pageBreak edition="P" number="2.0206" /><pageBreak edition="M" number="2.0190" /> paṭhame <bold>dāruṇo</bold>ti thaddho. <bold>Lābhasakkārasiloko</bold>ti ettha <bold>lābho</bold> nāma catupaccayalābho. <bold>Sakkāro</bold>ti tesaṃyeva sukatānaṃ susaṅkhatānaṃ lābho. <bold>Siloko</bold>ti vaṇṇaghoso. <bold>Kaṭuko</bold>ti tikhiṇo. <bold>Pharuso</bold>ti kharo. <bold>Antarāyiko</bold>ti antarāyakaro. Paṭhamaṃ.</paragraph>
<subhead line="5">2. Baḷisasuttavaṇṇanā</subhead>
<paragraph line="6" number="158"> Dutiye <bold>bāḷisiko</bold>ti baḷisaṃ gahetvā caramāno macchaghātako. <bold>Āmisagata</bold>nti āmisamakkhitaṃ. <bold>Āmisacakkhū</bold>ti āmise cakkhu dassanaṃ assāti āmisacakkhu. <bold>Gilabaḷiso</bold>ti gilitabaḷiso. <bold>Anayaṃ āpanno</bold>ti dukkhaṃ patto. <bold>Byasanaṃ āpanno</bold>ti vināsaṃ patto. <bold>Yathākāmakaraṇīyo</bold>ti yathākāmena yathāruciyā yatheva naṃ bāḷisiko icchati, tathevassa kattabboti attho. <bold>Yathākāmakaraṇīyo pāpimato</bold>ti yathā kilesamārassa kāmo, evaṃ kattabbo, nirayaṃ vā tiracchānayoniṃ vā pettivisayaṃ vā pāpetabbo. Dutiyaṃ.</paragraph>
<subhead line="7">3-4. Kummasuttādivaṇṇanā</subhead>
<paragraph line="8" number="159-160"> Tatiye <bold>mahākummakula</bold>nti mahantaṃ aṭṭhikacchapakulaṃ. <bold>Agamāsī</bold>ti ‘‘ettha addhā kiñci khāditabbaṃ atthi, taṃ maccharāyanto maṃ esa nivāretī’’ti saññāya agamāsi. <bold>Papatāyā</bold>ti <pageBreak edition="P" number="2.0207" /> papatā vuccati dīgharajjukabaddho ayakantakosake daṇḍakaṃ pavesetvā gahito <pageBreak edition="V" number="2.0182" /> kaṇṇikasallasaṇṭhāno, ayakaṇṭako, yasmiṃ vegena patitvā kaṭāhe laggamatte daṇḍako nikkhamati, rajjuko ekābaddho gacchateva. <bold>So kummo</bold>ti so <pageBreak edition="M" number="2.0191" /> viddhakummo. <bold>Yena so kummo</bold>ti udakasaddaṃ sutvā sāsaṅkaṭṭhānaṃ bhavissatīti nivattitvā yena so atthakāmo kummo. <bold>Na dāni tvaṃ amhāka</bold>nti idāni tvaṃ amittahatthaṃ gato, na amhākaṃ santakoti attho. Evaṃ sallapantānaṃyeva ca nesaṃ nāvāya ṭhito luddo rajjukaṃ ākaḍḍhitvā kummaṃ gahetvā yathākāmaṃ akāsi. Sesamettha ito anantarasutte ca uttānameva. Tatiyacatutthāni.</paragraph>
<subhead line="9">5. Mīḷhakasuttavaṇṇanā</subhead>
<paragraph line="10" number="161"> Pañcame <bold>mīḷhakā</bold>ti gūthapāṇakā. <bold>Gūthādī</bold>ti gūthabhakkhā. <bold>Gūthapūrā</bold>ti anto gūthena bharitā. <bold>Puṇṇā gūthassā</bold>ti idaṃ purimasseva atthadīpanaṃ. <bold>Atimaññeyyā</bold>ti pacchimapāde bhūmiyaṃ ṭhapetvā purimapāde gūthassa upari āropetvā ṭhitā ‘‘ahamhi gūthādī’’ti bhaṇantī atimaññeyya. <bold>Piṇḍapāto cassa pūro</bold>ti aparopissa pattapūro paṇītapiṇḍapāto bhaveyya. Pañcamaṃ.</paragraph>
<subhead line="11">6. Asanisuttavaṇṇanā</subhead>
<paragraph line="12" number="162"> Chaṭṭhe <bold>kaṃ, bhikkhave, asanivicakka</bold>nti, bhikkhave, kaṃ puggalaṃ matthake patitvā maddamānaṃ sukkāsanicakkaṃ āgacchatu <pageBreak edition="P" number="2.0208" />. <bold>Appattamānasa</bold>nti anadhigatārahattaṃ. Iti bhagavā na sattānaṃ dukkhakāmatāya, ādīnavaṃ pana dassetuṃ evamāha. Asanicakkañhi matthake patitaṃ ekameva attabhāvaṃ nāseti, lābhasakkārasilokena pariyādiṇṇacitto nirayādīsu anantadukkhaṃ anubhoti. Chaṭṭhaṃ.</paragraph>
<subhead line="13">7. Diddhasuttavaṇṇanā</subhead>
<paragraph line="14" number="163"> Sattame <bold>diddhagatenā</bold>ti gatadiddhena. <bold>Visallenā</bold>ti visamakkhitena. <bold>Sallenā</bold>ti sattiyā. Sattamaṃ.</paragraph>
<subhead line="15">8. Siṅgālasuttavaṇṇanā</subhead>
<paragraph line="16" number="164"> Aṭṭhame <pageBreak edition="V" number="2.0183" /><pageBreak edition="M" number="2.0192" /><bold>siṅgālo</bold>ti jarasiṅgālo. Yathā hi suvaṇṇavaṇṇopi kāyo pūtikāyo tveva, taṃkhaṇaṃ gaḷitampi ca muttaṃ pūtimuttantveva vuccati, evaṃ tadahujātopi siṅgālo jarasiṅgālotveva vuccati. <bold>Ukkaṇṭakena nāmā</bold>ti evaṃnāmakena rogena. So kira sītakāle uppajjati. Tasmiṃ uppanne sakalasarīrato lomāni patanti, sakalasarīraṃ nillomaṃ hutvā, samantato phuṭati, vātabbhāhatā vaṇā rujjanti. Yathā ummattakasunakhena daṭṭho puriso anavaṭṭhitova bhamati, evaṃ tasmiṃ uppanne bhamitabbo hoti, asukaṭṭhāne sotthi bhavissatīti na paññāyati. Aṭṭhamaṃ.</paragraph>
<subhead line="17">9. Verambhasuttavaṇṇanā</subhead>
<paragraph line="18" number="165"> Navame <bold>verambhavātā</bold>ti evaṃnāmakā mahāvātā. Kīdise pana ṭhāne te vātā vāyantīti? Yattha ṭhitassa cattāro <pageBreak edition="P" number="2.0209" /> dīpā uppalinipattamattā hutvā paññāyanti. <bold>Yo pakkhī gacchatī</bold>ti navavuṭṭhe deve viravanto vātasakuṇo tattha gacchati, taṃ sandhāyetaṃ vuttaṃ. <bold>Arakkhiteneva kāyenā</bold>tiādīsu hatthapāde kīḷāpento khandhaṭṭhiṃ vā nāmento kāyaṃ na rakkhati nāma, nānāvidhaṃ duṭṭhullakathaṃ kathento vācaṃ na rakkhati nāma, kāmavitakkādayo vitakkento cittaṃ na rakkhati nāma. <bold>Anupaṭṭhitāya satiyā</bold>ti kāyagatāsatiṃ anupaṭṭhapetvā. Navamaṃ.</paragraph>
<subhead line="19">10. Sagāthakasuttavaṇṇanā</subhead>
<paragraph line="20" number="166"> Dasame <bold>asakkārena cūbhaya</bold>nti asakkārena ca ubhayena. <bold>Samādhī</bold>ti arahattaphalasamādhi. So hi tena na vikampati. <bold>Appamāṇavihārino</bold>ti appamāṇena phalasamādhinā viharantassa. <bold>Sātatika</bold>nti satatakāriṃ. <bold>Sukhumaṃdiṭṭhivipassaka</bold>nti arahattamaggadiṭṭhiyā sukhumadiṭṭhiphalasamāpattiatthāya vipassanaṃ paṭṭhapetvā āgatattā vipassakaṃ. <bold>Upādānakkhayārāma</bold>nti upādānakkhayasaṅkhāte nibbāne rataṃ. <bold>Āhu sappuriso itī</bold>ti sappurisoti kathentīti. Dasamaṃ.</paragraph>
<centered line="21">Paṭhamo vaggo.</centered>
<title line="22">2. Dutiyavaggo</title>
<subhead line="23">1-2. Suvaṇṇapātisuttādivaṇṇanā</subhead>
<paragraph line="24" number="167-168"> Dutiyavaggassa <pageBreak edition="V" number="2.0184" /><pageBreak edition="M" number="2.0193" /> paṭhame <bold>sampajānamusā bhāsanta</bold>nti appamattakenapi kāraṇena sampajānameva musā bhāsantaṃ. ‘‘Sīlaṃ pūressāmī’’ti saṃvihitabhikkhuṃ sinerumattopi paccayarāsi cāletuṃ na sakkoti. Yadā pana sīlaṃ pahāya sakkāranissito hoti, tadā kuṇḍakamuṭṭhihetupi musā bhāsati, aññaṃ vā akiccaṃ karoti. Dutiyaṃ uttānamevāti. Paṭhamadutiyāni.</paragraph>
<subhead line="25">3-10. Suvaṇṇanikkhasuttādivaṇṇanā</subhead>
<paragraph line="26" number="169"> Tatiyādīsu <pageBreak edition="P" number="2.0210" /><bold>suvaṇṇanikkhassā</bold>ti ekassa kañcananikkhassa. <bold>Siṅgīnikkhassā</bold>ti siṅgīsuvaṇṇanikkhassa. <bold>Pathaviyā</bold>ti cakkavāḷabbhantarāya mahāpathaviyā. <bold>Āmisakiñcikkhahetū</bold>ti kassacideva āmisassa hetu antamaso kuṇḍakamuṭṭhinopi. <bold>Jīvitahetū</bold>ti aṭaviyaṃ corehi gahetvā jīvite voropiyamāne tassapi hetu. <bold>Janapadakalyāṇiyā</bold>ti janapade uttamitthiyā. Tatiyādīni.</paragraph>
<centered line="27">Dutiyo vaggo.</centered>
<title line="28">3. Tatiyavaggo</title>
<subhead line="29">1-2. Mātugāmasuttādivaṇṇanā</subhead>
<paragraph line="30" number="170-171"> Tatiyavaggassa paṭhame <bold>na tassa, bhikkhave, mātugāmo</bold>ti na tassa raho ekakassa nisinnassa tena dhammena atthikopi mātugāmo cittaṃ pariyādātuṃ sakkoti, yassa lābhasakkārasiloko <pageBreak edition="V" number="2.0185" /> cittaṃ pariyādātuṃ sakkotīti, attho. Dutiyaṃ uttānamevāti. Paṭhamadutiyāni.</paragraph>
<subhead line="31">3-6. Ekaputtakasuttādivaṇṇanā</subhead>
<paragraph line="32" number="172-175"> Tatiye <bold>saddhā</bold>ti sotāpannā. Sesamettha uttānameva. Tathā catutthe pañcame chaṭṭhe ca. Tatiyādīni.</paragraph>
<subhead line="33">7. Tatiyasamaṇabrāhmaṇasuttavaṇṇanā</subhead>
<paragraph line="34" number="176"> Sattame <pageBreak edition="M" number="2.0194" /><bold>samudaya</bold>ntiādīsu saha pubbakammena attabhāvo kolaputtiyaṃ vaṇṇapokkharatā kalyāṇavākkaraṇatā dhutaguṇāvīkaraṇaṃ cīvaradhāraṇaṃ parivārasampattīti evamādi lābhasakkārassa samudayo nāma, taṃ samudayasaccavasena nappajānāti, nirodho ca paṭipadā ca nirodhasaccamaggasaccavaseneva veditabbā. Sattamaṃ.</paragraph>
<subhead line="35">8. Chavisuttavaṇṇanā</subhead>
<paragraph line="36" number="177"> Aṭṭhame <pageBreak edition="P" number="2.0211" /> yasmā lābhasakkārasiloko narakādīsu, nibbattento sakalampi imaṃ attabhāvaṃ nāseti, idhāpi maraṇampi maraṇamattampi dukkhaṃ āvahati, tasmā <bold>chaviṃ chindatī</bold>tiādi vuttaṃ. Aṭṭhamaṃ.</paragraph>
<subhead line="37">9. Rajjusuttavaṇṇanā</subhead>
<paragraph line="38" number="178"> Navame <bold>vāḷarajjuyā</bold>ti suttādimayā rajju mudukā hoti vāḷarajju kharā pharusā, tasmā ayameva gahitā. Navamaṃ.</paragraph>
<subhead line="39">10. Bhikkhusuttavaṇṇanā</subhead>
<paragraph line="40" number="179"> Dasame <bold>diṭṭhadhammasukhavihārā</bold>ti phalasamāpattisukhavihārā. <bold>Tesāhamassā</bold>ti tesaṃ ahaṃ assa <pageBreak edition="V" number="2.0186" />. Khīṇāsavo hi lābhī puññasampanno yāgukhajjakādīni gahetvā āgatāgatānaṃ anumodanaṃ karonto dhammaṃ desento pañhaṃ vissajjento phalasamāpattiṃ appetvā nisīdituṃ okāsaṃ na labhati, taṃ sandhāya vuttanti. Dasamaṃ.</paragraph>
<centered line="41">Tatiyo vaggo.</centered>
<title line="42">4. Catutthavaggo</title>
<subhead line="43">1-4. Bhindisuttādivaṇṇanā</subhead>
<paragraph line="44" number="180-183"> Catutthavaggassa paṭhamaṃ uttānameva. Dutiyādīsu <bold>kusalamūla</bold>nti alobhāditividhakusaladhammo. <bold>Sukko dhammo</bold>ti tasseva pariyāyadesanā <pageBreak edition="M" number="2.0195" />. Ayaṃ panettha saṅkhepattho – yassa kusalamūlādisaṅkhātassa anavajjadhammassa asamucchinnattā devadatto sagge vā nibbatteyya, maggaphalāni vā adhigaccheyya, svāssa <bold>samucchedamagamā</bold> sabbaso samucchinno vinaṭṭho. Paṭhamādīni.</paragraph>
<subhead line="45">5. Acirapakkantasuttavaṇṇanā</subhead>
<paragraph line="46" number="184"> Pañcame <bold>parābhavāyā</bold>ti avaḍḍhiyā vināsāya. <bold>Assatarī</bold>ti vaḷavāya kucchismiṃ gadrabhassa jātā. <bold>Attavadhāya gabbhaṃ gaṇhātī</bold>ti taṃ assena saddhiṃ sampayojenti, sā <pageBreak edition="P" number="2.0212" /> gabbhaṃ gaṇhitvā kāle sampatte vijāyituṃ na sakkoti, pādehi bhūmiyaṃ paharantī tiṭṭhati, athassā cattāro pāde catūsu khāṇukesu bandhitvā kucchiṃ phāletvā potaṃ nīharanti, sā tattheva marati. Tenetaṃ vuttaṃ. Pañcamaṃ.</paragraph>
<subhead line="47">6. Pañcarathasatasuttavaṇṇanā</subhead>
<paragraph line="48" number="185"> Chaṭṭhe <bold>bhattābhihāro</bold>ti abhiharitabbaṃ bhattaṃ. Tassa pana pamāṇaṃ dassetuṃ <bold>pañca ca thālipākasatānī</bold>ti <pageBreak edition="V" number="2.0187" /> vuttaṃ. Tattha eko thālipāko dasannaṃ purisānaṃ bhattaṃ gaṇhāti. <bold>Nāsāya pittaṃ bhindeyyu</bold>nti acchapittaṃ vā macchapittaṃ vāssa nāsapuṭe pakkhipeyyaṃ. Chaṭṭhaṃ.</paragraph>
<subhead line="49">7-13. Mātusuttādivaṇṇanā</subhead>
<paragraph line="50" number="186-187"> Sattame <bold>mātupi hetū</bold>ti ‘‘sace musā bhaṇasi, mātaraṃ te vissajjessāma. No ce bhaṇasi, na vissajjessāmā’’ti evaṃ corehi aṭaviyaṃ pucchamāno tassā corahatthagatāya mātuyāpi hetu sampajānamusā na bhāseyyāti attho. Ito paresupi eseva nayoti. Sattamādīni.</paragraph>
<centered line="51">Lābhasakkārasaṃyuttavaṇṇanā niṭṭhitā.</centered>
</body>
</document>