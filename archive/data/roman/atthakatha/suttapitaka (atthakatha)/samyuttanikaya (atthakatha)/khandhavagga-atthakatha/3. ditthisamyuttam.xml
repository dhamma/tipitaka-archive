<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0303a.att2.xml</normativeSource>
    <archivePath>roman/atthakatha/suttapitaka (atthakatha)/samyuttanikaya (atthakatha)/khandhavagga-atthakatha/3. ditthisamyuttam.xml</archivePath>
    <baseFileName>3. ditthisamyuttam</baseFileName>
    <titlePath>3. Diṭṭhisaṃyuttaṃ - Khandhavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">3. Diṭṭhisaṃyuttaṃ</chapter>
    <title line="2">1. Sotāpattivaggo</title>
    <subhead line="3">1. Vātasuttavaṇṇanā</subhead>
    <paragraph line="4" number="206"> Diṭṭhisaṃyutte <pageBreak edition="Vipassana Research Institut" number="2.0299" /><pageBreak edition="Myanmar" number="2.0310" /><bold>na vātā vāyantī</bold>tiādīsu evaṃ kira tesaṃ diṭṭhi – ‘‘yepi ete rukkhasākhādīni bhañjantā vātā vāyanti, na ete vātā, vātaleso nāmeso, vāto pana esikatthambho viya pabbatakūṭaṃ viya ca ṭhito. Tathā yāpi etā tiṇakaṭṭhādīni vahantiyo nadiyo sandanti, na ettha udakaṃ sandaki, udakaleso nāmesa, udakaṃ pana esikatthambho viya pabbatakūṭaṃ viya ca ṭhitaṃ. Yāpimā gabbhiniyo vijāyantīti ca vuccanti, kiñcāpi tā milātudarā honti, gabbho pana na nikkhamati, gabbhaleso nāmeso, gabbho pana esikatthambho viya pabbatakūṭaṃ viya ca ṭhito. Yepi ete candimasūriyā udenti vā apenti vā, neva te udenti na apenti, candimasūriyaleso nāmesa, candimasūriyā pana esikatthambho viya pabbatakūṭaṃ viya ca ṭhitā’’ti.</paragraph>
    <subhead line="5">2-4. Etaṃmamasuttādivaṇṇanā</subhead>
    <paragraph line="6" number="207-209"><bold>Diṭṭha</bold>ntiādīsu <bold>diṭṭhaṃ</bold> rūpāyatanaṃ. <bold>Sutaṃ</bold> saddāyatanaṃ. <bold>Mutaṃ</bold> gandhāyatanaṃ rasāyatanaṃ phoṭṭhabbāyatanaṃ. Tañhi patvā gahetabbato mutanti ca vuttaṃ. Avasesāni sattāyatanāni <bold>viññātaṃ</bold> nāma. <bold>Patta</bold>nti pariyesitvā vā apariyesitvā vā pattaṃ. <bold>Pariyesita</bold>nti pattaṃ vā apattaṃ <pageBreak edition="Pali Text Society" number="2.0338" /> vā pariyesitaṃ. <bold>Anuvicaritaṃ manasā</bold>ti cittena anusañcaritaṃ. Lokasmiñhi pariyesitvā pattampi atthi, pariyesitvā nopattampi, apariyesitvā pattampi, apariyesitvā nopattampi. Tattha pariyesitvā pattaṃ pattaṃ nāma, pariyesitvā nopattaṃ pariyesitaṃ nāma <pageBreak edition="Vipassana Research Institut" number="2.0300" />. Apariyesitvā pattañca apariyesitvā nopattañca manasānuvicaritaṃ nāma. Atha vā pariyesitvā pattampi apariyesitvā pattampi pattaṭṭhena pattaṃ nāma, pariyesitvā nopattameva pariyesitaṃ nāma, apariyesitvā nopattaṃ manasānuvicaritaṃ nāma. Sabbaṃ vā etaṃ manasā anuvicaritameva.</paragraph>
    <subhead line="7">5. Natthidinnasuttavaṇṇanā</subhead>
    <paragraph line="8" number="210"><bold>Natthi</bold><pageBreak edition="Myanmar" number="2.0311" /><bold>dinna</bold>ntiādīsu <bold>natthi dinna</bold>nti dinnassa phalābhāvaṃ sandhāya vadanti. <bold>Yiṭṭhaṃ</bold> vuccati mahāyāgo. <bold>Huta</bold>nti paheṇakasakkāro adhippeto. Tampi ubhayaṃ phalābhāvameva sandhāya paṭikkhipanti. <bold>Sukatadukkaṭāna</bold>nti sukatadukkatānaṃ, kusalākusalānanti attho. <bold>Phalaṃ vipāko</bold>ti yaṃ phalanti vā vipākoti vā vuccati, taṃ natthīti vadanti. <bold>Natthi ayaṃ loko</bold>ti paraloke ṭhitassa ayaṃ loko natthi. <bold>Natthi paro loko</bold>ti idha loke ṭhitassapi paro loko natthi, sabbe tattha tattheva ucchijjantīti dassenti. <bold>Natthi mātā natthi pitā</bold>ti tesu sammāpaṭipattimicchāpaṭipattīnaṃ phalābhāvavasena vadanti. <bold>Natthi sattā opapātikā</bold>ti cavitvā uppajjanakasattā nāma natthīti vadanti. <bold>Natthi loke samaṇabrāhmaṇā</bold>ti loke sammāpaṭipannā samaṇabrāhmaṇā nāma natthīti vadanti.</paragraph>
    <paragraph line="9"><bold>Cātumahābhūtiko</bold>ti catumahābhūtamayo. <bold>Pathavī pathavīkāya</bold>nti ajjhattikā pathavīdhātu bāhiraṃ pathavīdhātuṃ. <bold>Anupetī</bold>ti anuyāti. <bold>Anupagacchatī</bold>ti tasseva vevacanaṃ, anugacchatītipi attho. Ubhayenāpi upeti upagacchatīti dassenti. <bold>Āpā</bold>dīsupi eseva nayo. <bold>Indriyānī</bold>ti manacchaṭṭhāni indriyāni. <bold>Saṅkamantī</bold>ti <pageBreak edition="Pali Text Society" number="2.0339" /> ākāsaṃ pakkhandanti. <bold>Āsandipañcamā</bold>ti nipannamañcena pañcamā, mañco ceva, cattāro mañcapāde gahetvā ṭhitā cattāro purisā cāti attho. <bold>Yāva āḷāhanā</bold>ti yāva susānā. <bold>Padānī</bold>ti ‘‘ayaṃ evaṃ sīlavā ahosi, evaṃ dussīlo’’tiādinā nayena pavattāni guṇāguṇapadāni. Sarīrameva vā ettha padānīti adhippetaṃ. <bold>Kāpotakānī</bold>ti kapotakavaṇṇāni, pārāvatapakkhavaṇṇānīti attho. <bold>Bhassantā</bold>ti bhasmantā. Ayameva vā pāḷi. <bold>Āhutiyo</bold>ti yaṃ paheṇakasakkārādibhedaṃ dinnadānaṃ, sabbaṃ taṃ chārikāvasānameva hoti, na tato paraṃ phaladāyakaṃ hutvā gacchatīti attho. <bold>Dattupaññatta</bold>nti <pageBreak edition="Vipassana Research Institut" number="2.0301" /> dattūhi bālamanussehi paññattaṃ. Idaṃ vuttaṃ hoti – bālehi abuddhīhi paññattamidaṃ dānaṃ, na paṇḍitehi. Bālā denti, paṇḍitā gaṇhantīti dassenti.</paragraph>
    <subhead line="10">6. Karotosuttavaṇṇanā</subhead>
    <paragraph line="11" number="211"><bold>Karoto</bold>ti <pageBreak edition="Myanmar" number="2.0312" /> sahatthā karontassa. <bold>Kārayato</bold>ti āṇattiyā kārentassa. <bold>Chindato</bold>ti paresaṃ hatthādīni chindantassa. <bold>Chedāpayato</bold>ti parehi chedāpentassa. <bold>Pacato</bold>ti daṇḍena pīḷentassa. <bold>Pacāpayato</bold>ti parehi daṇḍādinā pīḷāpentassa. <bold>Socato socāpayato</bold>ti parassa bhaṇḍaharaṇādīhi sokaṃ sayaṃ karontassāpi parehi kārentassāpi. <bold>Kilamato kilamāpayato</bold>ti āhārupacchedabandhanāgārapavesanādīhi sayaṃ kilamentassapi parehi kilamāpentassapi. <bold>Phandato phandāpayato</bold>ti paraṃ phandantaṃ phandanakāle sayampi phandato parempi phandāpayato. <bold>Pāṇamatipātayato</bold>ti <pageBreak edition="Pali Text Society" number="2.0340" /> pāṇaṃ hanantassapi hanāpentassapi. Evaṃ sabbattha karaṇakārāpanavaseneva attho veditabbo.</paragraph>
    <paragraph line="12"><bold>Sandhi</bold>nti gharasandhiṃ. <bold>Nillopa</bold>nti mahāvilopaṃ. <bold>Ekāgārika</bold>nti ekameva gharaṃ parivāretvā vilumpanaṃ. <bold>Paripanthe tiṭṭhato</bold>ti āgatāgatānaṃ acchindanatthaṃ magge tiṭṭhato. <bold>Karoto na karīyati pāpa</bold>nti yaṃkiñci pāpaṃ karomīti saññāya karotopi pāpaṃ na karīyati, natthi pāpaṃ. Sattā pana karomāti evaṃsaññino hontīti dīpenti. <bold>Khurapariyantenā</bold>ti khuraneminā, khuradhārasadisapariyantena vā. <bold>Ekamaṃsakhala</bold>nti ekamaṃsarāsiṃ. <bold>Puñja</bold>nti tasseva vevacanaṃ. <bold>Tatonidāna</bold>nti ekamaṃsakhalakaraṇanidānaṃ.</paragraph>
    <paragraph line="13"><bold>Dakkhiṇa</bold>nti dakkhiṇatīre manussā kakkhaḷā dāruṇā, te sandhāya <bold>hananto</bold>tiādi vuttaṃ. <bold>Uttara</bold>nti uttaratīre saddhā honti pasannā buddhamāmakā dhammamāmakā saṅghamāmakā, te sandhāya <bold>dadanto</bold>tiādi vuttaṃ. Tattha <bold>yajanto</bold>ti mahāyāgaṃ karonto. <bold>Damenā</bold>ti indriyadamena uposathakammena. <bold>Saṃyamenā</bold>ti sīlasaṃyamena. <bold>Saccavajjenā</bold>ti saccavacanena. <bold>Āgamo</bold>ti āgamanaṃ, pavattīti attho. Sabbathāpi pāpapuññānaṃ kiriyameva paṭikkhipanti.</paragraph>
    <subhead line="14">7. Hetusuttavaṇṇanā</subhead>
    <paragraph line="15" number="212"><bold>Natthi</bold><pageBreak edition="Vipassana Research Institut" number="2.0302" /><pageBreak edition="Myanmar" number="2.0313" /><bold>hetu natthi paccayo</bold>ti ettha <bold>paccayo</bold>ti hetuvevacanameva. Ubhayenāpi vijjamānameva kāyaduccaritādīnaṃ saṃkilesapaccayaṃ, kāyasucaritādīnañca visuddhipaccayaṃ paṭikkhipanti. <bold>Natthi bala</bold>nti yamhi attano bale patiṭṭhitā ime sattā devattampi mārattampi brahmattampi sāvakabodhimpi paccekabodhimpi sabbaññutampi pāpuṇanti, taṃ balaṃ paṭikkhipanti. <bold>Natthi vīriya</bold>ntiādīni sabbāni aññamaññavevacanāneva. ‘‘Idaṃ no vīriyena, idaṃ purisathāmena, idaṃ purisaparakkamena <pageBreak edition="Pali Text Society" number="2.0341" /> patta’’nti, evaṃ pavattavacanapaṭikkhepakaraṇavasena panetāni visuṃ ādiyanti.</paragraph>
    <paragraph line="16"><bold>Sabbe sattā</bold>ti oṭṭhagoṇagadrabhādayo anavasese pariggaṇhanti. <bold>Sabbe pāṇā</bold>ti ekindriyo pāṇo, dvindriyo pāṇotiādivasena vadanti. <bold>Sabbe bhūtā</bold>ti aṇḍakosavatthikosesu bhūte sandhāya vadanti. <bold>Sabbe jīvā</bold>ti sāliyavagodhumādayo sandhāya vadanti. Tesu hi te viruhanabhāvena jīvasaññino. <bold>Avasā abalā avīriyā</bold>ti tesaṃ attano vaso vā balaṃ vā vīriyaṃ vā natthi. <bold>Niyatisaṅgatibhāvapariṇatā</bold>ti ettha <bold>niyatī</bold>ti niyatatā. <bold>Saṅgatī</bold>ti channaṃ abhijātīnaṃ tattha tattha gamanaṃ. <bold>Bhāvo</bold>ti sabhāvoyeva. Evaṃ niyatiyā ca saṅgatiyā ca bhāvena ca pariṇatā nānappakārataṃ pattā. Yena hi yathā bhavitabbaṃ, so tatheva bhavati. Yena na bhavitabbaṃ, so na bhavatīti dassenti. <bold>Chasvevābhijātīsū</bold>ti chasu eva abhijātīsu ṭhatvā sukhañca dukkhañca paṭisaṃvedenti, aññā sukhadukkhabhūmi natthīti dassenti.</paragraph>
    <subhead line="17">8-10. Mahādiṭṭhisuttādivaṇṇanā</subhead>
    <paragraph line="18" number="213-215"><bold>Akaṭā</bold>ti akatā. <bold>Akaṭavidhā</bold>ti akatavidhānā, ‘‘evaṃ karohī’’ti kenaci kāritāpi na hontīti attho. <bold>Animmitā</bold>ti iddhiyāpi na nimmitā. <bold>Animmātā</bold>ti animmāpitā. ‘‘Animmitabbā’’tipi pāṭho, na nimmitabbāti attho. <bold>Vañjhā</bold>ti vañjhapasuvañjhatālādayo viya aphalā kassaci ajanakā. Pabbatakūṭaṃ viya ṭhitāti <bold>kūṭaṭṭhā</bold>. Esikaṭṭhāyino viya hutvā ṭhitāti <bold>esikaṭṭhāyiṭṭhitā,</bold> yathā sunikhāto esikatthambho niccalo tiṭṭhati, evaṃ ṭhitāti attho. <bold>Na</bold><pageBreak edition="Pali Text Society" number="2.0342" /><bold>iñjantī</bold>ti esikatthambho viya ṭhitattā <pageBreak edition="Myanmar" number="2.0314" /> na calanti. <bold>Na vipariṇamantī</bold>ti <pageBreak edition="Vipassana Research Institut" number="2.0303" /> pakatiṃ na vijahanti. <bold>Na aññamaññaṃ byābādhentī</bold>ti aññamaññaṃ na upahananti. <bold>Nāla</bold>nti na samatthā. <bold>Pathavīkāyo</bold>tiādīsu pathavīyeva pathavīkāyo, pathavīsamūho vā. <bold>Sattannaṃtveva kāyāna</bold>nti yathā muggarāsiādīsu pahaṭaṃ satthaṃ muggarāsiādīnaṃ antareneva pavisati, evaṃ sattannaṃ kāyānaṃ antarena chiddena vivarena satthaṃ pavisati. Tattha ‘‘ahaṃ imaṃ jīvitā voropemī’’ti kevalaṃ saññāmattameva hotīti dassenti.</paragraph>
    <paragraph line="19"><bold>Yonipamukhasatasahassānī</bold>ti pamukhayonīnaṃ uttamayonīnaṃ cuddasasatasahassāni aññāni ca saṭṭhisatāni aññāni ca chasatāni <bold>pañca ca kammuno satānī</bold>ti pañcakammasatāni cāti kevalaṃ takkamattakena niratthakadiṭṭhiṃ dīpenti. <bold>Pañca ca kammāni tīṇi ca kammānī</bold>tiādīsupi eseva nayo. Keci panāhu ‘‘pañca kammānīti pañcindriyavasena gaṇhanti, tīṇīti kāyakammādivasenā’’ti. <bold>Kamme ca aḍḍhakamme cā</bold>ti ettha panassa kāyakammavacīkammāni kammanti laddhi, manokammaṃ upaḍḍhakammanti. <bold>Dvaṭṭhipaṭipadā</bold>ti dvāsaṭṭhipaṭipadāti vadanti. <bold>Dvaṭṭhantarakappā</bold>ti ekasmiṃ kappe catusaṭṭhi antarakappā nāma honti, ayaṃ pana aññe dve ajānanto evamāha.</paragraph>
    <paragraph line="20"><bold>Chaḷābhijātiyo</bold>ti kaṇhābhijāti nīlābhijāti lohitābhijāti haliddābhijāti sukkābhijāti paramasukkābhijātīti imā cha abhijātiyo vadanti. Tattha orabbhikā sūkarikā sākuṇikā māgavikā luddā macchaghātakā corā coraghātakā bandhanāgārikā, ye vā panaññepi keci kurūrakammantā, ayaṃ kaṇhābhijātīti vadanti. Bhikkhū nīlābhijātīti vadanti. Te kira catūsu paccayesu kaṇṭake pakkhipitvā khādanti, ‘‘bhikkhū <pageBreak edition="Pali Text Society" number="2.0343" /> ca kaṇṭakavuttikā’’ti (a. ni. 6.57) ayaṃ hissa pāḷi eva. Atha vā kaṇṭakavuttikā eva nāma eke pabbajitāti vadanti. Lohitābhijāti nāma nigaṇṭhā ekasāṭakāti vadanti. Ime kira purimehi dvīhi paṇḍaratarā. Gihī odātavasanā acelakasāvakā haliddābhijātīti vadanti. Evaṃ attano paccayadāyake nigaṇṭhehipi jeṭṭhakatare karonti. Ājīvakā ājīviniyo ayaṃ sukkābhijātīti vadanti. Te kira purimehi catūhi paṇḍaratarā <pageBreak edition="Myanmar" number="2.0315" />. Nando vaccho, kiso saṃkicco, makkhali gosālo paramasukkābhijātīti vadanti. Te kira sabbehi paṇḍaratarā.</paragraph>
    <paragraph line="21"><bold>Aṭṭha</bold><pageBreak edition="Vipassana Research Institut" number="2.0304" /><bold>purisabhūmiyo</bold>ti mandabhūmi khiḍḍābhūmi vīmaṃsakabhūmi ujugatabhūmi sekhabhūmi samaṇabhūmi jānanabhūmi pannabhūmīti imā aṭṭha purisabhūmiyoti vadanti. Tattha jātadivasato paṭṭhāya satta divase sambādhaṭṭhānato nikkhantattā sattā mandā honti momūhā, ayaṃ mandabhūmīti vadanti. Ye pana duggatito āgatā honti, te abhiṇhaṃ rodanti ceva viravanti ca, sugatito āgatā taṃ anussaritvā anussaritvā hasanti, ayaṃ khiḍḍābhūmi nāma. Mātāpitūnaṃ hatthaṃ vā pādaṃ vā mañcaṃ vā pīṭhaṃ vā gahetvā bhūmiyaṃ padanikkhipanaṃ vīmaṃsakabhūmi nāma. Padasā gantuṃ samatthakālo ujugatabhūmi nāma. Sippāni sikkhanakālo sekhabhūmi nāma. Gharā nikkhamma pabbajanakālo samaṇabhūmi nāma. Ācariyaṃ sevitvā jānanakālo jānanabhūmi nāma. ‘‘Bhikkhu ca pannako jino na kiñci āhā’’ti evaṃ alābhiṃ samaṇaṃ pannabhūmīti vadanti.</paragraph>
    <paragraph line="22"><bold>Ekūnapaññāsa</bold><pageBreak edition="Pali Text Society" number="2.0344" /><bold>ājīvakasate</bold>ti ekūnapaññāsa ājīvavuttisatāni. <bold>Paribbājakasate</bold>ti paribbājakapabbajjāsatāni. <bold>Nāgavāsasate</bold>ti nāgamaṇḍalasatāni. <bold>Vīse indriyasate</bold>ti vīsa indriyasatāni. <bold>Tiṃse nirayasate</bold>ti tiṃsa nirayasatāni. <bold>Rajodhātuyo</bold>ti rajaokiraṇaṭṭhānāni. Hatthapiṭṭhipādapiṭṭhādīni sandhāya vadati. <bold>Satta saññīgabbhā</bold>ti oṭṭhagoṇagadrabhaajapasumigamahiṃse sandhāya vadati. <bold>Satta asaññīgabbhā</bold>ti sāliyavagodhumamuggakaṅguvarakakudrūsake sandhāya vadati. <bold>Nigaṇṭhigabbhā</bold>ti gaṇṭhimhi jātagabbhā, ucchuveḷunaḷādayo sandhāya vadati. <bold>Satta devā</bold>ti bahū devā, so pana sattāti vadati. Manussāpi anantā, so sattāti vadati. <bold>Satta pesācā</bold>ti pisācā mahantamahantā, sattāti vadati. <bold>Sarā</bold>ti mahāsarā. Kaṇṇamuṇḍa-rathakāra-anotatta-sīhappapāta-chaddanta-mucalinda-kuṇāladahe gahetvā vadati.</paragraph>
    <paragraph line="23"><bold>Pavuṭā</bold>ti gaṇṭhikā. <bold>Papātā</bold>ti mahāpapātā. <bold>Papātasatānī</bold>ti khuddakapapātasatāni. <bold>Supinā</bold>ti mahāsupinā. <bold>Supinasatānī</bold>ti khuddakasupinasatāni. <bold>Mahākappino</bold>ti mahākappānaṃ. Ettha ekamhā mahāsarā vassasate <pageBreak edition="Myanmar" number="2.0316" /> vassasate kusaggena ekaṃ udakabinduṃ nīharitvā sattakkhattuṃ tamhi sare nirudake kate eko mahākappoti vadati. Evarūpānaṃ mahākappānaṃ caturāsītisatasahassāni khepetvā bāle ca paṇḍite ca dukkhassantaṃ karontīti ayamassa laddhi. Paṇḍitopi kira antarāvisujjhituṃ na sakkoti, bālopi tato uddhaṃ na gacchati.</paragraph>
    <paragraph line="24"><bold>Sīlena</bold><pageBreak edition="Vipassana Research Institut" number="2.0305" /><pageBreak edition="Pali Text Society" number="2.0345" /><bold>vā</bold>ti acelakasīlena vā aññena vā yena kenaci. <bold>Vatenā</bold>ti tādiseneva vatena. <bold>Tapenā</bold>ti tapokammena. <bold>Aparipakkaṃ paripāceti</bold> nāma yo ‘‘ahaṃ paṇḍito’’ti antarā visujjhati. <bold>Paripakkaṃ phussa phussa byantīkaroti</bold> nāma yo ‘‘ahaṃ bālo’’ti vuttaparimāṇakālaṃ atikkamitvā yāti. <bold>Hevaṃ natthī</bold>ti evaṃ natthi. Tañhi ubhayampi na sakkā kātunti dīpeti. <bold>Doṇamite</bold>ti doṇena mitaṃ viya. <bold>Sukhadukkhe</bold>ti sukhadukkhaṃ. <bold>Pariyantakate</bold>ti vuttaparimāṇena kālena katapariyanto. <bold>Natthi hāyanavaḍḍhane</bold>ti natthi hāyanavaḍḍhanāni, na saṃsāro paṇḍitassa hāyati, na bālassa vaḍḍhatīti attho. <bold>Ukkaṃsāvakaṃse</bold>ti ukkaṃsāvakaṃsā. Hāyanavaḍḍhanānamevetaṃ vevacanaṃ. Idāni tamatthaṃ upamāya sādhento <bold>seyyathāpi nāmā</bold>tiādimāha. Tattha <bold>suttaguḷe</bold>ti veṭhetvā katasuttaguḷe. <bold>Nibbeṭhiyamānameva paletī</bold>ti pabbate vā rukkhagge vā ṭhatvā khittaṃ suttappamāṇena nibbeṭhiyamānameva gacchati, sutte khīṇe tattheva tiṭṭhati, na gacchati evameva bālā ca paṇḍitā ca kālavasena nibbeṭhiyamānā sukhadukkhaṃ palenti, yathāvuttena kālena atikkamantīti dasseti.</paragraph>
    <subhead line="25">11-18. Antavāsuttādivaṇṇanā</subhead>
    <paragraph line="26" number="216-223"><bold>Antavā loko</bold>ti ekato vaḍḍhitanimittaṃ lokoti gāhena vā takkena vā uppannadiṭṭhi. <bold>Anantavā</bold>ti sabbato vaḍḍhitaṃ appamāṇanimittaṃ lokoti gāhena vā takkena vā uppannadiṭṭhi. <bold>Taṃ jīvaṃ taṃ sarīra</bold>nti jīvañca sarīrañca ekamevāti uppannadiṭṭhi. Sesaṃ sabbattha uttānamevāti. Imāni tāva sotāpattimaggavasena aṭṭhārasa veyyākaraṇāni ekaṃ gamanaṃ.</paragraph>
    <title line="27">2. Dutiyagamanādivaggavaṇṇanā</title>
    <paragraph line="28" number="224-301"> Dutiyaṃ <pageBreak edition="Myanmar" number="2.0317" /> gamanaṃ dukkhavasena vuttaṃ. Tatrāpi aṭṭhāraseva veyyākaraṇāni, tato parāni ‘‘rūpī attā hotī’’tiādīni aṭṭha veyyākaraṇāni, tehi saddhiṃ taṃ dutiyapeyyāloti vutto.</paragraph>
    <paragraph line="29">Tattha <pageBreak edition="Pali Text Society" number="2.0346" /><bold>rūpī</bold>ti ārammaṇameva ‘‘attā’’ti gahitadiṭṭhi. <bold>Arūpī</bold>ti jhānaṃ ‘‘attā’’ti gahitadiṭṭhi <pageBreak edition="Vipassana Research Institut" number="2.0306" />. <bold>Rūpī ca arūpī cā</bold>ti ārammaṇañca jhānañca ‘‘attā’’ti gahitadiṭṭhi. <bold>Neva rūpī nārūpī</bold>ti takkamattena gahitadiṭṭhi. <bold>Ekantasukhī</bold>ti lābhītakkījātissarānaṃ uppannadiṭṭhi. Jhānalābhinopi hi atīte ekantasukhaṃ attabhāvaṃ manasikaroto evaṃ diṭṭhi uppajjati. Takkinopi ‘‘yathā etarahi ahaṃ ekantasukhī, evaṃ samparāyepi bhavissāmī’’ti uppajjati. Jātissarassapi sattaṭṭhabhave sukhitabhāvaṃ passantassa evaṃ uppajjati, <bold>ekantadukkhī</bold>tiādīsupi eseva nayo.</paragraph>
    <paragraph line="30">Tatiyapeyyālo aniccadukkhavasena tehiyeva chabbīsatiyā suttehi vutto, catutthapeyyālo tiparivaṭṭavasenāti.</paragraph>
    <centered line="31">Diṭṭhisaṃyuttavaṇṇanā niṭṭhitā.</centered>
  </content>
</document>