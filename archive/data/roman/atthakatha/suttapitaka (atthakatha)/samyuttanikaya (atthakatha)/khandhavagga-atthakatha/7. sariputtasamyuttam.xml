<?xml version="1.0"?>
<document>
<metadata>
<normativeSource>http://tipitaka.org/romn/cscd/s0303a.att6.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/khandhavagga-atthakatha/7. sariputtasamyuttam.xml</archivePath>
<titlePath>7. Sāriputtasaṃyuttaṃ - Khandhavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">7. Sāriputtasaṃyuttaṃ</chapter>
<subhead line="2">1-9. Vivekajasuttādivaṇṇanā</subhead>
<paragraph line="3" number="332-340"> Sāriputtasaṃyuttassa <pageBreak edition="V" number="2.0310" /> paṭhame <bold>na evaṃ hotī</bold>ti ahaṅkāramamaṅkārānaṃ pahīnattā evaṃ na hoti. Dutiyādīsupi eseva nayo. Paṭhamādīni.</paragraph>
<subhead line="4">10. Sucimukhīsuttavaṇṇanā</subhead>
<paragraph line="5" number="341"> Dasame <bold>sucimukhī</bold>ti evaṃnāmikā. <bold>Upasaṅkamī</bold>ti theraṃ abhirūpaṃ dassanīyaṃ suvaṇṇavaṇṇaṃ samantapāsādikaṃ disvā ‘‘iminā saddhiṃ parihāsaṃ karissāmī’’ti upasaṅkami. Atha therena tasmiṃ vacane paṭikkhitte ‘‘idānissa <pageBreak edition="M" number="2.0319" /> vādaṃ āropessāmī’’ti maññamānā <bold>tena hi, samaṇa, ubbhamukho bhuñjasī</bold>ti āha. <bold>Disāmukho</bold>ti <pageBreak edition="P" number="2.0348" /> catuddisāmukho, catasso disā olokentoti attho. <bold>Vidisāmukho</bold>ti catasso vidisā olokento.</paragraph>
<paragraph line="6"><bold>Vatthuvijjātiracchānavijjāyā</bold>ti vatthuvijjāsaṅkhātāya tiracchānavijjāya. Vatthuvijjā nāma lābuvatthu-kumbhaṇḍavatthu-mūlakavatthu-ādīnaṃ vatthūnaṃ phalasampattikāraṇakālajānanupāyo. <bold>Micchājīvena jīvikaṃ kappentī</bold>ti teneva vatthuvijjātiracchānavijjāsaṅkhātena micchājīvena jīvikaṃ kappenti, tesaṃ vatthūnaṃ sampādanena pasannehi manussehi dinne paccaye paribhuñjantā jīvantīti attho. <bold>Adhomukhā</bold>ti vatthuṃ oloketvā bhuñjamānavasena adhomukhā bhuñjanti nāma. Evaṃ sabbattha yojanā kātabbā. Api cettha <bold>nakkhattavijjā</bold>ti ‘‘ajja imaṃ nakkhattaṃ iminā nakkhattena gantabbaṃ, iminā idañcidañca kātabba’’nti evaṃ jānanavijjā. <bold>Dūteyya</bold>nti dūtakammaṃ, tesaṃ tesaṃ sāsanaṃ gahetvā tattha tattha gamanaṃ. <bold>Pahiṇagamana</bold>nti ekagāmasmiṃyeva ekakulassa sāsanena aññakulaṃ <pageBreak edition="V" number="2.0311" /> upasaṅkamanaṃ. <bold>Aṅgavijjā</bold>ti itthilakkhaṇapurisalakkhaṇavasena aṅgasampattiṃ ñatvā ‘‘tāya aṅgasampattiyā idaṃ nāma labbhatī’’ti evaṃ jānanavijjā. <bold>Vidisāmukhā</bold>ti aṅgavijjā hi taṃ taṃ sarīrakoṭṭhāsaṃ ārabbha pavattattā vidisāya pavattā nāma, tasmā tāya vijjāya jīvikaṃ kappetvā bhuñjantā vidisāmukhā bhuñjanti nāma. <bold>Evamārocesī</bold>ti ‘‘dhammikaṃ samaṇā’’tiādīni vadamānā sāsanassa niyyānikaṃ guṇaṃ kathesi. Tañca paribbājikāya kathaṃ sutvā pañcamattāni kulasatāni sāsane otariṃsūti.</paragraph>
<centered line="7">Sāriputtasaṃyuttavaṇṇanā niṭṭhitā.</centered>
</body>
</document>