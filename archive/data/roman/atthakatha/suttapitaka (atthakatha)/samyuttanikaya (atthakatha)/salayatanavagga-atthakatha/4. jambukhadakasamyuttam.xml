<?xml version="1.0"?>
<document>
<metadata>
<normativeSource>http://tipitaka.org/romn/cscd/s0304a.att3.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/salayatanavagga-atthakatha/4. jambukhadakasamyuttam.xml</archivePath>
<title>4. Jambukhādakasaṃyuttaṃ - Saḷāyatanavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">4. Jambukhādakasaṃyuttaṃ</chapter>
<subhead line="2">1. Nibbānapañhāsuttavaṇṇanā</subhead>
<paragraph line="3" number="314">Jambukhādakasaṃyutte <pageBreak edition="V" number="3.0125" /><pageBreak edition="P" number="3.0088" /><pageBreak edition="M" number="3.0127" /><bold>jambukhādako paribbājako</bold>ti evaṃnāmo therassa bhāgineyyo channaparibbājako. <bold>Yo kho āvuso rāgakkhayo</bold>ti nibbānaṃ āgamma rāgo khīyati, tasmā nibbānaṃ rāgakkhayoti vuccati. <bold>Dosamohakkhayesupi</bold>eseva nayo.</paragraph>
<paragraph line="4">Yo pana imināva suttena kilesakkhayamattaṃ nibbānanti vadeyya, so vattabbo ‘‘kassa kilesānaṃ khayo, kiṃ attano, udāhu paresa’’nti? Addhā ‘‘attano’’ti vakkhati. Tato pucchitabbo ‘‘gotrabhuñāṇassa kiṃ ārammaṇa’’nti? Jānamāno ‘‘nibbāna’’nti vakkhati. Kiṃ pana gotrabhuñāṇakkhaṇe kilesā khīṇā khīyanti khīyissantīti? ‘‘Khīṇā’’ti vā ‘‘khīyantī’’ti vā na vattabbā, ‘‘khīyissantī’’ti pana vattabbāti. Kiṃ pana tesu akhīṇesuyeva kilesesu gotrabhuñāṇaṃ kilesakkhayaṃ ārammaṇaṃ karotīti? Addhā evaṃ vutte niruttaro bhavissati.</paragraph>
<paragraph line="5">Maggañāṇenāpi cetaṃ yojetabbaṃ. Maggakkhaṇepi hi kilesā ‘‘khīṇā’’ti vā ‘‘khīyissantī’’ti vā na vattabbā, ‘‘khīyantī’’ti pana vattabbā, na ca akhīṇesuyeva kilesesu kilesakkhayo ārammaṇaṃ hoti, tasmā sampaṭicchitabbametaṃ. Yaṃ āgamma rāgādayo khīyanti, taṃ nibbānaṃ. Taṃ panetaṃ ‘‘rūpino dhammā arūpino dhammā’’tiādīsu (dha. sa. dukamātikā 11) dukesu arūpino dhammāti saṅgahitattā na kilesakkhayamattamevāti.</paragraph>
<subhead line="6">2. Arahattapañhāsuttavaṇṇanā</subhead>
<paragraph line="7" number="315">Arahattapañhabyākaraṇe <pageBreak edition="V" number="3.0126" />yasmā arahattaṃ rāgadosamohānaṃ khīṇante uppajjati, tasmā ‘‘rāgakkhayo dosakkhayo mohakkhayo’’ti vuttaṃ.</paragraph>
<subhead line="8">3-15. Dhammavādīpañhāsuttādivaṇṇanā</subhead>
<paragraph line="9" number="316-328"><bold>Te</bold><pageBreak edition="M" number="3.0128" /><pageBreak edition="P" number="3.0089" /><bold>loke sugatā</bold>ti te rāgādayo pahāya gatattā suṭṭhu gatāti sugatā. <bold>Dukkhassa kho āvuso pariññattha</bold>nti vaṭṭadukkhassa parijānanatthaṃ. <bold>Dukkhatā</bold>ti dukkhasabhāvo. <bold>Dukkhadukkhatā</bold>tiādīsu dukkhasaṅkhāto dukkhasabhāvo dukkhadukkhatā. Sesapadadvayepi eseva nayo.</paragraph>
<subhead line="10">16. Dukkarapañhāsuttavaṇṇanā</subhead>
<paragraph line="11" number="329"><bold>Abhiratī</bold>ti pabbajjāya anukkaṇṭhanatā. <bold>Naciraṃ āvuso</bold>ti āvuso dhammānudhammappaṭipanno bhikkhu ‘‘pāto anusiṭṭho sāyaṃ visesamadhigamissati, sāyaṃ anusiṭṭho pāto visesamadhigamissatī’’ti (ma. ni. 2.345) vuttattā ghaṭento vāyamanto nacirassaṃ lahuyeva arahaṃ assa, arahatte patiṭṭhaheyyāti dasseti. Sesaṃ sabbattha uttānatthamevāti.</paragraph>
<centered line="12">Jambukhādakasaṃyuttavaṇṇanā niṭṭhitā.</centered>
</body>
</document>