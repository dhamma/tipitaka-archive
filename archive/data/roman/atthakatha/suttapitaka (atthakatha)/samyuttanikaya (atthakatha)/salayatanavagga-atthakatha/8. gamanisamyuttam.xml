<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0304a.att7.xml</normativeSource>
    <source>roman/atthakatha/suttapitaka (atthakatha)/samyuttanikaya (atthakatha)/salayatanavagga-atthakatha/8. gamanisamyuttam.xml</source>
    <script>roman</script>
    <directory>/atthakatha/suttapitaka (atthakatha)/samyuttanikaya (atthakatha)/salayatanavagga-atthakatha</directory>
    <basename>8. gamanisamyuttam</basename>
    <titlePath>8. Gāmaṇisaṃyuttaṃ - Saḷāyatanavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">8. Gāmaṇisaṃyuttaṃ</chapter>
    <subhead line="2">1. Caṇḍasuttavaṇṇanā</subhead>
    <paragraph line="3" number="353"> Gāmaṇisaṃyuttassa <pageBreak edition="Vipassana Research Institut" number="3.0140" /><pageBreak edition="Pali Text Society" number="3.0102" /><pageBreak edition="Myanmar" number="3.0140" /> paṭhame <bold>caṇḍo gāmaṇī</bold>ti dhammasaṅgāhakattherehi caṇḍoti gahitanāmo eko gāmaṇi. <bold>Pātukarotī</bold>ti bhaṇḍantaṃ paṭibhaṇḍanto akkosantaṃ paccakkosanto paharantaṃ paṭipaharanto pākaṭaṃ karotīti dasseti. <bold>Na pātukarotī</bold>ti akkuṭṭhopi pahaṭopi kiñci paccanīkaṃ akarontoti dasseti.</paragraph>
    <subhead line="4">2. Tālapuṭasuttavaṇṇanā</subhead>
    <paragraph line="5" number="354"> Dutiye <bold>tālapuṭo</bold>ti evaṃnāmako. Tassa kira bandhanā pamuttatālapakkavaṇṇo viya mukhavaṇṇo vippasanno ahosi, tenassa tālapuṭoti nāmaṃ akaṃsu. Svāyaṃ abhinīhārasampanno pacchimabhavikapuggalo. Yasmā pana paṭisandhi nāma aniyatā ākāse khittadaṇḍasadisā, tasmā esa naṭakule nibbatti. Vuḍḍhippatto pana naṭasippe aggo hutvā sakalajambudīpe pākaṭo jāto. Tassa pañca sakaṭasatāni pañca mātugāmasatāni parivāro, bhariyāyapissa tāvatakāvāti mātugāmasahassena ceva sakaṭasahassena ca saddhiṃ yaṃ yaṃ nagaraṃ vā nigamaṃ vā pavisati, tatthassa puretarameva satasahassaṃ denti. Samajjavesaṃ gaṇhitvā pana mātugāmasahassena saddhiṃ kīḷaṃ karontassa yaṃ hatthūpagapādūpagādiābharaṇajātaṃ khipanti, tassa pariyanto natthi. So taṃdivasaṃ mātugāmasahassaparivārito rājagahe kīḷaṃ katvā paripakkañāṇattā saparivārova yena bhagavā tenupasaṅkami.</paragraph>
    <paragraph line="6"><bold>Saccālikenā</bold>ti <pageBreak edition="Pali Text Society" number="3.0103" /> saccena ca alikena ca. <bold>Tiṭṭhateta</bold>nti tiṭṭhatu etaṃ. <bold>Rajanīyā</bold>ti rāgappaccayā mukhato pañcavaṇṇasuttanīharaṇavātavuṭṭhidassanādayo aññe ca kāmassādasaṃyuttākāradassanakā <pageBreak edition="Vipassana Research Institut" number="3.0141" /> abhinayā. <bold>Bhiyyosomattāyā</bold>ti adhikappamāṇattāya. <bold>Dosanīyā</bold>ti dosappaccayā hatthapādacchedādidassanākārā. <bold>Mohanīyā</bold>ti mohappaccayā udakaṃ gahetvā telakaraṇaṃ, telaṃ gahetvā udakakaraṇanti evamādayo māyāpabhedā.</paragraph>
    <paragraph line="7"><bold>Pahāso</bold><pageBreak edition="Myanmar" number="3.0141" /><bold>nāma nirayo</bold>ti visuṃ pahāsanāmako nirayo nāma natthi, avīcisseva pana ekasmiṃ koṭṭhāse naccantā viya gāyantā viya ca naṭavesaṃ gahetvāva paccanti, taṃ sandhāyetaṃ vuttaṃ. <bold>Nāhaṃ, bhante, etaṃ rodāmī</bold>ti ahaṃ, bhante, etaṃ bhagavato byākaraṇaṃ na rodāmīti evaṃ sakammakavasenettha attho veditabbo, na assuvimocanamattena. ‘‘Mataṃ vā ammarodantī’’tiādayo cettha aññepi vohārā veditabbā.</paragraph>
    <subhead line="8">3-5. Yodhājīvasuttādivaṇṇanā</subhead>
    <paragraph line="9" number="355-357"> Tatiye <bold>yodhājīvo</bold>ti yuddhena jīvikaṃ kappanako dhammasaṅgāhakattherehi evaṃ gahitanāmo. <bold>Ussahati vāyamatī</bold>ti ussāhaṃ vāyāmaṃ karoti. <bold>Pariyāpādentī</bold>ti maraṇaṃ paṭipajjāpenti. <bold>Dukkaṭa</bold>nti duṭṭhu kataṃ. <bold>Duppaṇihita</bold>nti duṭṭhu ṭhapitaṃ. <bold>Parajito nāma nirayo</bold>ti ayampi na visuṃ eko nirayo, avīcisseva pana ekasmiṃ koṭṭhāse pañcāvudhasannaddhā <pageBreak edition="Pali Text Society" number="3.0104" /> phalakahatthā hatthiassarathe āruyha saṅgāme yujjhantā viya paccanti, taṃ sandhāyetaṃ vuttaṃ. Catutthapañcamesupi eseva nayo.</paragraph>
    <subhead line="10">6. Asibandhakaputtasuttavaṇṇanā</subhead>
    <paragraph line="11" number="358"> Chaṭṭhe <bold>pacchābhūmakā</bold>ti pacchābhūmivāsino. <bold>Kāmaṇḍalukā</bold>ti sakamaṇḍaluno. <bold>Sevālamālikā</bold>ti pātova udakato sevālañceva uppalādīni ca gahetvā udakasuddhikabhāvajānanatthāya mālaṃ katvā piḷandhanakā. <bold>Udakorohakā</bold>ti sāyaṃpātaṃ udakaṃ orohanakā. <bold>Uyyāpentī</bold>ti upari yāpenti. <bold>Saññāpentī</bold>ti sammā ñāpenti. <bold>Saggaṃ nāma okkāmentī</bold>ti parivāretvā ṭhitā ‘‘gaccha, bho, brahmalokaṃ, gaccha, bho, brahmaloka’’nti vadantā saggaṃ pavesenti. <bold>Anuparisakkeyyā</bold>ti anuparigaccheyya. <bold>Ummujjā</bold>ti ummujja uṭṭhaha. <bold>Thalamuplavā</bold>ti thalamabhiruha. <bold>Tatra yāssā</bold>ti tatra yā bhaveyya. <bold>Sakkharā vā kaṭhalā vā</bold>ti sakkharā ca kaṭhalā ca <pageBreak edition="Vipassana Research Institut" number="3.0142" />. <bold>Sā adhogāmī assā</bold>ti sā adho gaccheyya, heṭṭhāgāmī bhaveyya. <bold>Adhogacchā</bold>ti heṭṭhā gaccha.</paragraph>
    <subhead line="12">7. Khettūpamasuttavaṇṇanā</subhead>
    <paragraph line="13" number="359"> Sattame <pageBreak edition="Myanmar" number="3.0142" /><bold>jaṅgala</bold>nti thaddhaṃ na mudu. <bold>Ūsara</bold>nti sañjātaloṇaṃ. <bold>Pāpabhūmī</bold>ti lāmakabhūmibhāgaṃ. <bold>Maṃdīpā</bold>tiādīsu ahaṃ dīpo patiṭṭhā etesanti maṃdīpā. Ahaṃ leṇo allīyanaṭṭhānaṃ etesanti <bold>maṃleṇā</bold>. Ahaṃ tāṇaṃ rakkhā etesanti <bold>maṃtāṇā</bold>. Ahaṃ saraṇaṃ bhayanāsanaṃ etesanti <bold>maṃsaraṇā. Viharantī</bold>ti maṃ evaṃ katvā viharanti.</paragraph>
    <paragraph line="14"><bold>Gobhattampī</bold>ti dhaññaphalassa abhāvena lāyitvā kalāpakalāpaṃ bandhitvā ṭhapitaṃ gimhakāle gunnampi khādanaṃ bhavissatīti attho. <bold>Udakamaṇiko</bold>ti kucchiyaṃ maṇikamekhalāya evaṃ laddhanāmo bhājanaviseso. <bold>Ahārī aparihārī</bold>ti udakaṃ na harati na pariharati, na pariyādiyatīti attho. Iti <pageBreak edition="Pali Text Society" number="3.0105" /> imasmiṃ sutte sakkaccadhammadesanāva kathitā. Buddhānañhi asakkaccadhammadesanā nāma natthi. Sīhasamānavuttino hi buddhā, yathā sīho pabhinnavaravāraṇassapi sasabiḷārādīnampi gahaṇatthāya ekasadisameva vegaṃ karoti, evaṃ buddhāpi ekassa desentāpi dvinnaṃ bahūnaṃ bhikkhuparisāya bhikkhuniupāsakaupāsikāparisāyapi titthiyānampi desentā sakkaccameva desenti. Catasso pana parisā saddahitvā okappetvā suṇantīti tāsaṃ desanā sakkaccadesanā nāma jātā.</paragraph>
    <subhead line="15">8. Saṅkhadhamasuttavaṇṇanā</subhead>
    <paragraph line="16" number="360"> Aṭṭhame <bold>yaṃbahulaṃ yaṃbahula</bold>nti iminā nigaṇṭho attanāva attano vādaṃ bhindati. Tasmā bhagavā <bold>evaṃ sante na koci āpāyiko</bold>tiādimāha. Purimāni pana cattāri padāni diṭṭhiyā paccayā honti. Tasmā tesupi ādīnavaṃ dassento <bold>idha, gāmaṇi, ekacco satthā evaṃvādī hotī</bold>tiādimāha. Tattha <bold>ahampamhī</bold>ti ahampi amhi.</paragraph>
    <paragraph line="17"><bold>Mettāsahagatenā</bold>tiādīsu yaṃ vattabbaṃ, taṃ sabbaṃ saddhiṃ bhāvanānayena visuddhimagge vuttameva. <pageBreak edition="Vipassana Research Institut" number="3.0143" /><bold>Seyyathāpi, gāmaṇi, balavā saṅkhadhamo</bold>tiādi pana idha apubbaṃ. Tattha <bold>balavā</bold>ti balasampanno. <bold>Saṅkhadhamo</bold>ti saṅkhadhamako. <bold>Appakasirenā</bold>ti akicchena adukkhena. Dubbalo hi saṅkhadhamo saṅkhaṃ dhamantopi <pageBreak edition="Myanmar" number="3.0143" /> na sakkoti catasso disā sarena viññāpetuṃ, nāssa saṅkhasaddo sabbato pharati, balavato pana vipphāriko hoti, tasmā ‘‘balavā’’ti āha.</paragraph>
    <paragraph line="18"><bold>Mettāya cetovimuttiyā</bold>ti ettha ‘‘mettā’’ti vutte upacāropi appanāpi vaṭṭati, ‘‘cetovimuttī’’ti vutte pana appanāva vaṭṭati. <bold>Yaṃ pamāṇakataṃ kamma</bold>nti pamāṇakataṃ kammaṃ nāma kāmāvacaraṃ vuccati, appamāṇakataṃ kammaṃ nāma rūpāvacaraṃ. Tañhi pamāṇaṃ atikkamitvā odhisakaanodhisakadisāpharaṇavasena vaḍḍhetvā katattā appamāṇakatanti vuccati.</paragraph>
    <paragraph line="19"><bold>Na taṃ tatrāvasissati, na taṃ tatrāvatiṭṭhatī</bold>ti taṃ kāmāvacarakammaṃ <pageBreak edition="Pali Text Society" number="3.0106" /> tasmiṃ rūpārūpāvacarakamme na ohīyati na tiṭṭhati. Kiṃ vuttaṃ hoti? Taṃ kāmāvacarakammaṃ tassa rūpārūpāvacarakammassa antarā laggituṃ vā ṭhātuṃ vā rūpārūpāvacarakammaṃ pharitvā pariyādiyitvā attano okāsaṃ gahetvā patiṭṭhātuṃ vā na sakkoti. Atha kho rūpārūpāvacarakammameva kāmāvacaraṃ mahogho viya parittaṃ udakaṃ pharitvā pariyādiyitvā attano okāsaṃ katvā tiṭṭhati, tassa vipākaṃ paṭibāhitvā sayameva brahmasahabyataṃ upanetīti. Iti idaṃ suttaṃ ādimhi kilesavasena vuṭṭhāya avasāne brahmavihāravasena gahitattā yathānusandhināva gataṃ.</paragraph>
    <subhead line="20">9. Kulasuttavaṇṇanā</subhead>
    <paragraph line="21" number="361"> Navame <bold>dubbhikkhā</bold>ti dullabhabhikkhā. <bold>Dvīhitikā</bold>ti ‘‘jīvissāma nu kho na nu kho’’ti evaṃ pavattaīhitikā. ‘‘Duhitikā’’tipi pāṭho. Ayameva attho. Dukkhā īhiti ettha na sakkā koci payogo sukhena kātunti <bold>duhitikā</bold>. Tattha tattha matamanussānaṃ vippakiṇṇāni setāni aṭṭhikāni etthāti <bold>setaṭṭhikā. Salākāvuttā</bold>ti salākamattavuttā, yaṃ tattha vuttaṃ vāpitaṃ, taṃ salākamattameva ahosi, phale na janayatīti attho.</paragraph>
    <paragraph line="22"><bold>Uggilitu</bold>nti <pageBreak edition="Myanmar" number="3.0144" /> dve ante mocetvā kathetuṃ asakkonto uggilituṃ bahi nīharituṃ na sakkhīti <pageBreak edition="Vipassana Research Institut" number="3.0144" />. <bold>Ogilitu</bold>nti pucchāya dosaṃ disvā hāretuṃ asakkonto ogilituṃ anto pavesetuṃ na sakkhīti.</paragraph>
    <paragraph line="23"><bold>Ito so gāmaṇi ekanavutikappe</bold>ti bhagavā kathayamānova yāva nikkhanto nāsikavāto na puna pavisati, tāvatakena kālena ekanavutikappe anussari ‘‘atthi nu kho kiñci kule pakkabhikkhādānena upahatapubba’’nti parijānanatthaṃ. Athekampi <pageBreak edition="Pali Text Society" number="3.0107" /> apassanto ‘‘ito so, gāmaṇī’’tiādimāha. Idāni dānādīnaṃ ānisaṃsaṃ kathento <bold>atha kho yāni tāni kulāni aḍḍhānī</bold>ti dhammadesanaṃ ārabhi. Tattha <bold>dānasambhūtānī</bold>ti dānena sambhūtāni nibbattāni. Sesapadadvayepi eseva nayo. Ettha pana <bold>saccaṃ nāma</bold> saccavāditā. <bold>Sāmaññaṃ nāma</bold> sesasīlaṃ. <bold>Vikiratī</bold>ti ayogena vaḷañjento vippakirati. <bold>Vidhamatī</bold>ti dhamento viya nāseti. <bold>Viddhaṃsetī</bold>ti nāseti. <bold>Aniccatā</bold>ti hutvā abhāvo bahunāpi kālena saṅgatānaṃ khaṇeneva antaradhānaṃ.</paragraph>
    <subhead line="24">10. Maṇicūḷakasuttavaṇṇanā</subhead>
    <paragraph line="25" number="362"> Dasame <bold>taṃ parisaṃ etadavocā</bold>ti tassa kira evaṃ ahosi ‘‘kulaputtā pabbajantā puttadārañceva jātarūparajatañca pahāyeva pabbajanti, na ca sakkā yaṃ pahāya pabbajitā, taṃ tehi gahetu’’nti nayaggāhe ṭhatvā ‘‘mā ayyo’’tiādivacanaṃ avoca. <bold>Ekaṃseneta</bold>nti etaṃ pañcakāmaguṇakappanaṃ assamaṇadhammo asakyaputtiyadhammoti ekaṃsena dhāreyyāsi.</paragraph>
    <paragraph line="26"><bold>Tiṇa</bold>nti senāsanacchadanatiṇaṃ. <bold>Pariyesitabba</bold>nti tiṇacchadane vā iṭṭhakacchadane vā gehe palujjante yehi taṃ kāritaṃ, tesaṃ santikaṃ gantvā ‘‘tumhehi kāritasenāsanaṃ ovassati, na sakkā tattha vasitu’’nti ācikkhitabbaṃ. Manussā sakkontā karissanti, asakkontā ‘‘tumhe vaḍḍhakiṃ gahetvā kārāpetha, mayaṃ te saññāpessāmā’’ti vakkhanti. Evaṃ vutte kāretvā tesaṃ ācikkhitabbaṃ. Manussā vaḍḍhakīnaṃ dātabbaṃ dassanti. Sace āvāsasāmikā natthi, aññesampi bhikkhācāravattena ārocetvā kāretuṃ vaṭṭati. Idaṃ sandhāya ‘‘pariyesitabba’’nti vuttaṃ.</paragraph>
    <paragraph line="27"><bold>Dāru</bold>nti <pageBreak edition="Vipassana Research Institut" number="3.0145" /><pageBreak edition="Myanmar" number="3.0145" /> senāsane gopānasiādīsu palujjamānesu tadatthāya dāruṃ. <bold>Sakaṭa</bold>nti gihivikataṃ katvā tāvakālikasakaṭaṃ. Na kevalañca sakaṭameva, aññampi vāsipharasukuddālādiupakaraṇaṃ evaṃ pariyesituṃ vaṭṭati. <bold>Puriso</bold>ti hatthakammavasena puriso pariyesitabbo. Yaṃkiñci hi purisaṃ ‘‘hatthakammaṃ <pageBreak edition="Pali Text Society" number="3.0108" />, āvuso, katvā dassasī’’ti vatvā ‘‘dassāmi, bhante,’’ti vutte ‘‘idañcidañca karohī’’ti yaṃ icchati, taṃ kāretuṃ vaṭṭati. <bold>Na tvevāhaṃ, gāmaṇi, kenaci pariyāyenā</bold>ti jātarūparajataṃ panāhaṃ kenacipi kāraṇena pariyesitabbanti na vadāmi.</paragraph>
    <subhead line="28">11. Bhadrakasuttavaṇṇanā</subhead>
    <paragraph line="29" number="363"> Ekādasame <bold>mallesū</bold>ti evaṃnāmake janapade. <bold>Vadhenā</bold>ti māraṇena. <bold>Jāniyā</bold>ti dhanajāniyā. <bold>Akālikena pattenā</bold>ti na kālantarena pattena, kālaṃ anatikkamitvāva pattenāti attho. <bold>Ciravāsī nāma kumāro</bold>ti evaṃnāmako tassa putto. <bold>Bahi āvasathe paṭivasatī</bold>ti bahinagare kiñcideva sippaṃ uggaṇhanto vasati. Imasmiṃ sutte vaṭṭadukkhaṃ kathitaṃ.</paragraph>
    <subhead line="30">12. Rāsiyasuttavaṇṇanā</subhead>
    <paragraph line="31" number="364"> Dvādasame <bold>rāsiyo</bold>ti rāsiṃ katvā pañhassa pucchitattā rāsiyoti evaṃ dhammasaṅgāhakattherehi gahitanāmo. <bold>Tapassi</bold>nti tapanissitakaṃ. <bold>Lūkhajīvi</bold>nti lūkhajīvikaṃ. <bold>Antā</bold>ti koṭṭhāsā. <bold>Gāmo</bold>ti gāmmo. Gammotipi pāṭho, gāmavāsīnaṃ dhammoti attho. <bold>Attakilamathānuyogo</bold>ti attano kilamathānuyogo, sarīradukkhakaraṇanti attho.</paragraph>
    <paragraph line="32">Kasmā panettha kāmasukhallikānuyogo gahito, kasmā attakilamathānuyogo, kasmā majjhimā paṭipadāti? Kāmasukhallikānuyogo tāva kāmabhogīnaṃ dassanatthaṃ gahito, attakilamathānuyogo tapanissitakānaṃ, majjhimā paṭipadā tiṇṇaṃ nijjaravatthūnaṃ dassanatthaṃ gahitā. Kiṃ etesaṃ dassane payojananti? Ime dve ante pahāya tathāgato majjhimāya paṭipadāya sammāsambodhiṃ patto. So kāmabhoginopi na sabbe garahati na pasaṃsati, tapanissitakepi na sabbe garahati na <pageBreak edition="Myanmar" number="3.0146" /> pasaṃsati, garahitabbayuttakeyeva garahati, pasaṃsitabbayuttake <pageBreak edition="Pali Text Society" number="3.0109" /> pasaṃsatīti imassatthassa pakāsanaṃ etesaṃ dassane payojananti veditabbaṃ.</paragraph>
    <paragraph line="33">Idāni <pageBreak edition="Vipassana Research Institut" number="3.0146" /> tamatthaṃ pakāsento <bold>tayo khome, gāmaṇi, kāmabhogino</bold>tiādimāha. Tattha <bold>sāhasenā</bold>ti sāhasikakammena. <bold>Na saṃvibhajatī</bold>ti mittasahāyasandiṭṭhasambhattānaṃ saṃvibhāgaṃ na karoti. <bold>Na puññāni karotī</bold>ti anāgatabhavassa paccayabhūtāni puññāni na karoti. <bold>Dhammādhammenā</bold>ti dhammena ca adhammena ca. <bold>Ṭhānehī</bold>ti kāraṇehi. <bold>Sacchikarotī</bold>ti kathaṃ attānaṃ ātāpento paritāpento sacchikaroti? Caturaṅgavīriyavasena ca dhutaṅgavasena ca. <bold>Tisso sandiṭṭhikā nijjarā</bold>ti ettha ekopi maggo tiṇṇaṃ kilesānaṃ nijjaraṇatāya tisso nijjarāti vuttoti.</paragraph>
    <subhead line="34">13. Pāṭaliyasuttavaṇṇanā</subhead>
    <paragraph line="35" number="365"> Terasame <bold>dūteyyānī</bold>ti dūtakammāni paṇṇāni ceva mukhasāsanāni ca. <bold>Pāṇātipātañcāha</bold>nti idaṃ kasmā āraddhaṃ? Na kevalaṃ ahaṃ māyaṃ jānāmi, aññampi idañcidañca jānāmīti sabbaññubhāvadassanatthaṃ āraddhaṃ. <bold>Santi hi, gāmaṇi, eke samaṇabrāhmaṇā</bold>ti idaṃ sesasamaṇabrāhmaṇānaṃ laddhiṃ dassetvā tassā pajahāpanatthaṃ āraddhaṃ.</paragraph>
    <paragraph line="36"><bold>Mālī kuṇḍalī</bold>ti mālāya mālī, kuṇḍalehi kuṇḍalī. <bold>Itthikāmehī</bold>ti itthīhi saddhiṃ kāmā itthikāmā, tehi itthikāmehi. <bold>Āvasathāgāra</bold>nti kulagharassa ekasmiṃ ṭhāne ekekasseva sukhanivāsatthāya kataṃ vāsāgāraṃ. <bold>Tenāhaṃ yathāsatti yathābalaṃ saṃvibhajāmī</bold>ti tassāhaṃ attano sattianurūpena ceva balānurūpena ca saṃvibhāgaṃ karomi. <bold>Ala</bold>nti yuttaṃ. <bold>Kaṅkhaniye ṭhāne</bold>ti kaṅkhitabbe kāraṇe. <bold>Cittasamādhi</bold>nti tasmiṃ dhammasamādhismiṃ ṭhito tvaṃ saha vipassanāya catunnaṃ maggānaṃ vasena cittasamādhiṃ sace paṭilabheyyāsīti dasseti. <bold>Apaṇṇakatāya</bold><pageBreak edition="Pali Text Society" number="3.0110" /><bold>mayha</bold>nti ayaṃ paṭipadā mayhaṃ apaṇṇakatāya anaparādhakatāya eva saṃvattatīti attho. <bold>Kaṭaggāho</bold>ti jayaggāho.</paragraph>
    <paragraph line="37"><bold>Ayaṃ kho, gāmaṇi, dhammasamādhi, tatra ce tvaṃ cittasamādhiṃ paṭilabheyyāsī</bold>ti ettha <bold>dhammasamādhī</bold>ti dasakusalakammapathadhammā, <bold>cittasamādhī</bold>ti saha vipassanāya <pageBreak edition="Myanmar" number="3.0147" /> cattāro maggā. Atha vā ‘‘pāmojjaṃ jāyati, pamuditassa pīti jāyatī’’ti (a. ni. 5.26) evaṃ vuttā pāmojjapītipassaddhisukhasamādhisaṅkhātā pañca dhammā dhammasamādhi nāma, cittasamādhi pana saha vipassanāya <pageBreak edition="Vipassana Research Institut" number="3.0147" /> cattāro maggāva. Atha vā dasakusalakammapathā cattāro brahmavihārā cāti ayaṃ dhammasamādhi nāma, taṃ dhammasamādhiṃ pūrentassa uppannā cittekaggatā cittasamādhi nāma. <bold>Evaṃ tvaṃ imaṃ kaṅkhādhammaṃ pajaheyyāsī</bold>ti evaṃ tvaṃ imasmiṃ vuttappabhede dhammasamādhismiṃ ṭhito sace evaṃ cittasamādhiṃ paṭilabheyyāsi, ekaṃsenetaṃ kaṅkhaṃ pajaheyyāsīti attho. Sesaṃ sabbattha vuttanayamevāti.</paragraph>
    <centered line="38">Gāmaṇisaṃyuttavaṇṇanā niṭṭhitā.</centered>
  </content>
</document>