<?xml version="1.0"?>
<document>
<metadata>
<normativeSource>http://tipitaka.org/romn/cscd/s0304a.att8.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/salayatanavagga-atthakatha/9. asankhatasamyuttam.xml</archivePath>
<title>9. Asaṅkhatasaṃyuttaṃ - Saḷāyatanavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">9. Asaṅkhatasaṃyuttaṃ</chapter>
<title line="2">1. Paṭhamavaggo</title>
<subhead line="3">1-11. Kāyagatāsatisuttādivaṇṇanā</subhead>
<paragraph line="4" number="366-376">Asaṅkhatasaṃyutte <pageBreak edition="V" number="3.0148" /><pageBreak edition="M" number="3.0148" /><pageBreak edition="P" number="3.0111" /><bold>asaṅkhata</bold>nti akataṃ. <bold>Hitesinā</bold>ti hitaṃ esantena. <bold>Anukampakenā</bold>ti anukampamānena. <bold>Anukampaṃ upādāyā</bold>ti anukampaṃ cittena pariggahetvā, paṭiccātipi vuttaṃ hoti. <bold>Kataṃ vo taṃ mayā</bold>ti taṃ mayā imaṃ asaṅkhatañca asaṅkhatamaggañca desentena tumhākaṃ kataṃ. Ettakameva hi anukampakassa satthu kiccaṃ, yadidaṃ aviparītadhammadesanā. Ito paraṃ pana paṭipatti nāma sāvakānaṃ kiccaṃ. Tenāha <bold>etāni, bhikkhave, rukkhamūlāni…pe… amhākaṃ anusāsanī</bold>ti iminā rukkhamūlasenāsanaṃ dasseti. <bold>Suññāgārānī</bold>ti iminā janavivittaṃ ṭhānaṃ. Ubhayena ca yogānurūpaṃ senāsanaṃ ācikkhati, dāyajjaṃ niyyāteti.</paragraph>
<paragraph line="5"><bold>Jhāyathā</bold>ti ārammaṇūpanijjhānena aṭṭhatiṃsārammaṇāni, lakkhaṇūpanijjhānena ca aniccādito khandhāyatanādīni upanijjhāyatha, samathañca vipassanañca vaḍḍhethāti vuttaṃ hoti. <bold>Mā pamādatthā</bold>ti mā pamajjittha. <bold>Mā pacchā vippaṭisārino ahuvatthā</bold>ti ye hi pubbe daharakāle arogakāle sattasappāyādisampattikāle satthu sammukhībhāvakāle ca yonisomanasikārarahitā rattindivaṃ maṅkulabhattaṃ hutvā seyyasukhaṃ middhasukhaṃ anubhontā pamajjanti, te pacchā jarākāle rogakāle maraṇakāle vipattikāle satthu parinibbutakāle ca taṃ pubbe pamādavihāraṃ anussarantā sappaṭisandhikālakiriyañca bhāriyaṃ sampassamānā vippaṭisārino honti. Tumhe pana tādisā mā ahuvatthāti dassento āha <pageBreak edition="P" number="3.0112" />‘‘mā pacchā vippaṭisārino ahuvatthā’’ti.</paragraph>
<paragraph line="6"><bold>Ayaṃ <pageBreak edition="V" number="3.0149" />vo amhākaṃ anusāsanī</bold>ti ayaṃ amhākaṃ santikā ‘‘jhāyatha mā pamādatthā’’ti tumhākaṃ anusāsanī, ovādoti vuttaṃ hoti.</paragraph>
<title line="7">2. Dutiyavaggo</title>
<subhead line="8">1-33. Asaṅkhatasuttādivaṇṇanā</subhead>
<paragraph line="9" number="377-409"><bold>Kāye</bold><pageBreak edition="M" number="3.0149" /><bold>kāyānupassī</bold>tiādīsu yaṃ vattabbaṃ, taṃ parato vakkhāma.</paragraph>
<paragraph line="10"><bold>Anata</bold>ntiādīsu taṇhānatiyā abhāvena anataṃ. Catunnaṃ āsavānaṃ abhāvena <bold>anāsavaṃ</bold>. Paramatthasaccatāya <bold>saccaṃ</bold>. Vaṭṭassa parabhāgaṭṭhena <bold>pāraṃ</bold>. Saṇhaṭṭhena <bold>nipuṇaṃ</bold>. Suṭṭhu duddasatāya <bold>sududdasaṃ</bold>. Jarāya ajaritattā <bold>ajajjaraṃ</bold>. Thiraṭṭhena <bold>dhuvaṃ</bold>. Apalujjanatāya <bold>apalokitaṃ</bold>. Cakkhuviññāṇena apassitabbattā <bold>anidassanaṃ</bold>. Taṇhāmānadiṭṭhipapañcānaṃ abhāvena <bold>nippapañcaṃ</bold>.</paragraph>
<paragraph line="11">Santabhāvaṭṭhena <bold>santaṃ</bold>. Maraṇābhāvena <bold>amataṃ</bold>. Uttamaṭṭhena <bold>paṇītaṃ</bold>. Sassirikaṭṭhena <bold>sivaṃ</bold>. Nirupaddavatāya <bold>khemaṃ</bold>. Taṇhākkhayassa paccayattā <bold>taṇhakkhayaṃ</bold>.</paragraph>
<paragraph line="12">Vimhāpanīyaṭṭhena accharaṃ paharitabbayuttakanti <bold>acchariyaṃ</bold>. Abhūtameva bhūtaṃ ajātaṃ hutvā atthīti vā <bold>abbhutaṃ</bold>. Niddukkhattā <bold>anītikaṃ</bold>. Niddukkhasabhāvattā <bold>anītikadhammaṃ</bold>. Vānābhāvena <bold>nibbānaṃ</bold>. Byābajjhābhāveneva <bold>abyābajjhaṃ</bold>. Virāgādhigamassa paccayato <bold>virāgaṃ</bold>. Paramatthasuddhitāya <bold>suddhi</bold>. Tīhi bhavehi muttatāya <bold>mutti</bold>. Kāmālayānaṃ abhāvena <bold>anālayaṃ</bold>. Patiṭṭhaṭṭhena <bold>dīpaṃ</bold>. Allīyitabbayuttaṭṭhena <bold>leṇaṃ</bold>. Tāyanaṭṭhena <bold>tāṇaṃ</bold>. Bhayasaraṇaṭṭhena <bold>saraṇaṃ,</bold>bhayanāsananti attho. Paraṃ ayanaṃ gati patiṭṭhāti <bold>parāyaṇaṃ</bold>. Sesamettha vuttanayamevāti.</paragraph>
<centered line="13">Asaṅkhatasaṃyuttavaṇṇanā niṭṭhitā.</centered>
</body>
</document>