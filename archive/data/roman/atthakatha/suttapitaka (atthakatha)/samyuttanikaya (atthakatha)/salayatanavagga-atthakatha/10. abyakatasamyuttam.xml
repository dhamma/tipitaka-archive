<?xml version="1.0"?>
<document>
<metadata>
<normativeSource>http://tipitaka.org/romn/cscd/s0304a.att9.xml</normativeSource>
<archivePath>roman/atthakatha/suttapitaka (atthakatha)/samyuttanikaya (atthakatha)/salayatanavagga-atthakatha/10. abyakatasamyuttam.xml</archivePath>
<titlePath>10. Abyākatasaṃyuttaṃ - Saḷāyatanavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">10. Abyākatasaṃyuttaṃ</chapter>
<subhead line="2">1. Khemāsuttavaṇṇanā</subhead>
<paragraph line="3" number="410"> Abyākatasaṃyuttassa <pageBreak edition="V" number="3.0150" /><pageBreak edition="P" number="3.0113" /><pageBreak edition="M" number="3.0150" /> paṭhame <bold>khemā</bold>ti gihikāle bimbisārassa upāsikā saddhāpabbajitā mahātherī ‘‘etadaggaṃ, bhikkhave, mama sāvikānaṃ bhikkhunīnaṃ mahāpaññānaṃ yadidaṃ khemā’’ti evaṃ bhagavatā mahāpaññatāya etadagge ṭhapitā. <bold>Paṇḍitā</bold>ti paṇḍiccena samannāgatā. <bold>Viyattā</bold>ti veyyattiyena samannāgatā. <bold>Medhāvinī</bold>ti medhāya paññāya samannāgatā. <bold>Bahussutā</bold>ti pariyattibāhusaccenapi paṭivedhabāhusaccenapi samannāgatā.</paragraph>
<paragraph line="4"><bold>Gaṇako</bold>ti acchiddakagaṇanāya kusalo. <bold>Muddiko</bold>ti aṅgulimuddāya gaṇanāya kusalo. <bold>Saṅkhāyako</bold>ti piṇḍagaṇanāya kusalo. <bold>Gambhīro</bold>ti caturāsītiyojanasahassagambhīro. <bold>Appameyyo</bold>ti āḷhakagaṇanāya appameyyo. <bold>Duppariyogāho</bold>ti āḷhakagaṇanāya pamāṇagahaṇatthaṃ durogāho. <bold>Yena rūpena tathāgata</bold>nti yena rūpena dīgho rasso sāmo odātoti sattasaṅkhātaṃ tathāgataṃ paññapeyya. <bold>Taṃ rūpaṃ tathāgatassa pahīna</bold>nti taṃ vuttappakārarūpaṃ samudayappahānena sabbaññutathāgatassa pahīnaṃ. <bold>Rūpasaṅkhāya vimutto</bold>ti āyatiṃ rūpassa anuppattiyā rūpārūpakoṭṭhāsenapi evarūpo nāma bhavissatīti vohārassapi paṭipassaddhattā rūpapaṇṇattiyāpi vimutto. <bold>Gambhīro</bold>ti ajjhāsaya gambhīratāya ca guṇagambhīratāya ca gambhīro. Tassa evaṃ guṇagambhīrassa sato sabbaññutathāgatassa yaṃ upādāya sattasaṅkhāto tathāgatoti paññatti hoti, tadabhāvena tassā paññattiyā abhāvaṃ passantassa ayaṃ sattasaṅkhāto <bold>hoti tathāgato paraṃ maraṇā</bold>ti idaṃ vacanaṃ na upeti na yujjati, <bold>na hoti tathāgato paraṃ maraṇā</bold>tiādivacanampi na upeti na yujjatīti attho.</paragraph>
<paragraph line="5"><bold>Saṃsandissatī</bold>ti <pageBreak edition="P" number="3.0114" /> ekaṃ bhavissati. <bold>Samessatī</bold>ti nirantaraṃ bhavissati. <bold>Na virodhayissatī</bold>ti <pageBreak edition="V" number="3.0151" /> na viruddhaṃ padaṃ bhavissati. <bold>Aggapadasmi</bold>nti desanāya. Desanā hi idha aggapadanti adhippetā.</paragraph>
<subhead line="6">2. Anurādhasuttavaṇṇanā</subhead>
<paragraph line="7" number="411"> Dutiyaṃ <pageBreak edition="M" number="3.0151" /><bold>khandhiyavagge</bold> vitthāritameva, abyākatādhikārato pana idha vuttaṃ.</paragraph>
<subhead line="8">3-8. Paṭhamasāriputtakoṭṭhikasuttādivaṇṇanā</subhead>
<paragraph line="9" number="412-417"> Tatiye <bold>rūpagatameta</bold>nti rūpamattametaṃ. Ettha rūpato añño koci satto nāma na upalabbhati, rūpe pana sati nāmamattaṃ etaṃ hotīti dasseti. <bold>Vedanāgatameta</bold>ntiādīsupi eseva nayo. <bold>Ayaṃ kho āvuso hetū</bold>ti ayaṃ rūpādīni muñcitvā anupalabbhiyasabhāvo hetu, yenetaṃ abyākataṃ bhagavatāti. Catutthādīni uttānatthāneva.</paragraph>
<subhead line="10">9. Kutūhalasālāsuttavaṇṇanā</subhead>
<paragraph line="11" number="418"> Navame <bold>kutūhalasālāya</bold>nti kutūhalasālā nāma paccekasālā natthi, yattha pana nānātitthiyā samaṇabrāhmaṇā nānāvidhaṃ kathaṃ pavattenti, sā bahūnaṃ ‘‘ayaṃ kiṃ vadati, ayaṃ kiṃ vadatī’’ti kutūhaluppavattiṭṭhānato kutūhalasālāti vuccati. <bold>Dūrampi gacchatī</bold>ti yāva ābhassarabrahmalokā gacchati. <bold>Imañca kāyaṃ nikkhipatī</bold>ti cuticittena nikkhipati. <bold>Anupapanno hotī</bold>ti cutikkhaṇeyeva paṭisandhicittassa anuppannattā anupapanno hoti.</paragraph>
<subhead line="12">10. Ānandasuttavaṇṇanā</subhead>
<paragraph line="13" number="419"> Dasame <pageBreak edition="P" number="3.0115" /><bold>tesametaṃ saddhiṃ abhavissā</bold>ti tesaṃ laddhiyā saddhiṃ etaṃ abhavissa.<bold> Anulomaṃ abhavissa ñāṇassa uppādāya sabbe dhammā anattā</bold>ti yaṃ etaṃ ‘‘sabbe dhammā anattā’’ti vipassanāñāṇaṃ uppajjati, api nu me tassa anulomaṃ abhavissāti attho.</paragraph>
<subhead line="14">11. Sabhiyakaccānasuttavaṇṇanā</subhead>
<paragraph line="15" number="420"> Ekādasame <pageBreak edition="V" number="3.0152" /><pageBreak edition="M" number="3.0152" /><bold>etamettakena ettakamevā</bold>ti āvuso yassāpi etaṃ ettakena kālena ‘‘hetumhi sati rūpītiādi paññāpanā hoti, asati na hotī’’ti byākaraṇaṃ bhaveyya, tassa ettakameva bahu. <bold>Ko pana vādo atikkante</bold>ti atikkante pana atimanāpe dhammadesanānaye vādoyeva ko, natthi vādo, chinnā kathāti.</paragraph>
<centered line="16">Abyākatasaṃyuttavaṇṇanā niṭṭhitā.</centered>
<centered line="17">Iti sāratthappakāsiniyā saṃyuttanikāya-aṭṭhakathāya</centered>
<centered line="18">Saḷāyatanavaggavaṇṇanā niṭṭhitā.</centered>
</body>
</document>