<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0304a.att2.xml</normativeSource>
    <source>roman/atthakatha/suttapitaka (atthakatha)/samyuttanikaya (atthakatha)/salayatanavagga-atthakatha/3. matugamasamyuttam.xml</source>
    <script>roman</script>
    <directory>/atthakatha/suttapitaka (atthakatha)/samyuttanikaya (atthakatha)/salayatanavagga-atthakatha</directory>
    <basename>3. matugamasamyuttam</basename>
    <titlePath>3. Mātugāmasaṃyuttaṃ - Saḷāyatanavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">3. Mātugāmasaṃyuttaṃ</chapter>
    <title line="2">1. Paṭhamapeyyālavaggo</title>
    <subhead line="3">1-2. Mātugāmasuttādivaṇṇanā</subhead>
    <paragraph line="4" number="280-281"> Mātugāmasaṃyuttassa <pageBreak edition="Vipassana Research Institut" number="3.0123" /><pageBreak edition="Myanmar" number="3.0125" /><pageBreak edition="Pali Text Society" number="3.0086" /> paṭhame <bold>aṅgehī</bold>ti aguṇaṅgehi. <bold>Na ca rūpavā</bold>ti na rūpasampanno virūpo duddasiko. <bold>Na ca bhogavā</bold>ti na bhogasampanno niddhano. <bold>Na ca sīlavā</bold>ti na sīlasampanno dussīlo. <bold>Alaso cā</bold>ti kantanapacanādīni kammāni kātuṃ na sakkoti, kusīto ālasiyo nisinnaṭṭhāne nisinnova, ṭhitaṭhāne ṭhitova niddāyati eva. <bold>Pajañcassa na labhatī</bold>ti assa purisassa kulavaṃsapatiṭṭhāpakaṃ puttaṃ na labhati, vañjhitthī nāma hoti. Sukkapakkho vuttavipariyāyena veditabbo. Dutiyaṃ paṭhame vuttanayeneva parivattetabbaṃ.</paragraph>
    <subhead line="5">3. Āveṇikadukkhasuttavaṇṇanā</subhead>
    <paragraph line="6" number="282"> Tatiye <bold>āveṇikānī</bold>ti pāṭipuggalikāni purisehi asādhāraṇāni. <bold>Pāricariya</bold>nti paricārikabhāvaṃ.</paragraph>
    <subhead line="7">4. Tīhidhammehisuttādivaṇṇanā</subhead>
    <paragraph line="8" number="283-303"> Catutthe <bold>maccheramalapariyuṭṭhitenā</bold>ti pubbaṇhasamayasmiñhi mātugāmo khīradadhisaṅgopanarandhanapacanādīni kātuṃ āraddho, puttakehipi yāciyamāno kiñci dātuṃ na icchati. Tenetaṃ vuttaṃ ‘‘pubbaṇhasamayaṃ maccheramalapariyuṭṭhitena cetasā’’ti. Majjhanhikasamaye pana mātugāmo kodhābhibhūtova hoti, antoghare kalahaṃ alabhanto <pageBreak edition="Pali Text Society" number="3.0087" /> paṭivissakagharampi gantvā kalahaṃ <pageBreak edition="Vipassana Research Institut" number="3.0124" /> karoti, sāmikassa ca ṭhitanisinnaṭṭhānāni vilokento vicarati. Tena vuttaṃ ‘‘majjhanhikasamayaṃ issāpariyuṭṭhitena cetasā’’ti. Sāyanhe panassā asaddhammapaṭisevanāya cittaṃ namati. Tena vuttaṃ ‘‘sāyanhasamayaṃ kāmarāgapariyuṭṭhitena cetasā’’ti. Pañcamādīni uttānatthāneva.</paragraph>
    <title line="9">3. Balavaggo</title>
    <subhead line="10">1. Visāradasuttavaṇṇanā</subhead>
    <paragraph line="11" number="304"> Dasame <pageBreak edition="Myanmar" number="3.0126" /><bold>rūpabala</bold>ntiādīsu rūpasampatti <bold>rūpabalaṃ,</bold> bhogasampatti <bold>bhogabalaṃ,</bold> ñātisampatti <bold>ñātibalaṃ,</bold> puttasampatti <bold>puttabalaṃ,</bold> sīlasampatti <bold>sīlabalaṃ</bold>. Pañcasīladasasīlāni akhaṇḍāni katvā rakkhantassa hi sīlasampattiyeva sīlabalaṃ nāma hoti. <bold>Imāni kho bhikkhave pañca balānī</bold>ti imāni pañca upatthambhanaṭṭhena balāni nāma vuccanti.</paragraph>
    <subhead line="12">2-10. Pasayhasuttādivaṇṇanā</subhead>
    <paragraph line="13" number="305-313"><bold>Pasayhā</bold>ti abhibhavitvā. <bold>Abhibhuyya vattatī</bold>ti abhibhavati ajjhottharati. <bold>Neva rūpabalaṃ tāyatī</bold>ti neva rūpabalaṃ tāyituṃ rakkhituṃ sakkoti. <bold>Nāsenteva naṃ, kule na vāsentī</bold>ti ‘‘dussīlā saṃbhinnācārā atikkantamariyādā’’ti gīvāyaṃ gahetvā nīharanti, na tasmiṃ kule vāsenti. <bold>Vāsenteva naṃ kule, na nāsentī</bold>ti ‘‘kiṃ rūpena bhogādīhi vā, parisuddhasīlā esā ācārasampannā’’ti ñatvā ñātakā tasmiṃ kule vāsentiyeva, na nāsenti. Sesaṃ sabbattha uttānatthamevāti.</paragraph>
    <centered line="14">Mātugāmasaṃyuttavaṇṇanā niṭṭhitā.</centered>
  </content>
</document>