<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0304a.att6.xml</normativeSource>
    <archivePath>roman/atthakatha/suttapitaka (atthakatha)/samyuttanikaya (atthakatha)/salayatanavagga-atthakatha/7. cittasamyuttam.xml</archivePath>
    <baseFileName>7. cittasamyuttam</baseFileName>
    <titlePath>7. Cittasaṃyuttaṃ - Saḷāyatanavagga-aṭṭhakathā - Saṃyuttanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">7. Cittasaṃyuttaṃ</chapter>
    <subhead line="2">1. Saṃyojanasuttavaṇṇanā</subhead>
    <paragraph line="3" number="343"> Cittasaṃyuttassa <pageBreak edition="V" number="3.0130" /><pageBreak edition="P" number="3.0091" /><pageBreak edition="M" number="3.0130" /> paṭhame <bold>macchikāsaṇḍe</bold>ti evaṃnāmake vanasaṇḍe. <bold>Ayamantarākathā udapādī</bold>ti porāṇakattherā atiracchānakathā honti, nisinnanisinnaṭṭhāne pañhaṃ samuṭṭhāpetvā ajānantā pucchanti, jānantā vissajjenti, tena nesaṃ ayaṃ kathā udapādi. <bold>Migapathaka</bold>nti evaṃnāmakaṃ attano bhogagāmaṃ. So kira ambāṭakārāmassa piṭṭhibhāge hoti. <bold>Tenupasaṅkamī</bold>ti ‘‘therānaṃ pañhaṃ vissajjetvā phāsuvihāraṃ katvā dassāmī’’ti cintetvā upasaṅkami. <bold>Gambhīre buddhavacane</bold>ti atthagambhīre ceva dhammagambhīre ca buddhavacane. <bold>Paññācakkhu kamatī</bold>ti ñāṇacakkhu vahati pavattati.</paragraph>
    <subhead line="4">2. Paṭhamaisidattasuttavaṇṇanā</subhead>
    <paragraph line="5" number="344"> Dutiye <bold>āyasmantaṃ thera</bold>nti tesu theresu jeṭṭhakaṃ mahātheraṃ. <bold>Tuṇhī ahosī</bold>ti jānantopi avisāradattā na kiñci byāhari. <bold>Byākaromahaṃ bhante</bold>ti ‘‘ayaṃ thero neva attanā byākaroti, na aññe ajjhesati, upāsakopi bhikkhusaṅghaṃ viheseti, ahametaṃ byākaritvā phāsuvihāraṃ katvā dassāmī’’ti cintetvā āsanato vuṭṭhāya therassa santikaṃ gantvā evaṃ okāsamakāsi, katāvakāso pana attano āsane nisīditvā byākāsi.</paragraph>
    <paragraph line="6"><bold>Sahatthā</bold>ti sahatthena. <bold>Santappesī</bold>ti yāvadicchakaṃ dento suṭṭhu tappesi. <bold>Sampavāresī</bold>ti ‘‘alaṃ ala’’nti hatthasaññāya ceva vācāya ca paṭikkhipāpesi. <bold>Onītapattapāṇino</bold>ti <pageBreak edition="P" number="3.0092" /> pāṇito apanītapattā dhovitvā thavikāya osāpetvā aṃse laggitapattāti attho.</paragraph>
    <subhead line="7">3. Dutiyaisidattasuttavaṇṇanā</subhead>
    <paragraph line="8" number="345"> Tatiye <pageBreak edition="V" number="3.0131" /><bold>avantiyā</bold>ti dakkhiṇāpathe avantiraṭṭhe. <bold>Kalyāṇaṃ vuccatī</bold>ti ‘‘catūhi paccayehi paṭijaggissāmī’’ti vacanaṃ niddosaṃ anavajjaṃ vuccati tayā upāsakāti adhippāyena vadati.</paragraph>
    <subhead line="9">4. Mahakapāṭihāriyasuttavaṇṇanā</subhead>
    <paragraph line="10" number="346"> Catutthe <pageBreak edition="M" number="3.0131" /><bold>sesakaṃ vissajjethā</bold>ti tassa kira therehi saddhiṃyeva kaṃsathālaṃ pamajjitvā pāyāsaṃ vaḍḍhetvā adaṃsu. So bhuttapāyāso therehiyeva saddhiṃ gantukāmo cintesi ‘‘ghare tāva upāsikā sesakaṃ vicāreti, idha panime dāsakammakārā mayā avuttā na vicāressanti, evāyaṃ paṇītapāyāso nassissatī’’ti tesaṃ anujānanto evamāha. <bold>Kuthita</bold>nti kudhitaṃ, heṭṭhā santattāya vālikāya upari ātapena ca atitikhiṇanti attho. Idaṃ pana tepiṭake buddhavacane asambhinnapadaṃ. <bold>Paveliyamānenā</bold>ti paṭiliyamānena <bold>sādhu khvassa bhante</bold>ti ‘‘phāsuvihāraṃ karissāmi nesa’’nti cintetvā evamāha.</paragraph>
    <paragraph line="11"><bold>Iddhābhisaṅkhāraṃ abhisaṅkharī</bold>ti adhiṭṭhāniddhiṃ akāsi. Ettha ca ‘‘mandamando sītakavāto vāyatu, abbhamaṇḍapaṃ katvā devo ekamekaṃ phusāyatū’’ti evaṃ nānāparikammaṃ – ‘‘savāto devo vassatū’’ti evaṃ adhiṭṭhānaṃ ekatopi hoti. ‘‘Savāto devo vassatūti ekatoparikammaṃ, mandamando sītakavāto vāyatu, abbhamaṇḍapaṃ katvā devo <pageBreak edition="P" number="3.0093" /> ekamekaṃ phusāyatū’’ti evaṃ nānāadhiṭṭhānaṃ hoti. Vuttanayeneva nānāparikammaṃ nānādhiṭṭhānaṃ, ekato parikammaṃ ekato adhiṭṭhānampi hotiyeva. Yathā tathā karontassa pana pādakajjhānato vuṭṭhāya kataparikammassa parikammānantarena mahaggataadhiṭṭhānacitteneva taṃ ijjhati. <bold>Okāsesī</bold>ti vippakiri.</paragraph>
    <subhead line="12">5. Paṭhamakāmabhūsuttavaṇṇanā</subhead>
    <paragraph line="13" number="347"> Pañcame <bold>nelaṅgo</bold>ti niddoso. <bold>Setapacchādo</bold>ti setapaṭicchādano. <bold>Anīgha</bold>nti niddukkhaṃ. <bold>Muhuttaṃ tuṇhī hutvā</bold>ti tassa atthapekkhanatthaṃ tīṇi piṭakāni kaṇṇe kuṇḍalaṃ viya sañcālento <pageBreak edition="V" number="3.0132" /> ‘‘ayaṃ imassa attho, ayaṃ imassa attho’’ti upaparikkhaṇatthaṃ muhuttaṃ tuṇhī hutvā. <bold>Vimuttiyā</bold>ti arahattaphalavimuttiyā. Imaṃ pana pañhaṃ kathento upāsako dukkaraṃ akāsi. Sammāsambuddho hi ‘‘passatha no tumhe, bhikkhave, etaṃ bhikkhuṃ <pageBreak edition="M" number="3.0132" /> āgacchantaṃ odātakaṃ tanukaṃ tuṅganāsika’’nti (saṃ. ni. 2.245) attano diṭṭhena kathesi. Ayaṃ pana nayaggāhena ‘‘arahato etaṃ adhivacana’’nti āha.</paragraph>
    <subhead line="14">6. Dutiyakāmabhūsuttavaṇṇanā</subhead>
    <paragraph line="15" number="348"> Chaṭṭhe <bold>kati nu kho bhante saṅkhārā</bold>ti ayaṃ kira, gahapati, nirodhaṃ valañjeti, tasmā ‘‘nirodhapādake saṅkhāre pucchissāmī’’ti cintetvā evamāha. Theropissa adhippāyaṃ ñatvā puññābhisaṅkhārādīsu anekesu saṅkhāresu vijjamānesupi kāyasaṅkhārādayova ācikkhanto <bold>tayo kho gahapatī</bold>tiādimāha. Tattha kāyappaṭibaddhattā kāyena saṅkharīyati nibbattīyatīti <bold>kāyasaṅkhāro</bold>. Vācāya saṅkharoti nibbattetīti <bold>vacīsaṅkhāro</bold>. Cittappaṭibaddhattā cittena saṅkharīyati nibbattīyatīti <bold>cittasaṅkhāro</bold>.</paragraph>
    <paragraph line="16"><bold>Katamo</bold><pageBreak edition="P" number="3.0094" /><bold>pana bhante</bold>ti idha kiṃ pucchati? ‘‘Ime saṅkhārā aññamaññaṃ missā āluḷitā avibhūtā duddīpanā. Tathā hi kāyadvāre ādānaggahaṇamuñcanacopanāni pāpetvā uppannā aṭṭha kāmāvacarakusalacetanā dvādasa akusalacetanāti evaṃ kusalākusalā vīsati cetanāpi, assāsapassāsāpi <bold>kāyasaṅkhāro</bold>tveva vuccanti. Vacīdvāre hanusañcopanaṃ vacībhedaṃ pāpetvā uppannā vuttappakārāva vīsati cetanāpi vitakkavicārāpi <bold>vacīsaṅkhāro</bold>tveva vuccanti. Kāyavacīdvāresu copanaṃ apatvā raho nisinnassa cintayato uppannā kusalākusalā ekūnatiṃsacetanāpi, saññā ca vedanā cāti ime dve dhammāpi <bold>cittasaṅkhāro</bold>tveva vuccanti. Evaṃ ime saṅkhārā aññamaññaṃ missā āluḷitā avibhūtā duddīpanā, te pākaṭe vibhūte katvā kathāpessāmī’’ti pucchi.</paragraph>
    <paragraph line="17"><bold>Kasmā pana bhante</bold>ti idha kāyasaṅkhārādināmassa padatthaṃ pucchati. Tassa vissajjane <bold>kāyappaṭibaddhā</bold>ti kāyanissitā. Kāye sati honti, asati na honti. <bold>Cittappaṭibaddhā</bold>ti cittanissitā. Citte sati honti, asati na honti.</paragraph>
    <paragraph line="18">Idāni <pageBreak edition="V" number="3.0133" /><pageBreak edition="M" number="3.0133" /> ‘‘kiṃ nu kho esa saññāvedayitanirodhaṃ valañjeti, no valañjeti, ciṇṇavasī vā tattha no ciṇṇavasī’’ti jānanatthaṃ pucchanto <bold>kathaṃ pana bhante saññāvedayitanirodhasamāpatti hotī</bold>ti āha. Tassa vissajjane <bold>samāpajjissa</bold>nti vā <bold>samāpajjāmī</bold>ti vā padadvayena nevasaññānāsaññāyatanasamāpattikālo kathito. <bold>Samāpanno</bold>ti padena antonirodho. Tathā purimehi dvīhi padehi sacittakakālo kathito, pacchimena acittakakālo.</paragraph>
    <paragraph line="19"><bold>Pubbeva tathā cittaṃ bhāvitaṃ hotī</bold>ti nirodhasamāpattito pubbe addhānaparicchedakāleyeva ‘‘ettakaṃ kālaṃ acittako bhavissāmī’’ti addhānaparicchedaṃ cittaṃ bhāvitaṃ hoti. <bold>Yaṃ taṃ tathattāya upanetī</bold>ti yaṃ pana evaṃ bhāvitaṃ cittaṃ, taṃ puggalaṃ tathattāya acittakabhāvāya upaneti. <bold>Vacīsaṅkhāro paṭhamaṃ nirujjhatī</bold>ti sesasaṅkhārehi paṭhamaṃ dutiyajjhāneyeva nirujjhati. <bold>Tato kāyasaṅkhāro</bold>ti <pageBreak edition="P" number="3.0095" /> tato paraṃ kāyasaṅkhāro catutthajjhāne nirujjhati. <bold>Tato cittasaṅkhāro</bold>ti tato paraṃ cittasaṅkhāro antonirodhe nirujjhati. <bold>Āyū</bold>ti rūpajīvitindriyaṃ. <bold>Viparibhinnānī</bold>ti upahatāni vinaṭṭhāni.</paragraph>
    <paragraph line="20">Tattha keci ‘‘nirodhasamāpannassa ‘cittasaṅkhāro ca niruddho’ti vacanato cittaṃ aniruddhaṃ hoti, tasmā sacittakāpi ayaṃ samāpattī’’ti vadanti. Te vattabbā – ‘‘vacīsaṅkhāropissa niruddho’’ti vacanato vācā aniruddhā hoti, tasmā nirodhasamāpannena dhammampi kathentena sajjhāyampi karontena nisīditabbaṃ siyā. Yo cāyaṃ mato kālaṅkato, tassāpi cittasaṅkhāro niruddhoti vacanato cittaṃ aniruddhaṃ bhaveyya, tasmā kālaṅkate mātāpitaro vā arahante vā jhāpentena ānantariyakammaṃ kataṃ bhaveyya. Iti byañjane abhinivesaṃ akatvā ācariyānaṃ naye ṭhatvā attho upaparikkhitabbo. Attho hi paṭisaraṇaṃ, na byañjanaṃ.</paragraph>
    <paragraph line="21"><bold>Indriyāni vippasannānī</bold>ti kiriyamayapavattasmiñhi vattamāne bahiddhārammaṇesu pasāde ghaṭṭentesu indriyāni kilamanti, upahatāni makkhittāni viya honti vātādīhi uṭṭhitarajena catumahāpathe ṭhapitaādāso viya. Yathā pana thavikāya pakkhipitvā mañjūsādīsu ṭhapito ādāso antoyeva <pageBreak edition="M" number="3.0134" /> virocati, evaṃ nirodhasamāpannassa bhikkhuno antonirodhe pañca pasādā ativiya virocanti. Tena vuttaṃ ‘‘indriyāni vippasannānī’’ti.</paragraph>
    <paragraph line="22"><bold>Vuṭṭhahissa</bold>nti <pageBreak edition="V" number="3.0134" /> vā <bold>vuṭṭhahāmī</bold>ti vā padadvayena antonirodhakālo kathito, <bold>vuṭṭhito</bold>ti padena phalasamāpattikālo. Tathā purimehi dvīhi padehi acittakakālo kathito, pacchimena sacittakakālo. <bold>Pubbeva tathā cittaṃ bhāvitaṃ hotī</bold>ti nirodhasamāpattito pubbe addhānaparicchedakāleyeva ‘‘ettakaṃ kālaṃ acittako hutvā tato paraṃ sacittako bhavissāmī’’ti addhānaparicchedaṃ cittaṃ bhāvitaṃ hoti. <bold>Yaṃ taṃ tathattāya upanetī</bold>ti yaṃ evaṃ bhāvitaṃ cittaṃ, taṃ puggalaṃ tathattāya sacittakabhāvāya upaneti. Iti heṭṭhā nirodhasamāpajjannakālo <pageBreak edition="P" number="3.0096" /> gahito, idha nirodhato vuṭṭhānakālo.</paragraph>
    <paragraph line="23">Idāni nirodhakathaṃ kathetuṃ kāloti nirodhakathā kathetabbā siyā. Sā panesā ‘‘dvīhi balehi samannāgatattā tayo ca saṅkhārānaṃ paṭipassaddhiyā soḷasahi ñāṇacariyāhi navahi samādhicariyāhi vasībhāvatāpaññā nirodhasamāpattiyaṃ ñāṇa’’nti mātikaṃ ṭhapetvā sabbākārena visuddhimagge kathitā, tasmā tattha kathitanayeneva gahetabbā. Ko panāyaṃ nirodho nāma? Catunnaṃ khandhānaṃ paṭisaṅkhā appavatti. Atha kimatthametaṃ samāpajjantīti? Saṅkhārānaṃ pavatte ukkaṇṭhitā sattāhaṃ acittakā hutvā sukhaṃ viharissāma, diṭṭhadhammanibbānaṃ nāmetaṃ yadidaṃ nirodhoti etadatthaṃ samāpajjanti.</paragraph>
    <paragraph line="24"><bold>Cittasaṅkhāro paṭhamaṃ uppajjatī</bold>ti nirodhā vuṭṭhahantassa hi phalasamāpatticittaṃ paṭhamaṃ uppajjati. Taṃsampayuttaṃ saññañca vedanañca sandhāya ‘‘cittasaṅkhāro paṭhamaṃ uppajjatī’’ti āha. <bold>Tato kāyasaṅkhāro</bold>ti tato paraṃ bhavaṅgasamaye kāyasaṅkhāro uppajjati.</paragraph>
    <paragraph line="25">Kiṃ pana phalasamāpatti assāsapassāse na samuṭṭhāpetīti? Samuṭṭhāpeti. Imassa pana catutthajjhānikā phalasamāpatti, sā na samuṭṭhāpeti. Kiṃ vā etena? Phalasamāpatti paṭhamajjhānikā vā hotu dutiyatatiyacatutthajjhānikā vā, santasamāpattito vuṭṭhitassa bhikkhuno assāsapassāsā <pageBreak edition="M" number="3.0135" /> abbohārikā honti, tesaṃ abbohārikabhāvo <bold>sañjīvattheravatthunā</bold> veditabbo. Sañjīvattherassa hi samāpattito vuṭṭhāya kiṃsukapupphasadise vītaccitaṅgāre maddamānassa gacchato cīvare aṃsumattampi na jhāyi, usmākāramattampi nāhosi. Samāpattibalaṃ <pageBreak edition="P" number="3.0097" /> nāmetanti vadanti. Evameva santāya phalasamāpattiyā vuṭṭhitassa bhikkhuno assāsapassāsā abbohārikā hontīti bhavaṅgasamayenevetaṃ kathitanti veditabbaṃ.</paragraph>
    <paragraph line="26"><bold>Tato</bold><pageBreak edition="V" number="3.0135" /><bold>vacīsaṅkhāro</bold>ti tato paraṃ kiriyamayapavattavalañjanakāle vacīsaṅkhāro uppajjati. Kiṃ bhavaṅgaṃ vitakkavicāre na samuṭṭhāpetīti? Samuṭṭhāpeti. Taṃsamuṭṭhānā pana vitakkavicārā vācaṃ abhisaṅkhātuṃ na sakkontīti kiriyamayapavattavalañjanakālenevetaṃ kathitaṃ.</paragraph>
    <paragraph line="27"><bold>Suññato phasso</bold>tiādayo saguṇenāpi ārammaṇenāpi kathetabbā. <bold>Saguṇena</bold> tāva suññatā nāma phalasamāpatti, tāya sahajātaphassaṃ sandhāya ‘‘suññato phasso’’ti vuttaṃ. Animittappaṇihitesupi eseva nayo. <bold>Ārammaṇena</bold> pana nibbānaṃ rāgādīhi suññattā suññatā nāma, rāganimittādīnaṃ abhāvā animittaṃ, rāgadosamohappaṇidhīnaṃ abhāvā appaṇihitaṃ, suññataṃ nibbānaṃ ārammaṇaṃ katvā uppannaphalasamāpattisamphasso suññato nāma. Animittappaṇihitesupi eseva nayo.</paragraph>
    <paragraph line="28">Aparā āgamaniyakathā nāma hoti. Suññataanimittaappaṇihitāti hi vipassanāpi vuccati. Tattha yo bhikkhu saṅkhāre aniccato pariggahetvā aniccato disvā aniccato vuṭṭhāti, tassa vuṭṭhānagāminivipassanā animittā nāma hoti. Yo dukkhato pariggahetvā dukkhato disvā dukkhato vuṭṭhāti, tassa appaṇihitā nāma. Yo anattato pariggahetvā anattato disvā anattato vuṭṭhāti, tassa suññatā nāma. Tattha animittavipassanāya maggo animitto nāma, animittamaggassa phalaṃ animittaṃ nāma, animittaphalasamāpattisahajāte phasse phusante ‘‘animitto phasso phusatī’’ti vuccati. Appaṇihitasuññatesupi eseva nayo. Āgamaniyena kathite pana suññato vā phasso animitto vā phasso appaṇihito vā phassoti vikappo āpajjeyya, tasmā saguṇena <pageBreak edition="M" number="3.0136" /> ceva ārammaṇena ca kathetabbaṃ. Evañhi tayo phassā phusantīti sameti.</paragraph>
    <paragraph line="29"><bold>Vivekaninna</bold>ntiādīsu nibbānaṃ viveko nāma. Tasmiṃ viveke ninnaṃ onatanti vivekaninnaṃ. <bold>Vivekapoṇa</bold>nti aññato <pageBreak edition="P" number="3.0098" /> agantvā yena viveko, tena vaṅkaṃ viya hutvā ṭhitanti vivekapoṇaṃ. Yena viveko, tena patamānaṃ viya ṭhitanti <bold>vivekapabbhāraṃ</bold>.</paragraph>
    <subhead line="30">7. Godattasuttavaṇṇanā</subhead>
    <paragraph line="31" number="349"> Sattame <pageBreak edition="V" number="3.0136" /><bold>nānatthā ceva nānābyañjanā cā</bold>ti byañjanampi nesaṃ nānaṃ, atthopi. Tattha byañjanassa nānatā pākaṭā. Attho pana appamāṇā cetovimutti bhūmantarato mahaggatā hoti rūpāvacarā, ārammaṇato sattapaṇṇattiārammaṇā. Ākiñcaññā bhūmantarato mahaggatā arūpāvacarā, ārammaṇato navattabbārammaṇā. Suññatā bhūmantarato kāmāvacarā, ārammaṇato saṅkhārārammaṇā. Vipassanā hi ettha suññatāti adhippetā. Animittā bhūmantarato lokuttarā, ārammaṇato nibbānārammaṇā.</paragraph>
    <paragraph line="32"><bold>Rāgo kho bhante pamāṇakaraṇo</bold>tiādīsu yathā pabbatapāde pūtipaṇṇakasaṭaudakaṃ nāma hoti kāḷavaṇṇaṃ, olokentānaṃ byāmasatagambhīraṃ viya khāyati, yaṭṭhiṃ vā rajjuṃ vā gahetvā minantassa piṭṭhipādottharaṇamattampi na hoti; evameva yāva rāgādayo nuppajjanti, tāva puggalaṃ sañjānituṃ na sakkā hoti, sotāpanno viya sakadāgāmī viya anāgāmī viya ca khāyati. Yadā panassa rāgādayo uppajjanti, tadā ratto duṭṭho mūḷhoti paññāyati. Iti te ‘‘ettako aya’’nti puggalassa pamāṇaṃ dassentāva uppajjantīti pamāṇakaraṇā nāma vuttā.</paragraph>
    <paragraph line="33"><bold>Yāvatā kho bhante appamāṇā cetovimuttiyo</bold>ti yattakā appamāṇā cetovimuttiyo. Kittakā pana tā? Cattāro brahmavihārā, cattāro maggā, cattāri phalānīti dvādasa. Tatra brahmavihārā pharaṇaappamāṇatāya appamāṇā, sesā pamāṇakārakānaṃ kilesānaṃ abhāvena nibbānampi appamāṇameva, cetovimutti pana na hoti, tasmā na gahitaṃ. <bold>Akuppā</bold>ti arahattaphalacetovimutti. Sā hi tāsaṃ sabbajeṭṭhikā, tasmā <pageBreak edition="M" number="3.0137" /> ‘‘aggamakkhāyatī’’ti vuttā. <bold>Rāgo</bold><pageBreak edition="P" number="3.0099" /><bold>kho bhante kiñcana</bold>nti rāgo uppajjitvā puggalaṃ kiñcati maddati palibundhati, tasmā kiñcananti vutto. Manussā kira goṇehi khalaṃ maddāpentā ‘‘kiñcehi kapila kiñcehi kāḷakā’’ti vadanti. Evaṃ maddanaṭṭho kiñcanaṭṭhoti veditabbo.<bold> Dosamohesupi</bold>eseva nayo.</paragraph>
    <paragraph line="34"><bold>Ākiñcaññā cetovimuttiyo</bold> nāma nava dhammā ākiñcaññāyatanaṃ maggaphalāni ca. Tattha ākiñcaññāyatanaṃ kiñcanaṃ ārammaṇaṃ assa natthīti <bold>ākiñcaññaṃ</bold>. Maggaphalāni kiñcanānaṃ maddanapalibundhanakilesānaṃ <pageBreak edition="V" number="3.0137" /> natthitāya ākiñcaññāni, nibbānampi ākiñcaññaṃ, cetovimutti pana na hoti, tasmā na gahitaṃ.</paragraph>
    <paragraph line="35"><bold>Rāgo kho bhante nimittakaraṇo</bold>tiādīsu yathā nāma dvinnaṃ kulānaṃ sadisā dve vacchakā honti. Yāva tesaṃ lakkhaṇaṃ na kataṃ hoti, tāva ‘‘ayaṃ asukakulassa vacchako, ayaṃ asukakulassā’’ti na sakkā hoti jānituṃ. Yadā pana tesaṃ tisūlādīsu aññataraṃ lakkhaṇaṃ kataṃ hoti, tadā sakkā hoti jānituṃ. Evameva yāva puggalassa rāgo nuppajjati, tāva na sakkā hoti jānituṃ ‘‘ariyo vā puthujjano vā’’ti. Rāgo panassa uppajjamānova ‘‘sarāgo nāma ayaṃ puggalo’’ti sañjānananimittaṃ karonto viya uppajjati, tasmā nimittakaraṇoti vutto. <bold>Dosamohesupi</bold> eseva nayo.</paragraph>
    <paragraph line="36"><bold>Animittā cetovimuttiyo</bold> nāma terasa dhammā vipassanā, cattāro āruppā, cattāro maggā, cattāri phalāni. Tattha vipassanā niccanimittaṃ sukhanimittaṃ attanimittaṃ ugghāṭetīti <bold>animittā</bold> nāma. Cattāro āruppā rūpanimittassa abhāvā animittā nāma. Maggaphalāni nimittakarānaṃ kilesānaṃ abhāvena animittāni, nibbānampi animittameva, taṃ pana cetovimutti na hoti, tasmā na gahitaṃ. Atha kasmā suññatā cetovimutti na gahitāti? Sā ‘‘suññā rāgenā’’tiādivacanato sabbattha anupaviṭṭhāva, tasmā visuṃ na gahitāti.</paragraph>
    <paragraph line="37"><bold>Ekatthā</bold>ti <pageBreak edition="M" number="3.0138" /> ārammaṇavasena ekatthā ‘‘appamāṇaṃ ākiñcaññaṃ suññataṃ animitta’’nti hi sabbānetāni nibbānasseva nāmāni. Iti iminā pariyāyena ekatthā. Aññasmiṃ pana <pageBreak edition="P" number="3.0100" /> ṭhāne appamāṇāpi hoti, aññasmiṃ ākiñcaññā, aññasmiṃ suññatā, aññasmiṃ animittāti iminā pariyāyena nānābyañjanāti.</paragraph>
    <subhead line="38">8. Nigaṇṭhanāṭaputtasuttavaṇṇanā</subhead>
    <paragraph line="39" number="350"> Aṭṭhame <bold>tenupasaṅkamī</bold>ti sayaṃ āgatāgamo viññātasāsano anāgāmī ariyasāvako samāno kasmā naggabhoggaṃ nissirikaṃ nigaṇṭhaṃ upasaṅkamīti? Upavādamocanatthañceva vādāropanatthañca. Nigaṇṭhā kira ‘‘samaṇassa gotamassa sāvakā thaddhakhadirakhāṇukasadisā, kenaci <pageBreak edition="V" number="3.0138" /> saddhiṃ paṭisanthārampi na karontī’’ti upavadanti, tassa upavādassa mocanatthañca, ‘‘vādañcassa āropessāmī’’ti upasaṅkami. <bold>Na khvāhaṃ ettha bhante bhagavato saddhāya gacchāmī</bold>ti yassa ñāṇena asacchikataṃ hoti. So ‘‘evaṃ kireta’’nti aññassa saddhāya gaccheyya, mayā pana ñāṇenetaṃ sacchikataṃ, tasmā nāhaṃ ettha bhagavato saddhāya gacchāmīti dīpento evamāha.</paragraph>
    <paragraph line="40"><bold>Ulloketvā</bold>ti kāyaṃ unnāmetvā kucchiṃ nīharitvā gīvaṃ paggayha sabbaṃ disaṃ pekkhamāno ulloketvā. <bold>Bādhetabbaṃ maññeyyā</bold>ti yathā vinivijjhitvā na nikkhamati, evaṃ paṭibāhitabbaṃ maññeyya bandhitabbaṃ vā. <bold>Sahadhammikā</bold>ti sakāraṇā. <bold>Atha maṃ paṭihareyyāsi saddhiṃ nigaṇṭhaparisāyā</bold>ti etesaṃ atthe ñāte atha me nigaṇṭhaparisāya saddhiṃ abhigaccheyyāsi, patīhārassa me santikaṃ āgantvā attano āgatabhāvaṃ jānāpeyyāsīti attho. <bold>Eko pañho</bold>ti eko pañhamaggo, ekaṃ pañhagavesananti attho. <bold>Eko uddeso</bold>ti ekaṃ nāma kinti? Ayaṃ eko uddeso. <bold>Ekaṃ veyyākaraṇa</bold>nti ‘‘sabbe sattā āhāraṭṭhitikā’’ti (khu. pā. 4.1; a. ni. 10.27) idaṃ ekaṃ veyyākaraṇaṃ. Evaṃ sabbattha attho veditabbo.</paragraph>
    <subhead line="41">9. Acelakassapasuttavaṇṇanā</subhead>
    <paragraph line="42" number="351"> Navame <pageBreak edition="M" number="3.0139" /><pageBreak edition="P" number="3.0101" /><bold>kīvaciraṃ pabbajitassāti</bold> kīvaciro kālo pabbajitassāti attho. <bold>Uttari manussadhammā</bold>ti manussadhammo nāma dasakusalakammapathā, tato manussadhammato uttari. <bold>Alamariyañāṇadassanaviseso</bold>ti ariyabhāvaṃ kātuṃ samatthatāya alamariyoti saṅkhāto ñāṇadassanaviseso. <bold>Naggeyyā</bold>ti naggabhāvato. <bold>Muṇḍeyyā</bold>ti muṇḍabhāvato. <bold>Pavāḷanipphoṭanāyā</bold>ti pāvaḷanipphoṭanato, bhūmiyaṃ nisīdantassa ānisadaṭṭhāne laggānaṃ paṃsurajavālikānaṃ phoṭanatthaṃ gahitamorapiñchamattatoti attho.</paragraph>
    <subhead line="43">10. Gilānadassanasuttavaṇṇanā</subhead>
    <paragraph line="44" number="352"> Dasame <bold>ārāmadevatā</bold>ti pupphārāmaphalārāmesu adhivatthā devatā. <bold>Vanadevatā</bold>ti vanasaṇḍesu adhivatthā devatā. <bold>Rukkhadevatā</bold>ti mattarājakāle vessavaṇo ca devatāti evaṃ tesu tesu rukkhesu adhivatthā devatā. <bold>Osadhitiṇavanappatīsū</bold>ti harītakāmalakīādīsu muñjapabbajādīsu <pageBreak edition="V" number="3.0139" /> vanajeṭṭharukkhesu ca adhivatthā devatā. <bold>Saṃgammā</bold>ti sannipatitvā. <bold>Samāgammā</bold>ti tato tato samāgantvā. <bold>Paṇidhehī</bold>ti patthanāvasena ṭhapehi. <bold>Ijjhissati sīlavato cetopaṇidhī</bold>ti samijjhissati sīlavantassa cittapatthanā. <bold>Dhammiko</bold>ti dasakusaladhammasamannāgato agatigamanarahito. <bold>Dhammarājā</bold>ti tasseva vevacanaṃ, dhammena vā laddharajjattā dhammarājā. <bold>Tasmā</bold>ti ‘‘yasmā tena hi, ayyaputta, amhepi ovadāhī’’ti vadatha, tasmā. <bold>Appaṭivibhatta</bold>nti ‘‘idaṃ bhikkhūnaṃ dassāma, idaṃ attanā bhuñjissāmā’’ti evaṃ avibhattaṃ bhikkhūhi saddhiṃ sādhāraṇameva bhavissatīti.</paragraph>
    <centered line="45">Cittasaṃyuttavaṇṇanā niṭṭhitā.</centered>
  </content>
</document>