<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0101a.att13.xml</normativeSource>
    <archivePath>roman/atthakatha/suttapitaka (atthakatha)/digha nikaya (atthakatha)/silakkhandhavagga-atthakatha/13. tevijjasuttavannana.xml</archivePath>
    <baseFileName>13. tevijjasuttavannana</baseFileName>
    <titlePath>13. Tevijjasuttavaṇṇanā - Sīlakkhandhavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">13. Tevijjasuttavaṇṇanā</chapter>
    <paragraph line="2" number="518"><bold>Evaṃ</bold><pageBreak edition="P" number="2.0399" /><pageBreak edition="V" number="1.0300" /><pageBreak edition="M" number="1.0331" /><bold>me sutaṃ…pe… kosalesū</bold>ti tevijjasuttaṃ. Tatrāyaṃ anuttānapadavaṇṇanā. <bold>Manasākaṭa</bold>nti tassa gāmassa nāmaṃ. <bold>Uttarena manasākaṭassā</bold>ti manasākaṭato avidūre uttarapasse. <bold>Ambavane</bold>ti taruṇaambarukkhasaṇḍe, ramaṇīyo kira so bhūmibhāgo, heṭṭhā rajatapaṭṭasadisā vālikā vippakiṇṇā, upari maṇivitānaṃ viya ghanasākhāpattaṃ ambavanaṃ. Tasmiṃ buddhānaṃ anucchavike pavivekasukhe ambavane viharatīti attho.</paragraph>
    <paragraph line="3" number="519"><bold>Abhiññātā abhiññātā</bold>ti kulacārittādisampattiyā tattha tattha paññātā. <bold>Caṅkī</bold>tiādīni tesaṃ nāmāni. Tattha <bold>caṅkī</bold> opāsādavāsiko. <bold>Tārukkho</bold> icchānaṅgalavāsiko. <bold>Pokkharasātī</bold> ukkaṭṭhavāsiko. <bold>Jāṇusoṇī</bold> sāvatthivāsiko. <bold>Todeyyo</bold> tudigāmavāsiko. <bold>Aññe cā</bold>ti aññe ca bahujanā. Attano attano nivāsaṭṭhānehi āgantvā mantasajjhāyakaraṇatthaṃ tattha paṭivasanti. Manasākaṭassa kira ramaṇīyatāya te brāhmaṇā tattha nadītīre gehāni kāretvā parikkhipāpetvā aññesaṃ bahūnaṃ pavesanaṃ nivāretvā antarantarā tattha gantvā vasanti.</paragraph>
    <paragraph line="4" number="520-521"><bold>Vāseṭṭhabhāradvājāna</bold>nti <bold>vāseṭṭhassa</bold> ca pokkharasātino antevāsikassa, <bold>bhāradvājassa</bold> ca tārukkhantevāsikassa. Ete kira dve jātisampannā tiṇṇaṃ vedānaṃ pāragū ahesuṃ. <bold>Jaṅghavihāra</bold>nti aticiranisajjapaccayā kilamathavinodanatthāya jaṅghacāraṃ. Te kira divasaṃ sajjhāyaṃ katvā sāyanhe vuṭṭhāya nhānīyasambhāragandhamālateladhotavatthāni gāhāpetvā attano parijanaparivutā nhāyitukāmā <pageBreak edition="P" number="2.0400" /> nadītīraṃ gantvā rajatapaṭṭavaṇṇe vālikāsaṇḍe aparāparaṃ caṅkamiṃsu. Ekaṃ caṅkamantaṃ itaro anucaṅkami, puna itaraṃ itaroti. Tena vuttaṃ ‘‘anucaṅkamantānaṃ anuvicarantāna’’nti. <bold>Maggāmagge</bold>ti magge ca amagge ca. Katamaṃ nu kho paṭipadaṃ pūretvā katamena maggena sakkā sukhaṃ brahmalokaṃ gantunti evaṃ maggāmaggaṃ ārabbha kathaṃ samuṭṭhāpesunti attho. <bold>Añjasāyano</bold>ti ujumaggassetaṃ vevacanaṃ, añjasā <pageBreak edition="M" number="1.0332" /> vā ujukameva etena āyanti āgacchantīti <pageBreak edition="V" number="1.0301" /> añjasāyano <bold>niyyāniko niyyātī</bold>ti niyyāyanto niyyāti, gacchanto gacchatīti attho.</paragraph>
    <paragraph line="5"><bold>Takkarassa brahmasahabyatāyā</bold>ti yo taṃ maggaṃ karoti paṭipajjati, tassa brahmunā saddhiṃ sahabhāvāya, ekaṭṭhāne pātubhāvāya gacchatīti attho. <bold>Yvāya</bold>nti yo ayaṃ. <bold>Akkhāto</bold>ti kathito dīpito. <bold>Brāhmaṇena pokkharasātinā</bold>ti attano ācariyaṃ apadisati. Iti vāseṭṭho sakameva ācariyavādaṃ thometvā paggaṇhitvā vicarati. Bhāradvājopi sakamevāti. Tena vuttaṃ <bold>‘‘neva kho asakkhi vāseṭṭho’’</bold>tiādi.</paragraph>
    <paragraph line="6">Tato vāseṭṭho ‘‘ubhinnampi amhākaṃ kathā aniyyānikāva, imasmiñca loke maggakusalo nāma bhotā gotamena sadiso natthi, bhavañca gotamo avidūre vasati, so no tulaṃ gahetvā nisinnavāṇijo viya kaṅkhaṃ chindissatī’’ti cintetvā tamatthaṃ bhāradvājassa ārocetvā ubhopi gantvā attano kathaṃ bhagavato ārocesuṃ. Tena vuttaṃ ‘‘atha kho vāseṭṭho…pe… yvāyaṃ akkhāto brāhmaṇena tārukkhenā’’ti.</paragraph>
    <paragraph line="7" number="522"><bold>Ettha bho gotamā</bold>ti etasmiṃ maggāmagge. <bold>Viggaho vivādo</bold>tiādīsu pubbuppattiko viggaho. Aparabhāge vivādo. Duvidhopi eso nānāācariyānaṃ vādato nānāvādo.</paragraph>
    <paragraph line="8" number="523"><bold>Atha kismiṃ pana vo</bold>ti tvampi ayameva maggoti attano ācariyavādameva paggayha tiṭṭhasi, bhāradvājopi attano ācariyavādameva, ekassāpi ekasmiṃ saṃsayo natthi. Evaṃ sati kismiṃ vo viggahoti pucchati.</paragraph>
    <paragraph line="9" number="524"><bold>Maggāmagge</bold><pageBreak edition="P" number="2.0401" />, <bold>bho gotamā</bold>ti magge bho gotama amagge ca, ujumagge ca anujumagge cāti attho. Esa kira ekabrāhmaṇassāpi maggaṃ ‘‘na maggo’’ti na vadati. Yathā pana attano ācariyassa maggo ujumaggo, na <pageBreak edition="M" number="1.0333" /> evaṃ aññesaṃ anujānāti, tasmā tamevatthaṃ dīpento ‘‘kiñcāpi bho gotamā’’tiādimāha.</paragraph>
    <paragraph line="10"><bold>Sabbāni tānī</bold>ti liṅgavipallāsena vadati, sabbe teti vuttaṃ hoti. <bold>Bahūnī</bold>ti aṭṭha vā dasa <pageBreak edition="V" number="1.0302" /> vā. <bold>Nānāmaggānī</bold>ti mahantāmahantajaṅghamaggasakaṭamaggādivasena nānāvidhāni sāmantā gāmanadītaḷākakhettādīhi āgantvā gāmaṃ pavisanamaggāni.</paragraph>
    <paragraph line="11" number="525-526"><bold>‘‘Niyyantī</bold>ti vāseṭṭha vadesī’’ti bhagavā tikkhattuṃ vacībhedaṃ katvā paṭiññaṃ kārāpesi. Kasmā? Titthiyā hi paṭijānitvā pacchā niggayhamānā avajānanti. So tathā kātuṃ na sakkhissatīti.</paragraph>
    <paragraph line="12" number="527-529"><bold>Teva tevijjā</bold>ti te tevijjā. Vakāro āgamasandhimattaṃ. <bold>Andhaveṇī</bold>ti andhapaveṇī, ekena cakkhumatā gahitayaṭṭhiyā koṭiṃ eko andho gaṇhati, taṃ andhaṃ añño taṃ aññoti evaṃ paṇṇāsasaṭṭhi andhā paṭipāṭiyā ghaṭitā andhaveṇīti vuccati. <bold>Paramparasaṃsattā</bold>ti aññamaññaṃ laggā, yaṭṭhigāhakenapi cakkhumatā virahitāti attho. Eko kira dhutto andhagaṇaṃ disvā ‘‘asukasmiṃ nāma gāme khajjabhojjaṃ sulabha’’nti ussāhetvā ‘‘tena hi tattha no sāmi nehi, idaṃ nāma te demā’’ti vutte, lañjaṃ gahetvā antarāmagge maggā okkamma mahantaṃ gacchaṃ anuparigantvā purimassa hatthena pacchimassa kacchaṃ gaṇhāpetvā ‘‘kiñci kammaṃ atthi, gacchatha tāva tumhe’’ti vatvā palāyi, te divasampi gantvā maggaṃ avindamānā ‘‘kuhiṃ no cakkhumā, kuhiṃ maggo’’ti paridevitvā maggaṃ avindamānā tattheva mariṃsu. Te sandhāya vuttaṃ ‘‘paramparasaṃsattā’’ti. <bold>Purimopī</bold>ti purimesu dasasu brāhmaṇesu ekopi. <bold>Majjhimopī</bold>ti <pageBreak edition="P" number="2.0402" /> majjhimesu ācariyapācariyesu ekopi. <bold>Pacchimopī</bold>ti idāni tevijjesu brāhmaṇesu ekopi. <bold>Hassakaññevā</bold>ti hasitabbameva. <bold>Nāmakaññevā</bold>ti lāmakaṃyeva. Tadetaṃ atthābhāvena <bold>rittakaṃ,</bold> rittakattāyeva <bold>tucchakaṃ.</bold> Idāni brahmaloko tāva tiṭṭhatu, yo tevijjehi na diṭṭhapubbova. Yepi candimasūriye tevijjā passanti, tesampi sahabyatāya maggaṃ desetuṃ nappahontīti dassanatthaṃ ‘‘taṃ kiṃ maññasī’’tiādimāha.</paragraph>
    <paragraph line="13" number="530"> Tattha <pageBreak edition="M" number="1.0334" /><bold>yato candimasūriyā uggacchantī</bold>ti yasmiṃ kāle uggacchanti. <bold>Yattha ca oggacchantī</bold>ti yasmiṃ kāle atthamenti, uggamanakāle ca atthaṅgamanakāle ca passantīti attho. <bold>Āyācantī</bold>ti ‘‘udehi bhavaṃ canda, udehi bhavaṃ sūriyā’’ti evaṃ āyācanti. <bold>Thomayantī</bold>ti ‘‘sommo cando, parimaṇḍalo cando, sappabho cando’’tiādīni vadantā pasaṃsanti. <bold>Pañjalikā</bold>ti paggahitaañjalikā. <bold>Namassamānā</bold>ti ‘‘namo namo’’ti vadamānā.</paragraph>
    <paragraph line="14" number="531-532"><bold>Yaṃ passantī</bold>ti ettha <bold>ya</bold>nti nipātamattaṃ. <bold>Kiṃ pana na kirā</bold>ti ettha idha pana <pageBreak edition="V" number="1.0303" /> kiṃ vattabbaṃ. Yattha kira tevijjehi brāhmaṇehi na brahmā sakkhidiṭṭhoti evamattho daṭṭhabbo.</paragraph>
    <subhead line="15">Aciravatīnadīupamākathā</subhead>
    <paragraph line="16" number="542"><bold>Samatittikā</bold>ti samabharitā. <bold>Kākapeyyā</bold>ti yattha katthaci tīre ṭhitena kākena sakkā pātunti kākapeyyā. <bold>Pāraṃ taritukāmo</bold>ti nadiṃ atikkamitvā paratīraṃ gantukāmo. <bold>Avheyyā</bold>ti pakkoseyya. <bold>Ehi pārāpāra</bold>nti ambho pāra apāraṃ ehi, atha maṃ sahasāva gahetvā gamissasi, atthi me accāyikakammanti attho.</paragraph>
    <paragraph line="17" number="544"><bold>Ye dhammā brāhmaṇakārakā</bold>ti ettha pañcasīladasakusalakammapathabhedā dhammā brāhmaṇakārakāti veditabbā <pageBreak edition="P" number="2.0403" />, tabbiparītā abrāhmaṇakārakā. <bold>Indamavhāyāmā</bold>ti indaṃ avhāyāma pakkosāma. Evaṃ brāhmaṇānaṃ avhāyanassa niratthakataṃ dassetvā punapi bhagavā aṇṇavakucchiyaṃ sūriyo viya jalamāno pañcasatabhikkhuparivuto aciravatiyā tīre nisinno aparampi nadīupamaṃyeva āharanto ‘‘seyyathāpī’’tiādimāha.</paragraph>
    <paragraph line="18" number="546"><bold>Kāmaguṇā</bold>ti kāmayitabbaṭṭhena kāmā, bandhanaṭṭhena guṇā. ‘‘Anujānāmi bhikkhave, ahatānaṃ vatthānaṃ diguṇaṃ saṅghāṭi’’nti (mahāva. 348) ettha hi paṭalaṭṭho guṇaṭṭho. ‘‘Accenti kālā tarayanti rattiyo, vayoguṇā anupubbaṃ jahantī’’ti ettha rāsaṭṭho guṇaṭṭho. ‘‘Sataguṇā dakkhiṇā pāṭikaṅkhitabbā’’ti <pageBreak edition="M" number="1.0335" /> (ma. ni. 3.379) ettha ānisaṃsaṭṭho guṇaṭṭho. ‘‘Antaṃ antaguṇaṃ (khu. pā. 3.1) kayirā mālāguṇe bahū’’ti (dha. pa. 53) ca ettha bandhanaṭṭho guṇaṭṭho. Idhāpi eseva adhippeto. Tena vuttaṃ ‘‘bandhanaṭṭhena guṇā’’ti. <bold>Cakkhuviññeyyā</bold>ti cakkhuviññāṇena passitabbā. Etenupāyena sotaviññeyyādīsupi attho veditabbo. <bold>Iṭṭhā</bold>ti pariyiṭṭhā vā hontu, mā vā, iṭṭhārammaṇabhūtāti attho. <bold>Kantā</bold>ti kāmanīyā. <bold>Manāpā</bold>ti manavaḍḍhanakā. <bold>Piyarūpā</bold>ti piyajātikā. <bold>Kāmūpasañhitā</bold>ti ārammaṇaṃ katvā uppajjamānena kāmena upasañhitā. <bold>Rajanīyā</bold>ti rañjanīyā, rāguppattikāraṇabhūtāti attho.</paragraph>
    <paragraph line="19"><bold>Gadhitā</bold>ti gedhena abhibhūtā hutvā. <bold>Mucchitā</bold>ti mucchākārappattāya adhimattakāya taṇhāya abhibhūtā. <bold>Ajjhopannā</bold>ti adhiopannā ogāḷhā ‘‘idaṃ sāra’’nti pariniṭṭhānappattā hutvā. <bold>Anādīnavadassāvino</bold>ti <pageBreak edition="V" number="1.0304" /> ādīnavaṃ apassantā. <bold>Anissaraṇapaññā</bold>ti idamettha nissaraṇanti, evaṃ parijānanapaññāvirahitā, paccavekkhaṇaparibhogavirahitāti attho.</paragraph>
    <paragraph line="20" number="548"><bold>Āvaraṇā</bold>tiādīsu <pageBreak edition="P" number="2.0404" /> āvarantīti <bold>āvaraṇā.</bold> Nivārentīti <bold>nīvaraṇā.</bold> Onandhantīti <bold>onāhanā.</bold> Pariyonandhantīti <bold>pariyonāhanā.</bold> Kāmacchandādīnaṃ vitthārakathā visuddhimaggato gahetabbā.</paragraph>
    <paragraph line="21" number="549-550"><bold>Āvutā nivutā onaddhā pariyonaddhā</bold>ti padāni āvaraṇādīnaṃ vasena vuttāni. <bold>Sapariggaho</bold>ti itthipariggahena sapariggahoti pucchati. <bold>Apariggaho bho gotamā</bold>tiādīsupi kāmacchandassa abhāvato itthipariggahena apariggaho. Byāpādassa abhāvato kenaci saddhiṃ veracittena avero. Thinamiddhassa abhāvato cittagelaññasaṅkhātena byāpajjena abyāpajjo. Uddhaccakukkuccābhāvato uddhaccakukkuccādīhi saṃkilesehi asaṃkiliṭṭhacitto suparisuddhamānaso. Vicikicchāya abhāvato cittaṃ vase vatteti. Yathā ca brāhmaṇā cittagatikā hontīti, cittassa vasena vattanti, na tādisoti vasavattī.</paragraph>
    <paragraph line="22" number="552"><bold>Idha</bold><pageBreak edition="M" number="1.0336" /><bold>kho panā</bold>ti idha brahmalokamagge. <bold>Āsīditvā</bold>ti amaggameva ‘‘maggo’’ti upagantvā. <bold>Saṃsīdantī</bold>ti ‘‘samatala’’nti saññāya paṅkaṃ otiṇṇā viya anuppavisanti. <bold>Saṃsīditvā visāraṃ pāpuṇantī</bold>ti evaṃ paṅke viya saṃsīditvā visāraṃ aṅgamaṅgasaṃbhañjanaṃ pāpuṇanti. <bold>Sukkhataraṃ maññe tarantī</bold>ti marīcikāya vañcetvā ‘‘kākapeyyā nadī’’ti saññāya ‘‘tarissāmā’’ti hatthehi ca pādehi ca vāyamamānā sukkhataraṇaṃ maññe taranti. Tasmā yathā hatthapādādīnaṃ saṃbhañjanaṃ paribhañjanaṃ, evaṃ apāyesu saṃbhañjanaṃ paribhañjanaṃ pāpuṇanti. Idheva ca sukhaṃ vā sātaṃ vā na labhanti. <bold>Tasmā idaṃ tevijjānaṃ brāhmaṇāna</bold>nti tasmā idaṃ brahmasahabyatāya maggadīpakaṃ tevijjakaṃ pāvacanaṃ tevijjānaṃ brāhmaṇānaṃ. <bold>Tevijjāiriṇa</bold>nti tevijjāaraññaṃ <bold>iriṇa</bold>nti hi agāmakaṃ mahāaraññaṃ vuccati. <bold>Tevijjāvivana</bold>nti pupphaphalehi aparibhogarukkhehi sañchannaṃ nirudakaṃ araññaṃ <pageBreak edition="P" number="2.0405" />. Yattha maggato ukkamitvā parivattitumpi na sakkā honti, taṃ sandhāyāha ‘‘tevijjāvivanantipi vuccatī’’ti. <bold>Tevijjābyasana</bold>nti tevijjānaṃ pañcavidhabyasanasadisametaṃ. Yathā hi ñātirogabhoga diṭṭhi sīlabyasanappattassa sukhaṃ nāma natthi, evaṃ tevijjānaṃ tevijjakaṃ pāvacanaṃ āgamma sukhaṃ nāma natthīti dasseti.</paragraph>
    <paragraph line="23" number="554"><bold>Jātasaṃvaḍḍho</bold>ti jāto ca vaḍḍhito ca, yo hi kevalaṃ tattha jātova hoti, aññattha <pageBreak edition="V" number="1.0305" /> vaḍḍhito, tassa samantā gāmamaggā na sabbaso paccakkhā honti, tasmā jātasaṃvaḍḍhoti āha. Jātasaṃvaḍḍhopi yo ciranikkhanto, tassa na sabbaso paccakkhā honti. Tasmā ‘‘tāvadeva avasaṭa’’nti āha, taṅkhaṇameva nikkhantanti attho. <bold>Dandhāyitatta</bold>nti ayaṃ nu kho maggo, ayaṃ na nukhoti kaṅkhāvasena cirāyitattaṃ. <bold>Vitthāyitatta</bold>nti yathā sukhumaṃ atthajātaṃ sahasā pucchitassa kassaci sarīraṃ thaddhabhāvaṃ gaṇhāti, evaṃ thaddhabhāvaggahaṇaṃ. <bold>Na tvevā</bold>ti iminā sabbaññutaññāṇassa appaṭihatabhāvaṃ dasseti. Tassa hi purisassa mārāvaṭṭanādivasena siyā ñāṇassa <pageBreak edition="M" number="1.0337" /> paṭighāto. Tena so dandhāyeyya vā vitthāyeyya vā. Sabbaññutaññāṇaṃ pana appaṭihataṃ, na sakkā tassa kenaci antarāyo kātunti dīpeti.</paragraph>
    <paragraph line="24" number="555"><bold>Ullumpatu bhavaṃ gotamo</bold>ti uddharatu bhavaṃ gotamo. <bold>Brāhmaṇiṃ paja</bold>nti brāhmaṇadārakaṃ, bhavaṃ gotamo mama brāhmaṇaputtaṃ apāyamaggato uddharitvā brahmalokamagge patiṭṭhapetūti attho. Athassa bhagavā buddhuppādaṃ dassetvā saddhiṃ pubbabhāgapaṭipadāya mettāvihārādibrahmalokagāmimaggaṃ desetukāmo ‘‘tena hi vāseṭṭhā’’tiādimāha. Tattha ‘‘idha tathāgato’’tiādi sāmaññaphale vitthāritaṃ. Mettāsahagatenātiādīsu yaṃ vattabbaṃ, taṃ sabbaṃ visuddhimagge brahmavihārakammaṭṭhānakathāyaṃ vuttaṃ. <bold>Seyyathāpi vāseṭṭha balavā saṅkhadhamo</bold>tiādi pana idha apubbaṃ. Tattha <bold>balavā</bold>ti balasampanno. <bold>Saṅkhadhamo</bold>ti <pageBreak edition="P" number="2.0406" /> saṅkhadhamako. <bold>Appakasirenā</bold>ti akicchena adukkhena. Dubbalo hi saṅkhadhamo saṅkhaṃ dhamantopi na sakkoti catasso disā sarena viññāpetuṃ, nāssa saṅkhasaddo sabbato pharati. Balavato pana vipphāriko hoti, tasmā ‘‘balavā’’tiādimāha. <bold>Mettāya cetovimuttiyā</bold>ti ettha mettāti vutte upacāropi appanāpi vaṭṭati, ‘‘cettovimuttī’’ti vutte pana appanāva vaṭṭati. <bold>Yaṃ pamāṇakataṃ kamma</bold>nti pamāṇakataṃ kammaṃ nāma kāmāvacaraṃ vuccati. Appamāṇakataṃ kammaṃ nāma rūpārūpāvacaraṃ. Tañhi pamāṇaṃ atikkamitvā odissakaanodissakadisāpharaṇavasena vaḍḍhetvā katattā appamāṇakatanti vuccati. <bold>Na taṃ tatrāvasissati na taṃ tatrāvatiṭṭhatī</bold>ti taṃ kāmāvacarakammaṃ tasmiṃ rūpāvacarārūpāvacarakamme na ohīyati, na tiṭṭhati. Kiṃ vuttaṃ hoti – taṃ kāmāvacarakammaṃ tassa rūpārūpāvacarakammassa antarā laggituṃ vā ṭhātuṃ vā rūpārūpāvacarakammaṃ pharitvā pariyādiyitvā attano okāsaṃ gahetvā patiṭṭhātuṃ na sakkoti. Atha kho rūpāvacarārūpāvacarakammameva kāmāvacaraṃ mahogho viya parittaṃ udakaṃ pharitvā pariyādiyitvā attano okāsaṃ gahetvā tiṭṭhati. Tassa vipākaṃ paṭibāhitvā sayameva brahmasahabyataṃ upanetīti. <bold>Evaṃvihārī</bold>ti evaṃ mettādivihārī.</paragraph>
    <paragraph line="25" number="559"><bold>Ete</bold><pageBreak edition="V" number="1.0306" /><pageBreak edition="M" number="1.0338" /><bold>mayaṃ bhavantaṃ gotama</bold>nti idaṃ tesaṃ dutiyaṃ saraṇagamanaṃ. Paṭhamameva hete majjhimapaṇṇāsake vāseṭṭhasuttaṃ sutvā saraṇaṃ gatā, imaṃ pana tevijjasuttaṃ sutvā dutiyampi saraṇaṃ gatā. Katipāhaccayena pabbajitvā aggaññasutte upasampadañceva arahattañca alatthuṃ. Sesaṃ sabbattha uttānamevāti.</paragraph>
    <centered line="26">Iti sumaṅgalavilāsiniyā dīghanikāyaṭṭhakathāyaṃ</centered>
    <centered line="27">Tevijjasuttavaṇṇanā niṭṭhitā.</centered>
    <centered line="28">Niṭṭhitā ca terasasuttapaṭimaṇḍitassa sīlakkhandhavaggassa</centered>
    <centered line="29">Atthavaṇṇanāti.</centered>
    <centered line="30">Sīlakkhandhavaggaṭṭhakathā niṭṭhitā.</centered>
  </content>
</document>