<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0101a.att1.xml</normativeSource>
    <source>roman/atthakatha/suttapitaka (atthakatha)/digha nikaya (atthakatha)/silakkhandhavagga-atthakatha/1. brahmajalasuttavannana.xml</source>
    <script>roman</script>
    <directory>/atthakatha/suttapitaka (atthakatha)/digha nikaya (atthakatha)/silakkhandhavagga-atthakatha</directory>
    <basename>1. brahmajalasuttavannana</basename>
    <titlePath>1. Brahmajālasuttavaṇṇanā - Sīlakkhandhavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">1. Brahmajālasuttavaṇṇanā</chapter>
    <subhead line="2">Paribbājakakathāvaṇṇanā</subhead>
    <paragraph line="3">Imissā <pageBreak edition="Pali Text Society" number="1.0026" /><pageBreak edition="Vipassana Research Institut" number="1.0027" /><pageBreak edition="Myanmar" number="1.0027" /> paṭhamamahāsaṅgītiyā vattamānāya vinayasaṅgahāvasāne suttantapiṭake ādinikāyassa ādisuttaṃ brahmajālaṃ pucchantena āyasmatā mahākassapena – ‘‘brahmajālaṃ, āvuso ānanda, kattha bhāsita’’nti, evamādivuttavacanapariyosāne yattha ca bhāsitaṃ, yañcārabbha bhāsitaṃ, taṃ sabbaṃ pakāsento āyasmā ānando evaṃ me sutantiādimāha. Tena vuttaṃ ‘‘brahmajālassāpi evaṃ me sutantiādikaṃ āyasmatā ānandena paṭhamamahāsaṅgītikāle vuttaṃ nidānamādī’’ti.</paragraph>
    <paragraph line="4" number="1"> Tattha <bold>eva</bold>nti nipātapadaṃ. <bold>Me</bold>tiādīni nāmapadāni. <bold>Paṭipanno hotī</bold>ti ettha <bold>paṭī</bold>ti upasaggapadaṃ, <bold>hotī</bold>ti ākhyātapadanti. Iminā tāva nayena padavibhāgo veditabbo.</paragraph>
    <paragraph line="5">Atthato pana <bold>evaṃ</bold>-saddo tāva upamūpadesasampahaṃsanagarahaṇavacanasampaṭiggahākāranidassanāvadhāraṇādianekatthappabhedo. Tathāhesa – ‘‘evaṃ jātena maccena, kattabbaṃ kusalaṃ bahu’’nti (dha. pa. 53) evamādīsu upamāyaṃ āgato. ‘‘Evaṃ te abhikkamitabbaṃ, evaṃ te paṭikkamitabba’’ntiādīsu (a. ni. 4.122) upadese. ‘‘Evametaṃ bhagavā, evametaṃ sugatā’’tiādīsu (a. ni. 3.66) sampahaṃsane. ‘‘Evamevaṃ panāyaṃ vasalī yasmiṃ vā tasmiṃ vā tassa muṇḍakassa <pageBreak edition="Pali Text Society" number="1.0027" /> samaṇakassa vaṇṇaṃ bhāsatī’’tiādīsu (saṃ. ni. 1.187) garahaṇe. ‘‘Evaṃ, bhanteti kho te bhikkhū bhagavato paccassosu’’ntiādīsu (ma. ni. 1.1) vacanasampaṭiggahe. ‘‘Evaṃ byā kho ahaṃ, bhante, bhagavatā dhammaṃ desitaṃ ājānāmī’’tiādīsu (ma. ni. 1.398) ākāre. ‘‘Ehi tvaṃ, māṇavaka, yena samaṇo ānando tenupasaṅkama, upasaṅkamitvā mama vacanena samaṇaṃ ānandaṃ appābādhaṃ <pageBreak edition="Vipassana Research Institut" number="1.0028" /> appātaṅkaṃ lahuṭṭhānaṃ balaṃ phāsuvihāraṃ puccha. ‘‘Subho māṇavo todeyyaputto bhavantaṃ ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’’ti. ‘‘Evañca vadehi, sādhu kira bhavaṃ ānando yena subhassa <pageBreak edition="Myanmar" number="1.0028" /> māṇavassa todeyyaputtassa nivesanaṃ, tenupasaṅkamatu anukampaṃ upādāyā’’tiādīsu (dī. ni. 1.445) nidassane. ‘‘Taṃ kiṃ maññatha, kālāmā, ime dhammā kusalā vā akusalā vāti? Akusalā, bhante. Sāvajjā vā anavajjā vāti? Sāvajjā, bhante. Viññugarahitā vā viññuppasatthā vāti? Viññugarahitā, bhante. Samattā samādinnā ahitāya dukkhāya saṃvattanti no vā, kathaṃ vo ettha hotīti? Samattā, bhante, samādinnā ahitāya dukkhāya saṃvattanti, evaṃ no ettha hotī’’tiādīsu (a. ni. 3.66) avadhāraṇe. Svāyamidha ākāranidassanāvadhāraṇesu daṭṭhabbo.</paragraph>
    <paragraph line="6">Tattha ākāratthena <bold>evaṃ</bold>-saddena etamatthaṃ dīpeti, nānānayanipuṇamanekajjhāsayasamuṭṭhānaṃ, atthabyañjanasampannaṃ, vividhapāṭihāriyaṃ, dhammatthadesanāpaṭivedhagambhīraṃ, sabbasattānaṃ sakasakabhāsānurūpato sotapathamāgacchantaṃ tassa bhagavato vacanaṃ sabbappakārena ko samattho viññātuṃ, sabbathāmena pana sotukāmataṃ janetvāpi ‘evaṃ me sutaṃ’ mayāpi ekenākārena sutanti.</paragraph>
    <paragraph line="7">Nidassanatthena – ‘‘nāhaṃ sayambhū, na mayā idaṃ sacchikata’’nti attānaṃ parimocento – ‘evaṃ me sutaṃ’, ‘mayāpi evaṃ suta’nti idāni vattabbaṃ sakalaṃ suttaṃ nidasseti.</paragraph>
    <paragraph line="8">Avadhāraṇatthena – ‘‘etadaggaṃ, bhikkhave, mama sāvakānaṃ bhikkhūnaṃ bahussutānaṃ yadidaṃ ānando, gatimantānaṃ, satimantānaṃ, dhitimantānaṃ, upaṭṭhākānaṃ yadidaṃ <pageBreak edition="Pali Text Society" number="1.0028" /> ānando’’ti (a. ni. 1.223). Evaṃ bhagavatā – ‘‘āyasmā ānando atthakusalo, dhammakusalo, byañjanakusalo, niruttikusalo, pubbāparakusalo’’ti (a. ni. 5.169). Evaṃ dhammasenāpatinā ca pasatthabhāvānurūpaṃ attano dhāraṇabalaṃ dassento sattānaṃ sotukāmataṃ janeti – ‘evaṃ me sutaṃ’, tañca kho atthato vā byañjanato vā anūnamanadhikaṃ, evameva na aññathā daṭṭhabba’’nti.</paragraph>
    <paragraph line="9"><bold>Me</bold>-saddo tīsu atthesu dissati. Tathā hissa – ‘‘gāthābhigītaṃ me abhojaneyya’’ntiādīsu (su. ni. 81) mayāti attho. ‘‘Sādhu me, bhante, bhagavā saṅkhittena dhammaṃ desetū’’tiādīsu (saṃ. ni. 4.88) mayhanti attho. ‘‘Dhammadāyādā me, bhikkhave <pageBreak edition="Vipassana Research Institut" number="1.0029" /><pageBreak edition="Myanmar" number="1.0029" />, bhavathā’’tiādīsu (ma. ni. 1.29) mamāti attho. Idha pana mayā sutanti ca, mama sutanti ca atthadvaye yujjati.</paragraph>
    <paragraph line="10"><bold>Suta</bold>nti ayaṃ <bold>suta</bold>-saddo saupasaggo ca anupasaggo ca – gamanavissutakilinna-upacitānuyoga-sotaviññeyya-sotadvārānusāra-viññātādianekatthappabhedo, tathā hissa ‘‘senāya pasuto’’tiādīsu gacchantoti attho. ‘‘Sutadhammassa passato’’tiādīsu (udā. 11) vissutadhammassāti attho. ‘‘Avassutā avassutassā’’tiādīsu (pāci. 657) kilinnākilinnassāti attho. ‘‘Tumhehi puññaṃ pasutaṃ anappaka’’ntiādīsu (khu. pā. 7.12) upacitanti attho. ‘‘Ye jhānapasutā dhīrā’’tiādīsu (dha. pa. 181) jhānānuyuttāti attho. ‘Diṭṭhaṃ sutaṃ muta’ntiādīsu (ma. ni. 1.241) sotaviññeyyanti attho. ‘‘Sutadharo sutasannicayo’’tiādīsu (ma. ni. 1.339) sotadvārānusāraviññātadharoti attho. Idha panassa sotadvārānusārena upadhāritanti vā upadhāraṇanti vāti attho. ‘Me’ saddassa hi ‘mayā’ti atthe sati ‘evaṃ mayā sutaṃ’ sotadvārānusārena upadhāritanti yujjati. ‘Mamā’ti atthe sati evaṃ mama sutaṃ sotadvārānusārena upadhāraṇanti yujjati.</paragraph>
    <paragraph line="11">Evametesu tīsu padesu <bold>eva</bold>nti sotaviññāṇādiviññāṇakiccanidassanaṃ. <bold>Me</bold>ti vuttaviññāṇasamaṅgipuggalanidassanaṃ. <bold>Suta</bold>nti assavanabhāvapaṭikkhepato anūnādhikāviparītaggahaṇanidassanaṃ. Tathā <bold>eva</bold>nti tassā sotadvārānusārena pavattāya viññāṇavīthiyā nānappakārena ārammaṇe pavattibhāvappakāsanaṃ. <bold>Me</bold>ti attappakāsanaṃ. <bold>Suta</bold>nti dhammappakāsanaṃ. Ayañhettha saṅkhepo <pageBreak edition="Pali Text Society" number="1.0029" /> – ‘‘nānappakārena ārammaṇe pavattāya viññāṇavīthiyā mayā na aññaṃ kataṃ, idaṃ pana kataṃ, ayaṃ dhammo suto’’ti.</paragraph>
    <paragraph line="12">Tathā <bold>eva</bold>nti niddisitabbadhammappakāsanaṃ. <bold>Me</bold>ti puggalappakāsanaṃ. <bold>Suta</bold>nti puggalakiccappakāsanaṃ. Idaṃ vuttaṃ hoti. ‘‘Yaṃ suttaṃ niddisissāmi, taṃ mayā evaṃ suta’’nti.</paragraph>
    <paragraph line="13">Tathā <bold>eva</bold>nti yassa cittasantānassa nānākārappavattiyā nānatthabyañjanaggahaṇaṃ hoti, tassa nānākāraniddeso. <bold>Eva</bold>nti hi ayamākārapaññatti. <bold>Me</bold>ti kattuniddeso. <bold>Suta</bold>nti visayaniddeso. Ettāvatā nānākārappavattena <pageBreak edition="Myanmar" number="1.0030" /> cittasantānena taṃ samaṅgino kattu visayaggahaṇasanniṭṭhānaṃ kataṃ hoti.</paragraph>
    <paragraph line="14">Athavā <pageBreak edition="Vipassana Research Institut" number="1.0030" /><bold>eva</bold>nti puggalakiccaniddeso. <bold>Suta</bold>nti viññāṇakiccaniddeso. <bold>Me</bold>ti ubhayakiccayuttapuggalaniddeso. Ayaṃ panettha saṅkhepo, ‘‘mayā savanakiccaviññāṇasamaṅginā puggalena viññāṇavasena laddhasavanakiccavohārena suta’’nti.</paragraph>
    <paragraph line="15">Tattha evanti ca meti ca saccikaṭṭhaparamatthavasena avijjamānapaññatti. Kiñhettha taṃ paramatthato atthi, yaṃ <bold>eva</bold>nti vā meti vā niddesaṃ labhetha? Sutanti vijjamānapaññatti. Yañhi taṃ ettha sotena upaladdhaṃ, taṃ paramatthato vijjamānanti. Tathā ‘eva’nti ca, meti ca, taṃ taṃ upādāya vattabbato upādāpaññatti. ‘Suta’nti diṭṭhādīni upanidhāya vattabbato upanidhāpaññatti. Ettha ca evanti vacanena asammohaṃ dīpeti. Na hi sammūḷho nānappakārapaṭivedhasamattho hoti. ‘Suta’nti vacanena sutassa asammosaṃ dīpeti. Yassa hi sutaṃ sammuṭṭhaṃ hoti, na so kālantarena mayā sutanti paṭijānāti. Iccassa asammohena paññāsiddhi, asammosena pana satisiddhi. Tattha paññāpubbaṅgamāya satiyā byañjanāvadhāraṇasamatthatā, satipubbaṅgamāya paññāya atthapaṭivedhasamatthatā. Tadubhayasamatthatāyogena atthabyañjanasampannassa dhammakosassa anupālanasamatthato dhammabhaṇḍāgārikattasiddhi.</paragraph>
    <paragraph line="16">Aparo nayo, evanti vacanena yoniso manasikāraṃ dīpeti. Ayoniso manasikaroto hi nānappakārapaṭivedhābhāvato. Sutanti vacanena avikkhepaṃ dīpeti, vikkhittacittassa savanābhāvato. Tathā hi vikkhittacitto puggalo sabbasampattiyā vuccamānopi <pageBreak edition="Pali Text Society" number="1.0030" /> ‘‘na mayā sutaṃ, puna bhaṇathā’’ti bhaṇati. Yoniso manasikārena cettha attasammāpaṇidhiṃ pubbe ca katapuññataṃ sādheti, sammā appaṇihitattassa pubbe akatapuññassa vā tadabhāvato. Avikkhepena saddhammassavanaṃ sappurisūpanissayañca sādheti. Na hi vikkhittacitto sotuṃ sakkoti, na ca sappurise anupassayamānassa savanaṃ atthīti.</paragraph>
    <paragraph line="17">Aparo <pageBreak edition="Myanmar" number="1.0031" /> nayo, yasmā evanti yassa cittasantānassa nānākārappavattiyā nānatthabyañjanaggahaṇaṃ hoti, tassa nānākāraniddesoti vuttaṃ, so ca evaṃ bhaddako ākāro na sammāappaṇihitattano pubbe akatapuññassa vā hoti, tasmā evanti iminā bhaddakenākārena pacchimacakkadvayasampattimattano dīpeti. Sutanti savanayogena purimacakkadvayasampattiṃ. Na hi appatirūpadese vasato sappurisūpanissayavirahitassa vā savanaṃ atthi. Iccassa pacchimacakkadvayasiddhiyā āsayasuddhisiddhā hoti, purimacakkadvayasiddhiyā payogasuddhi, tāya ca āsayasuddhiyā adhigamabyattisiddhi, payogasuddhiyā āgamabyattisiddhi. Iti <pageBreak edition="Vipassana Research Institut" number="1.0031" /> payogāsayasuddhassa āgamādhigamasampannassa vacanaṃ aruṇuggaṃ viya sūriyassa udayato yoniso manasikāro viya ca kusalakammassa arahati bhagavato vacanassa pubbaṅgamaṃ bhavitunti ṭhāne nidānaṃ ṭhapento – ‘‘evaṃ me suta’’ntiādimāha.</paragraph>
    <paragraph line="18">Aparo nayo, ‘eva’nti iminā nānappakārapaṭivedhadīpakena vacanena attano atthapaṭibhānapaṭisambhidāsampattisabbhāvaṃ dīpeti. ‘Suta’nti iminā sotabbappabhedapaṭivedhadīpakena dhammaniruttipaṭisambhidāsampattisabbhāvaṃ. ‘Eva’nti ca idaṃ yoniso manasikāradīpakaṃ vacanaṃ bhāsamāno – ‘‘ete mayā dhammā manasānupekkhitā, diṭṭhiyā suppaṭividdhā’’ti dīpeti. ‘Suta’nti idaṃ savanayogadīpakaṃ vacanaṃ bhāsamāno – ‘‘bahū mayā dhammā sutā dhātā vacasā paricitā’’ti dīpeti. Tadubhayenāpi atthabyañjanapāripūriṃ dīpento savane ādaraṃ janeti. Atthabyañjanaparipuṇṇañhi dhammaṃ ādarena assuṇanto mahatā hitā paribāhiro hotīti, tasmā ādaraṃ janetvā sakkaccaṃ ayaṃ dhammo sotabboti.</paragraph>
    <paragraph line="19">‘‘Evaṃ <pageBreak edition="Pali Text Society" number="1.0031" /> me suta’’nti iminā pana sakalena vacanena āyasmā ānando tathāgatappaveditaṃ dhammaṃ attano adahanto asappurisabhūmiṃ atikkamati. Sāvakattaṃ paṭijānanto sappurisabhūmiṃ okkamati. Tathā asaddhammā cittaṃ vuṭṭhāpeti, saddhamme cittaṃ patiṭṭhāpeti. ‘‘Kevalaṃ sutamevetaṃ mayā, tasseva bhagavato vacana’’nti dīpento attānaṃ parimoceti, satthāraṃ apadisati, jinavacanaṃ appeti, dhammanettiṃ patiṭṭhāpeti.</paragraph>
    <paragraph line="20">Apica <pageBreak edition="Myanmar" number="1.0032" /> ‘‘evaṃ me suta’’nti attanā uppāditabhāvaṃ appaṭijānanto purimavacanaṃ vivaranto – ‘‘sammukhā paṭiggahitamidaṃ mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino sammāsambuddhassa vacanaṃ, na ettha atthe vā dhamme vā pade vā byañjane vā kaṅkhā vā vimati vā kātabbā’’ti sabbesaṃ devamanussānaṃ imasmiṃ dhamme assaddhiyaṃ vināseti, saddhāsampadaṃ uppādeti. Tenetaṃ vuccati –</paragraph>
    <gatha1 line="21">‘‘Vināsayati assaddhaṃ, saddhaṃ vaḍḍheti sāsane;</gatha1>
    <gathalast line="22">Evaṃ me sutamiccevaṃ, vadaṃ gotamasāvako’’ti.</gathalast>
    <paragraph line="23"><bold>Eka</bold>nti <pageBreak edition="Vipassana Research Institut" number="1.0032" /> gaṇanaparicchedaniddeso. <bold>Samaya</bold>nti paricchinnaniddeso. <bold>Ekaṃ samaya</bold>nti aniyamitaparidīpanaṃ. Tattha <bold>samaya</bold>saddo –</paragraph>
    <gatha1 line="24">‘‘Samavāye khaṇe kāle, samūhe hetudiṭṭhisu;</gatha1>
    <gathalast line="25">Paṭilābhe pahāne ca, paṭivedhe ca dissati’’.</gathalast>
    <paragraph line="26">Tathā hissa – ‘‘appevanāma svepi upasaṅkameyyāma kālañca samayañca upādāyā’’ti evamādīsu (dī. ni. 1.447) samavāyo attho. ‘‘Ekova kho bhikkhave, khaṇo ca samayo ca brahmacariyavāsāyā’’tiādīsu (a. ni. 8.29) khaṇo. ‘‘Uṇhasamayo pariḷāhasamayo’’tiādīsu (pāci. 358) kālo. ‘‘Mahāsamayo pavanasmi’’ntiādīsu (dī. ni. 2.332) samūho. ‘‘Samayopi kho te, bhaddāli, appaṭividdho ahosi, bhagavā kho <pageBreak edition="Pali Text Society" number="1.0032" /> sāvatthiyaṃ viharati, bhagavāpi maṃ jānissati, bhaddāli nāma bhikkhu satthusāsane sikkhāya aparipūrakārī’ti. Ayampi kho, te bhaddāli, samayo appaṭividdho ahosī’’tiādīsu (ma. ni. 2.135) hetu. ‘‘Tena kho pana samayena uggahamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī’’tiādīsu (ma. ni. 2.260) diṭṭhi.</paragraph>
    <gatha1 line="27">‘‘Diṭṭhe dhamme ca yo attho, yo cattho samparāyiko;</gatha1>
    <gathalast line="28">Atthābhisamayā dhīro, paṇḍitoti pavuccatī’’ti. (saṃ. ni. 1.128) –</gathalast>
    <unindented line="29">Ādīsu <pageBreak edition="Myanmar" number="1.0033" /> paṭilābho. ‘‘Sammā mānābhisamayā antamakāsi dukkhassā’’tiādīsu (a. ni. 7.9) pahānaṃ. ‘‘Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho’’tiādīsu (paṭi. 108) paṭivedho. Idha panassa kālo attho. Tena saṃvaccharautumāsaḍḍhamāsarattidivapubbaṇhamajjhanhikasāyanhapaṭhamamajjhi-mapacchimayāmamuhuttādīsu kālappabhedabhūtesu samayesu ekaṃ samayanti dīpeti.</unindented>
    <paragraph line="30">Tattha kiñcāpi etesu saṃvaccharādīsu samayesu yaṃ yaṃ suttaṃ yasmiṃ yasmiṃ saṃvacchare utumhi māse pakkhe rattibhāge vā divasabhāge vā vuttaṃ, sabbaṃ taṃ therassa suviditaṃ suvavatthāpitaṃ paññāya. Yasmā pana – ‘‘evaṃ me sutaṃ’’ asukasaṃvacchare asukautumhi asukamāse asukapakkhe asukarattibhāge asukadivasabhāge vāti evaṃ vutte na sakkā sukhena <pageBreak edition="Vipassana Research Institut" number="1.0033" /> dhāretuṃ vā uddisituṃ vā uddisāpetuṃ vā, bahu ca vattabbaṃ hoti, tasmā ekeneva padena tamatthaṃ samodhānetvā ‘‘ekaṃ samaya’’nti āha. Ye vā ime gabbhokkantisamayo, jātisamayo, saṃvegasamayo, abhinikkhamanasamayo, dukkarakārikasamayo, māravijayasamayo, abhisambodhisamayo diṭṭhadhammasukhavihārasamayo, desanāsamayo, parinibbānasamayoti, evamādayo bhagavato devamanussesu ativiya pakāsā anekakālappabhedā eva samayā. Tesu samayesu desanāsamayasaṅkhātaṃ ekaṃ samayanti dīpeti. Yo cāyaṃ ñāṇakaruṇākiccasamayesu karuṇākiccasamayo, attahitaparahitapaṭipattisamayesu parahitapaṭipattisamayo, sannipatitānaṃ karaṇīyadvayasamayesu dhammikathāsamayo desanāpaṭipattisamayesu <pageBreak edition="Pali Text Society" number="1.0033" /> desanāsamayo, tesupi samayesu aññataraṃ samayaṃ sandhāya <bold>‘‘ekaṃ samaya’’</bold>nti āha.</paragraph>
    <paragraph line="31">Kasmā panettha yathā abhidhamme ‘‘yasmiṃ samaye kāmāvacara’’nti (dha. sa. 1) ca, ito aññesu ca suttapadesu – ‘‘yasmiṃ samaye, bhikkhave, bhikkhu vivicceva kāmehī’’ti ca bhummavacananiddeso kato, vinaye ca – ‘‘tena samayena buddho bhagavā’’ti karaṇavacanena, tathā akatvā ‘‘ekaṃ samaya’’nti upayogavacananiddeso katoti? Tattha tathā idha ca aññathā atthasambhavato. Tattha hi abhidhamme ito aññesu suttapadesu ca adhikaraṇattho <pageBreak edition="Myanmar" number="1.0034" /> bhāvena bhāvalakkhaṇattho ca sambhavati. Adhikaraṇañhi kālattho, samūhattho ca samayo, tattha tattha vuttānaṃ phassādidhammānaṃ khaṇasamavāyahetusaṅkhātassa ca samayassa bhāvena tesaṃ bhāvo lakkhīyati, tasmā tadatthajotanatthaṃ tattha bhummavacananiddeso kato.</paragraph>
    <paragraph line="32">Vinaye ca hetuattho karaṇattho ca sambhavati. Yo hi so sikkhāpadapaññattisamayo sāriputtādīhipi dubbiññeyyo, tena samayena hetubhūtena karaṇabhūtena ca sikkhāpadāni paññāpayanto sikkhāpadapaññattihetuñca apekkhamāno bhagavā tattha tattha vihāsi, tasmā tadatthajotanatthaṃ tattha karaṇavacanena niddeso kato.</paragraph>
    <paragraph line="33">Idha pana aññasmiñca evaṃ jātike accantasaṃyogattho sambhavati. Yañhi samayaṃ bhagavā imaṃ aññaṃ vā suttantaṃ desesi, accantameva taṃ samayaṃ karuṇāvihārena vihāsi, tasmā tadatthajotanatthaṃ idha upayogavacananiddeso katoti.</paragraph>
    <paragraph line="34">Tenetaṃ vuccati –</paragraph>
    <gatha1 line="35">‘‘Taṃ <pageBreak edition="Vipassana Research Institut" number="1.0034" /> taṃ atthamapekkhitvā, bhummena karaṇena ca;</gatha1>
    <gathalast line="36">Aññatra samayo vutto, upayogena so idhā’’ti.</gathalast>
    <paragraph line="37">Porāṇā pana vaṇṇayanti – ‘‘tasmiṃ samaye’’ti vā, ‘‘tena samayenā’’ti vā, ‘‘ekaṃ samaya’’nti vā, abhilāpamattabhedo esa, sabbattha bhummamevatthoti. Tasmā ‘‘ekaṃ samaya’’nti vuttepi ‘‘ekasmiṃ samaye’’ti attho veditabbo.</paragraph>
    <paragraph line="38"><bold>Bhagavā</bold>ti garu. Garuñhi loke bhagavāti vadanti. Ayañca <pageBreak edition="Pali Text Society" number="1.0034" /> sabbaguṇavisiṭṭhatāya sabbasattānaṃ garu, tasmā bhagavāti veditabbo. Porāṇehipi vuttaṃ –</paragraph>
    <gatha1 line="39">‘‘Bhagavāti vacanaṃ seṭṭhaṃ, bhagavāti vacanamuttamaṃ;</gatha1>
    <gathalast line="40">Garu gāravayutto so, bhagavā tena vuccatī’’ti.</gathalast>
    <paragraph line="41">Api ca –</paragraph>
    <gatha1 line="42">‘‘Bhāgyavā bhaggavā yutto, bhagehi ca vibhattavā;</gatha1>
    <gathalast line="43">Bhattavā vantagamano, bhavesu bhagavā tato’’ti.</gathalast>
    <paragraph line="44">Imissā <pageBreak edition="Myanmar" number="1.0035" /> gāthāya vasenassa padassa vitthāraattho veditabbo. So ca visuddhimagge buddhānussatiniddese vuttoyeva.</paragraph>
    <paragraph line="45">Ettāvatā cettha <bold>evaṃ me suta</bold>nti vacanena yathāsutaṃ dhammaṃ dassento bhagavato dhammakāyaṃ paccakkhaṃ karoti. Tena ‘‘nayidaṃ atikkantasatthukaṃ pāvacanaṃ, ayaṃ vo satthā’’ti satthu adassanena ukkaṇṭhitaṃ janaṃ samassāseti.</paragraph>
    <paragraph line="46"><bold>Ekaṃ samayaṃ bhagavā</bold>ti vacanena tasmiṃ samaye bhagavato avijjamānabhāvaṃ dassento rūpakāyaparinibbānaṃ sādheti. Tena ‘‘evaṃvidhassa nāma ariyadhammassa desako dasabaladharo vajirasaṅghāta samānakāyo sopi bhagavā parinibbuto, kena aññena jīvite āsā janetabbā’’ti jīvitamadamattaṃ janaṃ saṃvejeti, saddhamme cassa ussāhaṃ janeti.</paragraph>
    <paragraph line="47"><bold>Eva</bold>nti <pageBreak edition="Vipassana Research Institut" number="1.0035" /> ca bhaṇanto desanāsampattiṃ niddisati. <bold>Me suta</bold>nti sāvakasampattiṃ. <bold>Ekaṃ samaya</bold>nti kālasampattiṃ. <bold>Bhagavā</bold>ti desakasampattiṃ.</paragraph>
    <paragraph line="48"><bold>Antarā ca rājagahaṃ antarā ca nāḷanda</bold>nti <bold>antarā</bold>-saddo kāraṇakhaṇacittavemajjhavivarādīsu dissati. ‘‘Tadantaraṃ ko jāneyya aññatra tathāgatā’’ti (a. ni. 6.44) ca, ‘‘janā saṅgamma mantenti mañca tañca kimantara’’nti (saṃ. ni. 1.228) ca ādīsu hi kāraṇe antarā-saddo. ‘‘Addasa maṃ, bhante, aññatarā itthī vijjantarikāya bhājanaṃ dhovantī’’tiādīsu (ma. ni. 2.149) khaṇe. ‘‘Yassantarato na santi kopā’’tiādīsu (udā. 20) citte. ‘‘Antarā vosānamāpādī’’tiādīsu <pageBreak edition="Pali Text Society" number="1.0035" /> (cūḷava. 350) vemajjhe. ‘‘Api cāyaṃ, bhikkhave, tapodā dvinnaṃ mahānirayānaṃ antarikāya āgacchatī’’tiādīsu (pārā. 231) vivare. Svāyamidha vivare vattati, tasmā rājagahassa ca nāḷandāya ca vivareti evametthattho veditabbo. Antarā-saddena pana yuttattā upayogavacanaṃ kataṃ. Īdisesu ca ṭhānesu akkharacintakā ‘‘antarā gāmañca nadiñca yātī’’ti evaṃ ekameva antarāsaddaṃ payujjanti, so dutiyapadenapi yojetabbo hoti, ayojiyamāne upayogavacanaṃ na pāpuṇāti. Idha pana yojetvāyeva vuttoti.</paragraph>
    <paragraph line="49"><bold>Addhānamaggappaṭipanno</bold><pageBreak edition="Myanmar" number="1.0036" /><bold>hotī</bold>ti addhānasaṅkhātaṃ maggaṃ paṭipanno hoti, ‘‘dīghamagga’’nti attho. Addhānagamanasamayassa hi vibhaṅge ‘‘aḍḍhayojanaṃ gacchissāmīti bhuñjitabba’’ntiādivacanato (pāci. 218) aḍḍhayojanampi addhānamaggo hoti. Rājagahato pana nāḷandā yojanameva.</paragraph>
    <paragraph line="50"><bold>Mahatā bhikkhusaṅghena saddhi</bold>nti ‘mahatā’ti guṇamahattenapi mahatā, saṅkhyāmahattenapi mahatā. So hi bhikkhusaṅgho guṇehipi mahā ahosi, appicchatādiguṇasamannāgatattā. Saṅkhyāyapi mahā, pañcasatasaṅkhyattā. Bhikkhūnaṃ saṅgho ‘bhikkhusaṅgho’, tena bhikkhusaṅghena. Diṭṭhisīlasāmaññasaṅghātasaṅkhātena samaṇagaṇenāti attho. <bold>Saddhi</bold>nti ekato.</paragraph>
    <paragraph line="51"><bold>Pañcamattehi bhikkhusatehī</bold>ti pañcamattā etesanti pañcamattāni. Mattāti pamāṇaṃ vuccati, tasmā yathā ‘‘bhojane mattaññū’’ti vutte ‘‘bhojane mattaṃ jānāti, pamāṇaṃ jānātī’’ti attho hoti, evamidhāpi – ‘‘tesaṃ bhikkhusatānaṃ pañcamattā pañcapamāṇa’’nti evamattho daṭṭhabbo. Bhikkhūnaṃ satāni bhikkhusatāni, tehi pañcamattehi bhikkhusatehi.</paragraph>
    <paragraph line="52"><bold>Suppiyopi</bold><pageBreak edition="Vipassana Research Institut" number="1.0036" /><bold>kho paribbājako</bold>ti <bold>suppiyo</bold>ti tassa nāmaṃ. <bold>Pi</bold>-kāro maggappaṭipannasabhāgatāya puggalasampiṇḍanattho. <bold>Kho</bold>-kāro padasandhikaro, byañjanasiliṭṭhatāvasena vutto. <bold>Paribbājako</bold>ti sañjayassa antevāsī channaparibbājako. Idaṃ vuttaṃ hoti – ‘‘yadā bhagavā taṃ addhānamaggaṃ <pageBreak edition="Pali Text Society" number="1.0036" /> paṭipanno, tadā suppiyopi paribbājako paṭipanno ahosī’’ti. Atītakālattho hettha hoti-saddo.</paragraph>
    <paragraph line="53"><bold>Saddhiṃ antevāsinā brahmadattena māṇavenā</bold>ti – ettha ante vasatīti antevāsī. Samīpacāro santikāvacaro sissoti attho. <bold>Brahmadatto</bold>ti tassa nāmaṃ. <bold>Māṇavo</bold>ti sattopi coropi taruṇopi vuccati.</paragraph>
    <gatha1 line="54">‘‘Coditā devadūtehi, ye pamajjanti māṇavā;</gatha1>
    <gathalast line="55">Te dīgharattaṃ socanti, hīnakāyūpagā narā’’ti. (ma. ni. 3.271) –</gathalast>
    <unindented line="56">Ādīsu <pageBreak edition="Myanmar" number="1.0037" /> hi satto māṇavoti vutto. ‘‘Māṇavehipi samāgacchanti katakammehipi akatakammehipī’’tiādīsu (ma. ni. 2.149) coro. ‘‘Ambaṭṭho māṇavo, aṅgako māṇavo’’tiādīsu (dī. ni. 1.316) taruṇo ‘māṇavo’ti vutto. Idhāpi ayamevattho. Idañhi vuttaṃ hoti – brahmadattena nāma taruṇantevāsinā saddhinti.</unindented>
    <paragraph line="57"><bold>Tatrā</bold>ti tasmiṃ addhānamagge, tesu vā dvīsu janesu. <bold>Suda</bold>nti nipātamattaṃ. <bold>Anekapariyāyenā</bold>ti pariyāya-saddo tāva vāradesanākāraṇesu vattati. ‘‘Kassa nu kho, ānanda, ajja pariyāyo bhikkhuniyo ovaditu’’ntiādīsu (ma. ni. 3.398) hi vāre pariyāyasaddo vattati. ‘‘Madhupiṇḍikapariyāyotveva naṃ dhārehī’’tiādīsu (ma. ni. 1.205) desanāyaṃ. ‘‘Imināpi kho, te rājañña, pariyāyena evaṃ hotū’’tiādīsu (dī. ni. 2.411) kāraṇe. Svāyamidhāpi kāraṇe vattati, tasmā ayamettha attho – ‘‘anekavidhena kāraṇenā’’ti, ‘‘bahūhi kāraṇehī’’ti vuttaṃ hoti.</paragraph>
    <paragraph line="58"><bold>Buddhassa avaṇṇaṃ bhāsatī</bold>ti avaṇṇavirahitassa aparimāṇavaṇṇasamannāgatassāpi buddhassa bhagavato – ‘‘yaṃ loke jātivuḍḍhesu kattabbaṃ abhivādanādisāmīcikammaṃ ‘sāmaggiraso’ti vuccati, taṃ samaṇassa gotamassa natthi tasmā arasarūpo samaṇo gotamo, nibbhogo, akiriyavādo, ucchedavādo, jegucchī, venayiko, tapassī, apagabbho. Natthi samaṇassa gotamassa <pageBreak edition="Vipassana Research Institut" number="1.0037" /> uttarimanussadhammo alamariyañāṇadassanaviseso. Takkapariyāhataṃ samaṇo gotamo dhammaṃ deseti, vīmaṃsānucaritaṃ, sayaṃpaṭibhānaṃ. Samaṇo gotamo na sabbaññū, na lokavidū, na anuttaro, na aggapuggalo’’ti. Evaṃ taṃ taṃ akāraṇameva kāraṇanti vatvā <pageBreak edition="Pali Text Society" number="1.0037" /> tathā tathā avaṇṇaṃ dosaṃ nindaṃ bhāsati.</paragraph>
    <paragraph line="59">Yathā ca buddhassa, evaṃ dhammassāpi taṃ taṃ akāraṇameva kāraṇato vatvā – ‘‘samaṇassa gotamassa dhammo durakkhāto, duppaṭivedito, aniyyāniko, anupasamasaṃvattaniko’’ti tathā tathā avaṇṇaṃ bhāsati.</paragraph>
    <paragraph line="60">Yathā <pageBreak edition="Myanmar" number="1.0038" /> ca dhammassa, evaṃ saṅghassāpi yaṃ vā taṃ vā akāraṇameva kāraṇato vatvā – ‘‘micchāpaṭipanno samaṇassa gotamassa sāvakasaṅgho, kuṭilapaṭipanno, paccanīkapaṭipadaṃ ananulomapaṭipadaṃ adhammānulomapaṭipadaṃ paṭipanno’’ti tathā tathā avaṇṇaṃ bhāsati.</paragraph>
    <paragraph line="61">Antevāsī panassa – ‘‘amhākaṃ ācariyo aparāmasitabbaṃ parāmasati, anakkamitabbaṃ akkamati, svāyaṃ aggiṃ gilanto viya, hatthena asidhāraṃ parāmasanto viya, muṭṭhinā sineruṃ padāletukāmo viya, kakacadantapantiyaṃ kīḷamāno viya, pabhinnamadaṃ caṇḍahatthiṃ hatthena gaṇhanto viya ca vaṇṇārahasseva ratanattayassa avaṇṇaṃ bhāsamāno anayabyasanaṃ pāpuṇissati. Ācariye kho pana gūthaṃ vā aggiṃ vā kaṇṭakaṃ vā kaṇhasappaṃ vā akkamante, sūlaṃ vā abhirūhante, halāhalaṃ vā visaṃ khādante, khārodakaṃ vā pakkhalante, narakapapātaṃ vā papatante, na antevāsinā taṃ sabbamanukātabbaṃ hoti. Kammassakā hi sattā attano kammānurūpameva gatiṃ gacchanti. Neva pitā puttassa kammena gacchati, na putto pitu kammena, na mātā puttassa, na putto mātuyā, na bhātā bhaginiyā, na bhaginī bhātu, na ācariyo antevāsino, na antevāsī ācariyassa kammena gacchati. Mayhañca ācariyo tiṇṇaṃ ratanānaṃ avaṇṇaṃ bhāsati, mahāsāvajjo kho panāriyūpavādoti. Evaṃ yoniso ummujjitvā ācariyavādaṃ maddamāno sammākāraṇameva kāraṇato apadisanto anekapariyāyena tiṇṇaṃ ratanānaṃ vaṇṇaṃ bhāsitumāraddho, yathā taṃ paṇḍitajātiko kulaputto’’. Tena vuttaṃ – ‘‘suppiyassa pana paribbājakassa antevāsī brahmadatto māṇavo anekapariyāyena buddhassa vaṇṇaṃ bhāsati, dhammassa vaṇṇaṃ bhāsati, saṅghassa vaṇṇaṃ bhāsatī’’ti.</paragraph>
    <paragraph line="62">Tattha <bold>vaṇṇa</bold>nti vaṇṇa-saddo saṇṭhāna-jāti-rūpāyatana-kāraṇa-pamāṇa-guṇa-pasaṃsādīsu dissati <pageBreak edition="Vipassana Research Institut" number="1.0038" />. Tattha ‘‘mahantaṃ sapparājavaṇṇaṃ <pageBreak edition="Pali Text Society" number="1.0038" /> abhinimminitvā’’tiādīsu (saṃ. ni. 1.142) saṇṭhānaṃ vuccati. ‘‘Brāhmaṇova seṭṭho vaṇṇo, hīno añño vaṇṇo’’tiādīsu (ma. ni. 2.402) jāti. ‘‘Paramāya vaṇṇapokkharatāya samannāgato’’tiādīsu (dī. ni. 1.303) rūpāyatanaṃ.</paragraph>
    <gatha1 line="63">‘‘Na <pageBreak edition="Myanmar" number="1.0039" /> harāmi na bhañjāmi, ārā siṅghāmi vārijaṃ;</gatha1>
    <gathalast line="64">Atha kena nu vaṇṇena, gandhatthenoti vuccatī’’ti. (saṃ. ni. 1.234) –</gathalast>
    <unindented line="65">Ādīsu kāraṇaṃ. ‘‘Tayo pattassa vaṇṇā’’tiādīsu (pārā. 602) pamāṇaṃ. ‘‘Kadā saññūḷhā pana, te gahapati, ime samaṇassa gotamassa vaṇṇā’’tiādīsu (ma. ni. 2.77) guṇo. ‘‘Vaṇṇārahassa vaṇṇaṃ bhāsatī’’tiādīsu (a. ni. 2.135) pasaṃsā. Idha guṇopi pasaṃsāpi. Ayaṃ kira taṃ taṃ bhūtameva kāraṇaṃ apadisanto anekapariyāyena ratanattayassa guṇūpasañhitaṃ pasaṃsaṃ abhāsi. Tattha – ‘‘itipi so bhagavā arahaṃ sammāsambuddho’’tiādinā (pārā. 1) nayena, ‘‘ye bhikkhave, buddhe pasannā agge te pasannā’’tiādinā ‘‘ekapuggalo, bhikkhave, loke uppajjamāno uppajjati…pe… asamo asamasamo’’tiādinā (a. ni. 1.174) ca nayena buddhassa vaṇṇo veditabbo. ‘‘Svākkhāto bhagavatā dhammo’’ti (dī. ni. 2.159) ca ‘‘ālayasamugghāto vaṭṭupacchedo’’ti (iti. 90, a. ni. 4.34) ca, ‘‘ye bhikkhave, ariye aṭṭhaṅgike magge pasannā, agge te pasannā’’ti ca evamādīhi nayehi dhammassa vaṇṇo veditabbo. ‘‘Suppaṭipanno bhagavato sāvakasaṅgho’’ti (dī. ni. 2.159) ca, ‘‘ye, bhikkhave, saṅghe pasannā, agge te pasannā’’ti (a. ni. 4.34) ca evamādīhi pana nayehi saṅghassa vaṇṇo veditabbo. Pahontena pana dhammakathikena pañcanikāye navaṅgaṃ satthusāsanaṃ caturāsītidhammakkhandhasahassāni ogāhitvā buddhādīnaṃ vaṇṇo pakāsetabbo. Imasmiñhi ṭhāne buddhādīnaṃ guṇe pakāsento atitthena pakkhando dhammakathikoti na sakkā vattuṃ. Īdisesu hi ṭhānesu dhammakathikassa thāmo veditabbo. Brahmadatto pana māṇavo anussavādimattasambandhitena attano thāmena ratanattayassa vaṇṇaṃ bhāsati.</unindented>
    <paragraph line="66"><bold>Itiha te ubho ācariyantevāsī</bold>ti evaṃ te dve ācariyantevāsikā. <bold>Aññamaññassā</bold>ti añño aññassa. <bold>Ujuvipaccanīkavādā</bold>ti īsakampi apariharitvā ujumeva vividhapaccanīkavādā, anekavāraṃ viruddhavādā eva hutvāti <pageBreak edition="Pali Text Society" number="1.0039" /> attho. Ācariyena hi ratanattayassa <pageBreak edition="Vipassana Research Institut" number="1.0039" /> avaṇṇe bhāsite antevāsī vaṇṇaṃ bhāsati, puna itaro avaṇṇaṃ, itaro vaṇṇanti evaṃ ācariyo sāraphalake visarukkhaāṇiṃ ākoṭayamāno viya <pageBreak edition="Myanmar" number="1.0040" /> punappunaṃ ratanattayassa avaṇṇaṃ bhāsati. Antevāsī pana suvaṇṇarajatamaṇimayāya āṇiyā taṃ āṇiṃ paṭibāhayamāno viya punappunaṃ ratanattayassa vaṇṇaṃ bhāsati. Tena vuttaṃ – ‘‘ujuvipaccanīkavādā’’ti.</paragraph>
    <paragraph line="67"><bold>Bhagavantaṃ piṭṭhito piṭṭhito anubandhā honti bhikkhusaṅghañcā</bold>ti bhagavantañca bhikkhusaṅghañca pacchato pacchato dassanaṃ avijahantā iriyāpathānubandhanena anubandhā honti, sīsānulokino hutvā anugatā hontīti attho.</paragraph>
    <paragraph line="68">Kasmā pana bhagavā taṃ addhānaṃ paṭipanno? Kasmā ca suppiyo anubandho? Kasmā ca so ratanattayassa avaṇṇaṃ bhāsatīti? Bhagavā tāva tasmiṃ kāle rājagahaparivattakesu aṭṭhārasasu mahāvihāresu aññatarasmiṃ vasitvā pātova sarīrappaṭijagganaṃ katvā bhikkhācāravelāyaṃ bhikkhusaṅghaparivuto rājagahe piṇḍāya carati. So taṃ divasaṃ bhikkhusaṅghassa sulabhapiṇḍapātaṃ katvā pacchābhattaṃ piṇḍapātapaṭikkanto bhikkhusaṅghaṃ pattacīvaraṃ gāhāpetvā – ‘‘nāḷandaṃ gamissāmī’’ti, rājagahato nikkhamitvā taṃ addhānaṃ paṭipanno. Suppiyopi kho tasmiṃ kāle rājagahaparivattake aññatarasmiṃ paribbājakārāme vasitvā paribbājakaparivuto rājagahe bhikkhāya carati. Sopi taṃ divasaṃ paribbājakaparisāya sulabhabhikkhaṃ katvā bhuttapātarāso paribbājake paribbājakaparikkhāraṃ gāhāpetvā – nāḷandaṃ gamissāmicceva bhagavato taṃ maggaṃ paṭipannabhāvaṃ ajānantova anubandho. Sace pana jāneyya nānubandheyya. So ajānitvāva gacchanto gīvaṃ ukkhipitvā olokayamāno bhagavantaṃ addasa buddhasiriyā sobhamānaṃ rattakambalaparikkhittamiva jaṅgamakanakagirisikharaṃ.</paragraph>
    <paragraph line="69">Tasmiṃ kira samaye dasabalassa sarīrato nikkhamitvā chabbaṇṇarasmiyo samantā asītihatthappamāṇe padese ādhāvanti vidhāvanti ratanāveḷaratanadāmaratanacuṇṇavippakiṇṇaṃ <pageBreak edition="Pali Text Society" number="1.0040" /> viya, pasāritaratanacittakañcanapaṭamiva, rattasuvaṇṇarasanisiñcamānamiva, ukkāsatanipātasamākulamiva, nirantaravippakiṇṇakaṇikārapupphamiva vāyuvegakkhittacīnapiṭṭhacuṇṇamiva, indadhanuvijjulatātārāgaṇappabhāvisaravipphuritaviccharitamiva ca taṃ vanantaraṃ hoti.</paragraph>
    <paragraph line="70">Asīti <pageBreak edition="Myanmar" number="1.0041" /> anubyañjanānurañjitañca pana bhagavato sarīraṃ vikasitakamaluppalamiva, saraṃ sabbapāliphullamiva <pageBreak edition="Vipassana Research Institut" number="1.0040" /> pāricchattakaṃ, tārāmarīcivikasitamiva, gaganatalaṃ siriyā avahasantamiva, byāmappabhāparikkhepavilāsinī cassa dvattiṃsavaralakkhaṇamālā ganthetvā ṭhapitadvattiṃsacandamālāya dvattiṃsasūriyamālāya paṭipāṭiyā ṭhapitadvattiṃsacakkavattidvattiṃsasakkadevarājadvattiṃsamahābrahmānaṃ siriṃ siriyā abhibhavantimiva. Tañca pana bhagavantaṃ parivāretvā ṭhitā bhikkhū sabbeva appicchā santuṭṭhā pavivittā asaṃsaṭṭhā codakā pāpagarahino vattāro vacanakkhamā sīlasampannā samādhipaññāvimuttivimuttiññāṇadassanasampannā. Tesaṃ majjhe bhagavā rattakambalapākāraparikkhitto viya kañcanathambho, rattapadumasaṇḍamajjhagatā viya suvaṇṇanāvā, pavāḷavedikāparikkhitto viya aggikkhandho, tārāgaṇaparivārito viya puṇṇacando migapakkhīnampi cakkhūni pīṇayati, pageva devamanussānaṃ. Tasmiñca pana divase yebhuyyena asītimahātherā meghavaṇṇaṃ paṃsukūlaṃ ekaṃsaṃ karitvā kattaradaṇḍaṃ ādāya suvammavammitā viya gandhahatthino vigatadosā vantadosā bhinnakilesā vijaṭitajaṭā chinnabandhanā bhagavantaṃ parivārayiṃsu. So sayaṃ vītarāgo vītarāgehi, sayaṃ vītadoso vītadosehi, sayaṃ vītamoho vītamohehi, sayaṃ vītataṇho vītataṇhehi, sayaṃ nikkileso nikkilesehi, sayaṃ buddho anubuddhehi parivārito; pattaparivāritaṃ viya kesaraṃ, kesaraparivāritā viya kaṇṇikā, aṭṭhanāgasahassaparivārito viya chaddanto nāgarājā, navutihaṃsasahassaparivārito viya dhataraṭṭho haṃsarājā, senaṅgaparivārito viya cakkavattirājā, devagaṇaparivārito viya sakko devarājā, brahmagaṇaparivārito viya hārito mahābrahmā, aparimitakālasañcitapuññabalanibbattāya acinteyyāya anopamāya buddhalīlāya <pageBreak edition="Pali Text Society" number="1.0041" /> cando viya gaganatalaṃ taṃ maggaṃ paṭipanno hoti.</paragraph>
    <paragraph line="71">Athevaṃ bhagavantaṃ anopamāya buddhalīlāya gacchantaṃ bhikkhū ca okkhittacakkhū santindriye santamānase uparinabhe ṭhitaṃ puṇṇacandaṃ viya bhagavantaṃyeva namassamāne disvāva paribbājako attano parisaṃ avalokesi. Sā hoti kājadaṇḍake olambetvā gahitoluggaviluggapiṭṭhakatidaṇḍamorapiñchamattikāpattapasibbakakuṇḍikādianekaparikkhārabhārabharitā <pageBreak edition="Myanmar" number="1.0042" />. ‘‘Asukassa hatthā sobhaṇā, asukassa pādā’’ti evamādiniratthakavacanā mukharā vikiṇṇavācā adassanīyā apāsādikā. Tassa taṃ disvā vippaṭisāro udapādi.</paragraph>
    <paragraph line="72">Idāni tena bhagavato vaṇṇo vattabbo bhaveyya. Yasmā panesa lābhasakkārahāniyā ceva pakkhahāniyā ca niccampi bhagavantaṃ usūyati. Aññatitthiyānañhi yāva buddho loke nuppajjati, tāvadeva lābhasakkārā nibbattanti, buddhuppādato pana paṭṭhāya parihīnalābhasakkārā honti <pageBreak edition="Vipassana Research Institut" number="1.0041" />, sūriyuggamane khajjopanakā viya nissirīkataṃ āpajjanti. Upatissakolitānañca sañjayassa santike pabbajitakāleyeva paribbājakā mahāparisā ahesuṃ, tesu pana pakkantesu sāpi tesaṃ parisā bhinnā. Iti imehi dvīhi kāraṇehi ayaṃ paribbājako yasmā niccampi bhagavantaṃ usūyati, tasmā taṃ usūyavisuggāraṃ uggiranto ratanattayassa avaṇṇameva bhāsatīti veditabbo.</paragraph>
    <paragraph line="73" number="2"><bold>Atha kho bhagavā ambalaṭṭhikāyaṃ rājāgārake ekarattivāsaṃ upagacchi saddhiṃ bhikkhusaṅghenā</bold>ti bhagavā tāya buddhalīlāya gacchamāno anupubbena ambalaṭṭhikādvāraṃ pāpuṇitvā sūriyaṃ oloketvā – ‘‘akālo dāni gantuṃ, atthasamīpaṃ gato sūriyo’’ti ambalaṭṭhikāyaṃ rājāgārake ekarattivāsaṃ upagacchi.</paragraph>
    <paragraph line="74">Tattha <bold>ambalaṭṭhikā</bold>ti rañño uyyānaṃ. Tassa kira dvārasamīpe taruṇaambarukkho atthi, taṃ ‘‘ambalaṭṭhikā’’ti vadanti. Tassa avidūre bhavattā uyyānampi ambalaṭṭhikā tveva saṅkhyaṃ gataṃ. Taṃ chāyūdakasampannaṃ <pageBreak edition="Pali Text Society" number="1.0042" /> pākāraparikkhittaṃ suyojitadvāraṃ mañjusā viya suguttaṃ. Tattha rañño kīḷanatthaṃ paṭibhānacittavicittaṃ agāraṃ akaṃsu. Taṃ ‘‘rājāgāraka’’nti vuccati.</paragraph>
    <paragraph line="75"><bold>Suppiyopi kho</bold>ti suppiyopi tasmiṃ ṭhāne sūriyaṃ oloketvā – ‘‘akālo dāni gantuṃ, bahū khuddakamahallakā paribbājakā, bahuparissayo ca ayaṃ maggo corehipi vāḷayakkhehipi vāḷamigehipi. Ayaṃ kho pana samaṇo gotamo uyyānaṃ paviṭṭho, samaṇassa ca gotamassa vasanaṭṭhāne <pageBreak edition="Myanmar" number="1.0043" /> devatā ārakkhaṃ gaṇhanti, handāhampi idha ekarattivāsaṃ upagantvā sveva gamissāmī’’ti tadevuyyānaṃ pāvisi. Tato bhikkhusaṅgho bhagavato vattaṃ dassetvā attano attano vasanaṭṭhānaṃ sallakkhesi. Paribbājakopi uyyānassa ekapasse paribbājakaparikkhāre otāretvā vāsaṃ upagacchi saddhiṃ attano parisāya. Pāḷiyamārūḷhavaseneva pana – ‘‘saddhiṃ attano antevāsinā brahmadattena māṇavenā’’ti vuttaṃ.</paragraph>
    <paragraph line="76">Evaṃ vāsaṃ upagato pana so paribbājako rattibhāge dasabalaṃ olokesi. Tasmiñca samaye samantā vippakiṇṇatārakā viya padīpā jalanti, majjhe bhagavā nisinno hoti, bhikkhusaṅgho ca bhagavantaṃ parivāretvā. Tattha ekabhikkhussapi hatthakukkuccaṃ vā pādakukkuccaṃ vā ukkāsitasaddo vā khipitasaddo vā natthi. Sā hi parisā attano ca sikkhitasikkhatāya satthari ca gāravenāti dvīhi kāraṇehi nivāte padīpasikhā viya niccalā <pageBreak edition="Vipassana Research Institut" number="1.0042" /> sannisinnāva ahosi. Paribbājako taṃ vibhūtiṃ disvā attano parisaṃ olokesi. Tattha keci hatthaṃ khipanti, keci pādaṃ, keci vippalapanti, keci nillālitajivhā paggharitakheḷā, dante khādantā kākacchamānā gharugharupassāsino sayanti. So ratanattayassa guṇavaṇṇe vattabbepi issāvasena puna avaṇṇameva ārabhi. Brahmadatto pana vuttanayeneva vaṇṇaṃ. Tena vuttaṃ – ‘‘tatrāpi sudaṃ suppiyo paribbājako’’ti sabbaṃ vattabbaṃ. Tattha <bold>tatrāpī</bold>ti tasmimpi, ambalaṭṭhikāyaṃ uyyāneti attho.</paragraph>
    <paragraph line="77" number="3"><bold>Sambahulāna</bold>nti bahukānaṃ. Tattha vinayapariyāyena tayo janā ‘‘sambahulā’’ti vuccanti. Tato paraṃ saṅgho. Suttantapariyāyena <pageBreak edition="Pali Text Society" number="1.0043" /> pana tayo tayova tato paṭṭhāya sambahulā. Idha suttantapariyāyena ‘‘sambahulā’’ti veditabbā. <bold>Maṇḍalamāḷe</bold>ti katthaci dve kaṇṇikā gahetvā haṃsavaṭṭakacchannena katā kūṭāgārasālāpi ‘‘maṇḍalamāḷo’’ti vuccati, katthaci ekaṃ kaṇṇikaṃ gahetvā thambhapantiṃ parikkhipitvā katā upaṭṭhānasālāpi ‘‘maṇḍalamāḷo’’ti vuccati. Idha pana nisīdanasālā ‘‘maṇḍalamāḷo’’ti veditabbo. <bold>Sannisinnāna</bold>nti nisajjanavasena. <bold>Sannipatitāna</bold>nti samodhānavasena. <bold>Ayaṃ saṅkhiyadhammo</bold>ti saṅkhiyā vuccati kathā <pageBreak edition="Myanmar" number="1.0044" />, kathādhammoti attho. <bold>Udapādī</bold>ti uppanno. Katamo pana soti? Acchariyaṃ āvusoti evamādi. Tattha andhassa pabbatārohaṇaṃ viya niccaṃ na hotīti <bold>acchariyaṃ.</bold> Ayaṃ tāva saddanayo. Ayaṃ pana aṭṭhakathānayo – accharāyogganti <bold>acchariyaṃ.</bold> Accharaṃ paharituṃ yuttanti attho. Abhūtapubbaṃ bhūtanti <bold>abbhutaṃ.</bold> Ubhayaṃ petaṃ vimhayassevādhivacanaṃ. <bold>Yāvañcida</bold>nti yāva ca idaṃ tena suppaṭividitatāya appameyyattaṃ dasseti.</paragraph>
    <paragraph line="78"><bold>Tena bhagavatā jānatā…pe… suppaṭividitā</bold>ti etthāyaṃ saṅkhepattho. Yo so bhagavā samatiṃsa pāramiyo pūretvā sabbakilese bhañjitvā anuttaraṃ sammāsambodhiṃ abhisambuddho, tena bhagavatā tesaṃ tesaṃ sattānaṃ āsayānusayaṃ <bold>jānatā,</bold> hatthatale ṭhapitaṃ āmalakaṃ viya sabbañeyyadhammaṃ <bold>passatā</bold>.</paragraph>
    <paragraph line="79">Api ca pubbenivāsādīhi <bold>jānatā,</bold> dibbena cakkhunā <bold>passatā.</bold> Tīhi vijjāhi chahi vā pana abhiññāhi <bold>jānatā,</bold> sabbattha appaṭihatena samantacakkhunā <bold>passatā. </bold> Sabbadhammajānanasamatthāya vā paññāya <bold>jānatā,</bold> sabbasattānaṃ cakkhuvisayātītāni tirokuṭṭādigatānipi rūpāni ativisuddhena maṃsacakkhunā <bold>passatā.</bold> Attahitasādhikāya vā samādhipadaṭṭhānāya <pageBreak edition="Vipassana Research Institut" number="1.0043" /> paṭivedhapaññāya <bold>jānatā,</bold> parahitasādhikāya karuṇāpadaṭṭhānāya desanāpaññāya <bold>passatā.</bold></paragraph>
    <paragraph line="80">Arīnaṃ hatattā paccayādīnañca arahattā <bold>arahatā.</bold> Sammā sāmañca sabbadhammānaṃ buddhattā sammāsambuddhena antarāyikadhamme <pageBreak edition="Pali Text Society" number="1.0044" /> vā <bold>jānatā,</bold> niyyānikadhamme <bold>passatā,</bold> kilesārīnaṃ hatattā <bold>arahatā.</bold> Sammā sāmañca sabbadhammānaṃ buddhattā <bold>sammāsambuddhenā</bold>ti. Evaṃ catūvesārajjavasena catūhākārehi thomitena sattānaṃ <bold>nānādhimuttikatā</bold> nānajjhāsayatā suppaṭividitā yāva ca <bold>suṭṭhu paṭividitā.</bold></paragraph>
    <paragraph line="81">Idānissa suppaṭividitabhāvaṃ dassetuṃ <bold>ayañhī</bold>tiādimāha. Idaṃ vuttaṃ hoti yā ca ayaṃ bhagavatā ‘‘dhātuso, bhikkhave, sattā saṃsandanti samenti, hīnādhimuttikā hīnādhimuttikehi saddhiṃ saṃsandanti samenti, kalyāṇādhimuttikā kalyāṇādhimuttikehi saddhiṃ saṃsandanti samenti. Atītampi kho, bhikkhave, addhānaṃ dhātusova sattā saṃsandiṃsu samiṃsu, hīnādhimuttikā <pageBreak edition="Myanmar" number="1.0045" /> hīnādhimuttikehi…pe… kalyāṇādhimuttikā kalyāṇādhimuttikehi saddhiṃ saṃsandiṃsu samiṃsu, anāgatampi kho, bhikkhave, addhānaṃ…pe… saṃsandissanti samessanti, etarahipi kho, bhikkhave, paccuppannaṃ addhānaṃ dhātusova sattā saṃsandanti samenti, hīnādhimuttikā hīnādhimuttikehi…pe… kalyāṇādhimuttikā kalyāṇādhimuttikehi saddhiṃ saṃsandanti samentī’’ti evaṃ sattānaṃ nānādhimuttikatā, nānajjhāsayatā, nānādiṭṭhikatā, nānākhantitā, nānārucitā, nāḷiyā minantena viya tulāya tulayantena viya ca nānādhimuttikatāñāṇena sabbaññutaññāṇena viditā, sā yāva suppaṭividitā. Dvepi nāma sattā ekajjhāsayā dullabhā lokasmiṃ. Ekasmiṃ gantukāme eko ṭhātukāmo hoti, ekasmiṃ pivitukāme eko bhuñjitukāmo. Imesu cāpi dvīsu ācariyantevāsīsu <bold>ayañhi ‘‘suppiyo paribbājako…pe… bhagavantaṃ piṭṭhito piṭṭhito anubandhā honti bhikkhusaṅghañcā’’</bold>ti. Tattha <bold>itihame</bold>ti itiha ime, evaṃ imeti attho. Sesaṃ vuttanayameva.</paragraph>
    <paragraph line="82" number="4"><bold>Atha kho bhagavā tesaṃ bhikkhūnaṃ imaṃ saṅkhiyadhammaṃ viditvā</bold>ti ettha <bold>viditvā</bold>ti sabbaññutaññāṇena jānitvā. Bhagavā hi katthaci maṃsacakkhunā disvā jānāti – ‘‘addasā kho bhagavā mahantaṃ dārukkhandhaṃ gaṅgāya nadiyā sotena vuyhamāna’’ntiādīsu (saṃ. ni. 4.241) viya. Katthaci dibbacakkhunā disvā jānāti – ‘‘addasā kho bhagavā dibbena cakkhunā <pageBreak edition="Pali Text Society" number="1.0045" /> visuddhena atikkantamānusakena tā devatāyo sahassasseva pāṭaligāme vatthūni parigaṇhantiyo’’tiādīsu <pageBreak edition="Vipassana Research Institut" number="1.0044" /> (dī. ni. 2.152) viya. Katthaci pakatisotena sutvā jānāti – ‘‘assosi kho bhagavā āyasmato ānandassa subhaddena paribbājakena saddhiṃ imaṃ kathāsallāpa’’ntiādīsu (dī. ni. 2.213) viya. Katthaci dibbasotena sutvā jānāti – ‘‘assosi kho bhagavā dibbāya sotadhātuyā visuddhāya atikkantamānusikāya sandhānassa gahapatissa nigrodhena paribbājakena saddhiṃ imaṃ kathāsallāpa’’ntiādīsu (dī. ni. 3.54) viya. Idha pana sabbaññutaññāṇena sutvā aññāsi. Kiṃ karonto aññāsi? Pacchimayāmakiccaṃ, kiccañca nāmetaṃ sātthakaṃ, niratthakanti duvidhaṃ hoti. Tattha niratthakakiccaṃ bhagavatā bodhipallaṅkeyeva arahattamaggena samugghātaṃ kataṃ. Sātthakaṃyeva pana <pageBreak edition="Myanmar" number="1.0046" /> bhagavato kiccaṃ hoti. Taṃ pañcavidhaṃ – purebhattakiccaṃ, pacchābhattakiccaṃ, purimayāmakiccaṃ, majjhimayāmakiccaṃ, pacchimayāmakiccanti.</paragraph>
    <paragraph line="83">Tatridaṃ purebhattakiccaṃ –</paragraph>
    <paragraph line="84">Bhagavā hi pātova uṭṭhāya upaṭṭhākānuggahatthaṃ sarīraphāsukatthañca mukhadhovanādisarīraparikammaṃ katvā yāva bhikkhācāravelā tāva vivittāsane vītināmetvā, bhikkhācāravelāyaṃ nivāsetvā kāyabandhanaṃ bandhitvā cīvaraṃ pārupitvā pattamādāya kadāci ekako, kadāci bhikkhusaṅghaparivuto, gāmaṃ vā nigamaṃ vā piṇḍāya pavisati; kadāci pakatiyā, kadāci anekehi pāṭihāriyehi vattamānehi. Seyyathidaṃ, piṇḍāya pavisato lokanāthassa purato purato gantvā mudugatavātā pathaviṃ sodhenti, valāhakā udakaphusitāni muñcantā magge reṇuṃ vūpasametvā upari vitānaṃ hutvā tiṭṭhanti, apare vātā pupphāni upasaṃharitvā magge okiranti, unnatā bhūmippadesā onamanti, onatā unnamanti, pādanikkhepasamaye samāva bhūmi hoti, sukhasamphassāni padumapupphāni vā pāde sampaṭicchanti. Indakhīlassa anto ṭhapitamatte dakkhiṇapāde sarīrato chabbaṇṇarasmiyo nikkhamitvā suvaṇṇarasapiñjarāni viya citrapaṭaparikkhittāni viya ca pāsādakūṭāgārādīni alaṅkarontiyo ito cito <pageBreak edition="Pali Text Society" number="1.0046" /> ca dhāvanti, hatthiassavihaṅgādayo sakasakaṭṭhānesu ṭhitāyeva madhurenākārena saddaṃ karonti, tathā bherivīṇādīni tūriyāni manussānañca kāyūpagāni ābharaṇāni. Tena saññāṇena manussā jānanti – ‘‘ajja bhagavā idha piṇḍāya paviṭṭho’’ti. Te sunivatthā supārutā gandhapupphādīni ādāya gharā nikkhamitvā antaravīthiṃ paṭipajjitvā bhagavantaṃ gandhapupphādīhi sakkaccaṃ pūjetvā vanditvā – ‘‘amhākaṃ, bhante, dasa bhikkhū, amhākaṃ vīsati, paññāsaṃ…pe… sataṃ dethā’’ti yācitvā bhagavatopi pattaṃ gahetvā āsanaṃ <pageBreak edition="Vipassana Research Institut" number="1.0045" /> paññapetvā sakkaccaṃ piṇḍapātena paṭimānenti. Bhagavā katabhattakicco tesaṃ sattānaṃ cittasantānāni oloketvā tathā dhammaṃ deseti, yathā keci saraṇagamanesu patiṭṭhahanti, keci pañcasu sīlesu, keci sotāpattisakadāgāmianāgāmiphalānaṃ aññatarasmiṃ; keci pabbajitvā aggaphale arahatteti. Evaṃ mahājanaṃ anuggahetvā uṭṭhāyāsanā vihāraṃ gacchati. Tattha <pageBreak edition="Myanmar" number="1.0047" /> gantvā maṇḍalamāḷe paññattavarabuddhāsane nisīdati, bhikkhūnaṃ bhattakiccapariyosānaṃ āgamayamāno. Tato bhikkhūnaṃ bhattakiccapariyosāne upaṭṭhāko bhagavato nivedeti. Atha bhagavā gandhakuṭiṃ pavisati. Idaṃ tāva <bold>purebhattakiccaṃ.</bold></paragraph>
    <paragraph line="85">Atha bhagavā evaṃ katapurebhattakicco gandhakuṭiyā upaṭṭhāne nisīditvā pāde pakkhāletvā pādapīṭhe ṭhatvā bhikkhusaṅghaṃ ovadati – ‘‘bhikkhave, appamādena sampādetha, dullabho buddhuppādo lokasmiṃ, dullabho manussattapaṭilābho, dullabhā sampatti, dullabhā pabbajjā, dullabhaṃ saddhammassavana’’nti. Tattha keci bhagavantaṃ kammaṭṭhānaṃ pucchanti. Bhagavāpi tesaṃ cariyānurūpaṃ kammaṭṭhānaṃ deti. Tato sabbepi bhagavantaṃ vanditvā attano attano rattiṭṭhānadivāṭṭhānāni gacchanti. Keci araññaṃ, keci rukkhamūlaṃ, keci pabbatādīnaṃ aññataraṃ, keci cātumahārājikabhavanaṃ…pe… keci vasavattibhavananti. Tato bhagavā gandhakuṭiṃ pavisitvā sace ākaṅkhati, dakkhiṇena <pageBreak edition="Pali Text Society" number="1.0047" /> passena sato sampajāno muhuttaṃ sīhaseyyaṃ kappeti. Atha samassāsitakāyo vuṭṭhahitvā dutiyabhāge lokaṃ voloketi. Tatiyabhāge yaṃ gāmaṃ vā nigamaṃ vā upanissāya viharati tattha mahājano purebhattaṃ dānaṃ datvā pacchābhattaṃ sunivattho supāruto gandhapupphādīni ādāya vihāre sannipatati. Tato bhagavā sampattaparisāya anurūpena pāṭihāriyena gantvā dhammasabhāyaṃ paññattavarabuddhāsane nisajja dhammaṃ deseti kālayuttaṃ samayayuttaṃ, atha kālaṃ viditvā parisaṃ uyyojeti, manussā bhagavantaṃ vanditvā pakkamanti. Idaṃ <bold>pacchābhattakiccaṃ.</bold></paragraph>
    <paragraph line="86">So evaṃ niṭṭhitapacchābhattakicco sace gattāni osiñcitukāmo hoti, buddhāsanā vuṭṭhāya nhānakoṭṭhakaṃ pavisitvā upaṭṭhākena paṭiyāditaudakena gattāni utuṃ gaṇhāpeti. Upaṭṭhākopi buddhāsanaṃ ānetvā gandhakuṭipariveṇe paññapeti. Bhagavā surattadupaṭṭaṃ nivāsetvā kāyabandhanaṃ bandhitvā uttarāsaṅgaṃ ekaṃsaṃ karitvā tattha gantvā nisīdati ekakova muhuttaṃ paṭisallīno, atha bhikkhū tato tato āgamma bhagavato upaṭṭhānaṃ āgacchanti. Tattha ekacce pañhaṃ pucchanti, ekacce kammaṭṭhānaṃ, ekacce <pageBreak edition="Myanmar" number="1.0048" /> dhammassavanaṃ yācanti. Bhagavā tesaṃ adhippāyaṃ sampādento purimayāmaṃ vītināmeti. Idaṃ <bold>purimayāmakiccaṃ.</bold></paragraph>
    <paragraph line="87">Purimayāmakiccapariyosāne <pageBreak edition="Vipassana Research Institut" number="1.0046" /> pana bhikkhūsu bhagavantaṃ vanditvā pakkantesu sakaladasasahassilokadhātudevatāyo okāsaṃ labhamānā bhagavantaṃ upasaṅkamitvā pañhaṃ pucchanti, yathābhisaṅkhataṃ antamaso caturakkharampi. Bhagavā tāsaṃ devatānaṃ pañhaṃ vissajjento majjhimayāmaṃ vītināmeti. Idaṃ <bold>majjhimayāmakiccaṃ.</bold></paragraph>
    <paragraph line="88">Pacchimayāmaṃ pana tayo koṭṭhāse katvā purebhattato paṭṭhāya nisajjāya pīḷitassa sarīrassa kilāsubhāvamocanatthaṃ ekaṃ koṭṭhāsaṃ caṅkamena vītināmeti. Dutiyakoṭṭhāse gandhakuṭiṃ pavisitvā dakkhiṇena passena sato sampajāno sīhaseyyaṃ kappeti. Tatiyakoṭṭhāse paccuṭṭhāya nisīditvā purimabuddhānaṃ santike dānasīlādivasena katādhikārapuggaladassanatthaṃ <pageBreak edition="Pali Text Society" number="1.0048" /> buddhacakkhunā lokaṃ voloketi. Idaṃ <bold>pacchimayāmakiccaṃ.</bold></paragraph>
    <paragraph line="89">Tasmiṃ pana divase bhagavā purebhattakiccaṃ rājagahe pariyosāpetvā pacchābhatte maggaṃ āgato, purimayāme bhikkhūnaṃ kammaṭṭhānaṃ kathetvā, majjhimayāme devatānaṃ pañhaṃ vissajjetvā, pacchimayāme caṅkamaṃ āruyha caṅkamamāno pañcannaṃ bhikkhusatānaṃ imaṃ sabbaññutaññāṇaṃ ārabbha pavattaṃ kathaṃ sabbaññutaññāṇeneva sutvā aññāsīti. Tena vuttaṃ – ‘‘pacchimayāmakiccaṃ karonto aññāsī’’ti.</paragraph>
    <paragraph line="90">Ñatvā ca panassa etadahosi – ‘‘ime bhikkhū mayhaṃ sabbaññutaññāṇaṃ ārabbha guṇaṃ kathenti, etesañca sabbaññutaññāṇakiccaṃ na pākaṭaṃ, mayhameva pākaṭaṃ. Mayi pana gate ete attano kathaṃ nirantaraṃ ārocessanti, tato nesaṃ ahaṃ taṃ aṭṭhuppattiṃ katvā tividhaṃ sīlaṃ vibhajanto, dvāsaṭṭhiyā ṭhānesu appaṭivattiyaṃ sīhanādaṃ nadanto, paccayākāraṃ samodhānetvā buddhaguṇe pākaṭe katvā, sineruṃ ukkhipento viya suvaṇṇakūṭena nabhaṃ paharanto viya ca dasasahassilokadhātukampanaṃ brahmajālasuttantaṃ arahattanikūṭena niṭṭhāpento desessāmi, sā me desanā parinibbutassāpi pañcavassasahassāni sattānaṃ amatamahānibbānaṃ sampāpikā bhavissatī’’ti. Evaṃ cintetvā yena maṇḍalamāḷo tenupasaṅkamīti <pageBreak edition="Myanmar" number="1.0049" />. <bold>Yenā</bold>ti yena disābhāgena, so upasaṅkamitabbo. Bhummatthe vā etaṃ karaṇavacanaṃ, yasmiṃ padese so maṇḍalamāḷo, tattha gatoti ayamettha attho.</paragraph>
    <paragraph line="91"><bold>Paññatte āsane nisīdī</bold>ti buddhakāle kira yattha yattha ekopi bhikkhu viharati sabbattha buddhāsanaṃ paññattameva hoti. Kasmā? Bhagavā kira attano santike kammaṭṭhānaṃ gahetvā phāsukaṭṭhāne <pageBreak edition="Vipassana Research Institut" number="1.0047" /> viharante manasi karoti – ‘‘asuko mayhaṃ santike kammaṭṭhānaṃ gahetvā gato, sakkhissati nu kho visesaṃ nibbattetuṃ no vā’’ti. Atha naṃ passati kammaṭṭhānaṃ vissajjetvā akusalavitakkaṃ vitakkayamānaṃ, tato ‘‘kathañhi nāma mādisassa satthu santike kammaṭṭhānaṃ gahetvā <pageBreak edition="Pali Text Society" number="1.0049" /> viharantaṃ imaṃ kulaputtaṃ akusalavitakkā abhibhavitvā anamatagge vaṭṭadukkhe saṃsāressantī’’ti tassa anuggahatthaṃ tattheva attānaṃ dassetvā taṃ kulaputtaṃ ovaditvā ākāsaṃ uppatitvā puna attano vasanaṭṭhānameva gacchati. Athevaṃ ovadiyamānā te bhikkhū cintayiṃsu – ‘‘satthā amhākaṃ manaṃ jānitvā āgantvā amhākaṃ samīpe ṭhitaṃyeva attānaṃ dasseti’’. Tasmiṃ khaṇe – ‘‘bhante, idha nisīdatha, idha nisīdathā’’ti āsanapariyesanaṃ nāma bhāroti. Te āsanaṃ paññapetvāva viharanti. Yassa pīṭhaṃ atthi, so taṃ paññapeti. Yassa natthi, so mañcaṃ vā phalakaṃ vā kaṭṭhaṃ vā pāsāṇaṃ vā vālukapuñjaṃ vā paññapeti. Taṃ alabhamānā purāṇapaṇṇānipi saṅkaḍḍhitvā tattha paṃsukūlaṃ pattharitvā ṭhapenti. Idha pana rañño nisīdanāsanameva atthi, taṃ papphoṭetvā paññapetvā parivāretvā te bhikkhū bhagavato adhimuttikañāṇamārabbha guṇaṃ thomayamānā nisīdiṃsu. Taṃ sandhāya vuttaṃ – ‘‘paññatte āsane nisīdī’’ti.</paragraph>
    <paragraph line="92">Evaṃ nisinno pana jānantoyeva kathāsamuṭṭhāpanatthaṃ bhikkhū pucchi. Te cassa sabbaṃ kathayiṃsu. Tena vuttaṃ – ‘‘nisajja kho bhagavā’’tiādi. Tattha <bold>kāya nutthā</bold>ti katamāya nu kathāya sannisinnā bhavathāti attho. <bold>Kāya netthā</bold>tipi pāḷi, tassā katamāya nu etthāti attho <bold>kāya notthā</bold>tipi pāḷi. Tassāpi purimoyeva attho.</paragraph>
    <paragraph line="93"><bold>Antarākathā</bold>ti <pageBreak edition="Myanmar" number="1.0050" />, kammaṭṭhānamanasikārauddesaparipucchādīnaṃ antarā aññā ekā kathā. <bold>Vippakatā</bold>ti, mama āgamanapaccayā apariniṭṭhitā sikhaṃ appattā. Tena kiṃ dasseti? ‘‘Nāhaṃ tumhākaṃ kathābhaṅgatthaṃ āgato, ahaṃ pana sabbaññutāya tumhākaṃ kathaṃ niṭṭhāpetvā matthakappattaṃ katvā dassāmīti āgato’’ti nisajjeva sabbaññupavāraṇaṃ pavāreti. <bold>Ayaṃ kho no, bhante, antarākathā vippakatā <pageBreak edition="Pali Text Society" number="1.0050" />, atha bhagavā anuppatto</bold>ti etthāpi ayamadhippāyo. Ayaṃ bhante amhākaṃ bhagavato sabbaññutaññāṇaṃ ārabbha guṇakathā vippakatā, na rājakathādikā tiracchānakathā, atha bhagavā anuppatto; taṃ no idāni niṭṭhāpetvā desethāti.</paragraph>
    <paragraph line="94">Ettāvatā ca yaṃ āyasmatā ānandena kamalakuvalayujjalavimalasādhurasasalilāya pokkharaṇiyā sukhāvataraṇatthaṃ nimmalasilātalaracanavilāsasobhitaratanasopānaṃ, vippakiṇṇamuttātalasadisavālukākiṇṇapaṇḍarabhūmibhāgaṃ <pageBreak edition="Vipassana Research Institut" number="1.0048" /> titthaṃ viya suvibhattabhittivicitravedikāparikkhittassa nakkhattapathaṃ phusitukāmatāya viya, vijambhitasamussayassa pāsādavarassa sukhārohaṇatthaṃ dantamayasaṇhamuduphalakakañcanalatāvinaddhamaṇigaṇappabhāsamudayujjalasobhaṃ sopānaṃ viya, suvaṇṇavalayanūpurādisaṅghaṭṭanasaddasammissitakathitahasitamadhurassaragehajanavicaritassa uḷārissarivibhavasobhitassa mahāgharassa sukhappavesanatthaṃ suvaṇṇarajatamaṇimuttapavāḷādijutivissaravijjotitasuppatiṭṭhitavisāladvārabāhaṃ mahādvāraṃ viya ca atthabyañjanasampannassa buddhaguṇānubhāvasaṃsūcakassa imassa suttassa sukhāvagahaṇatthaṃ kāladesadesakavatthuparisāpadesapaṭimaṇḍitaṃ nidānaṃ bhāsitaṃ, tassatthavaṇṇanā samattāti.</paragraph>
    <paragraph line="95" number="5"> Idāni – ‘‘mamaṃ vā, bhikkhave, pare avaṇṇaṃ bhāseyyu’’ntiādinā nayena bhagavatā nikkhittassa suttassa vaṇṇanāya okāso anuppatto. Sā panesā suttavaṇṇanā. Yasmā suttanikkhepaṃ vicāretvā vuccamānā pākaṭā hoti, tasmā suttanikkhepaṃ tāva vicārayissāma. Cattāro hi suttanikkhepā – attajjhāsayo, parajjhāsayo, pucchāvasiko, aṭṭhuppattikoti.</paragraph>
    <paragraph line="96">Tattha <pageBreak edition="Myanmar" number="1.0051" /> yāni suttāni bhagavā parehi anajjhiṭṭho kevalaṃ attano ajjhāsayeneva kathesi; seyyathidaṃ, ākaṅkheyyasuttaṃ, vatthasuttaṃ, mahāsatipaṭṭhānaṃ, mahāsaḷāyatanavibhaṅgasuttaṃ, ariyavaṃsasuttaṃ, sammappadhānasuttantahārako, iddhipādaindriyabalabojjhaṅgamaggaṅgasuttantahārakoti evamādīni; tesaṃ attajjhāsayo nikkhepo.</paragraph>
    <paragraph line="97">Yāni pana ‘‘paripakkā kho rāhulassa vimuttiparipācaniyā dhammā; yaṃnūnāhaṃ rāhulaṃ uttariṃ <pageBreak edition="Pali Text Society" number="1.0051" /> āsavānaṃ khaye vineyya’’nti; (saṃ. ni. 4.121) evaṃ paresaṃ ajjhāsayaṃ khantiṃ manaṃ abhinīhāraṃ bujjhanabhāvañca avekkhitvā parajjhāsayavasena kathitāni; seyyathidaṃ, cūḷarāhulovādasuttaṃ, mahārāhulovādasuttaṃ, dhammacakkappavattanaṃ, dhātuvibhaṅgasuttanti evamādīni; tesaṃ parajjhāsayo nikkhepo.</paragraph>
    <paragraph line="98">Bhagavantaṃ pana upasaṅkamitvā catasso parisā, cattāro vaṇṇā, nāgā, supaṇṇā, gandhabbā, asurā, yakkhā, mahārājāno, tāvatiṃsādayo devā, mahābrahmāti evamādayo – ‘‘bojjhaṅgā bojjhaṅgā’’ti, bhante, vuccanti. ‘‘Nīvaraṇā nīvaraṇā’’ti, bhante, vuccanti; ‘‘ime nu kho, bhante, pañcupādānakkhandhā’’. ‘‘Kiṃ sūdha vittaṃ purisassa seṭṭha’’ntiādinā nayena pañhaṃ <pageBreak edition="Vipassana Research Institut" number="1.0049" /> pucchanti. Evaṃ puṭṭhena bhagavatā yāni kathitāni bojjhaṅgasaṃyuttādīni, yāni vā panaññānipi devatāsaṃyutta-mārasaṃyutta-brahmasaṃyutta-sakkapañha-cūḷavedalla-mahāvedalla-sāmaññaphala-āḷavaka-sūciloma-kharalomasuttādīni; tesaṃ pucchāvasiko nikkhepo.</paragraph>
    <paragraph line="99">Yāni pana tāni uppannaṃ kāraṇaṃ paṭicca kathitāni, seyyathidaṃ – dhammadāyādaṃ, cūḷasīhanādaṃ, candūpamaṃ, puttamaṃsūpamaṃ, dārukkhandhūpamaṃ, aggikkhandhūpamaṃ, pheṇapiṇḍūpamaṃ, pāricchattakūpamanti evamādīni; tesaṃ aṭṭhuppattiko nikkhepo.</paragraph>
    <paragraph line="100">Evametesu catūsu nikkhepesu imassa suttassa aṭṭhuppattiko nikkhepo. Aṭṭhuppattiyā hi idaṃ bhagavatā nikkhittaṃ. Katarāya aṭṭhuppattiyā? Vaṇṇāvaṇṇe. Ācariyo ratanattayassa avaṇṇaṃ abhāsi, antevāsī vaṇṇaṃ. Iti imaṃ vaṇṇāvaṇṇaṃ aṭṭhuppattiṃ katvā desanākusalo bhagavā – ‘‘mamaṃ vā, bhikkhave, pare avaṇṇaṃ bhāseyyu’’nti desanaṃ ārabhi. Tattha <bold>mama</bold>nti <pageBreak edition="Myanmar" number="1.0052" />, sāmivacanaṃ, mamāti attho. <bold>Vā</bold>saddo vikappanattho. <bold>Pare</bold>ti, paṭiviruddhā sattā. <bold>Tatrā</bold>ti ye avaṇṇaṃ vadanti tesu.</paragraph>
    <paragraph line="101">Na āghātotiādīhi kiñcāpi tesaṃ bhikkhūnaṃ āghātoyeva natthi, atha kho āyatiṃ kulaputtānaṃ īdisesupi ṭhānesu akusaluppattiṃ paṭisedhento dhammanettiṃ <pageBreak edition="Pali Text Society" number="1.0052" /> ṭhapeti. Tattha āhanati cittanti <bold>‘āghāto’;</bold> kopassetaṃ adhivacanaṃ. Appatītā honti tena atuṭṭhā asomanassikāti <bold>appaccayo;</bold> domanassassetaṃ adhivacanaṃ. Neva attano na paresaṃ hitaṃ abhirādhayatīti <bold>anabhiraddhi;</bold> kopassetaṃ adhivacanaṃ. Evamettha dvīhi padehi saṅkhārakkhandho, ekena vedanākkhandhoti dve khandhā vuttā. Tesaṃ vasena sesānampi sampayuttadhammānaṃ kāraṇaṃ paṭikkhittameva.</paragraph>
    <paragraph line="102">Evaṃ paṭhamena nayena manopadosaṃ nivāretvā, dutiyena nayena tattha ādīnavaṃ dassento āha – ‘‘tatra ce tumhe assatha kupitā vā anattamanā vā, tumhaṃ yevassa tena antarāyo’’ti. Tattha <bold>‘tatra ce tumhe assathā’</bold>ti tesu avaṇṇabhāsakesu, tasmiṃ vā avaṇṇe tumhe bhaveyyātha ce; yadi bhaveyyāthāti attho. ‘Kupitā’ kopena, anattamanā domanassena. <bold>‘Tumhaṃ yevassa tena antarāyo’</bold>ti tumhākaṃyeva tena kopena, tāya ca anattamanatāya paṭhamajjhānādīnaṃ antarāyo bhaveyya.</paragraph>
    <paragraph line="103">Evaṃ <pageBreak edition="Vipassana Research Institut" number="1.0050" /> dutiyena nayena ādīnavaṃ dassetvā, tatiyena nayena vacanatthasallakkhaṇamattepi asamatthataṃ dassento – ‘‘api nu tumhe paresa’’ntiādimāha. Tattha <bold>paresa</bold>nti yesaṃ kesaṃ ci. Kupito hi neva buddhapaccekabuddhaariyasāvakānaṃ, na mātāpitūnaṃ, na paccatthikānaṃ subhāsitadubbhāsitassa atthaṃ ājānāti. Yathāha –</paragraph>
    <gatha1 line="104">‘‘Kuddho atthaṃ na jānāti, kuddho dhammaṃ na passati;</gatha1>
    <gathalast line="105">Andhaṃ tamaṃ tadā hoti, yaṃ kodho sahate naraṃ.</gathalast>
    <gatha1 line="106">Anatthajanano kodho, kodho cittappakopano;</gatha1>
    <gathalast line="107">Bhayamantarato jātaṃ, taṃ jano nāvabujjhatī’’ti. (a. ni. 7.64);</gathalast>
    <paragraph line="108">Evaṃ <pageBreak edition="Myanmar" number="1.0053" /> sabbathāpi avaṇṇe manopadosaṃ nisedhetvā idāni paṭipajjitabbākāraṃ dassento – ‘‘tatra tumhehi abhūtaṃ abhūtato’’tiādimāha.</paragraph>
    <paragraph line="109">Tattha <bold>tatra tumhehī</bold>ti, tasmiṃ avaṇṇe tumhehi. <bold>Abhūtaṃ abhūtato nibbeṭhetabba</bold>nti yaṃ abhūtaṃ, taṃ abhūtabhāveneva <pageBreak edition="Pali Text Society" number="1.0053" /> apanetabbaṃ. Kathaṃ? <bold>Itipetaṃ abhūta</bold>ntiādinā nayena. Tatrāyaṃ yojanā – ‘‘tumhākaṃ satthā na sabbaññū, dhammo durakkhāto, saṅgho duppaṭipanno’’tiādīni sutvā na tuṇhī bhavitabbaṃ. Evaṃ pana vattabbaṃ – ‘‘iti petaṃ abhūtaṃ, yaṃ tumhehi vuttaṃ, taṃ imināpi kāraṇena abhūtaṃ, imināpi kāraṇena atacchaṃ, <bold>‘natthi cetaṃ amhesu’,</bold> ‘na ca panetaṃ amhesu saṃvijjati’, sabbaññūyeva amhākaṃ satthā, svākkhāto dhammo, suppaṭipanno saṅgho, tatra idañcidañca kāraṇa’’nti. Ettha ca dutiyaṃ padaṃ paṭhamassa, catutthañca tatiyassa vevacananti veditabbaṃ. Idañca avaṇṇeyeva nibbeṭhanaṃ kātabbaṃ, na sabbattha. Yadi hi ‘‘tvaṃ dussīlo, tavācariyo dussīlo, idañcidañca tayā kataṃ, tavācariyena kata’’nti vutte tuṇhībhūto adhivāseti, āsaṅkanīyo hoti. Tasmā manopadosaṃ akatvā avaṇṇo nibbeṭhetabbo. ‘‘Oṭṭhosi, goṇosī’’tiādinā pana nayena dasahi akkosavatthūhi akkosantaṃ puggalaṃ ajjhupekkhitvā adhivāsanakhantiyeva tattha kātabbā.</paragraph>
    <paragraph line="110" number="6"> Evaṃ avaṇṇabhūmiyaṃ tādilakkhaṇaṃ dassetvā idāni vaṇṇabhūmiyaṃ dassetuṃ ‘‘mamaṃ vā, bhikkhave, pare vaṇṇaṃ bhāseyyu’’ntiādimāha. Tattha <bold>pare</bold>ti ye keci pasannā devamanussā. Ānandanti etenāti <bold>ānando,</bold> pītiyā etaṃ adhivacanaṃ. Sumanassa bhāvo <bold>somanassaṃ,</bold> cetasikasukhassetaṃ <pageBreak edition="Vipassana Research Institut" number="1.0051" /> adhivacanaṃ. Uppilāvino bhāvo <bold>uppilāvitattaṃ</bold>. Kassa uppilāvitattanti? <bold>Cetaso</bold>ti. Uddhaccāvahāya uppilāpanapītiyā etaṃ adhivacanaṃ. Idhāpi dvīhi padehi saṅkhārakkhandho, ekena vedanākkhandho vutto.</paragraph>
    <paragraph line="111">Evaṃ paṭhamanayena uppilāvitattaṃ nivāretvā, dutiyena tattha ādīnavaṃ dassento – ‘‘tatra ce tumhe assathā’’tiādimāha. Idhāpi <bold>tumhaṃ yevassa tena antarāyo</bold>ti tena uppilāvitattena tumhākaṃyeva paṭhamajjhānādīnaṃ <pageBreak edition="Myanmar" number="1.0054" /> antarāyo bhaveyyāti attho veditabbo. Kasmā <pageBreak edition="Pali Text Society" number="1.0054" /> panetaṃ vuttaṃ? Nanu bhagavatā –</paragraph>
    <gatha1 line="112">‘‘Buddhoti kittayantassa, kāye bhavati yā pīti;</gatha1>
    <gathalast line="113">Varameva hi sā pīti, kasiṇenāpi jambudīpassa.</gathalast>
    <gatha1 line="114">Dhammoti kittayantassa, kāye bhavati yā pīti;</gatha1>
    <gathalast line="115">Varameva hi sā pīti, kasiṇenāpi jambudīpassa.</gathalast>
    <gatha1 line="116">Saṅghoti kittayantassa, kāye bhavati yā pīti;</gatha1>
    <gathalast line="117">Varameva hi sā pīti, kasiṇenāpi jambudīpassā’’ti ca.</gathalast>
    <paragraph line="118">‘‘Ye, bhikkhave, buddhe pasannā, agge te pasannā’’ti ca evamādīhi anekasatehi suttehi ratanattaye pītisomanassameva vaṇṇitanti. Saccaṃ vaṇṇitaṃ, taṃ pana nekkhammanissitaṃ. Idha – ‘‘amhākaṃ buddho, amhākaṃ dhammo’’tiādinā nayena āyasmato channassa uppannasadisaṃ gehassitaṃ pītisomanassaṃ adhippetaṃ. Idañhi jhānādipaṭilābhāya antarāyakaraṃ hoti. Tenevāyasmā channopi yāva buddho na parinibbāyi, tāva visesaṃ nibbattetuṃ nāsakkhi, parinibbānakāle paññattena pana brahmadaṇḍena tajjito taṃ pītisomanassaṃ pahāya visesaṃ nibbattesi. Tasmā antarāyakaraṃyeva sandhāya idaṃ vuttanti veditabbaṃ. Ayañhi lobhasahagatā pīti. Lobho ca kodhasadisova. Yathāha –</paragraph>
    <gatha1 line="119">‘‘Luddho atthaṃ na jānāti, luddho dhammaṃ na passati;</gatha1>
    <gathalast line="120">Andhaṃ tamaṃ tadā hoti, yaṃ lobho sahate naraṃ.</gathalast>
    <gatha1 line="121">Anatthajanano <pageBreak edition="Vipassana Research Institut" number="1.0052" /> lobho, lobho cittappakopano;</gatha1>
    <gathalast line="122">Bhayamantarato jātaṃ, taṃ jano nāvabujjhatī’’ti. (itivu. 88);</gathalast>
    <paragraph line="123">Tatiyavāro pana idha anāgatopi atthato āgato yevāti veditabbo. Yatheva hi kuddho, evaṃ luddhopi atthaṃ na jānātīti.</paragraph>
    <paragraph line="124">Paṭipajjitabbākāradassanavāre panāyaṃ yojanā – ‘‘tumhākaṃ satthā sabbaññū arahaṃ sammāsambuddho, dhammo svākkhāto, saṅgho suppaṭipanno’’tiādīni sutvā na tuṇhī bhavitabbaṃ. Evaṃ pana paṭijānitabbaṃ – <bold>‘‘itipetaṃ bhūtaṃ</bold><pageBreak edition="Myanmar" number="1.0055" />, yaṃ tumhehi vuttaṃ, taṃ imināpi kāraṇena bhūtaṃ, imināpi kāraṇena tacchaṃ. So hi bhagavā itipi arahaṃ, itipi sammāsambuddho; dhammo itipi svākkhāto, itipi sandiṭṭhiko <pageBreak edition="Pali Text Society" number="1.0055" />; saṅgho itipi suppaṭipanno, itipi ujuppaṭipanno’’ti. ‘‘Tvaṃ sīlavā’’ti pucchitenāpi sace sīlavā, ‘‘sīlavāhamasmī’’ti paṭijānitabbameva. ‘‘Tvaṃ paṭhamassa jhānassa lābhī…pe… arahā’’ti puṭṭhenāpi sabhāgānaṃ bhikkhūnaṃyeva paṭijānitabbaṃ. Evañhi pāpicchatā ceva parivajjitā hoti, sāsanassa ca amoghatā dīpitā hotīti. Sesaṃ vuttanayeneva veditabbaṃ.</paragraph>
    <subhead line="125">Cūḷasīlavaṇṇanā</subhead>
    <paragraph line="126" number="7"><bold>Appamattakaṃ kho panetaṃ, bhikkhave</bold>ti ko anusandhi? Idaṃ suttaṃ dvīhi padehi ābaddhaṃ vaṇṇena ca avaṇṇena ca. Tattha avaṇṇo – ‘‘iti petaṃ abhūtaṃ iti petaṃ ataccha’’nti, ettheva udakantaṃ patvā aggiviya nivatto. Vaṇṇo pana bhūtaṃ bhūtato paṭijānitabbaṃ – ‘‘iti petaṃ bhūta’’nti evaṃ anuvattatiyeva. So pana duvidho brahmadattena bhāsitavaṇṇo ca bhikkhusaṅghena acchariyaṃ āvusotiādinā nayena āraddhavaṇṇo ca. Tesu bhikkhusaṅghena vuttavaṇṇassa upari suññatāpakāsane anusandhiṃ dassessati. Idha pana brahmadattena vuttavaṇṇassa anusandhiṃ dassetuṃ ‘‘appamattakaṃ kho panetaṃ, bhikkhave’’ti desanā āraddhā.</paragraph>
    <paragraph line="127">Tattha <bold>appamattaka</bold>nti parittassa nāmaṃ. <bold>Oramattaka</bold>nti tasseva vevacanaṃ. <bold>Mattā</bold>ti vuccati pamāṇaṃ. Appaṃ mattā etassāti <bold>appamattakaṃ.</bold> Oraṃ mattā etassāti <bold>oramattakaṃ.</bold> Sīlameva <bold>sīlamattakaṃ.</bold> Idaṃ vuttaṃ hoti – ‘appamattakaṃ kho, panetaṃ bhikkhave, oramattakaṃ sīlamattakaṃ’ nāma <pageBreak edition="Vipassana Research Institut" number="1.0053" /> yena ‘‘tathāgatassa vaṇṇaṃ vadāmī’’ti ussāhaṃ katvāpi vaṇṇaṃ vadamāno puthujjano vadeyyāti. Tattha siyā – nanu idaṃ sīlaṃ nāma yogino aggavibhūsanaṃ? Yathāhu porāṇā –</paragraph>
    <gatha1 line="128">‘‘Sīlaṃ yogissa’laṅkāro, sīlaṃ yogissa maṇḍanaṃ;</gatha1>
    <gathalast line="129">Sīlehi’laṅkato yogī, maṇḍane aggataṃ gato’’ti.</gathalast>
    <paragraph line="130">Bhagavatāpi <pageBreak edition="Myanmar" number="1.0056" /> ca anekesu suttasatesu sīlaṃ mahantameva katvā kathitaṃ. Yathāha – ‘‘ākaṅkheyya ce, bhikkhave, bhikkhu <pageBreak edition="Pali Text Society" number="1.0056" /> ‘sabrahmacārīnaṃ piyo cassaṃ manāpo ca garu ca bhāvanīyo cā’ti, sīlesvevassa paripūrakārī’’ti (ma. ni. 1.65) ca.</paragraph>
    <gatha1 line="131">‘‘Kikīva aṇḍaṃ, camarīva vāladhiṃ;</gatha1>
    <gatha2 line="132">Piyaṃva puttaṃ, nayanaṃva ekakaṃ.</gatha2>
    <gatha3 line="133">Tatheva sīlaṃ, anurakkhamānā;</gatha3>
    <gathalast line="134">Supesalā hotha, sadā sagāravā’’ti ca.</gathalast>
    <gatha1 line="135">‘‘Na pupphagandho paṭivātameti;</gatha1>
    <gatha2 line="136">Na candanaṃ taggaramallikā vā.</gatha2>
    <gatha3 line="137">Satañca gandho paṭivātameti;</gatha3>
    <gathalast line="138">Sabbā disā sappuriso pavāyati.</gathalast>
    <gatha1 line="139">Candanaṃ tagaraṃ vāpi, uppalaṃ atha vassikī;</gatha1>
    <gathalast line="140">Etesaṃ gandhajātānaṃ, sīlagandho anuttaro.</gathalast>
    <gatha1 line="141">Appamatto ayaṃ gandho, yvāyaṃ tagaracandanaṃ;</gatha1>
    <gathalast line="142">Yo ca sīlavataṃ gandho, vāti devesu uttamo.</gathalast>
    <gatha1 line="143">Tesaṃ sampannasīlānaṃ, appamādavihārinaṃ;</gatha1>
    <gathalast line="144">Sammadaññā vimuttānaṃ, māro maggaṃ na vindatī’’ti ca. (dha. pa. 57);</gathalast>
    <gatha1 line="145">‘‘Sīle <pageBreak edition="Vipassana Research Institut" number="1.0054" /> patiṭṭhāya naro sapañño, cittaṃ paññañca bhāvayaṃ;</gatha1>
    <gathalast line="146">Ātāpī nipako bhikkhu, so imaṃ vijaṭaye jaṭa’’nti ca. (saṃ. ni. 1.23);</gathalast>
    <paragraph line="147">‘‘Seyyathāpi, bhikkhave, ye keci bījagāmabhūtagāmā vuḍḍhiṃ virūḷhiṃ vepullaṃ āpajjanti, sabbe te pathaviṃ nissāya, pathaviyaṃ patiṭṭhāya; evamete bījagāmabhūtagāmā vuḍḍhiṃ virūḷhiṃ vepullaṃ āpajjanti. Evameva kho, bhikkhave, bhikkhu sīlaṃ nissāya sīle patiṭṭhāya sattabojjhaṅge bhāvento sattabojjhaṅge bahulīkaronto vuḍḍhiṃ virūḷhiṃ vepullaṃ pāpuṇāti dhammesū’’ti (saṃ. ni. 5.150) ca. Evaṃ aññānipi anekāni suttāni daṭṭhabbāni. Evamanekesu suttasatesu sīlaṃ mahantameva katvā kathitaṃ. Taṃ ‘‘kasmā <pageBreak edition="Myanmar" number="1.0057" /> imasmiṃ ṭhāne appamattaka’’nti āhāti? Upari <pageBreak edition="Pali Text Society" number="1.0057" /> guṇe upanidhāya. Sīlañhi samādhiṃ na pāpuṇāti, samādhi paññaṃ na pāpuṇāti, tasmā uparimaṃ upanidhāya heṭṭhimaṃ oramattakaṃ nāma hoti. Kathaṃ sīlaṃ samādhiṃ na pāpuṇāti? Bhagavā hi abhisambodhito sattame saṃvacchare sāvatthinagara – dvāre kaṇḍambarukkhamūle dvādasayojane ratanamaṇḍape yojanappamāṇe ratanapallaṅke nisīditvā tiyojanike dibbasetacchatte dhāriyamāne dvādasayojanāya parisāya attādānaparidīpanaṃ titthiyamaddanaṃ – ‘‘uparimakāyato aggikkhandho pavattati, heṭṭhimakāyato udakadhārā pavattati…pe… ekekalomakūpato aggikkhandho pavattati, ekekalomakūpato udakadhārā pavattati, channaṃ vaṇṇāna’’ntiādinayappavattaṃ yamakapāṭihāriyaṃ dasseti. Tassa suvaṇṇavaṇṇasarīrato suvaṇṇavaṇṇā rasmiyo uggantvā yāva bhavaggā gacchanti, sakaladasasahassacakkavāḷassa alaṅkaraṇakālo viya hoti, dutiyā dutiyā rasmiyo purimāya purimāya yamakayamakā viya ekakkhaṇe viya pavattanti.</paragraph>
    <paragraph line="148">Dvinnañca cittānaṃ ekakkhaṇe pavatti nāma natthi. Buddhānaṃ pana bhagavantānaṃ bhavaṅgaparivāsassa lahukatāya pañcahākārehi āciṇṇavasitāya ca, tā ekakkhaṇe viya pavattanti. Tassā tassā pana rasmiyā āvajjanaparikammādhiṭṭhānāni visuṃ visuṃyeva.</paragraph>
    <paragraph line="149">Nīlarasmiatthāya hi bhagavā nīlakasiṇaṃ samāpajjati, pītarasmiatthāya pītakasiṇaṃ, lohitaodātarasmiatthāya lohitaodātakasiṇaṃ, aggikkhandhatthāya tejokasiṇaṃ, udakadhāratthāya āpokasiṇaṃ samāpajjati. Satthā caṅkamati, nimmito tiṭṭhati vā nisīdati vā seyyaṃ vā kappetīti <pageBreak edition="Vipassana Research Institut" number="1.0055" /> sabbaṃ vitthāretabbaṃ. Ettha ekampi sīlassa kiccaṃ natthi, sabbaṃ samādhikiccameva. Evaṃ sīlaṃ samādhiṃ na pāpuṇāti.</paragraph>
    <paragraph line="150">Yaṃ pana bhagavā kappasatasahassādhikāni cattāri asaṅkhyeyyāni pāramiyo pūretvā, ekūnatiṃsavassakāle cakkavattisirīnivāsabhūtā bhavanā nikkhamma anomānadītīre <pageBreak edition="Pali Text Society" number="1.0058" /> pabbajitvā, chabbassāni padhānayogaṃ katvā, visākhapuṇṇamāyaṃ uruvelagāme sujātāya dinnaṃ pakkhittadibbojaṃ madhupāyāsaṃ paribhuñjitvā, sāyanhasamaye dakkhiṇuttarena bodhimaṇḍaṃ pavisitvā <pageBreak edition="Myanmar" number="1.0058" /> assatthadumarājānaṃ tikkhattuṃ padakkhiṇaṃ katvā, pubbuttarabhāge ṭhito tiṇasanthāraṃ santharitvā, tisandhipallaṅkaṃ ābhujitvā, caturaṅgasamannāgataṃ mettākammaṭṭhānaṃ pubbaṅgamaṃ katvā, vīriyādhiṭṭhānaṃ adhiṭṭhāya, cuddasahatthapallaṅkavaragato suvaṇṇapīṭhe ṭhapitaṃ rajatakkhandhaṃ viya paññāsahatthaṃ bodhikkhandhaṃ piṭṭhito katvā, upari maṇichattena viya bodhisākhāya dhāriyamāno, suvaṇṇavaṇṇe cīvare pavāḷasadisesu bodhiaṅkuresu patamānesu, sūriye atthaṃ upagacchante mārabalaṃ vidhamitvā, paṭhamayāme pubbenivāsaṃ anussaritvā, majjhimayāme dibbacakkhuṃ visodhetvā, paccūsakāle sabbabuddhānamāciṇṇe paccayākāre ñāṇaṃ otāretvā, ānāpānacatutthajjhānaṃ nibbattetvā, tadeva pādakaṃ katvā vipassanaṃ vaḍḍhetvā, maggapaṭipāṭiyā adhigatena catutthamaggena sabbakilese khepetvā sabbabuddhaguṇe paṭivijjhi, idamassa paññākiccaṃ. Evaṃ samādhi paññaṃ na pāpuṇāti.</paragraph>
    <paragraph line="151">Tattha yathā hatthe udakaṃ pātiyaṃ udakaṃ na pāpuṇāti, pātiyaṃ udakaṃ ghaṭe udakaṃ na pāpuṇāti, ghaṭe udakaṃ kolambe udakaṃ na pāpuṇāti, kolambe udakaṃ cāṭiyaṃ udakaṃ na pāpuṇāti, cāṭiyaṃ udakaṃ mahākumbhiyaṃ udakaṃ na pāpuṇāti, mahākumbhiyaṃ udakaṃ kusobbhe udakaṃ na pāpuṇāti, kusobbhe udakaṃ kandare udakaṃ na pāpuṇāti, kandare udakaṃ kunnadiyaṃ udakaṃ na pāpuṇāti, kunnadiyaṃ udakaṃ pañcamahānadiyaṃ udakaṃ na pāpuṇāti, pañcamahānadiyaṃ udakaṃ cakkavāḷamahāsamudde <pageBreak edition="Pali Text Society" number="1.0059" /> udakaṃ na pāpuṇāti, cakkavāḷamahāsamudde udakaṃ sinerupādake mahāsamudde udakaṃ na pāpuṇāti. Pātiyaṃ udakaṃ upanidhāya hatthe udakaṃ parittaṃ…pe… sinerupādakamahāsamudde udakaṃ upanidhāya cakkavāḷamahāsamudde udakaṃ parittaṃ. Iti uparūpari udakaṃ bahukaṃ upādāya heṭṭhā heṭṭhā udakaṃ parittaṃ hoti.</paragraph>
    <paragraph line="152">Evameva upari upari guṇe upādāya heṭṭhā heṭṭhā sīlaṃ appamattakaṃ oramattakanti veditabbaṃ. Tenāha – ‘‘appamattakaṃ kho panetaṃ, bhikkhave, oramattakaṃ sīlamattaka’’nti.</paragraph>
    <paragraph line="153"><bold>Yena</bold><pageBreak edition="Vipassana Research Institut" number="1.0056" /><bold>puthujjano</bold>ti, ettha –</paragraph>
    <gatha1 line="154">‘‘Duve puthujjanā vuttā, buddhenādiccabandhunā;</gatha1>
    <gathalast line="155">Andho puthujjano eko, kalyāṇeko puthujjano’’ti.</gathalast>
    <paragraph line="156">Tattha <pageBreak edition="Myanmar" number="1.0059" /> yassa khandhadhātuāyatanādīsu uggahaparipucchāsavanadhāraṇapaccavekkhaṇāni natthi, ayaṃ andhaputhujjano. Yassa tāni atthi, so kalyāṇaputhujjano. Duvidhopi panesa –</paragraph>
    <gatha1 line="157">‘‘Puthūnaṃ jananādīhi, kāraṇehi puthujjano;</gatha1>
    <gathalast line="158">Puthujjanantogadhattā, puthuvāyaṃ jano iti’’.</gathalast>
    <paragraph line="159">So hi puthūnaṃ nānappakārānaṃ kilesādīnaṃ jananādīhi kāraṇehi puthujjano. Yathāha –</paragraph>
    <paragraph line="160">‘‘Puthu kilese janentīti puthujjanā, puthu avihatasakkāyadiṭṭhikāti puthujjanā, puthu satthārānaṃ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhanti, puthu santāpehi santappanti, puthu pariḷāhehi pariḍayhanti, puthu pañcasu kāmaguṇesu rattā giddhā gathitā mucchitā ajjhopannā laggā laggitā palibuddhāti puthujjanā, puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā’’ti. Puthūnaṃ gaṇanapathamatītānaṃ ariyadhammaparammukhānaṃ nīcadhammasamācārānaṃ janānaṃ antogadhattāpi puthujjano, puthuvāyaṃ visuṃyeva saṅkhyaṃ gato visaṃsaṭṭho sīlasutādiguṇayuttehi ariyehi janehīti puthujjanoti.</paragraph>
    <paragraph line="161"><bold>Tathāgatassā</bold>ti aṭṭhahi kāraṇehi bhagavā tathāgato. Tathā āgatoti tathāgato, tathā gatoti tathāgato, tathalakkhaṇaṃ <pageBreak edition="Pali Text Society" number="1.0060" /> āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgatoti.</paragraph>
    <paragraph line="162">Kathaṃ bhagavā <bold>tathā āgatoti tathāgato?</bold> Yathā sabbalokahitāya ussukkamāpannā purimakā sammāsambuddhā āgatā, yathā vipassī bhagavā āgato, yathā sikhī bhagavā, yathā vessabhū bhagavā, yathā kakusandho bhagavā, yathā koṇāgamano bhagavā, yathā kassapo bhagavā āgato <pageBreak edition="Vipassana Research Institut" number="1.0057" />. Kiṃ vuttaṃ hoti? Yena abhinīhārena ete <pageBreak edition="Myanmar" number="1.0060" /> bhagavanto āgatā, teneva amhākampi bhagavā āgato. Atha vā yathā vipassī bhagavā…pe… yathā kassapo bhagavā dānapāramiṃ pūretvā, sīlanekkhammapaññāvīriyakhantisaccaadhiṭṭhānamettāupekkhāpāramiṃ pūretvā, imā dasa pāramiyo, dasa upapāramiyo, dasa paramatthapāramiyoti samatiṃsapāramiyo pūretvā aṅgapariccāgaṃ, nayanadhanarajjaputtadārapariccāganti ime pañca mahāpariccāge pariccajitvā pubbayogapubbacariyadhammakkhānañātatthacariyādayo pūretvā buddhicariyāya koṭiṃ patvā āgato; tathā amhākampi bhagavā āgato. Atha vā yathā vipassī bhagavā…pe… kassapo bhagavā cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojjhaṅge, ariyaṃ aṭṭhaṅgikaṃ maggaṃ bhāvetvā brūhetvā āgato, tathā amhākampi bhagavā āgato. Evaṃ tathā āgatoti tathāgato.</paragraph>
    <gatha1 line="163">‘‘Yatheva lokamhi vipassiādayo,</gatha1>
    <gatha2 line="164">Sabbaññubhāvaṃ munayo idhāgatā;</gatha2>
    <gatha3 line="165">Tathā ayaṃ sakyamunīpi āgato,</gatha3>
    <gathalast line="166">Tathāgato vuccati tena cakkhumā’’ti.</gathalast>
    <paragraph line="167">Evaṃ tathā āgatoti tathāgato.</paragraph>
    <paragraph line="168">Kathaṃ <bold>tathā gatoti tathāgato?</bold> Yathā sampatijāto vipassī bhagavā gato…pe… kassapo bhagavā gato.</paragraph>
    <paragraph line="169">Kathañca so bhagavā gato <pageBreak edition="Pali Text Society" number="1.0061" />? So hi sampati jātova samehi pādehi pathaviyaṃ patiṭṭhāya uttarābhimukho sattapadavītihārena gato. Yathāha – ‘‘sampatijāto kho, ānanda, bodhisatto samehi pādehi patiṭṭhahitvā uttarābhimukho sattapadavītihārena gacchati, setamhi chatte anudhāriyamāne sabbā ca disā anuviloketi, āsabhiṃ vācaṃ bhāsati – ‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthidāni punabbhavo’ti’’ (dī. ni. 2.31).</paragraph>
    <paragraph line="170">Tañcassa <pageBreak edition="Myanmar" number="1.0061" /> gamanaṃ tathaṃ ahosi? Avitathaṃ anekesaṃ visesādhigamānaṃ pubbanimittabhāvena. Yañhi <pageBreak edition="Vipassana Research Institut" number="1.0058" /> so sampatijātova samehi pādehi patiṭṭhahi. Idamassa caturiddhipādapaṭilābhassa pubbanimittaṃ.</paragraph>
    <paragraph line="171">Uttarābhimukhabhāvo pana sabbalokuttarabhāvassa pubbanimittaṃ.</paragraph>
    <paragraph line="172">Sattapadavītihāro, sattabojjhaṅgaratanapaṭilābhassa.</paragraph>
    <paragraph line="173">‘‘Suvaṇṇadaṇḍā vītipatanti cāmarā’’ti, ettha vuttacāmarukkhepo pana sabbatitthiyanimmaddanassa.</paragraph>
    <paragraph line="174">Setacchattadhāraṇaṃ, arahattavimuttivaravimalasetacchattapaṭilābhassa.</paragraph>
    <paragraph line="175">Sattamapadūpari ṭhatvā sabbadisānuvilokanaṃ, sabbaññutānāvaraṇañāṇapaṭilābhassa.</paragraph>
    <paragraph line="176">Āsabhivācābhāsanaṃ appaṭivattiyavaradhammacakkappavattanassa pubbanimittaṃ.</paragraph>
    <paragraph line="177">Tathā ayaṃ bhagavāpi gato, tañcassa gamanaṃ tathaṃ ahosi, avitathaṃ, tesaṃyeva visesādhigamānaṃ pubbanimittabhāvena.</paragraph>
    <paragraph line="178">Tenāhu porāṇā –</paragraph>
    <gatha1 line="179">‘‘Muhuttajātova gavampatī yathā,</gatha1>
    <gatha2 line="180">Samehi pādehi phusī vasundharaṃ;</gatha2>
    <gatha3 line="181">So vikkamī satta padāni gotamo,</gatha3>
    <gathalast line="182">Setañca chattaṃ anudhārayuṃ marū.</gathalast>
    <gatha1 line="183">Gantvāna so satta padāni gotamo,</gatha1>
    <gatha2 line="184">Disā vilokesi samā samantato;</gatha2>
    <gatha3 line="185">Aṭṭhaṅgupetaṃ giramabbhudīrayi,</gatha3>
    <gathalast line="186">Sīho yathā pabbatamuddhaniṭṭhito’’ti.</gathalast>
    <paragraph line="187">Evaṃ <pageBreak edition="Vipassana Research Institut" number="1.0059" /> tathā gatoti tathāgato.</paragraph>
    <paragraph line="188">Atha vā yathā vipassī bhagavā…pe… yathā kassapo bhagavā, ayampi bhagavā tatheva nekkhammena kāmacchandaṃ pahāya gato <pageBreak edition="Pali Text Society" number="1.0062" />, abyāpādena byāpādaṃ, ālokasaññāya thinamiddhaṃ, avikkhepena uddhaccakukkuccaṃ, dhammavavatthānena vicikicchaṃ pahāya ñāṇena avijjaṃ padāletvā, pāmojjena <pageBreak edition="Myanmar" number="1.0062" /> aratiṃ vinodetvā, paṭhamajjhānena nīvaraṇakavāṭaṃ ugghāṭetvā, dutiyajjhānena vitakkavicāraṃ vūpasametvā, tatiyajjhānena pītiṃ virājetvā, catutthajjhānena sukhadukkhaṃ pahāya, ākāsānañcāyatanasamāpattiyā rūpasaññāpaṭighasaññānānattasaññāyo samatikkamitvā, viññāṇañcāyatanasamāpattiyā ākāsānañcāyatanasaññaṃ, ākiñcaññāyatanasamāpattiyā viññāṇañcāyatanasaññaṃ, nevasaññānāsaññāyatanasamāpattiyā ākiñcaññāyatanasaññaṃ samatikkamitvā gato.</paragraph>
    <paragraph line="189">Aniccānupassanāya niccasaññaṃ pahāya, dukkhānupassanāya sukhasaññaṃ, anattānupassanāya attasaññaṃ, nibbidānupassanāya nandiṃ, virāgānupassanāya rāgaṃ, nirodhānupassanāya samudayaṃ, paṭinissaggānupassanāya ādānaṃ, khayānupassanāya ghanasaññaṃ, vayānupassanāya āyūhanaṃ, vipariṇāmānupassanāya dhuvasaññaṃ, animittānupassanāya nimittaṃ, appaṇihitānupassanāya paṇidhiṃ, suññatānupassanāya abhinivesaṃ, adhipaññādhammavipassanāya sārādānābhinivesaṃ, yathābhūtañāṇadassanena sammohābhinivesaṃ, ādīnavānupassanāya ālayābhinivesaṃ, paṭisaṅkhānupassanāya appaṭisaṅkhaṃ, vivaṭṭānupassanāya saṃyogābhinivesaṃ, sotāpattimaggena diṭṭhekaṭṭhe kilese bhañjitvā, sakadāgāmimaggena oḷārike kilese pahāya, anāgāmimaggena aṇusahagate kilese samugghāṭetvā, arahattamaggena sabbakilese samucchinditvā gato. Evampi tathā gatoti tathāgato.</paragraph>
    <paragraph line="190">Kathaṃ <bold>tathalakkhaṇaṃ āgatoti tathāgato?</bold>Pathavīdhātuyā kakkhaḷattalakkhaṇaṃ tathaṃ avitathaṃ. Āpodhātuyā paggharaṇalakkhaṇaṃ. Tejodhātuyā uṇhattalakkhaṇaṃ. Vāyodhātuyā vitthambhanalakkhaṇaṃ. Ākāsadhātuyā asamphuṭṭhalakkhaṇaṃ. Viññāṇadhātuyā vijānanalakkhaṇaṃ.</paragraph>
    <paragraph line="191">Rūpassa <pageBreak edition="Pali Text Society" number="1.0063" /> ruppanalakkhaṇaṃ. Vedanāya vedayitalakkhaṇaṃ. Saññāya sañjānanalakkhaṇaṃ. Saṅkhārānaṃ abhisaṅkharaṇalakkhaṇaṃ. Viññāṇassa vijānanalakkhaṇaṃ.</paragraph>
    <paragraph line="192">Vitakkassa <pageBreak edition="Vipassana Research Institut" number="1.0060" /><pageBreak edition="Myanmar" number="1.0063" /> abhiniropanalakkhaṇaṃ. Vicārassa anumajjanalakkhaṇaṃ pītiyā pharaṇalakkhaṇaṃ. Sukhassa sātalakkhaṇaṃ. Cittekaggatāya avikkhepalakkhaṇaṃ. Phassassa phusanalakkhaṇaṃ.</paragraph>
    <paragraph line="193">Saddhindriyassa adhimokkhalakkhaṇaṃ. Vīriyindriyassa paggahalakkhaṇaṃ. Satindriyassa upaṭṭhānalakkhaṇaṃ. Samādhindriyassa avikkhepalakkhaṇaṃ. Paññindriyassa pajānanalakkhaṇaṃ.</paragraph>
    <paragraph line="194">Saddhābalassa assaddhiye akampiyalakkhaṇaṃ. Vīriyabalassa kosajje, satibalassa muṭṭhassacce. Samādhibalassa uddhacce, paññābalassa avijjāya akampiyalakkhaṇaṃ.</paragraph>
    <paragraph line="195">Satisambojjhaṅgassa upaṭṭhānalakkhaṇaṃ. Dhammavicayasambojjhaṅgassa pavicayalakkhaṇaṃ. Vīriyasambojjhaṅgassa paggahalakkhaṇaṃ. Pītisambojjhaṅgassa pharaṇalakkhaṇaṃ. Passaddhisambojjhaṅgassa vūpasamalakkhaṇaṃ. Samādhisambojjhaṅgassa avikkhepalakkhaṇaṃ. Upekkhāsambojjhaṅgassa paṭisaṅkhānalakkhaṇaṃ.</paragraph>
    <paragraph line="196">Sammādiṭṭhiyā dassanalakkhaṇaṃ. Sammāsaṅkappassa abhiniropanalakkhaṇaṃ. Sammāvācāya pariggahalakkhaṇaṃ. Sammākammantassa samuṭṭhānalakkhaṇaṃ. Sammāājīvassa vodānalakkhaṇaṃ. Sammāvāyāmassa <pageBreak edition="Pali Text Society" number="1.0064" /> paggahalakkhaṇaṃ. Sammāsatiyā upaṭṭhānalakkhaṇaṃ. Sammāsamādhissa avikkhepalakkhaṇaṃ.</paragraph>
    <paragraph line="197">Avijjāya aññāṇalakkhaṇaṃ. Saṅkhārānaṃ cetanālakkhaṇaṃ. Viññāṇassa vijānanalakkhaṇaṃ. Nāmassa namanalakkhaṇaṃ. Rūpassa ruppanalakkhaṇaṃ. Saḷāyatanassa āyatanalakkhaṇaṃ. Phassassa phusanalakkhaṇaṃ. Vedanāya vedayitalakkhaṇaṃ. Taṇhāya hetulakkhaṇaṃ. Upādānassa gahaṇalakkhaṇaṃ. Bhavassa āyūhanalakkhaṇaṃ. Jātiyā nibbattilakkhaṇaṃ. Jarāya jīraṇalakkhaṇaṃ. Maraṇassa cutilakkhaṇaṃ.</paragraph>
    <paragraph line="198">Dhātūnaṃ suññatālakkhaṇaṃ. Āyatanānaṃ āyatanalakkhaṇaṃ. Satipaṭṭhānānaṃ upaṭṭhānalakkhaṇaṃ. Sammappadhānānaṃ padahanalakkhaṇaṃ. Iddhipādānaṃ ijjhanalakkhaṇaṃ. Indriyānaṃ adhipatilakkhaṇaṃ. Balānaṃ akampiyalakkhaṇaṃ. Bojjhaṅgānaṃ niyyānalakkhaṇaṃ. Maggassa hetulakkhaṇaṃ.</paragraph>
    <paragraph line="199">Saccānaṃ <pageBreak edition="Vipassana Research Institut" number="1.0061" /><pageBreak edition="Myanmar" number="1.0064" /> tathalakkhaṇaṃ. Samathassa avikkhepalakkhaṇaṃ. Vipassanāya anupassanālakkhaṇaṃ. Samathavipassanānaṃ ekarasalakkhaṇaṃ. Yuganaddhānaṃ anativattanalakkhaṇaṃ.</paragraph>
    <paragraph line="200">Sīlavisuddhiyā saṃvaralakkhaṇaṃ. Cittavisuddhiyā avikkhepalakkhaṇaṃ. Diṭṭhivisuddhiyā dassanalakkhaṇaṃ.</paragraph>
    <paragraph line="201">Khaye ñāṇassa samucchedanalakkhaṇaṃ. Anuppāde ñāṇassa passaddhilakkhaṇaṃ.</paragraph>
    <paragraph line="202">Chandassa <pageBreak edition="Pali Text Society" number="1.0065" /> mūlalakkhaṇaṃ. Manasikārassa samuṭṭhāpanalakkhaṇaṃ. Phassassa samodhānalakkhaṇaṃ. Vedanāya samosaraṇalakkhaṇaṃ. Samādhissa pamukhalakkhaṇaṃ. Satiyā ādhipateyyalakkhaṇaṃ. Paññāya tatuttariyalakkhaṇaṃ. Vimuttiyā sāralakkhaṇaṃ… amatogadhassa nibbānassa pariyosānalakkhaṇaṃ tathaṃ avitathaṃ. Evaṃ tathalakkhaṇaṃ ñāṇagatiyā āgato avirajjhitvā patto anuppattoti tathāgato. Evaṃ tathalakkhaṇaṃ āgatoti tathāgato.</paragraph>
    <paragraph line="203">Kathaṃ <bold>tathadhamme yāthāvato abhisambuddhoti tathāgato? </bold> Tathadhammā nāma cattāri ariyasaccāni. Yathāha – ‘‘cattārimāni, bhikkhave, tathāni avitathāni anaññathāni. Katamāni cattāri? ‘Idaṃ dukkha’nti bhikkhave, tathametaṃ avitathametaṃ anaññathameta’’nti (saṃ. ni. 5.1090) vitthāro. Tāni ca bhagavā abhisambuddho, tasmā tathānaṃ dhammānaṃ abhisambuddhattā tathāgatoti vuccati. Abhisambuddhattho hettha gatasaddo.</paragraph>
    <paragraph line="204">Api ca jarāmaraṇassa jātipaccayasambhūtasamudāgataṭṭho tatho avitatho anaññatho…pe…, saṅkhārānaṃ avijjāpaccayasambhūtasamudāgataṭṭho tatho avitatho anaññatho…pe…, tathā avijjāya saṅkhārānaṃ paccayaṭṭho, saṅkhārānaṃ viññāṇassa paccayaṭṭho…pe…, jātiyā jarāmaraṇassa paccayaṭṭho tatho avitatho anaññatho. Taṃ sabbaṃ bhagavā abhisambuddho, tasmāpi tathānaṃ dhammānaṃ abhisambuddhattā tathāgatoti vuccati. Evaṃ tathadhamme yāthāvato abhisambuddhoti tathāgato.</paragraph>
    <paragraph line="205">Kathaṃ <bold>tathadassitāya tathāgato?</bold> Bhagavā yaṃ sadevake loke…pe…, sadevamanussāya pajāya aparimāṇāsu lokadhātūsu aparimāṇānaṃ <pageBreak edition="Myanmar" number="1.0065" /> sattānaṃ cakkhudvāre āpāthamāgacchantaṃ rūpārammaṇaṃ nāma atthi, taṃ sabbākārato jānāti passati. Evaṃ jānatā passatā ca, tena taṃ <pageBreak edition="Vipassana Research Institut" number="1.0062" /> iṭṭhāniṭṭhādivasena vā diṭṭhasutamutaviññātesu labbhamānakapadavasena vā. ‘‘Katamaṃ taṃ rūpaṃ rūpāyatanaṃ? Yaṃ <pageBreak edition="Pali Text Society" number="1.0066" /> rūpaṃ catunnaṃ mahābhūtānaṃ upādāya vaṇṇanibhā sanidassanaṃ sappaṭighaṃ nīlaṃ pītaka’’ntiādinā (dha. sa. 616) nayena anekehi nāmehi terasahi vārehi dvepaññāsāya nayehi vibhajjamānaṃ tathameva hoti, vitathaṃ natthi. Esa nayo sotadvārādīsupi āpāthaṃ āgacchantesu saddādīsu. Vuttañcetaṃ bhagavatā – ‘‘yaṃ bhikkhave, sadevakassa lokassa…pe… sadevamanussāya pajāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ jānāmi. Tamahaṃ abbhaññāsiṃ, taṃ tathāgatassa viditaṃ, taṃ tathāgato na upaṭṭhāsī’’ti (a. ni. 4.24). Evaṃ tathadassitāya tathāgato. Tattha tathadassī atthe tathāgatoti padasambhavo veditabbo.</paragraph>
    <paragraph line="206">Kathaṃ <pageBreak edition="Pali Text Society" number="1.0067" /><bold>tathavāditāya tathāgato?</bold> Yaṃ rattiṃ bhagavā bodhimaṇḍe aparājitapallaṅke nisinno tiṇṇaṃ mārānaṃ matthakaṃ madditvā anuttaraṃ sammāsambodhiṃ abhisambuddho, yañca rattiṃ yamakasālānamantare anupādisesāya nibbānadhātuyā parinibbāyi, etthantare pañcacattālīsavassaparimāṇe kāle paṭhamabodhiyāpi majjhimabodhiyāpi pacchimabodhiyāpi yaṃ bhagavatā bhāsitaṃ – suttaṃ, geyyaṃ…pe… vedallaṃ, taṃ sabbaṃ atthato ca byañjanato ca anupavajjaṃ, anūnamanadhikaṃ, sabbākāraparipuṇṇaṃ, rāgamadanimmadanaṃ, dosamohamadanimmadanaṃ. Natthi tattha vālaggamattampi avakkhalitaṃ, sabbaṃ taṃ ekamuddikāya lañchitaṃ viya, ekanāḷiyā mitaṃ viya, ekatulāya tulitaṃ viya ca, tathameva hoti avitathaṃ anaññathaṃ. Tenāha – ‘‘yañca, cunda, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti, no aññathā. Tasmā ‘tathāgato’ti vuccatī’’ti (a. ni. 4.23). Gadattho hettha gatasaddo. Evaṃ tathavāditāya tathāgato.</paragraph>
    <paragraph line="207">Api <pageBreak edition="Myanmar" number="1.0066" /> ca āgadanaṃ āgado, vacananti attho. Tayo aviparīto āgado assāti, da-kārassa ta-kāraṃ katvā tathāgatoti evametasmiṃ atthe padasiddhi veditabbā.</paragraph>
    <paragraph line="208">Kathaṃ <bold>tathākāritāya tathāgato?</bold> Bhagavato hi vācāya kāyo anulometi, kāyassapi vācā, tasmā yathāvādī tathākārī, yathākārī tathāvādī ca hoti. Evaṃbhūtassa cassa yathāvācā, kāyopi tathā gato pavattoti attho. Yathā ca kāyo, vācāpi tathā gatā pavattāti tathāgato. Tenevāha – ‘‘yathāvādī, bhikkhave, tathāgato tathākārī, yathākārī tathāvādī <pageBreak edition="Vipassana Research Institut" number="1.0063" />. Iti yathāvādī tathākārī yathākārī tathāvādī. Tasmā ‘tathāgato’ti vuccatī’’ti (a. ni. 4.23). Evaṃ tathākāritāya tathāgato.</paragraph>
    <paragraph line="209">Kathaṃ <bold>abhibhavanaṭṭhena tathāgato?</bold> Upari bhavaggaṃ heṭṭhā avīciṃ pariyantaṃ katvā tiriyaṃ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi, vimuttiñāṇadassanenapi na tassa tulā vā pamāṇaṃ vā atthi; atulo appameyyo anuttaro rājātirājā devadevo sakkānaṃ atisakko brahmānaṃ atibrahmā. Tenāha – ‘‘sadevake, bhikkhave, loke…pe… sadevamanussāya pajāya tathāgato abhibhū anabhibhūto aññadatthudaso vasavattī, tasmā ‘tathāgato’ti vuccatī’’ti.</paragraph>
    <paragraph line="210">Tatrevaṃ padasiddhi veditabbā. Agado viya agado. Ko panesa? Desanāvilāsamayo ceva puññussayo ca. Tena hesa mahānubhāvo bhisakko dibbāgadena sappe viya sabbaparappavādino sadevakañca lokaṃ abhibhavati. Iti sabbālokābhibhavane tatho aviparīto desanāvilāsamayo ceva puññussayo ca agado assāti. Da-kārassa ta-kāraṃ katvā tathāgatoti veditabbo. Evaṃ abhibhavanaṭṭhena tathāgato.</paragraph>
    <paragraph line="211">Api ca tathāya gatotipi tathāgato, tathaṃ gatotipi tathāgato. <bold>Gato</bold>ti avagato, atīto patto paṭipannoti attho.</paragraph>
    <paragraph line="212">Tattha <pageBreak edition="Myanmar" number="1.0067" /> sakalalokaṃ tīraṇapariññāya tathāya gato avagatoti tathāgato. Lokasamudayaṃ pahānapariññāya tathāya gato atītoti tathāgato. Lokanirodhaṃ sacchikiriyāya tathāya gato pattoti tathāgato. Lokanirodhagāminiṃ paṭipadaṃ tathaṃ gato paṭipannoti tathāgato. Tena <pageBreak edition="Pali Text Society" number="1.0068" /> vuttaṃ bhagavatā –</paragraph>
    <indent line="213">‘‘Loko, bhikkhave, tathāgatena abhisambuddho, lokasmā tathāgato visaṃyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā. Yaṃ bhikkhave, sadevakassa lokassa…pe… sabbaṃ taṃ tathāgatena abhisambuddhaṃ. Tasmā, tathāgatoti vuccatī’’ti (a. ni. 4.23).</indent>
    <paragraph line="214">Tassapi <pageBreak edition="Vipassana Research Institut" number="1.0064" /> evaṃ attho veditabbo. Idampi ca tathāgatassa tathāgatabhāvadīpane mukhamattameva. Sabbākārena pana tathāgatova tathāgatassa tathāgatabhāvaṃ vaṇṇeyya.</paragraph>
    <paragraph line="215"><bold>Katamañca taṃ bhikkhave</bold>ti yena appamattakena oramattakena sīlamattakena puthujjano tathāgatassa vaṇṇaṃ vadamāno vadeyya, taṃ katamanti pucchati? Tattha pucchā nāma adiṭṭhajotanā pucchā, diṭṭhasaṃsandanā pucchā, vimaticchedanā pucchā, anumatipucchā, kathetukamyatā pucchāti pañcavidhā hoti.</paragraph>
    <paragraph line="216">Tattha katamā <bold>adiṭṭhajotanā pucchā?</bold> Pakatiyā lakkhaṇaṃ aññātaṃ hoti, adiṭṭhaṃ atulitaṃ atīritaṃ avibhūtaṃ avibhāvitaṃ, tassa ñāṇāya dassanāya tulanāya tīraṇāya vibhāvanāya pañhaṃ pucchati, ayaṃ adiṭṭhajotanā pucchā.</paragraph>
    <paragraph line="217">Katamā <bold>diṭṭhasaṃsandanā pucchā?</bold> Pakatiyā lakkhaṇaṃ ñātaṃ hoti, diṭṭhaṃ tulitaṃ tīritaṃ vibhūtaṃ vibhāvitaṃ, tassa aññehi paṇḍitehi saddhiṃ saṃsandanatthāya pañhaṃ pucchati, ayaṃ diṭṭhasaṃsandanā pucchā.</paragraph>
    <paragraph line="218">Katamā <pageBreak edition="Myanmar" number="1.0068" /><bold>vimaticchedanā pucchā?</bold> Pakatiyā saṃsayapakkhando hoti, vimatipakkhando, dveḷhakajāto, ‘‘evaṃ nu kho, na nu kho, kinnu kho, kathaṃ nu kho’’ti. So vimaticchedanatthāya pañhaṃ pucchati. Ayaṃ vimaticchedanā pucchā.</paragraph>
    <paragraph line="219">Katamā <bold>anumatipucchā?</bold> Bhagavā bhikkhūnaṃ anumatiyā pañhaṃ pucchati – ‘‘taṃ kiṃ maññatha, bhikkhave, rūpaṃ niccaṃ vā aniccaṃ vā’’ti. Aniccaṃ, bhante. Yaṃ panāniccaṃ <pageBreak edition="Pali Text Society" number="1.0069" />, dukkhaṃ vā taṃ sukhaṃ vāti? Dukkhaṃ bhanteti (mahāva. 21) sabbaṃ vattabbaṃ, ayaṃ anumatipucchā.</paragraph>
    <paragraph line="220">Katamā <bold>kathetukamyatā pucchā?</bold> Bhagavā bhikkhūnaṃ kathetukamyatāya pañhaṃ pucchati. Cattārome, bhikkhave, satipaṭṭhānā. Katame cattāro?…Pe… aṭṭhime bhikkhave maggaṅgā. Katame aṭṭhāti, ayaṃ kathetukamyatā pucchā.</paragraph>
    <paragraph line="221">Iti imāsu pañcasu pucchāsu adiṭṭhassa tāva kassaci dhammassa abhāvato tathāgatassa adiṭṭhajotanā <pageBreak edition="Vipassana Research Institut" number="1.0065" /> pucchā natthi. ‘‘Idaṃ nāma aññehi paṇḍitehi samaṇabrāhmaṇehi saddhiṃ saṃsanditvā desessāmī’’ti samannāhārasseva anuppajjanato diṭṭhasaṃsandanā pucchāpi natthi. Yasmā pana buddhānaṃ ekadhammepi āsappanā parisappanā natthi, bodhimaṇḍeyeva sabbā kaṅkhā chinnā; tasmā vimaticchedanā pucchāpi natthiyeva. Avasesā pana dve pucchā buddhānaṃ atthi, tāsu ayaṃ kathetukamyatā pucchā nāma.</paragraph>
    <paragraph line="222" number="8"> Idāni taṃ kathetukamyatāya pucchāya pucchitamatthaṃ kathetuṃ ‘‘pāṇātipātaṃ pahāyā’’tiādimāha.</paragraph>
    <paragraph line="223">Tattha pāṇassa atipāto pāṇātipāto, pāṇavadho, pāṇaghātoti vuttaṃ hoti. <bold>Pāṇo</bold>ti cettha vohārato satto, paramatthato jīvitindriyaṃ, tasmiṃ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṃ aññataradvārappavattā vadhakacetanā pāṇātipāto. So guṇavirahitesu tiracchānagatādīsu pāṇesu khuddake pāṇe appasāvajjo, mahāsarīre mahāsāvajjo, kasmā? Payogamahantatāya. Payogasamattepi vatthumahantatāya. Guṇavantesu manussādīsu appaguṇe pāṇe appasāvajjo, mahāguṇe mahāsāvajjo. Sarīraguṇānaṃ pana samabhāve sati kilesānaṃ upakkamānañca mudutāya appasāvajjo, tibbatāya mahāsāvajjoti veditabbo.</paragraph>
    <paragraph line="224">Tassa <pageBreak edition="Myanmar" number="1.0069" /> pañca sambhārā honti – pāṇo, pāṇasaññitā, vadhakacittaṃ, upakkamo, tena maraṇanti <pageBreak edition="Pali Text Society" number="1.0070" />. Cha payogā – sāhatthiko, āṇattiko, nissaggiyo, thāvaro, vijjāmayo, iddhimayoti. Imasmiṃ panatthe vitthāriyamāne ativiya papañco hoti, tasmā taṃ na vitthārayāma, aññañca evarūpaṃ. Atthikehi pana samantapāsādikaṃ vinayaṭṭhakathaṃ oloketvā gahetabbaṃ.</paragraph>
    <paragraph line="225"><bold>Pahāyā</bold>ti imaṃ pāṇātipātacetanāsaṅkhātaṃ dussīlyaṃ pajahitvā. <bold>Paṭivirato</bold>ti pahīnakālato paṭṭhāya tato dussīlyato orato viratova. Natthi tassa vītikkamissāmīti cakkhusotaviññeyyā dhammā pageva kāyikāti imināva nayena aññesupi evarūpesu padesu attho veditabbo.</paragraph>
    <paragraph line="226"><bold>Samaṇo</bold>ti bhagavā samitapāpatāya laddhavohāro. <bold>Gotamo</bold>ti gottavasena. Na kevalañca bhagavāyeva <pageBreak edition="Vipassana Research Institut" number="1.0066" /> pāṇātipātā paṭivirato, bhikkhusaṅghopi paṭivirato, desanā pana ādito paṭṭhāya evaṃ āgatā, atthaṃ pana dīpentena bhikkhusaṅghavasenāpi dīpetuṃ vaṭṭati.</paragraph>
    <paragraph line="227"><bold>Nihitadaṇḍo nihitasattho</bold>ti parūpaghātatthāya daṇḍaṃ vā satthaṃ vā ādāya avattanato nikkhittadaṇḍo ceva nikkhittasattho cāti attho. Ettha ca ṭhapetvā daṇḍaṃ sabbampi avasesaṃ upakaraṇaṃ sattānaṃ viheṭhanabhāvato satthanti veditabbaṃ. Yaṃ pana bhikkhū kattaradaṇḍaṃ vā dantakaṭṭhaṃ vā vāsiṃ pipphalikaṃ vā gahetvā vicaranti, na taṃ parūpaghātatthāya. Tasmā nihitadaṇḍo nihitasattho tveva saṅkhyaṃ gacchati.</paragraph>
    <paragraph line="228"><bold>Lajjī</bold>ti pāpajigucchanalakkhaṇāya lajjāya samannāgato. <bold>Dayāpanno</bold>ti dayaṃ mettacittataṃ āpanno. <bold>Sabbapāṇabhūtahitānukampī</bold>ti; sabbe pāṇabhūte hitena anukampako. Tāya dayāpannatāya sabbesaṃ pāṇabhūtānaṃ hitacittakoti attho. <bold>Viharatī</bold>ti iriyati yapeti yāpeti pāleti <pageBreak edition="Myanmar" number="1.0070" />. <bold>Iti vā hi, bhikkhave</bold>ti evaṃ vā bhikkhave. Vā saddo upari ‘‘adinnādānaṃ <pageBreak edition="Pali Text Society" number="1.0071" /> pahāyā’’tiādīni apekkhitvā vikappattho vutto, evaṃ sabbattha purimaṃ vā pacchimaṃ vā apekkhitvā vikappabhāvo veditabbo.</paragraph>
    <paragraph line="229">Ayaṃ panettha saṅkhepo – bhikkhave, puthujjano tathāgatassa vaṇṇaṃ vadamāno evaṃ vadeyya – ‘‘samaṇo gotamo pāṇaṃ na hanati, na ghāteti, na tattha samanuñño hoti, virato imasmā dussīlyā; aho, vata re buddhaguṇā mahantā’’ti, iti mahantaṃ ussāhaṃ katvā vaṇṇaṃ vattukāmopi appamattakaṃ oramattakaṃ ācārasīlamattakameva vakkhati. Upari asādhāraṇabhāvaṃ nissāya vaṇṇaṃ vattuṃ na sakkhissati. Na kevalañca puthujjanova sotāpannasakadāgāmianāgāmiarahantopi paccekabuddhāpi na sakkontiyeva; tathāgatoyeva pana sakkoti, taṃ vo upari vakkhāmīti, ayamettha sādhippāyā atthavaṇṇanā. Ito paraṃ pana apubbapadameva vaṇṇayissāma.</paragraph>
    <paragraph line="230"><bold>Adinnādānaṃ pahāyā</bold>ti ettha adinnassa ādānaṃ adinnādānaṃ, parasaṃharaṇaṃ, theyyaṃ, corikāti vuttaṃ hoti. Tattha <bold>adinna</bold>nti parapariggahitaṃ, yattha paro yathākāmakāritaṃ āpajjanto adaṇḍāraho anupavajjo ca hoti. Tasmiṃ parapariggahite parapariggahitasaññino, tadādāyakaupakkamasamuṭṭhāpikā theyyacetanā adinnādānaṃ. Taṃ hīne parasantake appasāvajjaṃ, paṇīte mahāsāvajjaṃ, kasmā? Vatthupaṇītatāya. Vatthusamatte sati guṇādhikānaṃ santake vatthusmiṃ mahāsāvajjaṃ <pageBreak edition="Vipassana Research Institut" number="1.0067" />. Taṃ taṃ guṇādhikaṃ upādāya tato tato hīnaguṇassa santake vatthusmiṃ appasāvajjaṃ.</paragraph>
    <paragraph line="231">Tassa pañca sambhārā honti – parapariggahitaṃ, parapariggahitasaññitā, theyyacittaṃ, upakkamo, tena haraṇanti. Cha payogā – sāhatthikādayova. Te ca kho yathānurūpaṃ theyyāvahāro, pasayhāvahāro, paṭicchannāvahāro, parikappāvahāro, kusāvahāroti imesaṃ avahārānaṃ vasena pavattā, ayamettha saṅkhepo. Vitthāro pana samantapāsādikāyaṃ vutto.</paragraph>
    <paragraph line="232">Dinnameva <pageBreak edition="Pali Text Society" number="1.0072" /><pageBreak edition="Myanmar" number="1.0071" /> ādiyatīti <bold>dinnādāyī.</bold> Cittenapi dinnameva paṭikaṅkhatīti <bold>dinnapāṭikaṅkhī.</bold> Thenetīti theno. Na thenena <bold>athenena.</bold> Athenattāyeva <bold>sucibhūtena. Attanā</bold>ti attabhāvena. Athenaṃ sucibhūtaṃ attānaṃ katvā viharatīti vuttaṃ hoti. Sesaṃ paṭhamasikkhāpade vuttanayeneva yojetabbaṃ. Yathā ca idha, evaṃ sabbattha.</paragraph>
    <paragraph line="233"><bold>Abrahmacariya</bold>nti aseṭṭhacariyaṃ. Brahmaṃ seṭṭhaṃ ācāraṃ caratīti brahmacārī. <bold>Ārācārī</bold>ti abrahmacariyato dūracārī. <bold>Methunā</bold>ti rāgapariyuṭṭhānavasena sadisattā methunakāti laddhavohārehi paṭisevitabbato methunāti saṅkhyaṃ gatā asaddhammā. <bold>Gāmadhammā</bold>ti gāmavāsīnaṃ dhammā.</paragraph>
    <paragraph line="234" number="9"><bold>Musāvādaṃ pahāyā</bold>ti ettha <bold>musā</bold>ti visaṃvādanapurekkhārassa atthabhañjanako vacīpayogo kāyapayogo, vā visaṃvādanādhippāyena panassa paravisaṃvādakakāyavacīpayogasamuṭṭhāpikā cetanā musāvādo.</paragraph>
    <paragraph line="235">Aparo nayo, <bold>‘musā’</bold>ti abhūtaṃ atacchaṃ vatthu. <bold>‘Vādo’</bold>ti tassa bhūtato tacchato viññāpanaṃ. Lakkhaṇato pana atathaṃ vatthuṃ tathato paraṃ viññāpetukāmassa tathāviññattisamuṭṭhāpikā cetanā musāvādo. So yamatthaṃ bhañjati, tassa appatāya appasāvajjo, mahantatāya mahāsāvajjo.</paragraph>
    <paragraph line="236">Api ca gahaṭṭhānaṃ attano santakaṃ adātukāmatāya natthītiādinayappavatto appasāvajjo, sakkhinā hutvā atthabhañjanatthaṃ vutto mahāsāvajjo, pabbajitānaṃ appakampi telaṃ vā sappiṃ vā labhitvā hasādhippāyena – ‘‘ajja gāme telaṃ nadī maññe sandatī’’ti pūraṇakathānayena <pageBreak edition="Vipassana Research Institut" number="1.0068" /> pavatto appasāvajjo, adiṭṭhaṃyeva pana diṭṭhantiādinā nayena vadantānaṃ mahāsāvajjo.</paragraph>
    <paragraph line="237">Tassa cattāro sambhārā honti – atathaṃ vatthu, visaṃvādanacittaṃ, tajjo vāyāmo, parassa tadatthavijānananti. Eko payogo sāhatthikova. So kāyena vā kāyapaṭibaddhena vā vācāya <pageBreak edition="Pali Text Society" number="1.0073" /> vā paravisaṃvādanakiriyākaraṇena daṭṭhabbo. Tāya ce kiriyāya paro tamatthaṃ jānāti, ayaṃ kiriyasamuṭṭhāpikacetanākkhaṇeyeva musāvādakammunā bajjhati.</paragraph>
    <paragraph line="238">Yasmā <pageBreak edition="Myanmar" number="1.0072" /> pana yathā kāyakāyapaṭibaddhavācāhi paraṃ visaṃvādeti, tathā ‘‘idamassa bhaṇāhī’’ti āṇāpentopi paṇṇaṃ likhitvā purato nissajjantopi, ‘‘ayamattho evaṃ daṭṭhabbo’’ti kuḍḍādīsu likhitvā ṭhapentopi. Tasmā ettha āṇattikanissaggiyathāvarāpi payogā yujjanti, aṭṭhakathāsu pana anāgatattā vīmaṃsitvā gahetabbā.</paragraph>
    <paragraph line="239">Saccaṃ vadatīti <bold>saccavādī.</bold> Saccena saccaṃ sandahati ghaṭetīti <bold>saccasandho.</bold> Na antarantarā musā vadatīti attho. Yo hi puriso kadāci musā vadati, kadāci saccaṃ, tassa musāvādena antaritattā saccaṃ saccena na ghaṭīyati; tasmā so na saccasandho. Ayaṃ pana na tādiso, jīvitahetupi musā avatvā saccena saccaṃ sandahati yevāti saccasandho.</paragraph>
    <paragraph line="240"><bold>Theto</bold>ti thiro thirakathoti attho. Eko hi puggalo haliddirāgo viya, thusarāsimhi nikhātakhāṇu viya, assapiṭṭhe ṭhapitakumbhaṇḍamiva ca na thirakatho hoti, eko pāsāṇalekhā viya, indakhīlo viya ca thirakatho hoti, asinā sīsaṃ chindantepi dve kathā na katheti, ayaṃ vuccati theto.</paragraph>
    <paragraph line="241"><bold>Paccayiko</bold>ti pattiyāyitabbako, saddhāyitabbakoti attho. Ekacco hi puggalo na paccayiko hoti, ‘‘idaṃ kena vuttaṃ, asukenā’’ti vutte ‘‘mā tassa vacanaṃ saddahathā’’ti vattabbataṃ āpajjati. Eko paccayiko hoti, ‘‘idaṃ kena vuttaṃ, asukenā’’ti vutte ‘‘yadi tena vuttaṃ, idameva pamāṇaṃ, idāni upaparikkhitabbaṃ natthi, evameva ida’’nti vattabbataṃ āpajjati, ayaṃ vuccati paccayiko. <bold>Avisaṃvādako lokassā</bold>ti tāya saccavāditāya lokaṃ na visaṃvādetīti attho.</paragraph>
    <paragraph line="242"><bold>Pisuṇaṃ</bold><pageBreak edition="Vipassana Research Institut" number="1.0069" /><bold>vācaṃ pahāyā</bold>tiādīsu yāya vācāya yassa taṃ vācaṃ <pageBreak edition="Pali Text Society" number="1.0074" /> bhāsati, tassa hadaye attano piyabhāvaṃ, parassa ca suññabhāvaṃ karoti, sā pisuṇā vācā.</paragraph>
    <paragraph line="243">Yāya pana attānampi parampi pharusaṃ karoti, yā vācā sayampi pharusā, neva kaṇṇasukhā na hadayaṅgamā, ayaṃ pharusā vācā.</paragraph>
    <paragraph line="244">Yena <pageBreak edition="Myanmar" number="1.0073" /> samphaṃ palapati niratthakaṃ, so samphappalāpo.</paragraph>
    <paragraph line="245">Tesaṃ mūlabhūtā cetanāpi pisuṇavācādināmeva labhati, sā eva ca idhādhippetāti.</paragraph>
    <paragraph line="246">Tattha saṃkiliṭṭhacittassa paresaṃ vā bhedāya attano piyakamyatāya vā kāyavacīpayogasamuṭṭhāpikā cetanā pisuṇavācā. Sā yassa bhedaṃ karoti, tassa appaguṇatāya appasāvajjā, mahāguṇatāya mahāsāvajjā.</paragraph>
    <paragraph line="247">Tassā cattāro sambhārā – bhinditabbo paro, ‘‘iti ime nānā bhavissanti, vinā bhavissantī’’ti bhedapurekkhāratā vā, ‘‘iti ahaṃ piyo bhavissāmi vissāsiko’’ti piyakamyatā vā, tajjo vāyāmo, tassa tadatthavijānananti. <bold>Imesaṃ bhedāyā</bold>ti, yesaṃ itoti vuttānaṃ santike sutaṃ tesaṃ bhedāya.</paragraph>
    <paragraph line="248"><bold>Bhinnānaṃ vā sandhātā</bold>ti dvinnaṃ mittānaṃ vā samānupajjhāyakādīnaṃ vā kenacideva kāraṇena bhinnānaṃ ekamekaṃ upasaṅkamitvā ‘‘tumhākaṃ īdise kule jātānaṃ evaṃ bahussutānaṃ idaṃ na yutta’’ntiādīni vatvā sandhānaṃ kattā anukattā. <bold>Anuppadātā</bold>ti sandhānānuppadātā. Dve jane samagge disvā – ‘‘tumhākaṃ evarūpe kule jātānaṃ evarūpehi guṇehi samannāgatānaṃ anucchavikameta’’ntiādīni vatvā daḷhīkammaṃ kattāti attho. Samaggo ārāmo assāti <bold>samaggārāmo.</bold> Yattha samaggā natthi, tattha vasitumpi na icchatīti attho. Samaggarāmotipi pāḷi, ayamevettha attho. <bold>Samaggarato</bold>ti samaggesu rato, te pahāya aññattha gantumpi na icchatīti attho. Samagge disvāpi sutvāpi nandatīti <bold>samagganandī,</bold><bold>samaggakaraṇiṃ vācaṃ bhāsitā</bold>ti yā vācā satte samaggeyeva karoti <pageBreak edition="Pali Text Society" number="1.0075" />, taṃ sāmaggiguṇaparidīpikameva vācaṃ bhāsati, na itaranti.</paragraph>
    <paragraph line="249">Parassa <pageBreak edition="Vipassana Research Institut" number="1.0070" /> mammacchedakakāyavacīpayogasamuṭṭhāpikā ekantapharusacetanā pharusāvācā. Tassā āvibhāvatthamidaṃ vatthu – eko kira dārako mātuvacanaṃ anādiyitvā araññaṃ gacchati, taṃ mātā nivattetumasakkontī – ‘‘caṇḍā taṃ mahiṃsī anubandhatū’’ti akkosi. Athassa tatheva araññe mahiṃsī <pageBreak edition="Myanmar" number="1.0074" /> uṭṭhāsi. Dārako ‘‘yaṃ mama mātā mukhena kathesi, taṃ mā hotu, yaṃ cittena cintesi taṃ hotū’’ti, saccakiriyamakāsi. Mahiṃsī tattheva baddhā viya aṭṭhāsi. Evaṃ mammacchedakopi payogo cittasaṇhatāya na pharusā vācā hoti. Mātāpitaro hi kadāci puttake evaṃ vadanti – ‘‘corā vo khaṇḍākhaṇḍaṃ karontū’’ti, uppalapattampi ca nesaṃ upari patantaṃ na icchanti. Ācariyupajjhāyā ca kadāci nissitake evaṃ vadanti – ‘‘kiṃ ime ahirīkā anottappino caranti, niddhamatha ne’’ti, atha ca nesaṃ āgamādhigamasampattiṃ icchanti. Yathā ca cittasaṇhatāya pharusā vācā na hoti, evaṃ vacanasaṇhatāya apharusā vācā na hoti. Na hi mārāpetukāmassa – ‘‘imaṃ sukhaṃ sayāpethā’’ti vacanaṃ apharusā vācā hoti, cittapharusatāya panesā pharusā vācāva. Sā yaṃ sandhāya pavattitā, tassa appaguṇatāya appasāvajjā, mahāguṇatāya mahāsāvajjā. Tassā tayo sambhārā – akkositabbo paro, kupitacittaṃ, akkosanāti.</paragraph>
    <paragraph line="250"><bold>Nelā</bold>ti elaṃ vuccati doso, nāssā elanti nelā, niddosāti attho. ‘‘Nelaṅgo setapacchādo’’ti, (udā. 65) ettha vuttanelaṃ viya. <bold>Kaṇṇasukhā</bold>ti byañjanamadhuratāya kaṇṇānaṃ sukhā, sūcivijjhanaṃ viya kaṇṇasūlaṃ na janeti. Atthamadhuratāya sakalasarīre kopaṃ ajanetvā pemaṃ janetīti <bold>pemanīyā.</bold> Hadayaṃ gacchati, appaṭihaññamānā sukhena cittaṃ pavisatīti <bold>hadayaṅgamā. </bold> Guṇaparipuṇṇatāya pure bhavāti <bold>porī</bold> pure saṃvaḍḍhanārī <pageBreak edition="Pali Text Society" number="1.0076" /> viya sukumārātipi <bold>porī.</bold> Purassa esātipi <bold>porī.</bold> Nagaravāsīnaṃ kathāti attho. Nagaravāsino hi yuttakathā honti. Pitimattaṃ pitāti vadanti, bhātimattaṃ bhātāti vadanti, mātimattaṃ mātāti vadanti. Evarūpī kathā bahuno janassa kantā hotīti <bold>bahujanakantā.</bold> Kantabhāveneva bahuno janassa manāpā cittavuḍḍhikarāti <bold>bahujanamanāpā.</bold></paragraph>
    <paragraph line="251">Anatthaviññāpikā kāyavacīpayogasamuṭṭhāpikā akusalacetanā samphappalāpo. So āsevanamandatāya appasāvajjo, āsevanamahantatāya mahāsāvajjo, tassa dve sambhārā – bhāratayuddhasītāharaṇādiniratthakakathāpurekkhāratā, tathārūpī kathā kathanañca.</paragraph>
    <paragraph line="252">Kālena <pageBreak edition="Myanmar" number="1.0075" /> vadatīti <bold>kālavādī</bold> vattabbayuttakālaṃ sallakkhetvā vadatīti attho. Bhūtaṃ tathaṃ tacchaṃ <pageBreak edition="Vipassana Research Institut" number="1.0071" /> sabhāvameva vadatīti <bold>bhūtavādī. </bold> Diṭṭhadhammikasamparāyikatthasannissitameva katvā vadatīti <bold>atthavādī.</bold> Navalokuttaradhammasannissitaṃ katvā vadatīti <bold>dhammavādī</bold> saṃvaravinayapahānavinayasannissitaṃ katvā vadatīti <bold>vinayavādī.</bold></paragraph>
    <paragraph line="253">Nidhānaṃ vuccati ṭhapanokāso, nidhānamassā atthīti <bold>nidhānavatī.</bold> Hadaye nidhātabbayuttakaṃ vācaṃ bhāsitāti attho. <bold>Kālenā</bold>ti evarūpiṃ bhāsamānopi ca – ‘‘ahaṃ nidhānavatiṃ vācaṃ bhāsissāmī’’ti na akālena bhāsati, yuttakālaṃ pana apekkhitvāva bhāsatīti attho. <bold>Sāpadesa</bold>nti saupamaṃ, sakāraṇanti attho. <bold>Pariyantavati</bold>nti paricchedaṃ dassetvā yathāssā paricchedo paññāyati, evaṃ bhāsatīti attho. <bold>Atthasaṃhita</bold>nti <pageBreak edition="Pali Text Society" number="1.0077" /> anekehipi nayehi vibhajantena pariyādātuṃ asakkuṇeyyatāya atthasampannaṃ bhāsati. Yaṃ vā so atthavādī atthaṃ vadati, tena atthena sahitattā atthasaṃhitaṃ vācaṃ bhāsati, na aññaṃ nikkhipitvā aññaṃ bhāsatīti vuttaṃ hoti.</paragraph>
    <paragraph line="254" number="10"><bold>Bījagāmabhūtagāmasamārambhā</bold>ti mūlabījaṃ khandhabījaṃ phaḷubījaṃ aggabījaṃ bījabījanti pañcavidhassa bījagāmassa ceva, yassa kassaci nīlatiṇarukkhādikassa bhūtagāmassa ca samārambhā, chedanabhedanapacanādibhāvena vikopanā paṭiviratoti attho.</paragraph>
    <paragraph line="255"><bold>Ekabhattiko</bold>ti pātarāsabhattaṃ sāyamāsabhattanti dve bhattāni, tesu pātarāsabhattaṃ antomajjhanhikena paricchinnaṃ, itaraṃ majjhanhikato uddhaṃ anto aruṇena. Tasmā antomajjhanhike dasakkhattuṃ bhuñjamānopi ekabhattikova hoti. Taṃ sandhāya vuttaṃ ‘‘ekabhattiko’’ti.</paragraph>
    <paragraph line="256">Rattiyā bhojanaṃ ratti, tato uparatoti <bold>rattūparato.</bold> Atikkante majjhanhike yāva sūriyatthaṅgamanā bhojanaṃ vikālabhojanaṃ nāma. Tato viratattā <bold>virato vikālabhojanā.</bold> Kadā virato? Anomānadītīre pabbajitadivasato paṭṭhāya.</paragraph>
    <paragraph line="257">Sāsanassa ananulomattā visūkaṃ paṭāṇībhūtaṃ dassananti visūkadassanaṃ. Attanā naccananaccāpanādivasena naccā ca gītā ca vāditā ca antamaso <pageBreak edition="Myanmar" number="1.0076" /> mayūranaccādivasenapi pavattānaṃ naccādīnaṃ visūkabhūtā dassanā cāti <bold>naccagītavāditavisūkadassanā.</bold> Naccādīni hi attanā <pageBreak edition="Vipassana Research Institut" number="1.0072" /> payojetuṃ vā parehi payojāpetuṃ vā payuttāni passituṃ vā neva bhikkhūnaṃ na bhikkhunīnañca vaṭṭanti.</paragraph>
    <paragraph line="258">Mālādīsu <bold>mālā</bold>ti yaṃ kiñci pupphaṃ. <bold>Gandha</bold>nti yaṃ kiñci gandhajātaṃ. <bold>Vilepana</bold>nti chavirāgakaraṇaṃ. Tattha piḷandhanto dhāreti nāma, ūnaṭṭhānaṃ pūrento maṇḍeti nāma, gandhavasena chavirāgavasena ca sādiyanto vibhūseti nāma. <bold>Ṭhānaṃ</bold> vuccati kāraṇaṃ. Tasmā yāya <pageBreak edition="Pali Text Society" number="1.0078" /> dussīlyacetanāya tāni mālādhāraṇādīni mahājano karoti, tato paṭiviratoti attho.</paragraph>
    <paragraph line="259"><bold>Uccāsayanaṃ</bold> vuccati pamāṇātikkantaṃ. <bold>Mahāsayana</bold>nti akappiyapaccattharaṇaṃ. Tato viratoti attho.</paragraph>
    <paragraph line="260"><bold>Jātarūpa</bold>nti suvaṇṇaṃ. <bold>Rajata</bold>nti kahāpaṇo, lohamāsako, jatumāsako, dārumāsakoti ye vohāraṃ gacchanti. Tassa ubhayassāpi paṭiggahaṇā paṭivirato, neva naṃ uggaṇhāti, na uggaṇhāpeti, na upanikkhittaṃ sādiyatīti attho.</paragraph>
    <paragraph line="261"><bold>Āmakadhaññapaṭiggahaṇā</bold>ti, sālivīhiyavagodhūmakaṅguvarakakudrūsakasaṅkhātassa sattavidhassāpi āmakadhaññassa paṭiggahaṇā. Na kevalañca etesaṃ paṭiggahaṇameva, āmasanampi bhikkhūnaṃ na vaṭṭatiyeva. <bold>Āmakamaṃsapaṭiggahaṇā</bold>ti ettha aññatra odissa anuññātā āmakamaṃsamacchānaṃ paṭiggahaṇameva bhikkhūnaṃ na vaṭṭati, no āmasanaṃ.</paragraph>
    <paragraph line="262"><bold>Itthikumārikapaṭiggahaṇā</bold>ti ettha <bold>itthī</bold>ti purisantaragatā, itarā kumārikā nāma, tāsaṃ paṭiggahaṇampi āmasanampi akappiyameva.</paragraph>
    <paragraph line="263"><bold>Dāsidāsapaṭiggahaṇā</bold>ti ettha dāsidāsavaseneva tesaṃ paṭiggahaṇaṃ na vaṭṭati. ‘‘Kappiyakārakaṃ dammi, ārāmikaṃ dammī’’ti evaṃ vutte pana vaṭṭati.</paragraph>
    <paragraph line="264">Ajeḷakādīsu khettavatthupariyosānesu kappiyākappiyanayo vinayavasena upaparikkhitabbo. Tattha <bold>khettaṃ</bold> nāma yasmiṃ pubbaṇṇaṃ ruhati. <bold>Vatthu</bold> nāma yasmiṃ aparaṇṇaṃ ruhati. Yattha vā ubhayampi ruhati, taṃ khettaṃ. Tadatthāya <pageBreak edition="Myanmar" number="1.0077" /> akatabhūmibhāgo <bold>vatthu. </bold> Khettavatthusīsena cettha vāpitaḷākādīnipi saṅgahitāneva.</paragraph>
    <paragraph line="265"><bold>Dūteyyaṃ</bold><pageBreak edition="Vipassana Research Institut" number="1.0073" /> vuccati dūtakammaṃ, gihīnaṃ pahitaṃ paṇṇaṃ vā sāsanaṃ vā gahetvā tattha tattha gamanaṃ. <bold>Pahiṇagamanaṃ</bold> vuccati gharā gharaṃ pesitassa khuddakagamanaṃ. Anuyogo nāma tadubhayakaraṇaṃ. Tasmā dūteyyapahiṇagamanānaṃ anuyogāti. Evamettha attho veditabbo.</paragraph>
    <paragraph line="266"><bold>Kayavikkayā</bold>ti kayā ca vikkayā ca. Tulākūṭādīsu <pageBreak edition="Pali Text Society" number="1.0079" /><bold>kūṭa</bold>nti vañcanaṃ. Tattha tulākūṭaṃ nāma rūpakūṭaṃ aṅgakūṭaṃ, gahaṇakūṭaṃ, paṭicchannakūṭanti catubbidhaṃ hoti. Tattha <bold>rūpakūṭaṃ</bold> nāma dve tulā samarūpā katvā gaṇhanto mahatiyā gaṇhāti, dadanto khuddikāya deti. <bold>Aṅgakūṭaṃ</bold> nāma gaṇhanto pacchābhāge hatthena tulaṃ akkamati, dadanto pubbabhāge. <bold>Gahaṇakūṭaṃ</bold> nāma gaṇhanto mūle rajjuṃ gaṇhāti, dadanto agge. <bold>Paṭicchannakūṭaṃ</bold> nāma tulaṃ susiraṃ katvā anto ayacuṇṇaṃ pakkhipitvā gaṇhanto taṃ pacchābhāge karoti, dadanto aggabhāge.</paragraph>
    <paragraph line="267"><bold>Kaṃso</bold> vuccati suvaṇṇapāti, tāya vañcanaṃ <bold>kaṃsakūṭaṃ.</bold> Kathaṃ? Ekaṃ suvaṇṇapātiṃ katvā aññā dve tisso lohapātiyo suvaṇṇavaṇṇe karoti, tato janapadaṃ gantvā kiñcideva aḍḍhaṃ kulaṃ pavisitvā – ‘‘suvaṇṇabhājanāni kiṇathā’’ti vatvā agghe pucchite samagghataraṃ dātukāmā honti. Tato tehi – ‘‘kathaṃ imesaṃ suvaṇṇabhāvo jānitabbo’’ti vutte, ‘‘vīmaṃsitvā gaṇhathā’’ti suvaṇṇapātiṃ pāsāṇe ghaṃsitvā sabbā pātiyo datvā gacchati.</paragraph>
    <paragraph line="268"><bold>Mānakūṭaṃ</bold> nāma hadayabhedasikhābhedarajjubhedavasena tividhaṃ hoti. Tattha <bold>hadayabhedo</bold> sappitelādiminanakāle labbhati. Tāni hi gaṇhanto heṭṭhāchiddena mānena – ‘‘saṇikaṃ āsiñcā’’ti vatvā antobhājane bahuṃ paggharāpetvā gaṇhāti, dadanto chiddaṃ pidhāya sīghaṃ pūretvā deti.</paragraph>
    <paragraph line="269"><bold>Sikhābhedo</bold> tilataṇḍulādiminanakāle labbhati. Tāni hi gaṇhanto saṇikaṃ sikhaṃ ussāpetvā gaṇhāti, dadanto vegena pūretvā sikhaṃ chindanto deti.</paragraph>
    <paragraph line="270"><bold>Rajjubhedo</bold><pageBreak edition="Myanmar" number="1.0078" /> khettavatthuminanakāle labbhati. Lañjaṃ alabhantā hi khettaṃ amahantampi mahantaṃ katvā minanti.</paragraph>
    <paragraph line="271">Ukkoṭanādīsu <bold>ukkoṭana</bold>nti assāmike sāmike kātuṃ lañjaggahaṇaṃ. <bold>Vañcana</bold>nti tehi tehi upāyehi paresaṃ vañcanaṃ. Tatridamekaṃ vatthu – eko kira luddako migañca migapotakañca gahetvā <pageBreak edition="Vipassana Research Institut" number="1.0074" /> āgacchati <pageBreak edition="Pali Text Society" number="1.0080" />, tameko dhutto – ‘‘kiṃ bho, migo agghati, kiṃ migapotako’’ti āha. ‘‘Migo dve kahāpaṇe, migapotako eka’’nti ca vutte ekaṃ kahāpaṇaṃ datvā migapotakaṃ gahetvā thokaṃ gantvā nivatto – ‘‘na me bho, migapotakena attho, migaṃ me dehī’’ti āha. Tena hi – dve kahāpaṇe dehīti. So āha – ‘‘nanu te bho, mayā paṭhamaṃ eko kahāpaṇo dinno’’ti? ‘‘Āma, dinno’’ti. ‘‘Idaṃ migapotakaṃ gaṇha, evaṃ so ca kahāpaṇo, ayañca kahāpaṇagghanako migapotakoti dve kahāpaṇā bhavissantī’’ti. So ‘‘kāraṇaṃ vadatī’’ti sallakkhetvā migapotakaṃ gahetvā migaṃ adāsīti. <bold>Nikatī</bold>ti yogavasena vā māyāvasena vā apāmaṅgaṃ pāmaṅganti, amaṇiṃ maṇinti, asuvaṇṇaṃ suvaṇṇanti katvā patirūpakena vañcanaṃ. <bold>Sāciyogo</bold>ti kuṭilayogo, etesaṃyeva ukkoṭanādīnametaṃ nāmaṃ. Tasmā – ukkoṭanasāciyogo, vañcanasāciyogo, nikatisāciyogoti, evamettha attho daṭṭhabbo. Keci aññaṃ dassetvā aññassa parivattanaṃ sāciyogoti vadanti. Taṃ pana vañcaneneva saṅgahitaṃ.</paragraph>
    <paragraph line="272">Chedanādīsu <bold>chedana</bold>nti hatthacchedanādi. <bold>Vadho</bold>ti māraṇaṃ. <bold>Bandho</bold>ti rajjubandhanādīhi bandhanaṃ. <bold>Viparāmoso</bold>ti himaviparāmoso, gumbaviparāmosoti duvidho. Yaṃ himapātasamaye himena paṭicchannā hutvā maggappaṭipannaṃ janaṃ musanti, ayaṃ himaviparāmoso. Yaṃ gumbādīhi paṭicchannā musanti, ayaṃ gumbaviparāmoso. <bold>Ālopo</bold> vuccati gāmanigamādīnaṃ vilopakaraṇaṃ. <bold>Sahasākāro</bold>ti sāhasikakiriyā. Gehaṃ pavisitvā manussānaṃ ure satthaṃ ṭhapetvā icchitabhaṇḍānaṃ gahaṇaṃ. Evametasmā chedana…pe… sahasākārā paṭivirato samaṇo gotamoti. Iti vā hi, bhikkhave, puthujjano tathāgatassa vaṇṇaṃ vadamāno vadeyyāti.</paragraph>
    <centered line="273">Ettāvatā cūḷasīlaṃ niṭṭhitaṃ hoti.</centered>
    <subhead line="274">Majjhimasīlavaṇṇanā</subhead>
    <paragraph line="275" number="11"> Idāni <pageBreak edition="Pali Text Society" number="1.0081" /><pageBreak edition="Myanmar" number="1.0079" /> majjhimasīlaṃ vitthārento ‘‘yathā vā paneke bhonto’’tiādimāha. Tatrāyaṃ anuttānapadavaṇṇanā. <bold>Saddhādeyyānī</bold>ti kammañca phalañca idhalokañca paralokañca saddahitvā dinnāni. ‘Ayaṃ me ñātī’ti vā, ‘mitto’ti vā, idaṃ paṭikarissati, idaṃ vā tena katapubbanti vā, evaṃ na dinnānīti attho. Evaṃ dinnāni hi na saddhādeyyāni nāma honti <pageBreak edition="Vipassana Research Institut" number="1.0075" />. <bold>Bhojanānī</bold>ti desanāsīsamattametaṃ, atthato pana saddhādeyyāni bhojanāni bhuñjitvā cīvarāni pārupitvā senāsanāni sevamānā gilānabhesajjaṃ paribhuñjamānāti sabbametaṃ vuttameva hoti.</paragraph>
    <paragraph line="276"><bold>Seyyathida</bold>nti nipāto. Tassattho katamo so bījagāmabhūtagāmo, yassa samārambhaṃ anuyuttā viharantīti. Tato taṃ dassento <bold>mūlabīja</bold>ntiādimāha. Tattha <bold>mūlabījaṃ</bold> nāma haliddi, siṅgiveraṃ, vacā, vacattaṃ, ativisā, kaṭukarohiṇī, usīraṃ, bhaddamuttakanti evamādi. <bold>Khandhabījaṃ</bold> nāma assattho, nigrodho, pilakkho, udumbaro, kacchako, kapitthanoti evamādi. <bold>Phaḷubījaṃ</bold> nāma ucchu, naḷo, veḷūti evamādi. <bold>Aggabījaṃ</bold> nāma ajjakaṃ, phaṇijjakaṃ, hiriveranti evamādi. <bold>Bījabījaṃ</bold> nāma pubbaṇṇaṃ aparaṇṇanti evamādi. Sabbañhetaṃ rukkhato viyojitaṃ viruhanasamatthameva ‘‘bījagāmo’’ti vuccati. Rukkhato pana aviyojitaṃ asukkhaṃ ‘‘bhūtagāmo’’ti vuccati. Tattha bhūtagāmasamārambho pācittiyavatthu, bījagāmasamārambho dukkaṭavatthūti veditabbo.</paragraph>
    <paragraph line="277" number="12"><bold>Sannidhikāraparibhoga</bold>nti sannidhikatassa paribhogaṃ. Tattha duvidhā kathā, vinayavasena ca sallekhavasena ca. Vinayavasena tāva yaṃ kiñci annaṃ ajja paṭiggahitaṃ aparajju sannidhikārakaṃ hoti, tassa paribhoge pācittiyaṃ <pageBreak edition="Pali Text Society" number="1.0082" />. Attanā laddhaṃ pana sāmaṇerānaṃ datvā, tehi laddhaṃ ṭhapāpetvā dutiyadivase bhuñjituṃ vaṭṭati, sallekho pana na hoti.</paragraph>
    <paragraph line="278"><bold>Pānasannidhimhi</bold>pi eseva nayo. Tattha pānaṃ nāma ambapānādīni aṭṭha pānāni, yāni ca tesaṃ anulomāni. Tesaṃ vinicchayo samantapāsādikāyaṃ vutto.</paragraph>
    <paragraph line="279"><bold>Vatthasannidhimhi</bold><pageBreak edition="Myanmar" number="1.0080" /> anadhiṭṭhitaṃ avikappitaṃ sannidhi ca hoti, sallekhañca kopeti, ayaṃ pariyāyakathā. Nippariyāyato pana ticīvarasantuṭṭhena bhavitabbaṃ, catutthaṃ labhitvā aññassa dātabbaṃ. Sace yassa kassaci dātuṃ na sakkoti, yassa pana dātukāmo hoti, so uddesatthāya vā paripucchatthāya vā gato, āgatamatte dātabbaṃ, adātuṃ na vaṭṭati. Cīvare pana appahonte satiyā paccāsāya anuññātakālaṃ ṭhapetuṃ vaṭṭati. Sūcisuttacīvarakārakānaṃ alābhena tato parampi vinayakammaṃ katvā ṭhapetuṃ vaṭṭati. ‘‘Imasmiṃ jiṇṇe puna īdisaṃ kuto labhissāmī’’ti pana ṭhapetuṃ na vaṭṭati, sannidhi ca hoti, sallekhañca kopeti.</paragraph>
    <paragraph line="280"><bold>Yānasannidhimhi</bold><pageBreak edition="Vipassana Research Institut" number="1.0076" /> yānaṃ nāma vayhaṃ, ratho, sakaṭaṃ, sandamānikā, sivikā, pāṭaṅkīti; netaṃ pabbajitassa yānaṃ. Upāhanā pana pabbajitassa yānaṃyeva. Ekabhikkhussa hi eko araññatthāya, eko dhotapādakatthāyāti, ukkaṃsato dve upāhanasaṅghāṭā vaṭṭanti. Tatiyaṃ labhitvā aññassa dātabbo. ‘‘Imasmiṃ jiṇṇe aññaṃ kuto labhissāmī’’ti hi ṭhapetuṃ na vaṭṭati, sannidhi ca hoti, sallekhañca kopeti.</paragraph>
    <paragraph line="281"><bold>Sayanasannidhimhi</bold> sayananti mañco. Ekassa bhikkhuno eko gabbhe, eko divāṭhāneti ukkaṃsato dve mañcā vaṭṭanti. Tato uttari labhitvā aññassa bhikkhuno vā gaṇassa vā dātabbo; adātuṃ na vaṭṭati. Sannidhi ca hoti, sallekhañca kopeti.</paragraph>
    <paragraph line="282"><bold>Gandhasannidhimhi</bold> bhikkhuno kaṇḍukacchuchavidosādiābādhe <pageBreak edition="Pali Text Society" number="1.0083" /> sati gandhā vaṭṭanti. Te gandhe āharāpetvā tasmiṃ roge vūpasante aññesaṃ vā ābādhikānaṃ dātabbā, dvāre pañcaṅguligharadhūpanādīsu vā upanetabbā. ‘‘Puna roge sati bhavissantī’’ti pana ṭhapetuṃ na vaṭṭati, sannidhi ca hoti, sallekhañca kopeti.</paragraph>
    <paragraph line="283"><bold>Āmisa</bold>nti vuttāvasesaṃ daṭṭhabbaṃ. Seyyathidaṃ, idhekacco bhikkhu – ‘‘tathārūpe kāle upakārāya bhavissatī’’ti tilataṇḍulamuggamāsanāḷikeraloṇamacchamaṃsavallūrasappitelaguḷabhājanādīni āharāpetvā ṭhapeti. So vassakāle kālasseva sāmaṇerehi yāguṃ pacāpetvā paribhuñjitvā ‘‘sāmaṇera, udakakaddame dukkhaṃ gāmaṃ pavisituṃ, gaccha asukaṃ kulaṃ <pageBreak edition="Myanmar" number="1.0081" /> gantvā mayhaṃ vihāre nisinnabhāvaṃ ārocehi; asukakulato dadhiādīni āharā’’ti peseti. Bhikkhūhi – ‘‘kiṃ, bhante, gāmaṃ pavisissathā’’ti vuttepi, ‘‘duppaveso, āvuso, idāni gāmo’’ti vadati. Te – ‘‘hotu, bhante, acchatha tumhe, mayaṃ bhikkhaṃ pariyesitvā āharissāmā’’ti gacchanti. Atha sāmaṇeropi dadhiādīni āharitvā bhattañca byañjanañca sampādetvā upaneti, taṃ bhuñjantasseva upaṭṭhākā bhattaṃ pahiṇanti, tatopi manāpaṃ manāpaṃ bhuñjati. Atha bhikkhū piṇḍapātaṃ gahetvā āgacchanti, tatopi manāpaṃ manāpaṃ gīvāyāmakaṃ bhuñjatiyeva. Evaṃ catumāsampi vītināmeti. Ayaṃ vuccati – ‘‘bhikkhu muṇḍakuṭumbikajīvikaṃ jīvati, na samaṇajīvika’’nti. Evarūpo āmisasannidhi nāma hoti.</paragraph>
    <paragraph line="284">Bhikkhuno pana vasanaṭṭhāne ekā taṇḍulanāḷi, eko guḷapiṇḍo, catubhāgamattaṃ sappīti ettakaṃ nidhetuṃ vaṭṭati, akāle sampattacorānaṃ atthāya. Te hi ettakampi āmisapaṭisanthāraṃ alabhantā <pageBreak edition="Vipassana Research Institut" number="1.0077" /> jīvitāpi voropeyyuṃ, tasmā sace ettakaṃ natthi, āharāpetvāpi <pageBreak edition="Pali Text Society" number="1.0084" /> ṭhapetuṃ vaṭṭati. Aphāsukakāle ca yadettha kappiyaṃ, taṃ attanāpi paribhuñjituṃ vaṭṭati. Kappiyakuṭiyaṃ pana bahuṃ ṭhapentassāpi sannidhi nāma natthi. Tathāgatassa pana taṇḍulanāḷiādīsu vā yaṃ kiñci caturatanamattaṃ vā pilotikakhaṇḍaṃ ‘‘idaṃ me ajja vā sve vā bhavissatī’’ti ṭhapitaṃ nāma natthi.</paragraph>
    <paragraph line="285" number="13"> Visūkadassanesu <bold>naccaṃ</bold> nāma yaṃ kiñci naccaṃ, taṃ maggaṃ gacchantenāpi gīvaṃ pasāretvā daṭṭhuṃ na vaṭṭati. Vitthāravinicchayo panettha samantapāsādikāyaṃ vuttanayeneva veditabbo. Yathā cettha, evaṃ sabbesu sikkhāpadapaṭisaṃyuttesu suttapadesu. Ito parañhi ettakampi avatvā tattha tattha payojanamattameva vaṇṇayissāmāti.</paragraph>
    <paragraph line="286"><bold>Pekkha</bold>nti naṭasamajjaṃ. <bold>Akkhāna</bold>nti bhāratayujjhanādikaṃ. Yasmiṃ ṭhāne kathīyati, tattha gantumpi na vaṭṭati. <bold>Pāṇissara</bold>nti kaṃsatāḷaṃ, pāṇitāḷantipi vadanti. <bold>Vetāḷa</bold>nti ghanatāḷaṃ, mantena matasarīruṭṭhāpanantipi eke. <bold>Kumbhathūṇa</bold>nti caturassaambaṇakatāḷaṃ, kumbhasaddantipi eke. <bold>Sobhanaka</bold>nti naṭānaṃ <pageBreak edition="Myanmar" number="1.0082" /> abbhokkiraṇaṃ, sobhanakaraṃ vā, paṭibhānacittanti vuttaṃ hoti. <bold>Caṇḍāla</bold>nti ayoguḷakīḷā, caṇḍālānaṃ sāṇadhovanakīḷātipi vadanti. <bold>Vaṃsa</bold>nti veḷuṃ ussāpetvā kīḷanaṃ.</paragraph>
    <paragraph line="287"><bold>Dhovana</bold>nti aṭṭhidhovanaṃ, ekaccesu kira janapadesu kālaṅkate ñātake na jhāpenti, nikhaṇitvā ṭhapenti. Atha nesaṃ pūtibhūtaṃ kāyaṃ ñatvā nīharitvā aṭṭhīni dhovitvā gandhehi makkhetvā ṭhapenti. Te nakkhattakāle ekasmiṃ ṭhāne aṭṭhīni ṭhapetvā ekasmiṃ ṭhāne surādīni ṭhapetvā rodantā paridevantā suraṃ pivanti. Vuttampi cetaṃ – ‘‘atthi, bhikkhave <pageBreak edition="Pali Text Society" number="1.0085" />, dakkhiṇesu janapadesu aṭṭhidhovanaṃ nāma, tattha hoti annampi pānampi khajjampi bhojjampi leyyampi peyyampi naccampi gītampi vāditampi. Atthetaṃ, bhikkhave, dhovanaṃ, netaṃ natthīti vadāmī’’ti (a. ni. 10.107). Ekacce pana indajālena aṭṭhidhovanaṃ dhovanantipi vadanti.</paragraph>
    <paragraph line="288">Hatthiyuddhādīsu bhikkhuno neva hatthiādīhi saddhiṃ yujjhituṃ, na te yujjhāpetuṃ, na yujjhante daṭṭhuṃ vaṭṭati. <bold>Nibbuddha</bold>nti mallayuddhaṃ. <bold>Uyyodhika</bold>nti yattha sampahāro dissati. <bold>Balagga</bold>nti balagaṇanaṭṭhānaṃ. <bold>Senābyūha</bold>nti senāniveso, sakaṭabyūhādivasena senāya nivesanaṃ. <bold>Anīkadassana</bold>nti – ‘‘tayo hatthī pacchimaṃ hatthānīka’’ntiādinā (pāci. 324) nayena vuttassa anīkassa dassanaṃ.</paragraph>
    <paragraph line="289" number="14"> Pamādo <pageBreak edition="Vipassana Research Institut" number="1.0078" /> ettha tiṭṭhatīti pamādaṭṭhānaṃ. Jūtañca taṃ pamādaṭṭhānañcāti <bold>jūtappamādaṭṭhānaṃ</bold>. Ekekāya pantiyā aṭṭha aṭṭha padāni assāti <bold>aṭṭhapadaṃ</bold> dasapadepi eseva nayo. <bold>Ākāsa</bold>nti aṭṭhapadadasapadesu viya ākāseyeva kīḷanaṃ. <bold>Parihārapatha</bold>nti bhūmiyaṃ nānāpathamaṇḍalaṃ katvā tattha tattha pariharitabbaṃ, pathaṃ pariharantānaṃ kīḷanaṃ. <bold>Santika</bold>nti santikakīḷanaṃ. Ekajjhaṃ ṭhapitā sāriyo vā sakkharāyo vā acālentā nakheneva apanenti ca upanenti ca, sace tattha kāci calati, parājayo hoti, evarūpāya kīḷāyetaṃ adhivacanaṃ. <bold>Khalika</bold>nti jūtaphalake pāsakakīḷanaṃ. <bold>Ghaṭikā</bold> vuccati dīghadaṇḍakena rassadaṇḍakaṃ paharaṇakīḷanaṃ. <bold>Salākahattha</bold>nti lākhāya vā mañjiṭṭhikāya vā piṭṭhodakena vā salākahatthaṃ <pageBreak edition="Pali Text Society" number="1.0086" /> temetvā – ‘‘kiṃ <pageBreak edition="Myanmar" number="1.0083" /> hotū’’ti bhūmiyaṃ vā bhittiyaṃ vā taṃ paharitvā hatthiassādirūpadassanakīḷanaṃ. <bold>Akkha</bold>nti guḷakīḷā. <bold>Paṅgacīraṃ</bold> vuccati paṇṇanāḷikaṃ, taṃ dhamantā kīḷanti. <bold>Vaṅkaka</bold>nti gāmadārakānaṃ kīḷanakaṃ khuddakanaṅgalaṃ. <bold>Mokkhacikā</bold> vuccati samparivattanakīḷā, ākāse vā daṇḍakaṃ gahetvā bhūmiyaṃ vā sīsaṃ ṭhapetvā heṭṭhupariyabhāvena parivattanakīḷāti vuttaṃ hoti. <bold>Ciṅgulikaṃ</bold> vuccati tālapaṇṇādīhi kataṃ vātappahārena paribbhamanacakkaṃ. <bold>Pattāḷhakaṃ</bold> vuccati paṇṇanāḷikā. Tāya vālukādīni minantā kīḷanti. <bold>Rathaka</bold>nti khuddakarathaṃ. <bold>Dhanuka</bold>nti khuddakadhanumeva. <bold>Akkharikā</bold> vuccati ākāse vā piṭṭhiyaṃ vā akkharajānanakīḷā. <bold>Manesikā</bold> nāma manasā cintitajānanakīḷā. <bold>Yathāvajjaṃ</bold> nāma kāṇakuṇikhujjādīnaṃ yaṃ yaṃ vajjaṃ, taṃ taṃ payojetvā dassanakīḷā.</paragraph>
    <paragraph line="290" number="15"><bold>Āsandi</bold>nti pamāṇātikkantāsanaṃ. Anuyuttā viharantīti idaṃ apekkhitvā pana sabbapadesu upayogavacanaṃ kataṃ. <bold>Pallaṅko</bold>ti pādesu vāḷarūpāni ṭhapetvā kato. <bold>Gonako</bold>ti dīghalomako mahākojavo, caturaṅgulādhikāni kira tassa lomāni. <bold>Cittaka</bold>nti vānavicittaṃ uṇṇāmayattharaṇaṃ. <bold>Paṭikā</bold>ti uṇṇāmayo setattharaṇo. <bold>Paṭalikā</bold>ti <pageBreak edition="Pali Text Society" number="1.0087" /> ghanapupphako uṇṇāmayattharaṇo. Yo āmalakapattotipi vuccati. <bold>Tūlikā</bold>ti tiṇṇaṃ tūlānaṃ aññatarapuṇṇā tūlikā. <bold>Vikatikā</bold>ti sīhabyagghādirūpavicitro uṇṇāmayattharaṇo. <bold>Uddalomī</bold>ti ubhayatodasaṃ uṇṇāmayattharaṇaṃ, keci ‘‘ekatouggatapuppha’’nti vadanti. <bold>Ekantalomī</bold>ti ekatodasaṃ uṇṇāmayattharaṇaṃ. Keci ‘‘ubhatouggatapuppha’’nti vadanti. <bold>Kaṭṭissa</bold>nti ratanaparisibbitaṃ koseyyakaṭṭissamayapaccattharaṇaṃ. <bold>Koseyya</bold>nti ratanaparisibbitameva kosiyasuttamayapaccattharaṇaṃ. Suddhakoseyyaṃ pana vaṭṭatīti vinaye vuttaṃ. Dīghanikāyaṭṭhakathāyaṃ pana ‘‘ṭhapetvā tūlikaṃ sabbāneva gonakādīni ratanaparisibbitāni na vaṭṭantī’’ti vuttaṃ.</paragraph>
    <paragraph line="291"><bold>Kuttaka</bold>nti soḷasannaṃ nāṭakitthīnaṃ ṭhatvā naccanayoggaṃ uṇṇāmayattharaṇaṃ. <bold>Hatthattharaṃ assatthara</bold>nti <pageBreak edition="Vipassana Research Institut" number="1.0079" /> hatthiassapiṭṭhīsu attharaṇaattharakāyeva. Rathattharepi eseva nayo. <bold>Ajinappaveṇī</bold>ti ajinacammehi mañcappamāṇena sibbitvā katā <pageBreak edition="Myanmar" number="1.0084" /> paveṇī. <bold>Kadalīmigapavarapaccattharaṇa</bold>nti kadalīmigacammaṃ nāma atthi, tena kataṃ pavarapaccattharaṇaṃ; uttamapaccattharaṇanti attho. Taṃ kira setavatthassa upari kadalīmigacammaṃ pattharitvā sibbetvā karonti. <bold>Sauttaracchada</bold>nti saha uttaracchadena, uparibaddhena rattavitānena saddhinti attho. Setavitānampi heṭṭhā akappiyapaccattharaṇe sati na vaṭṭati, asati pana vaṭṭati. <bold>Ubhatolohitakūpadhāna</bold>nti sīsūpadhānañca pādūpadhānañcāti <pageBreak edition="Pali Text Society" number="1.0088" /> mañcassa ubhatolohitakaṃ upadhānaṃ, etaṃ na kappati. Yaṃ pana ekameva upadhānaṃ ubhosu passesu rattaṃ vā hoti padumavaṇṇaṃ vā vicitraṃ vā, sace pamāṇayuttaṃ, vaṭṭati. Mahāupadhānaṃ pana paṭikkhittaṃ. Alohitakāni dvepi vaṭṭantiyeva. Tato uttari labhitvā aññesaṃ dātabbāni. Dātuṃ asakkonto mañce tiriyaṃ attharitvā upari paccattharaṇaṃ datvā nipajjitumpi labhati. Āsandīādīsu pana vuttanayeneva paṭipajjitabbaṃ. Vuttañhetaṃ – ‘‘anujānāmi, bhikkhave, āsandiyā pāde chinditvā paribhuñjituṃ, pallaṅkassa vāḷe bhinditvā paribhuñjituṃ, tūlikaṃ vijaṭetvā bimbohanaṃ kātuṃ, avasesaṃ bhummattharaṇaṃ kātu’’nti (cūḷava. 297).</paragraph>
    <paragraph line="292" number="16"> Ucchādanādīsu mātukucchito nikkhantadārakānaṃ sarīragandho dvādasavassapattakāle nassati, tesaṃ sarīraduggandhaharaṇatthāya gandhacuṇṇādīhi ucchādenti, evarūpaṃ ucchādanaṃ na vaṭṭati. Puññavante pana dārake ūrūsu nipajjāpetvā telena makkhetvā hatthapādaūrunābhiādīnaṃ saṇṭhānasampādanatthaṃ parimaddanti, evarūpaṃ parimaddanaṃ na vaṭṭati.</paragraph>
    <paragraph line="293"><bold>Nhāpana</bold>nti tesaṃyeva dārakānaṃ gandhādīhi nhāpanaṃ. <bold>Sambāhana</bold>nti mahāmallānaṃ viya hatthapāde muggarādīhi paharitvā bāhuvaḍḍhanaṃ. <bold>Ādāsa</bold>nti yaṃ kiñci ādāsaṃ pariharituṃ na vaṭṭati. <bold>Añjana</bold>nti alaṅkārañjanameva. <bold>Mālā</bold>ti baddhamālā vā abaddhamālā vā. <bold>Vilepana</bold>nti yaṃ kiñci chavirāgakaraṇaṃ. <bold>Mukhacuṇṇaṃ mukhalepana</bold>nti mukhe kāḷapīḷakādīnaṃ haraṇatthāya mattikakakkaṃ denti, tena lohite calite sāsapakakkaṃ denti, tena dose khādite tilakakkaṃ denti, tena lohite sannisinne haliddikakkaṃ denti, tena chavivaṇṇe ārūḷhe mukhacuṇṇakena mukhaṃ cuṇṇenti, taṃ sabbaṃ na vaṭṭati.</paragraph>
    <paragraph line="294">Hatthabandhādīsu <pageBreak edition="Pali Text Society" number="1.0089" /><pageBreak edition="Myanmar" number="1.0085" /> hatthe vicitrasaṅkhakapālādīni bandhitvā vicaranti, taṃ vā aññaṃ vā sabbampi hatthābharaṇaṃ na vaṭṭati, apare sikhaṃ bandhitvā vicaranti. Suvaṇṇacīrakamuttalatādīhi ca <pageBreak edition="Vipassana Research Institut" number="1.0080" /> taṃ parikkhipanti; taṃ sabbaṃ na vaṭṭati. Apare catuhatthadaṇḍaṃ vā aññaṃ vā pana alaṅkatadaṇḍakaṃ gahetvā vicaranti, tathā itthipurisarūpādivicittaṃ bhesajjanāḷikaṃ suparikkhittaṃ vāmapasse olaggitaṃ; apare kaṇṇikaratanaparikkhittakosaṃ atitikhiṇaṃ asiṃ, pañcavaṇṇasuttasibbitaṃ makaradantakādivicittaṃ chattaṃ, suvaṇṇarajatādivicitrā morapiñchādiparikkhittā upāhanā, keci ratanamattāyāmaṃ caturaṅgulavitthataṃ kesantaparicchedaṃ dassetvā meghamukhe vijjulataṃ viya nalāṭe uṇhīsapaṭṭaṃ bandhanti, cūḷāmaṇiṃ dhārenti, cāmaravālabījaniṃ dhārenti, taṃ sabbaṃ na vaṭṭati.</paragraph>
    <paragraph line="295" number="17"> Aniyyānikattā saggamokkhamaggānaṃ tiracchānabhūtā kathāti <bold>tiracchānakathā.</bold> Tattha rājānaṃ ārabbha mahāsammato mandhātā dhammāsoko evaṃ mahānubhāvotiādinā nayena pavattā kathā <bold>rājakathā.</bold> Esa nayo <bold>corakathādīsu.</bold> Tesu asuko rājā abhirūpo dassanīyotiādinā nayena gehassitakathāva <bold>tiracchānakathā</bold> hoti. Sopi nāma evaṃ mahānubhāvo khayaṃ gatoti evaṃ pavattā pana kammaṭṭhānabhāve tiṭṭhati. Coresu mūladevo evaṃ mahānubhāvo, meghamālo evaṃ mahānubhāvoti tesaṃ kammaṃ paṭicca aho sūrāti gehassitakathāva <bold>tiracchānakathā.</bold> Yuddhepi bhāratayuddhādīsu asukena asuko evaṃ mārito, evaṃ viddhoti kāmassādavaseneva kathā <bold>tiracchānakathā.</bold> Tepi nāma khayaṃ gatāti evaṃ pavattā pana sabbattha kammaṭṭhānameva hoti. Api ca annādīsu evaṃ vaṇṇavantaṃ gandhavantaṃ rasavantaṃ phassasampannaṃ khādimha bhuñjimhāti kāmassādavasena kathetuṃ na vaṭṭati. Sātthakaṃ <pageBreak edition="Pali Text Society" number="1.0090" /> pana katvā pubbe evaṃ vaṇṇādisampannaṃ annaṃ pānaṃ vatthaṃ sayanaṃ mālaṃ gandhaṃ sīlavantānaṃ adamha, cetiye pūjaṃ karimhāti kathetuṃ vaṭṭati. <bold>Ñātikathādīsu</bold> pana ‘‘amhākaṃ ñātakā sūrā samatthā’’ti vā ‘‘pubbe mayaṃ evaṃ vicitrehi yānehi vicarimhā’’ti vā assādavasena vattuṃ na vaṭṭati. Sātthakaṃ pana katvā ‘‘tepi no ñātakā khayaṃ gatā’’ti vā ‘‘pubbe mayaṃ evarūpā upāhanā saṅghassa adamhā’’ti vā kathetuṃ vaṭṭati. <bold>Gāmakathāpi</bold> suniviṭṭhadunniviṭṭhasubhikkhadubbhikkhādivasena vā ‘‘asukagāmavāsino sūrā samatthā’’ti <pageBreak edition="Myanmar" number="1.0086" /> vā evaṃ assādavasena na vaṭṭati. Sātthakaṃ pana katvā ‘‘saddhā pasannā’’ti vā ‘‘khayavayaṃ gatā’’ti vā vattuṃ vaṭṭati. <bold>Nigamanagarajanapadakathādīsupi</bold> eseva nayo.</paragraph>
    <paragraph line="296"><bold>Itthikathāpi</bold> vaṇṇasaṇṭhānādīni paṭicca assādavasena na vaṭṭati, saddhā pasannā khayavayaṃ gatāti evameva vaṭṭati. <bold>Sūrakathāpi</bold> ‘nandimitto nāma yodho sūro ahosī’ti assādavasena na vaṭṭati. Saddho ahosi khayaṃ gatoti evameva vaṭṭati. <bold>Visikhākathāpi</bold> ‘‘asukā <pageBreak edition="Vipassana Research Institut" number="1.0081" /> visikhā suniviṭṭhā dunniviṭṭhā sūrā samatthā’’ti assādavasena na vaṭṭati. Saddhā pasannā khayavayaṃ gatāti evameva vaṭṭati.</paragraph>
    <paragraph line="297"><bold>Kumbhaṭṭhānakathā</bold>ti udakaṭṭhānakathā, udakatitthakathātipi vuccati, kumbhadāsikathā vā, sāpi ‘‘pāsādikā naccituṃ gāyituṃ chekā’’ti assādavasena na vaṭṭati; saddhā pasannātiādinā nayeneva vaṭṭati. <bold>Pubbapetakathā</bold>ti atītañātikathā. Tattha vattamānañātikathāsadiso vinicchayo.</paragraph>
    <paragraph line="298"><bold>Nānattakathā</bold>ti purimapacchimakathāhi vimuttā avasesā nānāsabhāvā niratthakakathā. <bold>Lokakkhāyikā</bold>ti ayaṃ loko kena nimmito, asukena nāma <pageBreak edition="Pali Text Society" number="1.0091" /> nimmito. Kāko seto, aṭṭhīnaṃ setattā; balākā rattā. Lohitassa rattattāti evamādikā lokāyatavitaṇḍasallāpakathā.</paragraph>
    <paragraph line="299"><bold>Samuddakkhāyikā</bold> nāma kasmā samuddo sāgaro? Sāgaradevena khato, tasmā sāgaro. Khato meti hatthamuddāya sayaṃ niveditattā ‘‘samuddo’’ti evamādikā niratthakā samuddakkhāyanakathā. <bold>Bhavo</bold>ti vuḍḍhi. <bold>Abhavo</bold>ti hāni. Iti bhavo, iti abhavoti yaṃ vā taṃ vā niratthakakāraṇaṃ vatvā pavattitakathā <bold>itibhavābhavakathā.</bold></paragraph>
    <paragraph line="300" number="18"><bold>Viggāhikakathā</bold>ti viggahakathā, sārambhakathā. Tattha <bold>sahitaṃ me</bold>ti mayhaṃ vacanaṃ sahitaṃ siliṭṭhaṃ atthayuttaṃ kāraṇayuttanti attho. <bold>Asahitaṃ te</bold>ti tuyhaṃ vacanaṃ asahitaṃ asiliṭṭhaṃ. <bold>Adhiciṇṇaṃ te viparāvatta</bold>nti yaṃ tuyhaṃ dīgharattāciṇṇavasena suppaguṇaṃ, taṃ mayhaṃ ekavacaneneva viparāvattaṃ parivattitvā ṭhitaṃ, na kiñci jānāsīti attho.</paragraph>
    <paragraph line="301"><bold>Āropito</bold><pageBreak edition="Myanmar" number="1.0087" /><bold>te vādo</bold>ti mayā tava doso āropito. <bold>Cara vādappamokkhāyā</bold>ti dosamocanatthaṃ cara, vicara; tattha tattha gantvā sikkhāti attho. <bold>Nibbeṭhehi vā sace pahosī</bold>ti atha sayaṃ pahosi, idānimeva nibbeṭhehīti.</paragraph>
    <paragraph line="302" number="19"> Dūteyyakathāyaṃ <bold>idha gacchā</bold>ti ito asukaṃ nāma ṭhānaṃ gaccha. <bold>Amutrāgacchā</bold>ti tato asukaṃ nāma ṭhānaṃ āgaccha. <bold>Idaṃ harā</bold>ti ito idaṃ nāma hara. <bold>Amutra idaṃ āharā</bold>ti asukaṭṭhānato <pageBreak edition="Vipassana Research Institut" number="1.0082" /> idaṃ nāma idha āhara. Saṅkhepato pana idaṃ dūteyyaṃ nāma ṭhapetvā pañca sahadhammike ratanattayassa upakārapaṭisaṃyuttañca gihīsāsanaṃ aññesaṃ na vaṭṭati.</paragraph>
    <paragraph line="303" number="20"><bold>Kuhakā</bold>tiādīsu tividhena kuhanavatthunā lokaṃ kuhayanti, vimhāpayantīti kuhakā. Lābhasakkāratthikā hutvā lapantīti <bold>lapakā.</bold> Nimittaṃ sīlametesanti <bold>nemittikā.</bold> Nippeso sīlametesanti <bold>nippesikā.</bold> Lābhena lābhaṃ nijigīsanti <pageBreak edition="Pali Text Society" number="1.0092" /> magganti pariyesanttīti <bold>lābhena lābhaṃ nijigīsitāro.</bold> Kuhanā, lapanā, nemittikatā, nippesikatā, lābhena lābhaṃ nijigīsanatāti etāhi samannāgatānaṃ puggalānaṃ etaṃ adhivacanaṃ. Ayamettha saṅkhepo. Vitthārena panetā kuhanādikā visuddhimagge sīlaniddeseyeva pāḷiñca aṭṭhakathañca āharitvā pakāsitāti.</paragraph>
    <centered line="304">Ettāvatā majjhimasīlaṃ niṭṭhitaṃ hoti.</centered>
    <subhead line="305">Mahāsīlavaṇṇanā</subhead>
    <paragraph line="306" number="21"> Ito paraṃ mahāsīlaṃ hoti. <bold>Aṅga</bold>nti hatthapādādīsu yena kenaci evarūpena aṅgena samannāgato dīghāyu yasavā hotītiādinayappavattaṃ aṅgasatthaṃ. <bold>Nimitta</bold>nti nimittasatthaṃ. Paṇḍurājā kira tisso muttāyo muṭṭhiyaṃ katvā nemittikaṃ pucchi – ‘‘kiṃ me hatthe’’ti? So ito cito ca vilokesi, tasmiñca samaye gharagolikāya makkhikā gayhantī muttā, so ‘‘muttā’’ti āha. Puna ‘‘katī’’ti puṭṭho kukkuṭassa tikkhattuṃ ravantassa saddaṃ sutvā ‘‘tisso’’ti āha. Evaṃ taṃ taṃ ādisitvā nimittamanuyuttā viharanti.</paragraph>
    <paragraph line="307"><bold>Uppāta</bold>nti <pageBreak edition="Myanmar" number="1.0088" /> asanipātādīnaṃ mahantānaṃ uppatitaṃ, tañhi disvā ‘‘idaṃ bhavissati, evaṃ bhavissatī’’ti ādisanti. <bold>Supina</bold>nti yo pubbaṇhasamaye supinaṃ passati, evaṃ vipāko hoti; yo idaṃ nāma passati, tassa idaṃ nāma hotītiādinā nayena supinakaṃ anuyuttā viharanti. <bold>Lakkhaṇa</bold>nti iminā lakkhaṇena samannāgato rājā hoti, iminā uparājātiādikaṃ. <bold>Mūsikacchinna</bold>nti undūrakhāyitaṃ. Tenāpi hi ahate vā vatthe anahate vā vatthe ito paṭṭhāya evaṃ chinne idaṃ nāma hotīti ādisanti. <bold>Aggihoma</bold>nti <pageBreak edition="Pali Text Society" number="1.0093" /> evarūpena dārunā evaṃ <pageBreak edition="Vipassana Research Institut" number="1.0083" /> hute idaṃ nāma hotīti aggijuhanaṃ. Dabbihomādīnipi aggihomāneva, evarūpāya dabbiyā īdisehi kaṇādīhi hute idaṃ nāma hotīti evaṃ pavattivasena pana visuṃ vuttāni.</paragraph>
    <paragraph line="308">Tattha <bold>kaṇo</bold>ti kuṇḍako. <bold>Taṇḍulā</bold>ti sāliādīnañceva tiṇajātīnañca taṇḍulā. <bold>Sappī</bold>ti gosappiādikaṃ. <bold>Tela</bold>nti tilatelādikaṃ. Sāsapādīni pana mukhena gahetvā aggimhi pakkhipanaṃ, vijjaṃ parijappitvā juhanaṃ vā <bold>mukhahomaṃ.</bold> Dakkhiṇakkhakajaṇṇulohitādīhi juhanaṃ <bold>lohitahomaṃ. Aṅgavijjā</bold>ti pubbe aṅgameva disvā byākaraṇavasena aṅgaṃ vuttaṃ, idha aṅgulaṭṭhiṃ disvā vijjaṃ parijappitvā ayaṃ kulaputto vā no vā, sirīsampanno vā no vātiādibyākaraṇavasena aṅgavijjā vuttā. <bold>Vatthuvijjā</bold>ti gharavatthuārāmavatthādīnaṃ guṇadosasallakkhaṇavijjā. Mattikādivisesaṃ disvāpi hi vijjaṃ parijappitvā heṭṭhā pathaviyaṃ tiṃsaratanamatte, ākāse ca asītiratanamatte padese guṇadosaṃ passanti. <bold>Khattavijjā</bold>ti abbheyyamāsurakkharājasatthādisatthaṃ. <bold>Sivavijjā</bold>ti susāne pavisitvā santikaraṇavijjā, siṅgālarutavijjātipi vadanti. <bold>Bhūtavijjā</bold>ti bhūtavejjamanto. <bold>Bhūrivijjā</bold>ti bhūrighare vasantena uggahetabbamanto. <bold>Ahivijjā</bold>ti sappadaṭṭhatikicchanavijjā ceva sappāvhāyanavijjā ca. <bold>Visavijjā</bold>ti yāya, purāṇavisaṃ vā rakkhanti, navavisaṃ vā karonti visavantameva vā. <bold>Vicchikavijjā</bold>ti vicchikadaṭṭhatikicchanavijjā. <bold>Mūsikavijjāya</bold>pi <pageBreak edition="Myanmar" number="1.0089" /> eseva nayo. <bold>Sakuṇavijjā</bold>ti sapakkhakaapakkhakadvipadacatuppadānaṃ rutagatādivasena sakuṇañāṇaṃ. <bold>Vāyasavijjā</bold>ti kākarutañāṇaṃ, taṃ visuññeva satthaṃ, tasmā <pageBreak edition="Pali Text Society" number="1.0094" /> visuṃ vuttaṃ.</paragraph>
    <paragraph line="309"><bold>Pakkajjhāna</bold>nti paripākagatacintā. Idāni ‘‘ayaṃ ettakaṃ jīvissati, ayaṃ ettaka’’nti evaṃ pavattaṃ ādiṭṭhañāṇanti attho. <bold>Saraparittāṇa</bold>nti sararakkhaṇaṃ, yathā attano upari na āgacchati, evaṃ karaṇavijjā. <bold>Migacakka</bold>nti idaṃ sabbasaṅgāhikaṃ sabbasakuṇacatuppadānaṃ rutañāṇavasena vuttaṃ.</paragraph>
    <paragraph line="310" number="22"><bold>Maṇilakkhaṇādīsu</bold> evarūpo maṇi pasattho, evarūpo apasattho, sāmino ārogyaissariyādīnaṃ hetu hoti, na hotīti, evaṃ vaṇṇasaṇṭhānādivasena maṇiādīnaṃ lakkhaṇaṃ anuyuttā viharantīti attho. Tattha <bold>āvudha</bold>nti ṭhapetvā asiādīni avasesaṃ āvudhaṃ. <bold>Itthilakkhaṇādīnipi</bold> yamhi kule te itthipurisādayo vasanti, tassa vuḍḍhihānivaseneva veditabbāni. <bold>Ajalakkhaṇādīsu</bold> pana evarūpānaṃ ajādīnaṃ maṃsaṃ khāditabbaṃ, evarūpānaṃ na khāditabbanti ayaṃ viseso veditabbo.</paragraph>
    <paragraph line="311">Api <pageBreak edition="Vipassana Research Institut" number="1.0084" /> cettha <bold>godhāya lakkhaṇe</bold> cittakammapiḷandhanādīsupi evarūpāya godhāya sati idaṃ nāma hotīti ayaṃ viseso veditabbo. Idañcettha vatthu – ekasmiṃ kira vihāre cittakamme godhaṃ aggiṃ dhamamānaṃ akaṃsu. Tato paṭṭhāya bhikkhūnaṃ mahāvivādo jāto. Eko āgantukabhikkhu taṃ disvā makkhesi. Tato paṭṭhāya vivādo mandībhūto hoti. <bold>Kaṇṇikalakkhaṇaṃ</bold> piḷandhanakaṇṇikāyapi gehakaṇṇikāyapi vasena veditabbaṃ. <bold>Kacchapalakkhaṇaṃ</bold> godhālakkhaṇasadisameva. <bold>Migalakkhaṇaṃ</bold> sabbasaṅgāhikaṃ sabbacatuppadānaṃ lakkhaṇavasena vuttaṃ.</paragraph>
    <paragraph line="312" number="23"><bold>Raññaṃ niyyānaṃ bhavissatī</bold>ti asukadivase asukanakkhattena asukassa nāma rañño niggamanaṃ bhavissatīti evaṃ rājūnaṃ pavāsagamanaṃ byākaroti. Esa nayo sabbattha. Kevalaṃ panettha <bold>aniyyāna</bold>nti vippavutthānaṃ puna āgamanaṃ. <bold>Abbhantarānaṃ raññaṃ upayānaṃ bhavissati</bold><pageBreak edition="Pali Text Society" number="1.0095" />, <bold>bāhirānaṃ raññaṃ apayāna</bold>nti antonagare amhākaṃ rājā paṭiviruddhaṃ bahirājānaṃ upasaṅkamissati, tato tassa paṭikkamanaṃ bhavissatīti evaṃ raññaṃ upayānāpayānaṃ <pageBreak edition="Myanmar" number="1.0090" /> byākaroti. Dutiyapadepi eseva nayo. Jayaparājayā pākaṭāyeva.</paragraph>
    <paragraph line="313" number="24"><bold>Candaggāhādayo</bold> asukadivase rāhu candaṃ gahessatīti byākaraṇavaseneva veditabbā. Api ca nakkhattassa aṅgārakādigāhasamāyogopi nakkhattagāhoyeva. <bold>Ukkāpāto</bold>ti ākāsato ukkānaṃ patanaṃ. <bold>Disāḍāho</bold>ti disākālusiyaṃ aggisikhadhūmasikhādīhi ākulabhāvo viya. <bold>Devadudrabhī</bold>ti sukkhavalāhakagajjanaṃ. <bold>Uggamana</bold>nti udayanaṃ. <bold>Okkamana</bold>nti atthaṅgamanaṃ. <bold>Saṃkilesa</bold>nti avisuddhatā. <bold>Vodāna</bold>nti visuddhatā. <bold>Evaṃ vipāko</bold>ti lokassa evaṃ vividhasukhadukkhāvaho.</paragraph>
    <paragraph line="314" number="25"><bold>Suvuṭṭhikā</bold>ti devassa sammādhārānuppavecchanaṃ. <bold>Dubbuṭṭhikā</bold>ti avaggāho, vassavibandhoti vuttaṃ hoti. <bold>Muddā</bold>ti hatthamuddā. <bold>Gaṇanā</bold> vuccati acchiddakagaṇanā. <bold>Saṅkhāna</bold>nti saṅkalanasaṭuppādanādivasena piṇḍagaṇanā. Yassa sā paguṇā hoti, so rukkhampi disvā ettakāni ettha paṇṇānīti jānāti. <bold>Kāveyya</bold>nti ‘‘cattārome, bhikkhave, kavī. Katame cattāro? Cintākavi, sutakavi, atthakavi, paṭibhānakavī’’ti (a. ni. 4.231). Imesaṃ catunnaṃ kavīnaṃ attano cintāvasena vā; ‘‘vessantaro nāma rājā ahosī’’tiādīni sutvā sutavasena vā; imassa ayaṃ attho, evaṃ taṃ yojessāmīti evaṃ atthavasena vā; kiñcideva disvā tappaṭibhāgaṃ kattabbaṃ karissāmīti evaṃ ṭhānuppattikapaṭibhānavasena vā; jīvikatthāya kabyakaraṇaṃ. Lokāyataṃ <pageBreak edition="Pali Text Society" number="1.0096" /> vuttameva.</paragraph>
    <paragraph line="315" number="26"><bold>Āvāhanaṃ</bold><pageBreak edition="Vipassana Research Institut" number="1.0085" /> nāma imassa dārakassa asukakulato asukanakkhattena dārikaṃ ānethāti āvāhakaraṇaṃ. <bold>Vivāhana</bold>nti imaṃ dārikaṃ asukassa nāma dārakassa asukanakkhattena detha, evamassā vuḍḍhi bhavissatīti vivāhakaraṇaṃ. <bold>Saṃvaraṇa</bold>nti saṃvaraṇaṃ nāma ‘ajja nakkhattaṃ sundaraṃ, ajjeva samaggā hotha, iti vo viyogo na bhavissatī’ti evaṃ samaggakaraṇaṃ. Vivaraṇaṃ nāma ‘sace viyujjitukāmattha, ajjeva viyujjatha <pageBreak edition="Myanmar" number="1.0091" />, iti vo puna saṃyogo na bhavissatī’ti evaṃ visaṃyogakaraṇaṃ. <bold>Saṅkiraṇa</bold>nti ‘uṭṭhānaṃ vā iṇaṃ vā dinnaṃ dhanaṃ ajja saṅkaḍḍhatha, ajja saṅkaḍḍhitañhi taṃ thāvaraṃ hotī’ti evaṃ dhanapiṇḍāpanaṃ. <bold>Vikiraṇa</bold>nti ‘sace payogauddhārādivasena dhanaṃ payojitukāmattha, ajja payojitaṃ diguṇacatugguṇaṃ hotī’ti evaṃ dhanapayojāpanaṃ. <bold>Subhagakaraṇa</bold>nti piyamanāpakaraṇaṃ vā sassirīkakaraṇaṃ vā. <bold>Dubbhagakaraṇa</bold>nti tabbiparītaṃ. <bold>Viruddhagabbhakaraṇa</bold>nti viruddhassa vilīnassa aṭṭhitassa matassa gabbhassa karaṇaṃ. Puna avināsāya bhesajjadānanti attho. Gabbho hi vātena, pāṇakehi, kammunā cāti tīhi kāraṇehi vinassati. Tattha vātena vinassante nibbāpanīyaṃ sītalaṃ bhesajjaṃ deti, pāṇakehi vinassante pāṇakānaṃ paṭikammaṃ karoti, kammunā vinassante pana buddhāpi paṭibāhituṃ na sakkonti.</paragraph>
    <paragraph line="316"><bold>Jivhānibandhana</bold>nti mantena jivhāya bandhakaraṇaṃ. <bold>Hanusaṃhanana</bold>nti <pageBreak edition="Pali Text Society" number="1.0097" /> mukhabandhamantena yathā hanukaṃ cāletuṃ na sakkonti, evaṃ bandhakaraṇaṃ. <bold>Hatthābhijappana</bold>nti hatthānaṃ parivattanatthaṃ mantajappanaṃ. Tasmiṃ kira mante sattapadantare ṭhatvā jappite itaro hatthe parivattetvā khipati. <bold>Kaṇṇajappana</bold>nti kaṇṇehi saddaṃ assavanatthāya vijjāya jappanaṃ. Taṃ kira jappitvā vinicchayaṭṭhāne yaṃ icchati, taṃ bhaṇati, paccatthiko taṃ na suṇāti, tato paṭivacanaṃ sampādetuṃ na sakkoti. <bold>Ādāsapañha</bold>nti ādāse devataṃ otāretvā pañhapucchanaṃ. <bold>Kumārikapañha</bold>nti kumārikāya sarīre devataṃ otāretvā pañhapucchanaṃ. <bold>Devapañha</bold>nti dāsiyā sarīre devataṃ otāretvā pañhapucchanaṃ. <bold>Ādiccupaṭṭhāna</bold>nti jīvikatthāya ādiccapāricariyā. <bold>Mahatupaṭṭhāna</bold>nti tatheva mahābrahmapāricariyā. <bold>Abbhujjalana</bold>nti mantena mukhato aggijālānīharaṇaṃ. <bold>Sirivhāyana</bold>nti ‘‘ehi siri, mayhaṃ sire patiṭṭhāhī’’ti evaṃ sirena siriyā avhāyanaṃ.</paragraph>
    <paragraph line="317" number="27"><bold>Santikamma</bold>nti devaṭṭhānaṃ gantvā sace me idaṃ nāma samijjhissati, tumhākaṃ iminā ca iminā ca upahāraṃ karissāmīti samiddhikāle kattabbaṃ santipaṭissavakammaṃ. Tasmiṃ pana samiddhe tassa karaṇaṃ <bold>paṇidhikammaṃ</bold> nāma. <bold>Bhūrikamma</bold>nti bhūrighare vasitvā gahitamantassa payogakaraṇaṃ. <bold>Vassakammaṃ vossakamma</bold>nti ettha vassoti puriso, vossoti paṇḍako <pageBreak edition="Vipassana Research Institut" number="1.0086" />. Iti vossassa <pageBreak edition="Myanmar" number="1.0092" /> vassakaraṇaṃ vassakammaṃ, vassassa vossakaraṇaṃ vossakammaṃ. Taṃ pana karonto acchandikabhāvamattaṃ pāpeti, na liṅgaṃ antaradhāpetuṃ sakkoti. <bold>Vatthukamma</bold>nti <pageBreak edition="Pali Text Society" number="1.0098" /> akatavatthusmiṃ gehapatiṭṭhāpanaṃ. <bold>Vatthuparikamma</bold>nti ‘‘idañcidañcāharathā’’ti vatvā vatthubalikammakaraṇaṃ. <bold>Ācamana</bold>nti udakena mukhasuddhikaraṇaṃ. <bold>Nhāpana</bold>nti aññesaṃ nhāpanaṃ. <bold>Juhana</bold>nti tesaṃ atthāya aggijuhanaṃ. <bold>Vamana</bold>nti yogaṃ datvā vamanakaraṇaṃ. <bold>Virecanepi</bold> eseva nayo. <bold>Uddhaṃvirecana</bold>nti uddhaṃ dosānaṃ nīharaṇaṃ. <bold>Adhovirecana</bold>nti adho dosānaṃ nīharaṇaṃ. <bold>Sīsavirecana</bold>nti sirovirecanaṃ. <bold>Kaṇṇatela</bold>nti kaṇṇānaṃ bandhanatthaṃ vā vaṇaharaṇatthaṃ vā bhesajjatelapacanaṃ. <bold>Nettatappana</bold>nti akkhitappanatelaṃ. <bold>Natthukamma</bold>nti telena yojetvā natthukaraṇaṃ. <bold>Añjana</bold>nti dve vā tīṇi vā paṭalāni nīharaṇasamatthaṃ khārañjanaṃ. <bold>Paccañjana</bold>nti nibbāpanīyaṃ sītalabhesajjañjanaṃ. <bold>Sālākiya</bold>nti salākavejjakammaṃ. <bold>Sallakattiya</bold>nti sallakattavejjakammaṃ. <bold>Dārakatikicchā</bold> vuccati komārabhaccavejjakammaṃ. <bold>Mūlabhesajjānaṃ anuppādana</bold>nti iminā kāyatikicchanaṃ dasseti. <bold>Osadhīnaṃ paṭimokkho</bold>ti khārādīni datvā tadanurūpe vaṇe gate tesaṃ apanayanaṃ.</paragraph>
    <centered line="318">Ettāvatā mahāsīlaṃ niṭṭhitaṃ hoti.</centered>
    <subhead line="319">Pubbantakappikasassatavādavaṇṇanā</subhead>
    <paragraph line="320" number="28"> Evaṃ brahmadattena vuttavaṇṇassa anusandhivasena tividhaṃ sīlaṃ vitthāretvā idāni bhikkhusaṅghena vuttavaṇṇassa <pageBreak edition="Pali Text Society" number="1.0099" /> anusandhivasena – ‘‘atthi, bhikkhave, aññeva dhammā gambhīrā duddasā’’tiādinā nayena suññatāpakāsanaṃ ārabhi. Tattha <bold>dhammā</bold>ti guṇe, desanāyaṃ, pariyattiyaṃ, nissatteti evamādīsu dhammasaddo vattati.</paragraph>
    <gatha1 line="321">‘‘Na hi dhammo adhammo ca, ubho samavipākino;</gatha1>
    <gathalast line="322">Adhammo nirayaṃ neti, dhammo pāpeti suggati’’nti. (theragā. 304);</gathalast>
    <paragraph line="323">Ādīsu hi guṇe dhammasaddo. ‘‘Dhammaṃ, vo bhikkhave, desessāmi ādikalyāṇa’’ntiādīsu (ma. ni. 3.420) desanāyaṃ. ‘‘Idha bhikkhu dhammaṃ pariyāpuṇāti suttaṃ <pageBreak edition="Vipassana Research Institut" number="1.0087" /><pageBreak edition="Myanmar" number="1.0093" />, geyya’’ntiādīsu (a. ni. 5.73) pariyattiyaṃ. ‘‘Tasmiṃ kho pana samaye dhammā honti, khandhā hontī’’tiādīsu (dha. sa. 121) nissatte. Idha pana guṇe vattati. Tasmā atthi, bhikkhave, aññeva tathāgatassa guṇāti evamettha attho daṭṭhabbo.</paragraph>
    <paragraph line="324"><bold>Gambhīrā</bold>ti mahāsamuddo viya makasatuṇḍasūciyā aññatra tathāgatā aññesaṃ ñāṇena alabbhaneyyapatiṭṭhā, gambhīrattāyeva <bold>duddasā.</bold> Duddasattāyeva <bold>duranubodhā.</bold> Nibbutasabbapariḷāhattā <bold>santā,</bold> santārammaṇesu pavattanatopi santā. Atittikaraṇaṭṭhena <bold>paṇītā,</bold> sādurasabhojanaṃ viya. Uttamañāṇavisayattā na takkena avacaritabbāti <bold>atakkāvacarā. Nipuṇā</bold>ti saṇhasukhumasabhāvattā. Bālānaṃ avisayattā, paṇḍitehiyeva veditabbāti <bold>paṇḍitavedanīyā.</bold></paragraph>
    <paragraph line="325"><bold>Ye tathāgato sayaṃ abhiññā sacchikatvā pavedetī</bold>ti ye dhamme tathāgato anaññaneyyo hutvā sayameva abhivisiṭṭhena ñāṇena paccakkhaṃ katvā pavedeti, dīpeti, katheti, pakāsetīti attho. <bold>Yehī</bold>ti yehi guṇadhammehi. <bold>Yathābhucca</bold>nti yathābhūtaṃ. <bold>Vaṇṇaṃ sammā vadamānā vadeyyu</bold>nti tathāgatassa vaṇṇaṃ vattukāmā sammā vadeyyuṃ, ahāpetvā vattuṃ sakkuṇeyyunti attho. Katame ca pana te dhammā bhagavatā evaṃ thomitāti? Sabbaññutaññāṇaṃ. Yadi evaṃ, kasmā bahuvacananiddeso <pageBreak edition="Pali Text Society" number="1.0100" /> katoti? Puthucittasamāyogato ceva, puthuārammaṇato ca. Tañhi catūsu ñāṇasampayuttamahākiriyacittesu labbhati, na cassa koci dhammo ārammaṇaṃ nāma na hoti. Yathāha – ‘‘atītaṃ sabbaṃ jānātīti sabbaññutaññāṇaṃ, tattha āvaraṇaṃ natthīti anāvaraṇañāṇa’’ntiādi (paṭi. ma. 1.120). Iti puthucittasamāyogato punappunaṃ uppattivasena puthuārammaṇato ca bahuvacananiddeso katoti.</paragraph>
    <paragraph line="326">‘‘Aññevā’’ti idaṃ panettha vavatthāpanavacanaṃ, ‘‘aññeva, na pāṇātipātā veramaṇiādayo. Gambhīrāva na uttānā’’ti evaṃ sabbapadehi yojetabbaṃ. Sāvakapāramīñāṇañhi gambhīraṃ, paccekabodhiñāṇaṃ pana tato gambhīrataranti tattha vavatthānaṃ natthi, sabbaññutaññāṇañca tatopi gambhīrataranti tatthāpi vavatthānaṃ natthi, ito panaññaṃ gambhīrataraṃ natthi; tasmā gambhīrā vāti vavatthānaṃ labbhati. Tathā duddasāva duranubodhā vāti sabbaṃ veditabbaṃ.</paragraph>
    <paragraph line="327"><bold>Katame</bold><pageBreak edition="Myanmar" number="1.0094" /><bold>ca te bhikkhave</bold>ti ayaṃ pana tesaṃ dhammānaṃ kathetukamyatā pucchā. <bold>Santi, bhikkhave, eke samaṇabrāhmaṇā</bold>tiādi pucchāvissajjanaṃ. Kasmā panetaṃ evaṃ āraddhanti ce? Buddhānañhi cattāri ṭhānāni patvā gajjitaṃ mahantaṃ hoti, ñāṇaṃ anupavisati, buddhañāṇassa mahantabhāvo <pageBreak edition="Vipassana Research Institut" number="1.0088" /> paññāyati, desanā gambhīrā hoti, tilakkhaṇāhatā, suññatāpaṭisaṃyuttā. Katamāni cattāri? Vinayapaññattiṃ, bhūmantaraṃ, paccayākāraṃ, samayantaranti. Tasmā – ‘‘idaṃ lahukaṃ, idaṃ garukaṃ, idaṃ satekicchaṃ, idaṃ atekicchaṃ, ayaṃ āpatti, ayaṃ anāpatti, ayaṃ chejjagāminī, ayaṃ vuṭṭhānagāminī, ayaṃ desanāgāminī, ayaṃ lokavajjā, ayaṃ paṇṇattivajjā, imasmiṃ vatthusmiṃ idaṃ paññapetabba’’nti yaṃ evaṃ otiṇṇe vatthusmiṃ <pageBreak edition="Pali Text Society" number="1.0101" /> sikkhāpadapaññāpanaṃ nāma, tattha aññesaṃ thāmo vā balaṃ vā natthi; avisayo esa aññesaṃ, tathāgatasseva visayo. Iti vinayapaññattiṃ patvā buddhānaṃ gajjitaṃ mahantaṃ hoti, ñāṇaṃ anupavisati…pe… suññatāpaṭisaṃyuttāti.</paragraph>
    <paragraph line="328">Tathā ime cattāro satipaṭṭhānā nāma…pe… ariyo aṭṭhaṅgiko maggo nāma, pañca khandhā nāma, dvādasa āyatanāni nāma, aṭṭhārasa dhātuyo nāma, cattāri ariyasaccāni nāma, bāvīsatindriyāni nāma, nava hetū nāma, cattāro āhārā nāma, satta phassā nāma, satta vedanā nāma, satta saññā nāma, satta cetanā nāma, satta cittāni nāma. Etesu ettakā kāmāvacarā dhammā nāma, ettakā rūpāvacaraarūpāvacarapariyāpannā dhammā nāma, ettakā lokiyā dhammā nāma, ettakā lokuttarā dhammā nāmāti catuvīsatisamantapaṭṭhānaṃ anantanayaṃ abhidhammapiṭakaṃ vibhajitvā kathetuṃ aññesaṃ thāmo vā balaṃ vā natthi, avisayo esa aññesaṃ, tathāgatasseva visayo. Iti bhūmantaraparicchedaṃ patvā buddhānaṃ gajjitaṃ mahantaṃ hoti, ñāṇaṃ anupavisati…pe… suññatāpaṭisaṃyuttāti.</paragraph>
    <paragraph line="329">Tathā ayaṃ avijjā saṅkhārānaṃ navahākārehi paccayo hoti, uppādo hutvā paccayo hoti, pavattaṃ hutvā, nimittaṃ, āyūhanaṃ, saṃyogo, palibodho, samudayo, hetu, paccayo hutvā paccayo hoti, tathā saṅkhārādayo viññāṇādīnaṃ. Yathāha – ‘‘kathaṃ paccayapariggahe paññā dhammaṭṭhitiñāṇaṃ? Avijjā saṅkhārānaṃ uppādaṭṭhiti ca pavattaṭṭhiti ca, nimittaṭṭhiti <pageBreak edition="Myanmar" number="1.0095" /> ca, āyūhanaṭṭhiti ca, saṃyogaṭṭhiti ca, palibodhaṭṭhiti ca, samudayaṭṭhiti ca, hetuṭṭhiti ca, paccayaṭṭhiti ca, imehi navahākārehi avijjā paccayo, saṅkhārā paccayasamuppannā, ubhopete dhammā paccayasamuppannāti paccayapariggahe paññā dhammaṭṭhitiñāṇaṃ. Atītampi addhānaṃ, anāgatampi addhānaṃ avijjā saṅkhārānaṃ uppādaṭṭhiti ca…pe… <pageBreak edition="Pali Text Society" number="1.0102" /> jāti jarāmaraṇassa uppādaṭṭhiti ca…pe… paccayaṭṭhiti ca, imehi navahākārehi jāti paccayo, jarāmaraṇaṃ paccayasamuppannaṃ, ubhopete dhammā paccayasamuppannāti paccayapariggahe paññā dhammaṭṭhitiñāṇa’’nti (paṭi. ma. 1.45). Evamimaṃ tassa tassa dhammassa tathā tathā paccayabhāvena pavattaṃ tivaṭṭaṃ tiyaddhaṃ <pageBreak edition="Vipassana Research Institut" number="1.0089" /> tisandhiṃ catusaṅkhepaṃ vīsatākāraṃ paṭiccasamuppādaṃ vibhajitvā kathetuṃ aññesaṃ thāmo vā balaṃ vā natthi, avisayo esa aññesaṃ, tathāgatasseva visayo, iti paccayākāraṃ patvā buddhānaṃ gajjitaṃ mahantaṃ hoti, ñāṇaṃ anupavisati…pe… suññatāpaṭisaṃyuttāti.</paragraph>
    <paragraph line="330">Tathā cattāro janā sassatavādā nāma, cattāro ekaccasassatavādā, cattāro antānantikā, cattāro amarāvikkhepikā, dve adhiccasamuppannikā, soḷasa saññīvādā, aṭṭha asaññīvādā, aṭṭha nevasaññīnāsaññīvādā, satta ucchedavādā, pañca diṭṭhadhammanibbānavādā nāma. Te idaṃ nissāya idaṃ gaṇhantīti dvāsaṭṭhi diṭṭhigatāni bhinditvā nijjaṭaṃ niggumbaṃ katvā kathetuṃ aññesaṃ thāmo vā balaṃ vā natthi, avisayo esa aññesaṃ, tathāgatasseva visayo. Iti samayantaraṃ patvā buddhānaṃ gajjitaṃ mahantaṃ hoti, ñāṇaṃ anupavisati, buddhañāṇassa mahantatā paññāyati, desanā gambhīrā hoti, tilakkhaṇāhatā, suññatāpaṭisaṃyuttāti.</paragraph>
    <paragraph line="331">Imasmiṃ pana ṭhāne samayantaraṃ labbhati, tasmā sabbaññutaññāṇassa mahantabhāvadassanatthaṃ desanāya ca suññatāpakāsanavibhāvanatthaṃ samayantaraṃ anupavisanto dhammarājā – ‘‘santi, bhikkhave, eke samaṇabrāhmaṇā’’ti evaṃ pucchāvissajjanaṃ ārabhi.</paragraph>
    <paragraph line="332" number="29"> Tattha <bold>santī</bold>ti atthi saṃvijjanti upalabbhanti. <bold>Bhikkhave</bold>ti ālapanavacanaṃ. <bold>Eke</bold>ti ekacce. <bold>Samaṇabrāhmaṇā</bold>ti pabbajjūpagatabhāvena samaṇā, jātiyā brāhmaṇā. Lokena vā samaṇāti ca brāhmaṇāti ca evaṃ sammatā. Pubbantaṃ <pageBreak edition="Pali Text Society" number="1.0103" /> kappetvā vikappetvā gaṇhantīti <bold>pubbantakappikā.</bold> Pubbantakappo vā <pageBreak edition="Myanmar" number="1.0096" /> etesaṃ atthīti pubbantakappikā. Tattha antoti ayaṃ saddo antaabbhantaramariyādalāmakaparabhāgakoṭṭhāsesu dissati. ‘‘Antapūro udarapūro’’tiādīsu hi ante antasaddo. ‘‘Caranti loke parivārachannā anto asuddhā bahi sobhamānā’’tiādīsu (saṃ. ni. 1.122) abbhantare. ‘‘Kāyabandhanassa anto jīrati (cūḷava. 278). ‘‘Sā haritantaṃ vā panthantaṃ vā selantaṃ vā udakantaṃ vā’’tiādīsu (ma. ni. 1.304) mariyādāyaṃ. ‘‘Antamidaṃ, bhikkhave, jīvikānaṃ yadidaṃ piṇḍolya’’ntiādīsu (saṃ. ni. 3.80) lāmake. ‘‘Esevanto dukkhassā’’tiādīsu (saṃ. ni. 2.51) parabhāge. Sabbapaccayasaṅkhayo hi dukkhassa parabhāgo koṭīti vuccati. ‘‘Sakkāyo kho, āvuso, eko anto’’tiādīsu (a. ni. 6.61) koṭṭhāse. Svāyaṃ idhāpi koṭṭhāse vattati.</paragraph>
    <paragraph line="333">Kappasaddopi – <pageBreak edition="Vipassana Research Institut" number="1.0090" /> ‘‘tiṭṭhatu, bhante bhagavā kappaṃ’’ (dī. ni. 2.167), ‘‘atthi kappo nipajjituṃ’’ (a. ni. 8.80), ‘‘kappakatena akappakataṃ saṃsibbitaṃ hotī’’ti, (pāci. 371) evaṃ āyukappalesakappavinayakappādīsu sambahulesu atthesu vattati. Idha taṇhādiṭṭhīsu vattatīti veditabbo. Vuttampi cetaṃ – ‘‘kappāti dve kappā, taṇhākappo ca diṭṭhikappo cā’’ti (mahāni. 28). Tasmā taṇhādiṭṭhivasena atītaṃ khandhakoṭṭhāsaṃ kappetvā pakappetvā ṭhitāti pubbantakappikāti evamettha attho veditabbo. Tesaṃ evaṃ pubbantaṃ kappetvā ṭhitānaṃ punappunaṃ uppajjanavasena pubbantameva anugatā diṭṭhīti pubbantānudiṭṭhino. Te evaṃdiṭṭhino taṃ pubbantaṃ ārabbha āgamma paṭicca aññampi janaṃ diṭṭhigatikaṃ karontā anekavihitāni adhimuttipadāni abhivadanti aṭṭhārasahi vatthūhi.</paragraph>
    <paragraph line="334">Tattha <bold>anekavihitānī</bold>ti anekavidhāni. <bold>Adhimuttipadānī</bold>ti adhivacanapadāni. Atha vā bhūtaṃ atthaṃ <pageBreak edition="Pali Text Society" number="1.0104" /> abhibhavitvā yathāsabhāvato aggahetvā pavattanato adhimuttiyoti diṭṭhiyo vuccanti. Adhimuttīnaṃ padāni adhimuttipadāni, diṭṭhidīpakāni vacanānīti attho. <bold>Aṭṭhārasahi vatthūhī</bold>ti aṭṭhārasahi kāraṇehi.</paragraph>
    <paragraph line="335" number="30"> Idāni <pageBreak edition="Myanmar" number="1.0097" /> yehi aṭṭhārasahi vatthūhi abhivadanti, tesaṃ kathetukamyatāya pucchāya ‘‘te ca kho bhonto’’tiādinā nayena pucchitvā tāni vatthūni vibhajitvā dassetuṃ ‘‘santi, bhikkhave’’tiādimāha. Tattha vadanti etenāti vādo, diṭṭhigatassetaṃ adhivacanaṃ. Sassato vādo etesanti <bold>sassatavādā,</bold> sassatadiṭṭhinoti attho. Eteneva nayena ito paresampi evarūpānaṃ padānaṃ attho veditabbo. <bold>Sassataṃ attānañca lokañcā</bold>ti rūpādīsu aññataraṃ attāti ca lokoti ca gahetvā taṃ sassataṃ amaraṃ niccaṃ dhuvaṃ paññapenti. Yathāha – ‘‘rūpaṃ attā ceva loko ca sassato cāti attānañca lokañca paññapenti tathā vedanaṃ, saññaṃ, saṅkhāre, viññāṇaṃ attā ceva loko ca sassato cāti attānañca lokañca paññapentī’’ti.</paragraph>
    <paragraph line="336" number="31"><bold>Ātappamanvāyā</bold>tiādīsu vīriyaṃ kilesānaṃ ātāpanabhāvena ātappanti vuttaṃ. Tadeva padahanavasena <bold>padhānaṃ.</bold> Punappunaṃ yuttavasena <bold>anuyogo</bold>ti. Evaṃ tippabhedaṃ vīriyaṃ anvāya āgamma paṭiccāti attho. <bold>Appamādo</bold> vuccati satiyā avippavāso. <bold>Sammā manasikāro</bold>ti upāyamanasikāro, pathamanasikāro, atthato ñāṇanti vuttaṃ hoti. Yasmiñhi manasikāre ṭhitassa pubbenivāsānussati ñāṇaṃ ijjhati, ayaṃ imasmiṃ ṭhāne manasikāroti adhippeto. Tasmā vīriyañca satiñca ñāṇañca āgammāti ayamettha saṅkhepattho. <bold>Tathārūpa</bold>nti tathājātikaṃ. <bold>Cetosamādhi</bold>nti <pageBreak edition="Vipassana Research Institut" number="1.0091" /> cittasamādhiṃ. <bold>Phusatī</bold>ti vindati paṭilabhati. <bold>Yathā samāhite citte</bold>ti yena samādhinā sammā āhite suṭṭhu ṭhapite cittamhi <bold>anekavihitaṃ</bold><pageBreak edition="Pali Text Society" number="1.0105" /><bold>pubbenivāsa</bold>ntiādīnaṃ attho visuddhimagge vutto.</paragraph>
    <paragraph line="337"><bold>So evamāhā</bold>ti so evaṃ jhānānubhāvasampanno hutvā diṭṭhigatiko evaṃ vadati. <bold>Vañjho</bold>ti vañjhapasuvañjhatālādayo viya aphalo kassaci ajanakoti. Etena ‘‘attā’’ti ca ‘‘loko’’ti ca gahitānaṃ jhānādīnaṃ rūpādijanakabhāvaṃ paṭikkhipati. Pabbatakūṭaṃ viya ṭhitoti <bold>kūṭaṭṭho. Esikaṭṭhāyiṭṭhito</bold>ti esikaṭṭhāyī viya hutvā ṭhitoti esikaṭṭhāyiṭṭhito. Yathā sunikhāto esikatthambho niccalo tiṭṭhati, evaṃ ṭhitoti attho. Ubhayenapi lokassa vināsābhāvaṃ dīpeti. Keci pana īsikaṭṭhāyiṭṭhitoti pāḷiṃ vatvā muñje īsikā viya ṭhitoti vadanti <pageBreak edition="Myanmar" number="1.0098" />. Tatrāyamadhippāyo – yadidaṃ jāyatīti vuccati, taṃ muñjato īsikā viya vijjamānameva nikkhamati. Yasmā ca īsikaṭṭhāyiṭṭhito, tasmā teva sattā sandhāvanti, ito aññattha gacchantīti attho.</paragraph>
    <paragraph line="338"><bold>Saṃsarantī</bold>ti aparāparaṃ sañcaranti. <bold>Cavantī</bold>ti evaṃ saṅkhyaṃ gacchanti. Tathā <bold>upapajjantī</bold>ti. Aṭṭhakathāyaṃ pana pubbe ‘‘sassato attā ca loko cā’’ti vatvā idāni te ca sattā sandhāvantītiādinā vacanena ayaṃ diṭṭhigatiko attanāyeva attano vādaṃ bhindati, diṭṭhigatikassa dassanaṃ nāma na nibaddhaṃ, thusarāsimhi nikhātakhāṇu viya cañcalaṃ, ummattakapacchiyaṃ pūvakhaṇḍagūthagomayādīni viya cettha sundarampi asundarampi hoti yevāti vuttaṃ. <bold>Atthitveva sassatisama</bold>nti ettha <bold>sassatī</bold>ti niccaṃ vijjamānatāya mahāpathaviṃva maññati, tathā sinerupabbatacandimasūriye. Tato tehi samaṃ attānaṃ maññamānā atthi tveva sassatisamanti vadanti.</paragraph>
    <paragraph line="339">Idāni <bold>sassato attā ca loko cā</bold>tiādikāya paṭiññāya sādhanatthaṃ hetuṃ dassento ‘‘taṃ kissa hetu? Ahañhi ātappamanvāyā’’tiādimāha. Tattha <pageBreak edition="Pali Text Society" number="1.0106" /><bold>imināmahaṃ etaṃ jānāmī</bold>ti iminā visesādhigamena ahaṃ etaṃ paccakkhato jānāmi, na kevalaṃ saddhāmattakeneva vadāmīti dasseti, makāro panettha padasandhikaraṇatthaṃ vutto. <bold>Idaṃ, bhikkhave, paṭhamaṃ ṭhāna</bold>nti catūhi vatthūhīti vatthusaddena vuttesu catūsu ṭhānesu idaṃ paṭhamaṃ ṭhānaṃ, idaṃ jātisatasahassamattānussaraṇaṃ paṭhamaṃ kāraṇanti attho.</paragraph>
    <paragraph line="340" number="32-33"> Upari <pageBreak edition="Vipassana Research Institut" number="1.0092" /> vāradvayepi eseva nayo. Kevalañhi ayaṃ vāro anekajātisatasahassānussaraṇavasena vutto. Itare dasacattālīsasaṃvaṭṭavivaṭṭakappānussaraṇavasena. Mandapañño hi titthiyo anekajātisatasahassamattaṃ anussarati, majjhimapañño dasasaṃvaṭṭavivaṭṭakappāni, tikkhapañño cattālīsaṃ, na tato uddhaṃ.</paragraph>
    <paragraph line="341" number="34"> Catutthavāre takkayatīti <bold>takkī,</bold> takko vā assa atthīti <bold>takkī.</bold> Takketvā vitakketvā diṭṭhigāhino etaṃ adhivacanaṃ. Vīmaṃsāya samannāgatoti <bold>vīmaṃsī.</bold> Vīmaṃsā nāma tulanā ruccanā khamanā. Yathā hi puriso yaṭṭhiyā udakaṃ vīmaṃsitvā otarati, evameva yo tulayitvā ruccitvā <pageBreak edition="Myanmar" number="1.0099" /> khamāpetvā diṭṭhiṃ gaṇhāti, so ‘‘vīmaṃsī’’ti veditabbo. <bold>Takkapariyāhata</bold>nti takkena pariyāhataṃ, tena tena pariyāyena takketvāti attho. <bold>Vīmaṃsānucarita</bold>nti tāya vuttappakārāya vīmaṃsāya anucaritaṃ. <bold>Sayaṃpaṭibhāna</bold>nti attano paṭibhānamattasañjātaṃ. <bold>Evamāhā</bold>ti sassatadiṭṭhiṃ gahetvā evaṃ vadati.</paragraph>
    <paragraph line="342">Tattha catubbidho takkī – anussutiko, jātissaro, lābhī, suddhatakkikoti. Tattha yo ‘‘vessantaro nāma rājā ahosī’’tiādīni sutvā ‘‘tena hi yadi vessantarova bhagavā, sassato <pageBreak edition="Pali Text Society" number="1.0107" /> attā’’ti takkayanto diṭṭhiṃ gaṇhāti, ayaṃ anussutiko nāma. Dve tisso jātiyo saritvā – ‘‘ahameva pubbe asukasmiṃ nāma ahosiṃ, tasmā sassato attā’’ti takkayanto jātissaratakkiko nāma. Yo pana lābhitāya ‘‘yathā me idāni attā sukhī hoti, atītepi evaṃ ahosi, anāgatepi bhavissatī’’ti takkayitvā diṭṭhiṃ gaṇhāti, ayaṃ lābhītakkiko nāma. ‘‘Evaṃ sati idaṃ hotī’’ti takkamatteneva gaṇhanto pana suddhatakkiko nāma.</paragraph>
    <paragraph line="343" number="35"><bold>Etesaṃ vā aññatarenā</bold>ti etesaṃyeva catunnaṃ vatthūnaṃ aññatarena ekena vā dvīhi vā tīhi vā. <bold>Natthi ito bahiddhā</bold>ti imehi pana vatthūhi bahi aññaṃ ekaṃ kāraṇampi sassatapaññattiyā natthīti appaṭivattiyaṃ sīhanādaṃ nadati.</paragraph>
    <paragraph line="344" number="36"><bold>Tayidaṃ, bhikkhave, tathāgato pajānātī</bold>ti bhikkhave, taṃ idaṃ catubbidhampi diṭṭhigataṃ tathāgato nānappakārato jānāti. Tato taṃ pajānanākāraṃ dassento ime diṭṭhiṭṭhānātiādimāha. Tattha diṭṭhiyova diṭṭhiṭṭhānā nāma. Api ca diṭṭhīnaṃ kāraṇampi diṭṭhiṭṭhānameva. Yathāha ‘‘katamāni aṭṭha diṭṭhiṭṭhānāni? Khandhāpi diṭṭhiṭṭhānaṃ, avijjāpi, phassopi <pageBreak edition="Vipassana Research Institut" number="1.0093" />, saññāpi, vitakkopi, ayonisomanasikāropi, pāpamittopi, paratoghosopi diṭṭhiṭṭhāna’’nti. ‘‘Khandhā hetu, khandhā paccayo diṭṭhiṭṭhānaṃ upādāya samuṭṭhānaṭṭhena, evaṃ khandhāpi diṭṭhiṭṭhānaṃ. Avijjā hetu…pe… pāpamitto hetu. Paratoghoso hetu, paratoghoso paccayo diṭṭhiṭṭhānaṃ upādāya samuṭṭhānaṭṭhena, evaṃ paratoghosopi diṭṭhiṭṭhāna’’nti (paṭi. ma. 1.124). <bold>Evaṃgahitā</bold>ti diṭṭhisaṅkhātā tāva <pageBreak edition="Myanmar" number="1.0100" /> diṭṭhiṭṭhānā – ‘‘sassato attā ca loko cā’’ti evaṃgahitā ādinnā, pavattitāti attho. <bold>Evaṃparāmaṭṭhā</bold>ti nirāsaṅkacittatāya punappunaṃ āmaṭṭhā parāmaṭṭhā, ‘idameva saccaṃ, moghamañña’nti pariniṭṭhāpitā <pageBreak edition="Pali Text Society" number="1.0108" />. Kāraṇasaṅkhātā pana diṭṭhiṭṭhānā yathā gayhamānā diṭṭhiyo samuṭṭhāpenti, evaṃ ārammaṇavasena ca pavattanavasena ca āsevanavasena ca gahitā. Anādīnavadassitāya punappunaṃ gahaṇavasena parāmaṭṭhā. <bold>Evaṃgatikā</bold>ti evaṃ nirayatiracchānapettivisayagatikānaṃ aññataragatikā. <bold>Evaṃ abhisamparāyā</bold>ti idaṃ purimapadasseva vevacanaṃ, evaṃvidhaparalokāti vuttaṃ hoti.</paragraph>
    <paragraph line="345"><bold>Tañca tathāgato pajānātī</bold>ti na kevalañca tathāgato sakāraṇaṃ sagatikaṃ diṭṭhigatameva pajānāti, atha kho tañca sabbaṃ pajānāti, tato ca uttaritaraṃ sīlañceva samādhiñca sabbaññutaññāṇañca pajānāti. <bold>Tañca pajānanaṃ na parāmasatī</bold>ti tañca evaṃvidhaṃ anuttaraṃ visesaṃ pajānantopi ahaṃ pajānāmīti taṇhādiṭṭhimānaparāmāsavasena tañca na parāmasati. <bold>Aparāmasato cassa paccattaññeva nibbuti viditā</bold>ti evaṃ aparāmasato cassa aparāmāsapaccayā sayameva attanāyeva tesaṃ parāmāsakilesānaṃ nibbuti viditā. Pākaṭaṃ, bhikkhave, tathāgatassa nibbānanti dasseti.</paragraph>
    <paragraph line="346">Idāni yathāpaṭipannena tathāgatena sā nibbuti adhigatā, taṃ paṭipattiṃ dassetuṃ yāsu vedanāsu rattā titthiyā ‘‘idha sukhino bhavissāma, ettha sukhino bhavissāmā’’ti diṭṭhigahanaṃ pavisanti, tāsaṃyeva vedanānaṃ vasena kammaṭṭhānaṃ ācikkhanto vedanānaṃ samudayañcātiādimāha. Tattha <bold>yathābhūtaṃ viditvā</bold>ti ‘‘avijjāsamudayā vedanāsamudayoti paccayasamudayaṭṭhena vedanākkhandhassa udayaṃ passati, taṇhāsamudayā vedanāsamudayoti paccayasamudayaṭṭhena vedanākkhandhassa udayaṃ passati, kammasamudayā vedanāsamudayoti paccayasamudayaṭṭhena vedanākkhandhassa udayaṃ passati, phassasamudayā vedanāsamudayoti paccayasamudayaṭṭhena vedanākkhandhassa udayaṃ passati (paṭi. ma. 1.50). Nibbattilakkhaṇaṃ passantopi vedanākkhandhassa udayaṃ passatī’’ti imesaṃ pañcannaṃ lakkhaṇānaṃ vasena vedanānaṃ samudayaṃ yathābhūtaṃ viditvā; ‘‘avijjānirodhā vedanānirodhoti paccayanirodhaṭṭhena vedanākkhandhassa <pageBreak edition="Pali Text Society" number="1.0109" /> vayaṃ passati, taṇhānirodhā <pageBreak edition="Vipassana Research Institut" number="1.0094" /> vedanānirodhoti paccayanirodhaṭṭhena vedanākkhandhassa vayaṃ passati <pageBreak edition="Myanmar" number="1.0101" />, kammanirodhā vedanānirodhoti paccayanirodhaṭṭhena vedanākkhandhassa vayaṃ passati, phassanirodhā vedanānirodhoti paccayanirodhaṭṭhena vedanākkhandhassa vayaṃ passati. Vipariṇāmalakkhaṇaṃ passantopi vedanākkhandhassa vayaṃ passatī’’ti (paṭi. ma. 1.50) imesaṃ pañcannaṃ lakkhaṇānaṃ vasena vedanānaṃ atthaṅgamaṃ yathābhūtaṃ viditvā, ‘‘yaṃ vedanaṃ paṭicca uppajjati sukhaṃ somanassaṃ, ayaṃ vedanāya assādo’’ti (saṃ. ni. 3.26) evaṃ assādañca yathābhūtaṃ viditvā, ‘‘yaṃ vedanā aniccā dukkhā vipariṇāmadhammā, ayaṃ vedanāya ādīnavo’’ti evaṃ ādīnavañca yathābhūtaṃ viditvā, ‘‘yo vedanāya chandarāgavinayo chandarāgappahānaṃ, idaṃ vedanāya nissaraṇa’’nti evaṃ nissaraṇañca yathābhūtaṃ viditvā vigatachandarāgatāya anupādāno anupādāvimutto, bhikkhave, tathāgato; yasmiṃ upādāne sati kiñci upādiyeyya, upādinnattā ca khandho bhaveyya, tassa abhāvā kiñci dhammaṃ anupādiyitvāva vimutto bhikkhave tathāgatoti.</paragraph>
    <paragraph line="347" number="37"><bold>Ime kho te, bhikkhave</bold>ti ye te ahaṃ – ‘‘katame, ca te, bhikkhave, dhammā gambhīrā’’ti apucchiṃ, ‘‘ime kho te, bhikkhave, tañca tathāgato pajānāti tato ca uttaritaraṃ pajānātī’’ti evaṃ niddiṭṭhā sabbaññutaññāṇadhammā gambhīrā duddasā…pe… paṇḍitavedanīyāti veditabbā. Yehi tathāgatassa neva puthujjano, na sotāpannādīsu aññataro vaṇṇaṃ yathābhūtaṃ vattuṃ sakkoti, atha kho tathāgatova yathābhūtaṃ vaṇṇaṃ sammā vadamāno vadeyyāti evaṃ pucchamānenāpi sabbaññutaññāṇameva puṭṭhaṃ, niyyātentenāpi tadeva niyyātitaṃ, antarā pana diṭṭhiyo vibhattāti.</paragraph>
    <centered line="348">Paṭhamabhāṇavāravaṇṇanā niṭṭhitā.</centered>
    <subhead line="349">Ekaccasassatavādavaṇṇanā</subhead>
    <paragraph line="350" number="38"><bold>Ekaccasassatikā</bold>ti ekaccasassatavādā. Te duvidhā honti – sattekaccasassatikā, saṅkhārekaccasassatikāti. Duvidhāpi idha gahitāyeva.</paragraph>
    <paragraph line="351" number="39"><bold>Ya</bold>nti <pageBreak edition="Pali Text Society" number="1.0110" /> nipātamattaṃ. <bold>Kadācī</bold>ti kismiñci kāle. <bold>Karahacī</bold>ti tasseva vevacanaṃ. <bold>Dīghassa</bold><pageBreak edition="Vipassana Research Institut" number="1.0095" /><bold>addhuno</bold>ti dīghassa kālassa. <bold>Accayenā</bold>ti atikkamena <pageBreak edition="Myanmar" number="1.0102" />. <bold>Saṃvaṭṭatī</bold>ti vinassati. <bold>Yebhuyyenā</bold>ti ye uparibrahmalokesu vā arūpesu vā nibbattanti, tadavasese sandhāya vuttaṃ. Jhānamanena nibbattattā <bold>manomayā.</bold> Pīti tesaṃ bhakkho āhāroti <bold>pītibhakkhā.</bold> Attanova tesaṃ pabhāti <bold>sayaṃpabhā.</bold> Antalikkhe carantīti <bold>antalikkhacarā.</bold> Subhesu uyyānavimānakapparukkhādīsu tiṭṭhantīti, <bold>subhaṭṭhāyino</bold> subhā vā manorammavatthābharaṇā hutvā tiṭṭhantīti <bold>subhaṭṭhāyino. Ciraṃ dīghamaddhāna</bold>nti ukkaṃsena aṭṭha kappe.</paragraph>
    <paragraph line="352" number="40"><bold>Vivaṭṭatī</bold>ti saṇṭhāti. <bold>Suññaṃ brahmavimāna</bold>nti pakatiyā nibbattasattānaṃ natthitāya suññaṃ, brahmakāyikabhūmi nibbattatīti attho. Tassa kattā vā kāretā vā natthi, visuddhimagge vuttanayena pana kammapaccayautusamuṭṭhānā ratanabhūmi nibbattati. Pakatinibbattiṭṭhānesuyeva cettha uyyānakapparukkhādayo nibbattanti. Atha sattānaṃ pakatiyā vasitaṭṭhāne nikanti uppajjati, te paṭhamajjhānaṃ bhāvetvā tato otaranti, tasmā atha kho aññataro sattotiādimāha. <bold>Āyukkhayā vā puññakkhayā vā</bold>ti ye uḷāraṃ puññakammaṃ katvā yattha katthaci appāyuke devaloke nibbattanti, te attano puññabalena ṭhātuṃ <pageBreak edition="Pali Text Society" number="1.0111" /> na sakkonti, tassa pana devalokassa āyuppamāṇeneva cavantīti āyukkhayā cavantīti vuccanti. Ye pana parittaṃ puññakammaṃ katvā dīghāyukadevaloke nibbattanti, te yāvatāyukaṃ ṭhātuṃ na sakkonti, antarāva cavantīti puññakkhayā cavantīti vuccanti. <bold>Dīghamaddhānaṃ tiṭṭhatī</bold>ti kappaṃ vā upaḍḍhakappaṃ vā.</paragraph>
    <paragraph line="353" number="41"><bold>Anabhiratī</bold>ti aparassāpi sattassa āgamanapatthanā. Yā pana paṭighasampayuttā ukkaṇṭhitā, sā brahmaloke natthi. <bold>Paritassanā</bold>ti ubbijjanā phandanā, sā panesā tāsatassanā, taṇhātassanā, diṭṭhitassanā, ñāṇatassanāti catubbidhā hoti. Tattha ‘‘jātiṃ paṭicca bhayaṃ bhayānakaṃ chambhitattaṃ lomahaṃso cetaso utrāso. Jaraṃ… byādhiṃ… maraṇaṃ paṭicca…pe… utrāso’’ti (vibha. 921) ayaṃ <bold>tāsatassanā</bold> nāma. ‘‘Aho vata aññepi sattā itthattaṃ āgaccheyyu’’nti (dī. ni. 3.38) ayaṃ <bold>taṇhātassanā</bold> nāma. ‘‘Paritassitavipphanditamevā’’ti ayaṃ <bold>diṭṭhitassanā</bold> nāma. ‘‘Tepi tathāgatassa dhammadesanaṃ <pageBreak edition="Myanmar" number="1.0103" /> sutvā yebhuyyena bhayaṃ saṃvegaṃ santāsaṃ āpajjantī’’ti (a. ni. 4.33) ayaṃ <bold>ñāṇatassanā</bold> nāma. Idha pana taṇhātassanāpi diṭṭhitassanāpi vaṭṭati. <bold>Brahmavimāna</bold>nti idha pana paṭhamābhinibbattassa atthitāya suññanti na vuttaṃ. <bold>Upapajjantī</bold>ti upapattivasena upagacchanti. <bold>Sahabyata</bold>nti sahabhāvaṃ.</paragraph>
    <paragraph line="354" number="42"><bold>Abhibhū</bold>ti <pageBreak edition="Vipassana Research Institut" number="1.0096" /> abhibhavitvā ṭhito jeṭṭhakohamasmīti. <bold>Anabhibhūto</bold>ti aññehi anabhibhūto. <bold>Aññadatthū</bold>ti ekaṃsavacane nipāto. Dassanavasena <bold>daso,</bold> sabbaṃ passāmīti attho. <bold>Vasavattī</bold>ti sabbaṃ janaṃ vase vattemi. <bold>Issaro kattā nimmātā</bold>ti ahaṃ loke issaro, ahaṃ lokassa kattā ca nimmātā ca, pathavī – himavanta-sineru-cakkavāḷa-mahāsamudda-candima-sūriyā mayā nimmitāti. <bold>Seṭṭho sajitā</bold>ti ahaṃ lokassa uttamo ca sajitā ca, ‘‘tvaṃ khattiyo nāma hohi, tvaṃ brāhmaṇo, vesso, suddo, gahaṭṭho, pabbajito nāma. Antamaso <pageBreak edition="Pali Text Society" number="1.0112" /> tvaṃ oṭṭho hohi, goṇo hohī’’ti ‘‘evaṃ sattānaṃ saṃvisajetā aha’’nti maññati. <bold>Vasī pitā bhūtabhabyāna</bold>nti (dī. ni. 1.17) ahamasmi ciṇṇavasitāya vasī, ahaṃ pitā bhūtānañca bhabyānañcāti maññati. Tattha aṇḍajajalābujā sattā antoaṇḍakose ceva antovatthimhi ca bhabyā nāma, bahi nikkhantakālato paṭṭhāya bhūtā nāma. Saṃsedajā paṭhamacittakkhaṇe bhabyā, dutiyato paṭṭhāya bhūtā. Opapātikā paṭhamairiyāpathe bhabyā, dutiyato paṭṭhāya bhūtāti veditabbā. Te sabbepi mayhaṃ puttāti saññāya ‘‘ahaṃ pitā bhūtabhabyāna’’nti maññati.</paragraph>
    <paragraph line="355">Idāni kāraṇato sādhetukāmo – ‘‘mayā ime sattā nimmitā’’ti paṭiññaṃ katvā ‘‘taṃ kissa hetū’’tiādimāha. <bold>Itthatta</bold>nti itthabhāvaṃ, brahmabhāvanti attho. <bold>Iminā maya</bold>nti attano kammavasena cutāpi upapannāpi ca kevalaṃ maññanāmatteneva ‘‘iminā mayaṃ nimmitā’’ti maññamānā vaṅkacchidde vaṅkaāṇī viya onamitvā tasseva pādamūlaṃ gacchantīti.</paragraph>
    <paragraph line="356" number="43"><bold>Vaṇṇavantataro cā</bold>ti vaṇṇavantataro, abhirūpo pāsādikoti attho. <bold>Mahesakkhataro</bold>ti issariyaparivāravasena mahāyasataro.</paragraph>
    <paragraph line="357" number="44"><bold>Ṭhānaṃ</bold><pageBreak edition="Myanmar" number="1.0104" /><bold>kho paneta</bold>nti kāraṇaṃ kho panetaṃ. So tato cavitvā aññatra na gacchati, idheva āgacchati, taṃ sandhāyetaṃ vuttaṃ. <bold>Agārasmā</bold>ti gehā. <bold>Anagāriya</bold>nti pabbajjaṃ. Pabbajjā hi yasmā agārassa hi taṃ kasigorakkhādikammaṃ tattha natthi, tasmā anagāriyanti vuccati. <bold>Pabbajatī</bold>ti upagacchati. <bold>Tato paraṃ nānussaratī</bold>ti tato pubbenivāsā paraṃ na sarati, sarituṃ asakkonto tattha ṭhatvā diṭṭhiṃ gaṇhāti.</paragraph>
    <paragraph line="358"><bold>Nicco</bold>tiādīsu tassa upapattiṃ apassanto <bold>nicco</bold>ti vadati, maraṇaṃ apassanto <bold>dhuvo</bold>ti, sadābhāvato <bold>sassato</bold>ti, jarāvasenāpi <pageBreak edition="Pali Text Society" number="1.0113" /> vipariṇāmassa abhāvato avipariṇāmadhammoti. Sesamettha paṭhamavāre uttānamevāti.</paragraph>
    <paragraph line="359" number="45-46"> Dutiyavāre <pageBreak edition="Vipassana Research Institut" number="1.0097" /> khiḍḍāya padussanti vinassantīti <bold>khiḍḍāpadosikā,</bold> padūsikātipi pāḷiṃ likhanti, sā aṭṭhakathāyaṃ natthi. <bold>Ativela</bold>nti atikālaṃ, aticiranti attho. <bold>Hassakhiḍḍāratidhammasamāpannā</bold>ti hassarati dhammañceva khiḍḍāratidhammañca samāpannā anuyuttā, keḷihassasukhañceva kāyikavācasikakīḷāsukhañca anuyuttā, vuttappakāraratidhammasamaṅgino hutvā viharantīti attho.</paragraph>
    <paragraph line="360"><bold>Sati sammussatī</bold>ti khādanīyabhojanīyesu sati sammussati. Te kira puññavisesādhigatena mahantena attano sirivibhavena nakkhattaṃ kīḷantā tāya sampattimahantatāya – ‘‘āhāraṃ paribhuñjimha, na paribhuñjimhā’’tipi na jānanti. Atha ekāhārātikkamanato paṭṭhāya nirantaraṃ khādantāpi pivantāpi cavantiyeva, na tiṭṭhanti. Kasmā? Kammajatejassa balavatāya, karajakāyassa mandatāya, manussānañhi kammajatejo mando, karajakāyo balavā. Tesaṃ tejassa mandatāya karajakāyassa balavatāya sattāhampi atikkamitvā uṇhodakaacchayāguādīhi sakkā vatthuṃ upatthambhetuṃ. Devānaṃ pana tejo balavā hoti, karajaṃ mandaṃ. Te ekaṃ āhāravelaṃ atikkamitvāva saṇṭhātuṃ na sakkonti. Yathā nāma gimhānaṃ majjhanhike tattapāsāṇe ṭhapitaṃ padumaṃ vā uppalaṃ vā sāyanhasamaye ghaṭasatenāpi siñciyamānaṃ pākatikaṃ na hoti, vinassatiyeva. Evameva pacchā nirantaraṃ khādantāpi pivantāpi cavantiyeva, na <pageBreak edition="Myanmar" number="1.0105" /> tiṭṭhanti. Tenāha <bold>‘‘satiyā sammosā te devā tamhā kāyā cavantī’’</bold>ti. Katame <pageBreak edition="Pali Text Society" number="1.0114" /> pana te devāti? Ime devāti aṭṭhakathāyaṃ vicāraṇā natthi, ‘‘devānaṃ kammajatejo balavā hoti, karajaṃ manda’’nti avisesena vuttattā pana ye keci kabaḷīkārāhārūpajīvino devā evaṃ karonti, teyeva cavantīti veditabbā. Keci panāhu – ‘‘nimmānaratiparanimmitavasavattino te devā’’ti. Khiḍḍāpadussanamatteneva hete khiḍḍāpadosikāti vuttā. Sesamettha purimanayeneva veditabbaṃ.</paragraph>
    <paragraph line="361" number="47-48"> Tatiyavāre manena padussanti vinassantīti <bold>manopadosikā,</bold> ete cātumahārājikā. Tesu kira eko devaputto – nakkhattaṃ kīḷissāmīti saparivāro rathena vīthiṃ paṭipajjati, athañño nikkhamanto taṃ purato gacchantaṃ disvā – ‘bho ayaṃ kapaṇo’, adiṭṭhapubbaṃ viya etaṃ disvā – ‘‘pītiyā uddhumāto viya bhijjamāno viya ca gacchatī’’ti kujjhati. Purato gacchantopi nivattitvā taṃ kuddhaṃ disvā – kuddhā nāma suviditā hontīti kuddhabhāvamassa ñatvā – ‘‘tvaṃ kuddho, mayhaṃ kiṃ karissasi, ayaṃ sampatti mayā dānasīlādīnaṃ vasena laddhā, na tuyhaṃ vasenā’’ti paṭikujjhati. Ekasmiñhi kuddhe itaro akuddho <pageBreak edition="Vipassana Research Institut" number="1.0098" /> rakkhati, ubhosu pana kuddhesu ekassa kodho itarassa paccayo hoti. Tassapi kodho itarassa paccayo hotīti ubho kandantānaṃyeva orodhānaṃ cavanti. Ayamettha dhammatā. Sesaṃ vuttanayeneva veditabbaṃ.</paragraph>
    <paragraph line="362" number="49-52"> Takkīvāde ayaṃ cakkhādīnaṃ bhedaṃ passati, cittaṃ pana yasmā purimaṃ purimaṃ pacchimassa pacchimassa paccayaṃ datvāva nirujjhati, tasmā cakkhādīnaṃ bhedato balavatarampi cittassa bhedaṃ na passati. So taṃ apassanto yathā nāma sakuṇo ekaṃ rukkhaṃ jahitvā aññasmiṃ nilīyati, evameva imasmiṃ attabhāve bhinne cittaṃ aññatra gacchatīti gahetvā evamāha. Sesamettha vuttanayeneva veditabbaṃ.</paragraph>
    <subhead line="363">Antānantavādavaṇṇanā</subhead>
    <paragraph line="364" number="53"><bold>Antānantikā</bold>ti <pageBreak edition="Pali Text Society" number="1.0115" /> antānantavādā, antaṃ vā anantaṃ vā antānantaṃ vā nevantānānantaṃ vā ārabbha pavattavādāti attho.</paragraph>
    <paragraph line="365" number="54-60"><bold>Antasaññī</bold><pageBreak edition="Myanmar" number="1.0106" /><bold>lokasmiṃ viharatī</bold>ti paṭibhāganimittaṃ cakkavāḷapariyantaṃ avaḍḍhetvā taṃ – ‘‘loko’’ti gahetvā antasaññī lokasmiṃ viharati, cakkavāḷapariyantaṃ katvā vaḍḍhitakasiṇo pana anantasaññī hoti, uddhamadho avaḍḍhetvā pana tiriyaṃ vaḍḍhetvā uddhamadho antasaññī, tiriyaṃ anantasaññī. Takkīvādo vuttanayeneva veditabbo. Ime cattāropi attanā diṭṭhapubbānusāreneva diṭṭhiyā gahitattā pubbantakappikesu paviṭṭhā.</paragraph>
    <subhead line="366">Amarāvikkhepavādavaṇṇanā</subhead>
    <paragraph line="367" number="61"> Na maratīti <bold>amarā.</bold> Kā sā? Evantipi me notiādinā nayena pariyantarahitā diṭṭhigatikassa diṭṭhi ceva vācā ca. Vividho khepoti <bold>vikkhepo,</bold> amarāya diṭṭhiyā vācāya ca vikkhepoti <bold>amarāvikkhepo,</bold> so etesaṃ atthīti <bold>amarāvikkhepikā,</bold> aparo nayo – amarā nāma ekā macchajāti, sā ummujjananimujjanādivasena udake sandhāvamānā gahetuṃ na sakkāti, evameva ayampi vādo itocito ca sandhāvati, gāhaṃ na upagacchatīti <bold>amarāvikkhepo</bold>ti vuccati. So etesaṃ atthīti <bold>amarāvikkhepikā.</bold></paragraph>
    <paragraph line="368" number="62"><bold>‘‘Idaṃ</bold><pageBreak edition="Vipassana Research Institut" number="1.0099" /><bold>kusala’’nti yathābhūtaṃ nappajānātī</bold>ti dasa kusalakammapathe yathābhūtaṃ nappajānātīti attho. Akusalepi dasa akusalakammapathāva adhippetā. <bold>So mamassa vighāto</bold>ti ‘‘musā mayā bhaṇita’’nti vippaṭisāruppattiyā mama vighāto assa, dukkhaṃ bhaveyyāti attho. <bold>So mamassa antarāyo</bold>ti so mama saggassa ceva maggassa ca antarāyo assa. <bold>Musāvādabhayā musāvādaparijegucchā</bold>ti musāvāde ottappena ceva hiriyā ca. <bold>Vācāvikkhepaṃ āpajjatī</bold>ti vācāya vikkhepaṃ āpajjati. Kīdisaṃ? Amarāvikkhepaṃ, apariyantavikkhepanti attho.</paragraph>
    <paragraph line="369"><bold>Evantipi me no</bold>tiādīsu evantipi me noti aniyamitavikkhepo <pageBreak edition="Pali Text Society" number="1.0116" />. <bold>Tathātipi me no</bold>ti ‘‘sassato attā ca loko cā’’ti vuttaṃ sassatavādaṃ paṭikkhipati. <bold>Aññathātipi me no</bold>ti sassatato aññathā vuttaṃ ekaccasassataṃ paṭikkhipati. <bold>Notipi me no</bold>ti – ‘‘na <pageBreak edition="Myanmar" number="1.0107" /> hoti tathāgato paraṃ maraṇā’’ti vuttaṃ ucchedaṃ paṭikkhipati. <bold>No notipi me no</bold>ti ‘‘neva hoti na na hotī’’ti vuttaṃ takkīvādaṃ paṭikkhipati. Sayaṃ pana ‘‘idaṃ kusala’’nti vā ‘‘akusala’’nti vā puṭṭho na kiñci byākaroti. ‘‘Idaṃ kusala’’nti puṭṭho ‘‘evantipi me no’’ti vadati. Tato ‘‘kiṃ akusala’’nti vutte ‘‘tathātipi me no’’ti vadati. ‘‘Kiṃ ubhayato aññathā’’ti vutte ‘‘aññathātipi me no’’ti vadati. Tato ‘‘tividhenāpi na hoti, kiṃ te laddhī’’ti vutte ‘‘notipi me no’’ti vadati. Tato ‘‘kiṃ no noti te laddhī’’ti vutte ‘‘no notipi me no’’ti evaṃ vikkhepameva āpajjati, ekasmimpi pakkhe na tiṭṭhati.</paragraph>
    <paragraph line="370" number="63"><bold>Chando vā rāgo vā</bold>ti ajānantopi sahasā kusalameva ‘‘kusala’’nti vatvā akusalameva ‘‘akusala’’nti vatvā mayā asukassa nāma evaṃ byākataṃ, kiṃ taṃ subyākatanti aññe paṇḍite pucchitvā tehi – ‘‘subyākataṃ, bhadramukha, kusalameva tayā kusalaṃ, akusalameva akusalanti byākata’’nti vutte natthi mayā sadiso paṇḍitoti evaṃ me tattha chando vā rāgo vā assāti attho. Ettha ca chando dubbalarāgo, rāgo balavarāgo. <bold>Doso vā paṭigho vā</bold>ti kusalaṃ pana ‘‘akusala’’nti, akusalaṃ vā ‘‘kusala’’nti vatvā aññe paṇḍite pucchitvā tehi – ‘‘dubyākataṃ tayā’’ti vutte ettakampi nāma na jānāmīti tattha me assa doso vā paṭigho vāti attho. Idhāpi doso dubbalakodho, paṭigho balavakodho.</paragraph>
    <paragraph line="371"><bold>Taṃ</bold><pageBreak edition="Vipassana Research Institut" number="1.0100" /><bold>mamassa upādānaṃ, so mamassa vighāto</bold>ti taṃ chandarāgadvayaṃ mama upādānaṃ assa, dosapaṭighadvayaṃ vighāto. Ubhayampi vā daḷhaggahaṇavasena upādānaṃ <pageBreak edition="Pali Text Society" number="1.0117" />, vihananavasena vighāto. Rāgo hi amuñcitukāmatāya ārammaṇaṃ gaṇhāti jalūkā viya. Doso vināsetukāmatāya āsīviso viya. Ubhopi cete santāpakaṭṭhena vihananti yevāti ‘‘upādāna’’nti ca ‘‘vighāto’’ti ca vuttā. Sesaṃ paṭhamavārasadisameva.</paragraph>
    <paragraph line="372" number="64"><bold>Paṇḍitā</bold>ti <pageBreak edition="Myanmar" number="1.0108" /> paṇḍiccena samannāgatā. <bold>Nipuṇā</bold>ti saṇhasukhumabuddhino sukhumaatthantaraṃ paṭivijjhanasamatthā. <bold>Kataparappavādā</bold>ti viññātaparappavādā ceva parehi saddhiṃ katavādaparicayā ca. <bold>Vālavedhirūpā</bold>ti vālavedhidhanuggahasadisā. <bold>Te bhindantā maññe</bold>ti vālavedhi viya vālaṃ sukhumānipi paresaṃ diṭṭhigatāni attano paññāgatena bhindantā viya carantīti attho. <bold>Te maṃ tatthā</bold>ti te samaṇabrāhmaṇā maṃ tesu kusalākusalesu. <bold>Samanuyuñjeyyu</bold>nti ‘‘kiṃ kusalaṃ, kiṃ akusalanti attano laddhiṃ vadā’’ti laddhiṃ puccheyyuṃ. <bold>Samanugāheyyu</bold>nti ‘‘idaṃ nāmā’’ti vutte ‘‘kena kāraṇena etamatthaṃ gāheyyu’’nti kāraṇaṃ puccheyyuṃ. <bold>Samanubhāseyyu</bold>nti ‘‘iminā nāma kāraṇenā’’ti vutte kāraṇe dosaṃ dassetvā ‘‘na tvaṃ idaṃ jānāsi, idaṃ pana gaṇha, idaṃ vissajjehī’’ti evaṃ samanuyuñjeyyuṃ. <bold>Na sampāyeyya</bold>nti na sampādeyyaṃ, sampādetvā kathetuṃ na sakkuṇeyyanti attho. <bold>So mamassa vighāto</bold>ti yaṃ taṃ punappunaṃ vatvāpi asampāyanaṃ nāma, so mama vighāto assa, oṭṭhatālujivhāgalasosanadukkhameva assāti attho. Sesametthāpi paṭhamavārasadisameva.</paragraph>
    <paragraph line="373" number="65-66"><bold>Mando</bold>ti mandapañño apaññassevetaṃ nāmaṃ. <bold>Momūho</bold>ti atisammūḷho. <bold>Hoti</bold><pageBreak edition="Pali Text Society" number="1.0118" /><bold>tathāgato</bold>tiādīsu satto ‘‘tathāgato’’ti adhippeto. Sesamettha uttānameva. Imepi cattāro pubbe pavattadhammānusāreneva diṭṭhiyā gahitattā pubbantakappikesu paviṭṭhā.</paragraph>
    <subhead line="374">Adhiccasamuppannavādavaṇṇanā</subhead>
    <paragraph line="375" number="67"> ‘‘Adhiccasamuppanno attā ca loko cā’’ti dassanaṃ adhiccasamuppannaṃ. Taṃ etesaṃ atthīti <bold>adhiccasamuppannikā. Adhiccasamuppanna</bold>nti akāraṇasamuppannaṃ.</paragraph>
    <paragraph line="376" number="68-73"><bold>Asaññasattā</bold>ti desanāsīsametaṃ, acittuppādā rūpamattakaattabhāvāti attho. Tesaṃ evaṃ uppatti veditabbā – ekacco hi titthāyatane pabbajitvā vāyokasiṇe parikammaṃ katvā <pageBreak edition="Vipassana Research Institut" number="1.0101" /> catutthajjhānaṃ nibbattetvā jhānā vuṭṭhāya – ‘‘citte dosaṃ passati, citte sati hatthacchedādidukkhañceva <pageBreak edition="Myanmar" number="1.0109" /> sabbabhayāni ca honti, alaṃ iminā cittena, acittakabhāvova santo’’ti, evaṃ citte dosaṃ passitvā aparihīnajjhāno kālaṃ katvā asaññasattesu nibbattati, cittamassa cuticittanirodhena idheva nivattati, rūpakkhandhamattameva tattha pātubhavati. Te tattha yathā nāma jiyāvegakkhitto saro yattako jiyāvego, tattakameva ākāse gacchati. Evameva jhānavegakkhittā upapajjitvā yattako jhānavego, tattakameva kālaṃ tiṭṭhanti, jhānavege pana parihīne tattha rūpakkhandho antaradhāyati, idha pana paṭisandhisaññā uppajjati. Yasmā pana tāya idha uppannasaññāya tesaṃ tattha cuti paññāyati, tasmā ‘‘saññuppādā ca pana te devā tamhā kāyā cavantī’’ti vuttaṃ. <bold>Santatāyā</bold>ti santabhāvāya. Sesamettha uttānameva. Takkīvādopi vuttanayeneva veditabboti.</paragraph>
    <subhead line="377">Aparantakappikavaṇṇanā</subhead>
    <paragraph line="378" number="74"> Evaṃ aṭṭhārasa pubbantakappike dassetvā idāni catucattārīsaṃ aparantakappike dassetuṃ – ‘‘santi, bhikkhave’’tiādimāha. Tattha anāgatakoṭṭhāsasaṅkhātaṃ aparantaṃ kappetvā gaṇhantīti <bold>aparantakappikā,</bold> aparantakappo vā etesaṃ <pageBreak edition="Pali Text Society" number="1.0119" /> atthīti <bold>aparantakappikā.</bold> Evaṃ sesampi pubbe vuttappakāranayeneva veditabbaṃ.</paragraph>
    <subhead line="379">Saññīvādavaṇṇanā</subhead>
    <paragraph line="380" number="75"><bold>Uddhamāghātanikā</bold>ti āghātanaṃ vuccati maraṇaṃ, uddhamāghātanā attānaṃ vadantīti <bold>uddhamāghātanikā.</bold> Saññīti pavatto vādo, saññīvādo, so etesaṃ atthīti <bold>saññīvādā.</bold></paragraph>
    <paragraph line="381" number="76-77"><bold>Rūpī attā</bold>tiādīsu kasiṇarūpaṃ ‘‘attā’’ti tattha pavattasaññañcassa ‘‘saññā’’ti gahetvā vā ājīvakādayo viya takkamatteneva vā ‘‘rūpī attā hoti, arogo paraṃ maraṇā saññī’’ti naṃ paññapenti. Tattha <bold>arogo</bold>ti nicco. Arūpasamāpattinimittaṃ pana ‘‘attā’’ti samāpattisaññañcassa ‘‘saññā’’ti gahetvā vā nigaṇṭhādayo viya takkamatteneva vā ‘‘arūpī attā hoti, arogo paraṃ maraṇā saññī’’ti naṃ paññapenti. Tatiyā pana missakagāhavasena pavattā diṭṭhi. Catutthā takkagāheneva. Dutiyacatukkaṃ <pageBreak edition="Myanmar" number="1.0110" /> antānantikavāde vuttanayeneva veditabbaṃ. Tatiyacatukke samāpannakavasena ekattasaññī <pageBreak edition="Vipassana Research Institut" number="1.0102" />, asamāpannakavasena nānattasaññī, parittakasiṇavasena parittasaññī, vipulakasiṇavasena appamāṇasaññīti veditabbā. Catutthacatukke pana dibbena cakkhunā tikacatukkajjhānabhūmiyaṃ nibbattamānaṃ disvā ‘‘ekantasukhī’’ti gaṇhāti. Niraye nibbattamānaṃ disvā ‘‘ekantadukkhī’’ti. Manussesu nibbattamānaṃ disvā ‘‘sukhadukkhī’’ti. Vehapphaladevesu nibbattamānaṃ disvā ‘‘adukkhamasukhī’’ti gaṇhāti. Visesato hi pubbenivāsānussatiñāṇalābhino pubbantakappikā honti, dibbacakkhukā aparantakappikāti.</paragraph>
    <subhead line="382">Asaññīvādavaṇṇanā</subhead>
    <paragraph line="383" number="78-83"> Asaññīvādo saññīvāde ādimhi vuttānaṃ dvinnaṃ catukkānaṃ vasena veditabbo. Tathā nevasaññīnāsaññīvādo. Kevalañhi tattha ‘‘saññī attā’’ti gaṇhantānaṃ tā diṭṭhiyo, idha ‘‘asaññī’’ti ca ‘‘nevasaññīnāsaññī’’ti ca. Tattha na ekantena kāraṇaṃ pariyesitabbaṃ. Diṭṭhigatikassa hi gāho ummattakapacchisadisoti vuttametaṃ.</paragraph>
    <subhead line="384">Ucchedavādavaṇṇanā</subhead>
    <paragraph line="385" number="84"> Ucchedavāde <bold>sato</bold>ti vijjamānassa. <bold>Uccheda</bold>nti upacchedaṃ <pageBreak edition="Pali Text Society" number="1.0120" />. <bold>Vināsa</bold>nti adassanaṃ. <bold>Vibhava</bold>nti bhāvavigamaṃ. Sabbānetāni aññamaññavevacanāneva. Tattha dve janā ucchedadiṭṭhiṃ gaṇhanti, lābhī ca alābhī ca. Lābhī arahato dibbena cakkhunā cutiṃ disvā upapattiṃ apassanto, yo vā cutimattameva daṭṭhuṃ sakkoti, na upapātaṃ; so ucchedadiṭṭhiṃ gaṇhāti. Alābhī ca ‘‘ko paralokaṃ na jānātī’’ti kāmasukhagiddhatāya vā. ‘‘Yathā rukkhato paṇṇāni patitāni na puna viruhanti, evameva sattā’’tiādinā takkena vā ucchedaṃ gaṇhāti. Idha pana taṇhādiṭṭhīnaṃ vasena tathā ca aññathā ca vikappetvāva imā satta diṭṭhiyo uppannāti veditabbā.</paragraph>
    <paragraph line="386" number="85"> Tattha <bold>rūpī</bold>ti rūpavā. <bold>Cātumahābhūtiko</bold>ti catumahābhūtamayo. Mātāpitūnaṃ etanti mātāpettikaṃ. Kiṃ taṃ? Sukkasoṇitaṃ. Mātāpettike <pageBreak edition="Myanmar" number="1.0111" /> sambhūto jātoti <bold>mātāpettikasambhavo.</bold> Iti rūpakāyasīsena manussattabhāvaṃ ‘‘attā’’ti vadati. <bold>Ittheke</bold>ti itthaṃ eke evameketi attho.</paragraph>
    <paragraph line="387" number="86"> Dutiyo <pageBreak edition="Vipassana Research Institut" number="1.0103" /> taṃ paṭikkhipitvā dibbattabhāvaṃ vadati. <bold>Dibbo</bold>ti devaloke sambhūto. <bold>Kāmāvacaro</bold>ti cha kāmāvacaradevapariyāpanno. Kabaḷīkāraṃ āhāraṃ bhakkhatīti kabaḷīkārāhārabhakkho.</paragraph>
    <paragraph line="388" number="87"><bold>Manomayo</bold>ti jhānamanena nibbatto. <bold>Sabbaṅgapaccaṅgī</bold>ti sabbaṅgapaccaṅgayutto. <bold>Ahīnindriyo</bold>ti paripuṇṇindriyo. Yāni brahmaloke atthi, tesaṃ vasena itaresañca saṇṭhānavasenetaṃ vuttaṃ.</paragraph>
    <paragraph line="389" number="88-92"><bold>Sabbaso rūpasaññānaṃ samatikkamā</bold>tiādīnaṃ attho visuddhimagge vutto. <bold>Ākāsānañcāyatanūpago</bold>tiādīsu pana ākāsānañcāyatanabhavaṃ upagatoti, evamattho veditabbo. Sesamettha uttānamevāti.</paragraph>
    <subhead line="390">Diṭṭhadhammanibbānavādavaṇṇanā</subhead>
    <paragraph line="391" number="93"> Diṭṭhadhammanibbānavāde <pageBreak edition="Pali Text Society" number="1.0121" /><bold>diṭṭhadhammo</bold>ti paccakkhadhammo vuccati, tattha tattha paṭiladdhattabhāvassetaṃ adhivacanaṃ. Diṭṭhadhamme nibbānaṃ diṭṭhadhammanibbānaṃ, imasmiṃyeva attabhāve dukkhavūpasamananti attho. Taṃ vadantīti <bold>diṭṭhadhammanibbānavādā. </bold> Paramadiṭṭhadhammanibbānanti paramaṃ diṭṭhadhammanibbānaṃ uttamanti attho.</paragraph>
    <paragraph line="392" number="94"><bold>Pañcahi kāmaguṇehī</bold>ti manāpiyarūpādīhi pañcahi kāmakoṭṭhāsehi bandhanehi vā. <bold>Samappito</bold>ti suṭṭhu appito allīno hutvā. <bold>Samaṅgībhūto</bold>ti samannāgato. <bold>Paricāretī</bold>ti tesu kāmaguṇesu yathāsukhaṃ indriyāni cāreti sañcāreti itocito ca upaneti. Atha vā laḷati ramati kīḷati. Ettha ca duvidhā kāmaguṇā – mānusakā ceva dibbā ca. Mānusakā mandhātukāmaguṇasadisā daṭṭhabbā, dibbā paranimmitavasavattidevarājassa kāmaguṇasadisāti. Evarūpe kāme upagatānañhi te diṭṭhadhammanibbānasampattiṃ paññapenti.</paragraph>
    <paragraph line="393" number="95"> Dutiyavāre <pageBreak edition="Myanmar" number="1.0112" /> hutvā abhāvaṭṭhena <bold>aniccā</bold> paṭipīḷanaṭṭhena <bold>dukkhā,</bold> pakatijahanaṭṭhena <bold>vipariṇāmadhammā</bold>ti veditabbā. <bold>Tesaṃ vipariṇāmaññathābhāvā</bold>ti tesaṃ kāmānaṃ vipariṇāmasaṅkhātā aññathābhāvā, yampi me ahosi, tampi me natthīti vuttanayena <bold>uppajjanti sokaparidevadukkhadomanassupāyāsā.</bold> Tattha antonijjhāyanalakkhaṇo soko, tannissitalālappanalakkhaṇo <pageBreak edition="Vipassana Research Institut" number="1.0104" /> paridevo, kāyappaṭipīḷanalakkhaṇaṃ dukkhaṃ, manovighātalakkhaṇaṃ domanassaṃ, visādalakkhaṇo upāyāso, vivicceva kāmehītiādīnamattho visuddhimagge vutto.</paragraph>
    <paragraph line="394" number="96"><bold>Vitakkita</bold>nti abhiniropanavasena pavatto vitakko. <bold>Vicārita</bold>nti <pageBreak edition="Pali Text Society" number="1.0122" /> anumajjanavasena pavatto vicāro. <bold>Eteneta</bold>nti etena vitakkitena ca vicāritena ca etaṃ paṭhamajjhānaṃ oḷārikaṃ sakaṇḍakaṃ viya khāyati.</paragraph>
    <paragraph line="395" number="97-98"><bold>Pītigata</bold>nti pītiyeva. <bold>Cetaso uppilāvitatta</bold>nti cittassa uppilabhāvakaraṇaṃ. <bold>Cetaso ābhogo</bold>ti jhānā vuṭṭhāya tasmiṃ sukhe punappunaṃ cittassa ābhogo manasikāro samannāhāroti. Sesamettha diṭṭhadhammanibbānavāde uttānameva.</paragraph>
    <paragraph line="396">Ettāvatā sabbāpi dvāsaṭṭhidiṭṭhiyo kathitā honti. Yāsaṃ satteva ucchedadiṭṭhiyo, sesā sassatadiṭṭhiyo.</paragraph>
    <paragraph line="397" number="100-104"> Idāni – ‘‘imehi kho te, bhikkhave’’ti iminā vārena sabbepi te aparantakappike ekajjhaṃ niyyātetvā sabbaññutaññāṇaṃ vissajjeti. Puna – ‘‘imehi, kho te bhikkhave’’tiādinā vārena sabbepi te pubbantāparantakappike ekajjhaṃ niyyātetvā tadeva ñāṇaṃ vissajjeti. Iti ‘‘katame ca te, bhikkhave, dhammā’’tiādimhi pucchamānopi sabbaññutaññāṇameva pucchitvā vissajjamānopi sattānaṃ ajjhāsayaṃ tulāya tulayanto viya sinerupādato vālukaṃ uddharanto viya dvāsaṭṭhi diṭṭhigatāni uddharitvā sabbaññutaññāṇameva vissajjeti. Evamayaṃ yathānusandhivasena desanā āgatā.</paragraph>
    <paragraph line="398">Tayo hi suttassa anusandhī – pucchānusandhi, ajjhāsayānusandhi, yathānusandhīti. Tattha ‘‘evaṃ vutte aññataro bhikkhu bhagavantaṃ etadavoca – kiṃ nu <pageBreak edition="Myanmar" number="1.0113" /> kho, bhante, orimaṃ tīraṃ, kiṃ pārimaṃ tīraṃ, ko majjhe saṃsīdo, ko thale ussādo, ko manussaggāho, ko amanussaggāho, ko āvaṭṭaggāho, ko antopūtibhāvo’’ti (saṃ. ni. 4.241) evaṃ pucchantānaṃ bhagavatā vissajjitasuttavasena pucchānusandhi veditabbo.</paragraph>
    <paragraph line="399">Atha kho aññatarassa bhikkhuno evaṃ cetaso parivitakko udapādi – ‘‘iti kira bho rūpaṃ anattā…, vedanā…, saññā…, saṅkhārā <pageBreak edition="Pali Text Society" number="1.0123" />…, viññāṇaṃ anattā, anattakatāni kira kammāni <pageBreak edition="Vipassana Research Institut" number="1.0105" /> kamattānaṃ phusissantī’’ti. Atha kho bhagavā tassa bhikkhuno cetasā ceto parivitakkamaññāya bhikkhū āmantesi – ‘‘ṭhānaṃ kho panetaṃ, bhikkhave, vijjati, yaṃ idhekacco moghapuriso avidvā avijjāgato taṇhādhipateyyena cetasā satthusāsanaṃ atidhāvitabbaṃ maññeyya – ‘‘iti kira bho rūpaṃ anattā…pe… phusissantī’’ti. Taṃ kiṃ maññatha, bhikkhave, rūpaṃ niccaṃ vā aniccaṃ vā’’ti (ma. ni. 3.10). Evaṃ paresaṃ ajjhāsayaṃ viditvā bhagavatā vuttasuttavasena ajjhāsayānusandhi veditabbo.</paragraph>
    <paragraph line="400">Yena pana dhammena ādimhi desanā uṭṭhitā, tassa dhammassa anurūpadhammavasena vā paṭipakkhavasena vā yesu suttesu upari desanā āgacchati, tesaṃ vasena yathānusandhi veditabbo. Seyyathidaṃ, ākaṅkheyyasutte heṭṭhā sīlena desanā uṭṭhitā, upari cha abhiññā āgatā. Vatthasutte heṭṭhā kilesena desanā uṭṭhitā, upari brahmavihārā āgatā. Kosambakasutte heṭṭhā bhaṇḍanena uṭṭhitā, upari sāraṇīyadhammā āgatā. Kakacūpame heṭṭhā akkhantiyā uṭṭhitā, upari kakacūpamā āgatā. Imasmimpi brahmajāle heṭṭhā diṭṭhivasena desanā uṭṭhitā, upari suññatāpakāsanaṃ āgataṃ. Tena vuttaṃ – ‘‘evamayaṃ yathānusandhivasena desanā āgatā’’ti.</paragraph>
    <subhead line="401">Paritassitavipphanditavāravaṇṇanā</subhead>
    <paragraph line="402" number="105-117"> Idāni mariyādavibhāgadassanatthaṃ – ‘‘tatra bhikkhave’’tiādikā desanā āraddhā. <bold>Tadapi tesaṃ bhavataṃ samaṇabrāhmaṇānaṃ ajānataṃ apassataṃ vedayitaṃ taṇhāgatānaṃ paritassitavipphanditamevā</bold>ti yena diṭṭhiassādena <pageBreak edition="Myanmar" number="1.0114" /> diṭṭhisukhena diṭṭhivedayitena te somanassajātā sassataṃ attānañca lokañca paññapenti catūhi vatthūhi, tadapi tesaṃ bhavantānaṃ samaṇabrāhmaṇānaṃ yathābhūtaṃ dhammānaṃ sabhāvaṃ ajānantānaṃ apassantānaṃ vedayitaṃ taṇhāgatānaṃ kevalaṃ taṇhāgatānaṃyeva taṃ <pageBreak edition="Pali Text Society" number="1.0124" /> vedayitaṃ, tañca kho panetaṃ paritassitavipphanditameva. Diṭṭhisaṅkhātena ceva taṇhāsaṅkhātena ca paritassitena vipphanditameva calitameva kampitameva thusarāsimhi nikhātakhāṇusadisaṃ, na sotāpannassa dassanamiva niccalanti dasseti. Esa nayo ekaccasassatavādādīsupi.</paragraph>
    <subhead line="403">Phassapaccayavāravaṇṇanā</subhead>
    <paragraph line="404" number="118-130"> Puna – ‘‘tatra, bhikkhave, ye te samaṇabrāhmaṇā sassatavādā’’tiādi paramparapaccayadassanatthaṃ āraddhaṃ <pageBreak edition="Vipassana Research Institut" number="1.0106" />. Tattha <bold>tadapi phassapaccayā</bold>ti yena diṭṭhiassādena diṭṭhisukhena diṭṭhivedayitena te somanassajātā sassataṃ attānañca lokañca paññapenti catūhi vatthūhi, tadapi taṇhādiṭṭhipariphanditaṃ vedayitaṃ phassapaccayāti dasseti. Esa nayo sabbattha.</paragraph>
    <paragraph line="405" number="131-143"> Idāni tassa paccayassa diṭṭhivedayite balavabhāvadassanatthaṃ puna – ‘‘tatra, bhikkhave, ye te samaṇabrāhmaṇā sassatavādā’’tiādimāha. Tattha <bold>te vata aññatra phassā</bold>ti te vata samaṇabrāhmaṇā taṃ vedayitaṃ vinā phassena paṭisaṃvedissantīti kāraṇametaṃ natthīti. Yathā hi patato gehassa upatthambhanatthāya thūṇā nāma balavapaccayo hoti, na taṃ thūṇāya anupatthambhitaṃ ṭhātuṃ sakkoti, evameva phassopi vedanāya balavapaccayo, taṃ vinā idaṃ diṭṭhivedayitaṃ natthīti dasseti. Esa nayo sabbattha.</paragraph>
    <subhead line="406">Diṭṭhigatikādhiṭṭhānavaṭṭakathāvaṇṇanā</subhead>
    <paragraph line="407" number="144"> Idāni tatra bhikkhave, ye te samaṇabrāhmaṇā sassatavādā sassataṃ attānañca lokañca paññapenti catūhi vatthūhi, yepi te samaṇabrāhmaṇā ekaccasassatikātiādinā nayena sabbadiṭṭhivedayitāni sampiṇḍeti. Kasmā? Upari phasse pakkhipanatthāya. Kathaṃ? Sabbe te chahi phassāyatanehi phussa phussa paṭisaṃvedentīti. Tattha cha phassāyatanāni nāma – cakkhuphassāyatanaṃ, sotaphassāyatanaṃ, ghānaphassāyatanaṃ, jivhāphassāyatanaṃ, kāyaphassāyatanaṃ, manophassāyatananti imāni cha. Sañjāti-samosaraṇa-kāraṇa-paṇṇattimattatthesu hi ayaṃ <pageBreak edition="Myanmar" number="1.0115" /> āyatanasaddo pavattati. Tattha – ‘‘kambojo assānaṃ āyatanaṃ, gunnaṃ dakkhiṇāpatho’’ti <pageBreak edition="Pali Text Society" number="1.0125" /> sañjātiyaṃ pavattati, sañjātiṭṭhāneti attho. ‘‘Manorame āyatane, sevanti naṃ vihaṅgamā’’ti (a. ni. 5.38) samosaraṇe. ‘‘Sati satiāyatane’’ti (a. ni. 3.102) kāraṇe. ‘‘Araññāyatane paṇṇakuṭīsu sammantī’’ti (saṃ. ni. 1.255) paṇṇattimatte. Svāyamidha sañjātiādiatthattayepi yujjati. Cakkhādīsu hi phassapañcamakā dhammā sañjāyanti samosaranti, tāni ca tesaṃ kāraṇanti āyatanāni. Idha pana ‘‘cakkhuñca paṭicca rūpe ca uppajjati cakkhuviññāṇaṃ, tiṇṇaṃ saṅgati phasso’’ti (saṃ. ni. 2.43) iminā nayena phassasīseneva desanaṃ āropetvā phassaṃ ādiṃ katvā paccayaparamparaṃ dassetuṃ phassāyatanādīni vuttāni.</paragraph>
    <paragraph line="408"><bold>Phussa phussa paṭisaṃvedentī</bold>ti phusitvā phusitvā paṭisaṃvedenti. Ettha ca kiñcāpi āyatanānaṃ <pageBreak edition="Vipassana Research Institut" number="1.0107" /> phusanakiccaṃ viya vuttaṃ, tathāpi na tesaṃ phusanakiccatā veditabbā. Na hi āyatanāni phusanti, phassova taṃ taṃ ārammaṇaṃ phusati, āyatanāni pana phasse upanikkhipitvā dassitāni; tasmā sabbe te cha phassāyatanasambhavena phassena rūpādīni ārammaṇāni phusitvā taṃ diṭṭhivedanaṃ paṭisaṃvedayantīti evamettha attho veditabbo.</paragraph>
    <paragraph line="409"><bold>Tesaṃ vedanāpaccayā taṇhā</bold>tiādīsu <bold>vedanā</bold>ti cha phassāyatanasambhavā vedanā. Sā rūpataṇhādibhedāya taṇhāya upanissayakoṭiyā paccayo hoti. Tena vuttaṃ – ‘‘tesaṃ vedanāpaccayā taṇhā’’ti. Sā pana catubbidhassa upādānassa upanissayakoṭiyā ceva sahajātakoṭiyā ca paccayo hoti. Tathā upādānaṃ bhavassa. Bhavo jātiyā upanissayakoṭiyā paccayo hoti.</paragraph>
    <paragraph line="410"><bold>Jātī</bold>ti panettha savikārā pañcakkhandhā daṭṭhabbā, jāti jarāmaraṇassa ceva sokādīnañca upanissayakoṭiyā paccayo hoti. Ayamettha saṅkhepo, vitthārato pana paṭiccasamuppādakathā visuddhimagge vuttā. Idha panassa payojanamattameva veditabbaṃ. Bhagavā <pageBreak edition="Pali Text Society" number="1.0126" /> hi vaṭṭakathaṃ kathento – ‘‘purimā, bhikkhave, koṭi na paññāyati avijjāya, ‘ito pubbe avijjā nāhosi, atha pacchā samabhavī’ti evañcetaṃ, bhikkhave, vuccati, atha ca pana paññāyati ‘‘idappaccayā avijjā’’ti (a. ni. 10.61) evaṃ avijjāsīsena vā, purimā, bhikkhave, koṭi <pageBreak edition="Myanmar" number="1.0116" /> na paññāyati bhavataṇhāya…pe… ‘‘idappaccayā bhavataṇhā’’ti (a. ni. 10.62) evaṃ taṇhāsīsena vā, purimā, bhikkhave, koṭi na paññāyati bhavadiṭṭhiyā…pe… ‘‘idappaccayā bhavadiṭṭhī’’ti evaṃ diṭṭhisīsena vā kathesi’’. Idha pana diṭṭhisīsena kathento vedanārāgena uppajjamānā diṭṭhiyo kathetvā vedanāmūlakaṃ paṭiccasamuppādaṃ kathesi. Tena idaṃ dasseti – ‘‘evamete diṭṭhigatikā, idaṃ dassanaṃ gahetvā tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu ito ettha etto idhāti sandhāvantā saṃsarantā yante yuttagoṇo viya, thambhe upanibaddhakukkuro viya, vātena vippannaṭṭhanāvā viya ca vaṭṭadukkhameva anuparivattanti, vaṭṭadukkhato sīsaṃ ukkhipituṃ na sakkontī’’ti.</paragraph>
    <subhead line="411">Vivaṭṭakathādivaṇṇanā</subhead>
    <paragraph line="412" number="145"> Evaṃ diṭṭhigatikādhiṭṭhānaṃ vaṭṭaṃ kathetvā idāni yuttayogabhikkhuadhiṭṭhānaṃ katvā vivaṭṭaṃ dassento – ‘‘yato kho, bhikkhave, bhikkhū’’tiādimāha. Tattha <bold>yato</bold>ti yadā. <bold>Channaṃ phassāyatanāna</bold>nti <pageBreak edition="Vipassana Research Institut" number="1.0108" /> yehi chahi phassāyatanehi phusitvā paṭisaṃvedayamānānaṃ diṭṭhigatikānaṃ vaṭṭaṃ vattati, tesaṃyeva channaṃ phassāyatanānaṃ. <bold>Samudaya</bold>ntiādīsu avijjāsamudayā cakkhusamudayotiādinā vedanākammaṭṭhāne vuttanayena phassāyatanānaṃ samudayādayo veditabbā. Yathā pana tattha ‘‘phassasamudayā phassanirodhā’’ti vuttaṃ, evamidha, taṃ cakkhādīsu – ‘‘āhārasamudayā āhāranirodhā’’ti veditabbaṃ. Manāyatane ‘‘nāmarūpasamudayā nāmarūpanirodhā’’ti.</paragraph>
    <paragraph line="413"><bold>Uttaritaraṃ pajānātī</bold>ti diṭṭhigatiko diṭṭhimeva jānāti. Ayaṃ pana diṭṭhiñca diṭṭhito ca uttaritaraṃ sīlasamādhipaññāvimuttinti <pageBreak edition="Pali Text Society" number="1.0127" /> yāva arahattā jānāti. Ko evaṃ jānātīti? Khīṇāsavo jānāti, anāgāmī, sakadāgāmī, sotāpanno, bahussuto, ganthadharo bhikkhu jānāti, āraddhavipassako jānāti. Desanā pana arahattanikūṭeneva niṭṭhāpitāti.</paragraph>
    <paragraph line="414" number="146"> Evaṃ <pageBreak edition="Myanmar" number="1.0117" /> vivaṭṭaṃ kathetvā idāni ‘‘desanājālavimutto diṭṭhigatiko nāma natthī’’ti dassanatthaṃ puna – ‘‘ye hi keci, bhikkhave’’ti ārabhi. Tattha <bold>antojālīkatā</bold>ti imassa mayhaṃ desanājālassa antoyeva katā. <bold>Ettha sitā vā</bold>ti etasmiṃ mama desanājāle sitā nissitā avasitāva. <bold>Ummujjamānā ummujjantī</bold>ti kiṃ vuttaṃ hoti? Te adho osīdantāpi uddhaṃ uggacchantāpi mama desanājāle sitāva hutvā osīdanti ca uggacchanti ca. <bold>Ettha pariyāpannā</bold>ti ettha mayhaṃ desanājāle pariyāpannā, etena ābaddhā antojālīkatā ca hutvā ummujjamānā ummujjanti, na hettha asaṅgahito diṭṭhigatiko nāma atthīti.</paragraph>
    <paragraph line="415"><bold>Sukhumacchikenā</bold>ti saṇhaacchikena sukhumacchiddenāti attho. Kevaṭṭo viya hi bhagavā, jālaṃ viya desanā, parittaudakaṃ viya dasasahassilokadhātu, oḷārikā pāṇā viya dvāsaṭṭhidiṭṭhigatikā. Tassa tīre ṭhatvā olokentassa oḷārikānaṃ pāṇānaṃ antojālīkatabhāvadassanaṃ viya bhagavato sabbadiṭṭhigatānaṃ desanājālassa antokatabhāvadassananti evamettha opammasaṃsandanaṃ veditabbaṃ.</paragraph>
    <paragraph line="416" number="147"> Evaṃ imāhi dvāsaṭṭhiyā diṭṭhīhi sabbadiṭṭhīnaṃ saṅgahitattā sabbesaṃ diṭṭhigatikānaṃ etasmiṃ desanājāle pariyāpannabhāvaṃ dassetvā idāni attano katthaci apariyāpannabhāvaṃ dassento – ‘‘ucchinnabhavanettiko, bhikkhave, tathāgatassa kāyo’’tiādimāha. Tattha nayanti etāyāti netti. <bold>Nayantī</bold>ti gīvāya bandhitvā ākaḍḍhanti, rajjuyā etaṃ nāmaṃ. Idha pana nettisadisatāya <pageBreak edition="Pali Text Society" number="1.0128" /><pageBreak edition="Vipassana Research Institut" number="1.0109" /> bhavataṇhā nettīti adhippetā. Sā hi mahājanaṃ gīvāya bandhitvā taṃ taṃ bhavaṃ neti upanetīti bhavanetti. Arahattamaggasatthena ucchinnā bhavanetti assāti <bold>ucchinnabhavanettiko. </bold></paragraph>
    <paragraph line="417"><bold>Kāyassa bhedā uddha</bold>nti kāyassa bhedato uddhaṃ. <bold>Jīvitapariyādānā</bold>ti jīvitassa sabbaso pariyādinnattā parikkhīṇattā, puna appaṭisandhikabhāvāti attho. <bold>Na taṃ dakkhantī</bold>ti taṃ tathāgataṃ. Devā vā manussā vā na dakkhissanti, apaṇṇattikabhāvaṃ gamissatīti attho.</paragraph>
    <paragraph line="418"><bold>Seyyathāpi</bold><pageBreak edition="Myanmar" number="1.0118" />, <bold>bhikkhave</bold>ti, upamāyaṃ pana idaṃ saṃsandanaṃ. Ambarukkho viya hi tathāgatassa kāyo, rukkhe jātamahāvaṇṭo viya taṃ nissāya pubbe pavattataṇhā. Tasmiṃ vaṇṭe upanibaddhā pañcapakkadvādasapakkaaṭṭhārasapakkaparimāṇā ambapiṇḍī viya taṇhāya sati taṇhūpanibandhanā hutvā āyatiṃ nibbattanakā pañcakkhandhā dvādasāyatanāni aṭṭhārasa dhātuyo. Yathā pana tasmiṃ vaṇṭe chinne sabbāni tāni ambāni tadanvayāni honti, taṃyeva vaṇṭaṃ anugatāni, vaṇṭacchedā chinnāni yevāti attho; evameva ye bhavanettivaṇṭassa anupacchinnattā āyatiṃ uppajjeyyuṃ pañcakkhandhā dvādasāyatanāni aṭṭhārasadhātuyo, sabbe te dhammā tadanvayā honti bhavanettiṃ anugatā, tāya chinnāya chinnā yevāti attho.</paragraph>
    <paragraph line="419">Yathā pana tasmimpi rukkhe maṇḍūkakaṇṭakavisasamphassaṃ āgamma anupubbena sussitvā mate – ‘‘imasmiṃ ṭhāne evarūpo nāma rukkho ahosī’’ti vohāramattameva hoti, na taṃ rukkhaṃ koci passati, evaṃ ariyamaggasamphassaṃ āgamma taṇhāsinehassa pariyādinnattā anupubbena sussitvā viya bhinne imasmiṃ kāye, kāyassa bhedā uddhaṃ jīvitapariyādānā na taṃ dakkhanti, tathāgatampi devamanussā na dakkhissanti, evarūpassa nāma kira satthuno idaṃ sāsananti vohāramattameva bhavissatīti anupādisesanibbānadhātuṃ pāpetvā desanaṃ niṭṭhapesi.</paragraph>
    <paragraph line="420" number="148"><bold>Evaṃ</bold><pageBreak edition="Pali Text Society" number="1.0129" /><bold>vutte āyasmā ānando</bold>ti evaṃ bhagavatā imasmiṃ sutte vutte thero ādito paṭṭhāya sabbaṃ suttaṃ samannāharitvā evaṃ buddhabalaṃ dīpetvā kathitasuttassa na bhagavatā nāmaṃ gahitaṃ, handassa nāmaṃ gaṇhāpessāmīti cintetvā bhagavantaṃ etadavoca.</paragraph>
    <paragraph line="421"><bold>Tasmātiha tva</bold>ntiādīsu ayamatthayojanā – ānanda, yasmā imasmiṃ dhammapariyāye idhatthopi paratthopi vibhatto, tasmātiha tvaṃ imaṃ dhammapariyāyaṃ ‘‘atthajāla’’ntipi naṃ dhārehi; yasmā panettha bahū tantidhammā kathitā, tasmā ‘‘dhammajāla’’ntipi naṃ dhārehi; yasmā ca ettha seṭṭhaṭṭhena <pageBreak edition="Vipassana Research Institut" number="1.0110" /> brahmaṃ sabbaññutaññāṇaṃ vibhattaṃ, tasmā ‘‘brahmajāla’’ntipi naṃ dhārehi; yasmā ettha dvāsaṭṭhidiṭṭhiyo vibhattā, tasmā ‘‘diṭṭhijāla’’ntipi naṃ dhārehi; yasmā pana imaṃ dhammapariyāyaṃ sutvā devaputtamārampi khandhamārampi maccumārampi kilesamārampi <pageBreak edition="Myanmar" number="1.0119" /> sakkā maddituṃ, tasmā ‘‘anuttaro saṅgāmavijayotipi naṃ dhārehī’’ti.</paragraph>
    <paragraph line="422"><bold>Idamavoca bhagavā</bold>ti idaṃ nidānāvasānato pabhuti yāva ‘‘anuttaro saṅgāmavijayotipi naṃ dhārehī’’ti sakalaṃ suttantaṃ bhagavā paresaṃ paññāya alabbhaneyyapatiṭṭhaṃ paramagambhīraṃ sabbaññutaññāṇaṃ pakāsento sūriyo viya andhakāraṃ diṭṭhigatamahandhakāraṃ vidhamanto avoca.</paragraph>
    <paragraph line="423" number="149"><bold>Attamanā te bhikkhū</bold>ti te bhikkhū attamanā sakamanā, buddhagatāya pītiyā udaggacittā hutvāti vuttaṃ hoti. <bold>Bhagavato bhāsita</bold>nti evaṃ vicitranayadesanāvilāsayuttaṃ idaṃ suttaṃ karavīkarutamañjunā kaṇṇasukhena paṇḍitajanahadayānaṃ amatābhisekasadisena brahmassarena bhāsamānassa bhagavato vacanaṃ. <bold>Abhinandu</bold>nti anumodiṃsu ceva sampaṭicchiṃsu ca. Ayañhi <bold>abhinanda</bold>saddo – ‘‘abhinandati abhivadatī’’tiādīsu (saṃ. ni. 3.5) taṇhāyampi āgato. ‘‘Annamevābhinandanti, ubhaye devamānusā’’tiādīsu (saṃ. ni. 1.43) upagamanepi.</paragraph>
    <gatha1 line="424">‘‘Cirappavāsiṃ <pageBreak edition="Pali Text Society" number="1.0130" /> purisaṃ, dūrato sotthimāgataṃ;</gatha1>
    <gathalast line="425">Ñātimittā suhajjā ca, abhinandanti āgata’’nti. (dha. pa. 219);</gathalast>
    <paragraph line="426">Ādīsu sampaṭicchanepi. ‘‘Abhinanditvā anumoditvā’’tiādīsu (ma. ni. 1.205) anumodanepi. Svāyamidha anumodanasampaṭicchanesu yujjati. Tena vuttaṃ – ‘‘abhinandunti anumodiṃsu ceva sampaṭicchiṃsu cā’’ti.</paragraph>
    <gatha1 line="427">Subhāsitaṃ sulapitaṃ, ‘‘sādhu sādhū’’ti tādino;</gatha1>
    <gathalast line="428">Anumodamānā sirasā, sampaṭicchiṃsu bhikkhavoti.</gathalast>
    <paragraph line="429"><bold>Imasmiñca pana veyyākaraṇasmi</bold>nti imasmiṃ niggāthakasutte. Niggāthakattā hi idaṃ veyyākaraṇanti vuttaṃ.</paragraph>
    <paragraph line="430"><bold>Dasasahassī</bold><pageBreak edition="Vipassana Research Institut" number="1.0111" /><bold>lokadhātū</bold>ti dasasahassacakkavāḷaparimāṇā lokadhātu. <bold>Akampitthā</bold>ti na suttapariyosāneyeva akampitthāti veditabbā. Bhaññamāneti hi vuttaṃ. Tasmā dvāsaṭṭhiyā diṭṭhigatesu viniveṭhetvā desiyamānesu <pageBreak edition="Myanmar" number="1.0120" /> tassa tassa diṭṭhigatassa pariyosāne pariyosāneti dvāsaṭṭhiyā ṭhānesu akampitthāti veditabbā.</paragraph>
    <paragraph line="431">Tattha aṭṭhahi kāraṇehi pathavīkampo veditabbo – dhātukkhobhena, iddhimato ānubhāvena, bodhisattassa gabbhokkantiyā, mātukucchito nikkhamanena, sambodhippattiyā, dhammacakkappavattanena, āyusaṅkhārossajjanena, parinibbānenāti. Tesaṃ vinicchayaṃ – ‘‘aṭṭha kho ime, ānanda, hetū aṭṭha paccayā mahato bhūmicālassa pātubhāvāyā’’ti evaṃ mahāparinibbāne āgatāya tantiyā vaṇṇanākāle vakkhāma. Ayaṃ pana mahāpathavī aparesupi aṭṭhasu ṭhānesu akampittha – mahābhinikkhamane, bodhimaṇḍūpasaṅkamane, paṃsukūlaggahaṇe, paṃsukūladhovane, kāḷakārāmasutte, gotamakasutte, vessantarajātake, imasmiṃ brahmajāleti. Tattha mahābhinikkhamanabodhimaṇḍūpasaṅkamanesu vīriyabalena akampittha. Paṃsukūlaggahaṇe <pageBreak edition="Pali Text Society" number="1.0131" /> dvisahassadīpaparivāre cattāro mahādīpe pahāya pabbajitvā susānaṃ gantvā paṃsukūlaṃ gaṇhantena dukkaraṃ bhagavatā katanti acchariyavegābhihatā akampittha. Paṃsukūladhovanavessantarajātakesu akālakampanena akampittha. Kāḷakārāmagotamakasuttesu – ‘‘ahaṃ sakkhī bhagavā’’ti sakkhibhāvena akampittha. Imasmiṃ pana brahmajāle dvāsaṭṭhiyā diṭṭhigatesu vijaṭetvā niggumbaṃ katvā desiyamānesu sādhukāradānavasena akampitthāti veditabbā.</paragraph>
    <paragraph line="432">Na kevalañca etesu ṭhānesuyeva pathavī akampittha, atha kho tīsu saṅgahesupi mahāmahindattherassa imaṃ dīpaṃ āgantvā jotivane nisīditvā dhammaṃ desitadivasepi akampittha. Kalyāṇiyavihāre ca piṇḍapātiyattherassa cetiyaṅgaṇaṃ sammajjitvā tattheva nisīditvā buddhārammaṇaṃ pītiṃ gahetvā imaṃ suttantaṃ āraddhassa suttapariyosāne udakapariyantaṃ katvā akampittha. Lohapāsādassa pācīnaambalaṭṭhikaṭṭhānaṃ nāma ahosi. Tattha nisīditvā dīghabhāṇakattherā brahmajālasuttaṃ ārabhiṃsu, tesaṃ sajjhāyapariyosānepi udakapariyantameva katvā pathavī akampitthāti.</paragraph>
    <gatha1 line="433">Evaṃ <pageBreak edition="Myanmar" number="1.0121" /> yassānubhāvena, akampittha anekaso;</gatha1>
    <gathalast line="434">Medanī suttaseṭṭhassa, desitassa sayambhunā.</gathalast>
    <gatha1 line="435">Brahmajālassa <pageBreak edition="Vipassana Research Institut" number="1.0112" /> tassīdha, dhammaṃ atthañca paṇḍitā;</gatha1>
    <gathalast line="436">Sakkaccaṃ uggahetvāna, paṭipajjantu yonisoti.</gathalast>
    <centered line="437">Iti sumaṅgalavilāsiniyā dīghanikāyaṭṭhakathāyaṃ</centered>
    <centered line="438">Brahmajālasuttavaṇṇanā niṭṭhitā.</centered>
  </content>
</document>