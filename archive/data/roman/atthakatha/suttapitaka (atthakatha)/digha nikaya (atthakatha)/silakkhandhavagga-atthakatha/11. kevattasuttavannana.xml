<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0101a.att11.xml</normativeSource>
    <source>roman/atthakatha/suttapitaka (atthakatha)/digha nikaya (atthakatha)/silakkhandhavagga-atthakatha/11. kevattasuttavannana.xml</source>
    <script>roman</script>
    <directory>/atthakatha/suttapitaka (atthakatha)/digha nikaya (atthakatha)/silakkhandhavagga-atthakatha</directory>
    <basename>11. kevattasuttavannana</basename>
    <titlePath>11. Kevaṭṭasuttavaṇṇanā - Sīlakkhandhavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">11. Kevaṭṭasuttavaṇṇanā</chapter>
    <subhead line="2">Kevaṭṭagahapatiputtavatthuvaṇṇanā</subhead>
    <paragraph line="3" number="481"><bold>Evaṃ</bold><pageBreak edition="Pali Text Society" number="2.0388" /><pageBreak edition="Vipassana Research Institut" number="1.0290" /><pageBreak edition="Myanmar" number="1.0321" /><bold>me sutaṃ…pe… nāḷandāya</bold>nti kevaṭṭasuttaṃ. Tatrāyaṃ apubbapadavaṇṇanā. <bold>Pāvārikambavane</bold>ti pāvārikassa ambavane. <bold>Kevaṭṭo</bold>ti idaṃ tassa gahapatiputtassa nāmaṃ. So kira cattālīsakoṭidhano gahapatimahāsālo ativiya saddho pasanno ahosi. So saddhādhikattāyeva ‘‘sace eko bhikkhu aḍḍhamāsantarena vā māsantarena vā saṃvaccharena vā ākāse uppatitvā vividhāni pāṭihāriyāni dasseyya, sabbo jano ativiya pasīdeyya. Yaṃnūnāhaṃ bhagavantaṃ yācitvā pāṭihāriyakaraṇatthāya ekaṃ bhikkhuṃ anujānāpeyya’’nti cintetvā bhagavantaṃ upasaṅkamitvā evamāha.</paragraph>
    <paragraph line="4">Tattha <bold>iddhā</bold>ti samiddhā <bold>phītā</bold>ti nānābhaṇḍaussannatāya vuddhippattā. <bold>Ākiṇṇamanussā</bold>ti aṃsakūṭena aṃsakūṭaṃ paharitvā viya vicarantehi manussehi ākiṇṇā. <bold>Samādisatū</bold>ti āṇāpetu ṭhānantare ṭhapetu. <bold>Uttarimanussadhammā</bold>ti uttarimanussānaṃ dhammato, dasakusalasaṅkhātato vā manussadhammato uttari. <bold>Bhiyyosomattāyā</bold>ti pakatiyāpi pajjalitapadīpo telasnehaṃ labhitvā viya atirekappamāṇena abhippasīdissati. <bold>Na kho aha</bold>nti bhagavā rājagahaseṭṭhivatthusmiṃ sikkhāpadaṃ paññapesi, tasmā ‘‘na kho aha’’ntiādimāha.</paragraph>
    <paragraph line="5" number="482"><bold>Na dhaṃsemī</bold>ti na guṇavināsanena dhaṃsemi, sīlabhedaṃ pāpetvā anupubbena uccaṭṭhānato otārento nīcaṭṭhāne <pageBreak edition="Pali Text Society" number="2.0389" /> na ṭhapemi, atha kho ahaṃ buddhasāsanassa vuddhiṃ paccāsīsanto kathemīti dasseti. <bold>Tatiyampi kho</bold>ti yāvatatiyaṃ buddhānaṃ kathaṃ paṭibāhitvā kathetuṃ visahanto nāma natthi. Ayaṃ pana bhagavatā saddhiṃ vissāsiko vissāsaṃ vaḍḍhetvā vallabho hutvā atthakāmosmīti tikkhattuṃ kathesi.</paragraph>
    <subhead line="6">Iddhipāṭihāriyavaṇṇanā</subhead>
    <paragraph line="7" number="483-484"> Atha <pageBreak edition="Vipassana Research Institut" number="1.0291" /> bhagavā ayaṃ upāsako mayi paṭibāhantepi punappunaṃ yācatiyeva. ‘‘Handassa pāṭihāriyakaraṇe ādīnavaṃ dassemī’’ti cintetvā <pageBreak edition="Myanmar" number="1.0322" /> ‘‘tīṇi kho’’tiādimāha. Tattha <bold>amāhaṃ bhikkhu</bold>nti amuṃ ahaṃ bhikkhuṃ. <bold>Gandhārī</bold>ti gandhārena nāma isinā katā, gandhāraraṭṭhe vā uppannā vijjā. Tattha kira bahū isayo vasiṃsu, tesu ekena katā vijjāti adhippāyo. <bold>Aṭṭīyāmī</bold>ti aṭṭo pīḷito viya homi. <bold>Harāyāmī</bold>ti lajjāmi. <bold>Jigucchāmī</bold>ti gūthaṃ disvā viya jigucchaṃ uppādemi.</paragraph>
    <subhead line="8">Ādesanāpāṭihāriyavaṇṇanā</subhead>
    <paragraph line="9" number="485"><bold>Parasattāna</bold>nti aññesaṃ sattānaṃ. Dutiyaṃ tasseva vevacanaṃ. <bold>Ādisatī</bold>ti katheti. <bold>Cetasika</bold>nti somanassadomanassaṃ adhippetaṃ. <bold>Evampi te mano</bold>ti evaṃ tava mano somanassito vā domanassito vā kāmavitakkādisampayutto vā. Dutiyaṃ tasseva vevacanaṃ. <bold>Itipi te citta</bold>nti iti tava cittaṃ, idañcidañca atthaṃ cintayamānaṃ pavattatīti attho. <bold>Maṇikā nāma vijjā</bold>ti cintāmaṇīti evaṃ laddhanāmā loke ekā vijjā atthi. Tāya paresaṃ cittaṃ jānātīti dīpeti.</paragraph>
    <subhead line="10">Anusāsanīpāṭihāriyavaṇṇanā</subhead>
    <paragraph line="11" number="486"><bold>Evaṃ vitakkethā</bold>ti nekkhammavitakkādayo evaṃ pavattentā vitakketha. <bold>Mā evaṃ vitakkayitthā</bold>ti evaṃ kāmavitakkādayo pavattentā mā vitakkayittha. <bold>Evaṃ manasi karothā</bold>ti evaṃ aniccasaññameva, dukkhasaññādīsu vā aññataraṃ manasi karotha. <bold>Mā</bold><pageBreak edition="Pali Text Society" number="2.0390" /><bold>eva</bold>nti ‘‘nicca’’ntiādinā nayena mā manasi karittha. Idanti idaṃ pañcakāmaguṇikarāgaṃ pajahatha. <bold>Idaṃ upasampajjā</bold>ti idaṃ catumaggaphalappabhedaṃ lokuttaradhammameva upasampajja pāpuṇitvā nipphādetvā viharatha. Iti bhagavā iddhividhaṃ <bold>iddhipāṭihāriya</bold>nti dasseti, parassa cittaṃ ñatvā kathanaṃ <bold>ādesanāpāṭihāriya</bold>nti. Sāvakānañca buddhānañca satataṃ dhammadesanā <bold>anusāsanīpāṭihāriyanti.</bold></paragraph>
    <paragraph line="12">Tattha <pageBreak edition="Vipassana Research Institut" number="1.0292" /> iddhipāṭihāriyena anusāsanīpāṭihāriyaṃ mahāmoggallānassa āciṇṇaṃ, ādesanāpāṭihāriyena anusāsanīpāṭihāriyaṃ dhammasenāpatissa. Devadatte saṃghaṃ bhinditvā pañca bhikkhusatāni gahetvā gayāsīse buddhalīḷāya tesaṃ dhammaṃ desante hi bhagavatā pesitesu dvīsu aggasāvakesu dhammasenāpati tesaṃ cittācāraṃ ñatvā dhammaṃ desesi <pageBreak edition="Myanmar" number="1.0323" />, therassa dhammadesanaṃ sutvā pañcasatā bhikkhū sotāpattiphale patiṭṭhahiṃsu. Atha nesaṃ mahāmoggallāno vikubbanaṃ dassetvā dassetvā dhammaṃ desesi, taṃ sutvā sabbe arahattaphale patiṭṭhahiṃsu. Atha dvepi mahānāgā pañca bhikkhusatāni gahetvā vehāsaṃ abbhuggantvā veḷuvanamevāgamiṃsu. Anusāsanīpāṭihāriyaṃ pana buddhānaṃ satataṃ dhammadesanā, tesu iddhipāṭihāriyaādesanāpāṭihāriyāni saupārambhāni sadosāni, addhānaṃ na tiṭṭhanti, addhānaṃ atiṭṭhanato na niyyanti. Anusāsanīpāṭihāriyaṃ anupārambhaṃ niddosaṃ, addhānaṃ tiṭṭhati, addhānaṃ tiṭṭhanato niyyāti. Tasmā bhagavā iddhipāṭihāriyañca ādesanāpāṭihāriyañca garahati, anusāsanīpāṭihāriyaṃyeva pasaṃsati.</paragraph>
    <subhead line="13">Bhūtanirodhesakavatthuvaṇṇanā</subhead>
    <paragraph line="14" number="487"><bold>Bhūtapubba</bold>nti idaṃ kasmā bhagavatā āraddhaṃ. Iddhipāṭihāriyaādesanāpāṭihāriyānaṃ aniyyānikabhāvadassanatthaṃ, anusāsanīpāṭihāriyasseva niyyānikabhāvadassanatthaṃ. Api ca sabbabuddhānaṃ mahābhūtapariyesako nāmeko bhikkhu hotiyeva. Yo mahābhūte pariyesanto yāva brahmalokā vicaritvā vissajjetāraṃ alabhitvā āgamma <pageBreak edition="Pali Text Society" number="2.0391" /> buddhameva pucchitvā nikkaṅkho hoti. Tasmā buddhānaṃ mahantabhāvappakāsanatthaṃ, idañca kāraṇaṃ paṭicchannaṃ, atha naṃ vivaṭaṃ katvā desentopi bhagavā ‘‘bhūtapubba’’ntiādimāha.</paragraph>
    <paragraph line="15">Tattha <bold>kattha nu kho</bold>ti kismiṃ ṭhāne kiṃ āgamma kiṃ pattassa te anavasesā appavattivasena nirujjhanti. Mahābhūtakathā panesā sabbākārena visuddhimagge vuttā, tasmā sā tatova gahetabbā.</paragraph>
    <paragraph line="16" number="488"><bold>Devayāniyo maggo</bold>ti pāṭiyekko devalokagamanamaggo nāma natthi, iddhividhañāṇasseva panetaṃ adhivacanaṃ. Tena hesa yāva brahmalokāpi kāyena vasaṃ vattento devalokaṃ yāti. Tasmā ‘‘taṃ devayāniyo maggo’’ti vuttaṃ. <bold>Yena cātumahārājikā</bold>ti samīpe ṭhitampi bhagavantaṃ apucchitvā dhammatāya codito devatā mahānubhāvāti maññamāno upasaṅkami. <bold>Mayampi kho, bhikkhu, na jānāmā</bold>ti buddhavisaye pañhaṃ <pageBreak edition="Myanmar" number="1.0324" /> pucchitā devatā na jānanti <pageBreak edition="Vipassana Research Institut" number="1.0293" />, tenevamāhaṃsu. Atha kho so bhikkhu ‘‘mama imaṃ pañhaṃ na kathetuṃ na labbhā, sīghaṃ kathethā’’ti tā devatā ajjhottharati, punappunaṃ pucchati, tā ‘‘ajjhottharati no ayaṃ bhikkhu, handa naṃ hatthato mocessāmā’’ti cintetvā ‘‘atthi kho bhikkhu cattāro mahārājāno’’tiādimāhaṃsu. Tattha <bold>abhikkantatarā</bold>ti atikkamma kantatarā. <bold>Paṇītatarā</bold>ti vaṇṇayasaissariyādīhi uttamatarā etena nayena sabbavāresu attho veditabbo.</paragraph>
    <paragraph line="17" number="491-493"> Ayaṃ pana viseso – sakko kira devarājā cintesi ‘‘ayaṃ pañho buddhavisayo, na sakkā aññena vissajjituṃ, ayañca bhikkhu aggiṃ pahāya khajjopanakaṃ dhamanto viya, bheriṃ pahāya udaraṃ vādento viya ca, loke aggapuggalaṃ sammāsambuddhaṃ pahāya devatā pucchanto vicarati, pesemi naṃ satthusantika’’nti. Tato punadeva so cintesi ‘‘sudūrampi gantvā satthu santikeva nikkaṅkho bhavissati <pageBreak edition="Pali Text Society" number="2.0392" />. Atthi ceva puggalo nāmesa, thokaṃ tāva āhiṇḍanto kilamatu pacchā jānissatī’’ti. Tato taṃ ‘‘ahampi kho’’tiādimāha. Brahmayāniyopi devayāniyasadisova. Devayāniyamaggoti vā brahmayāniyamaggoti vā dhammasetūti vā ekacittakkhaṇikaappanāti vā sanniṭṭhānikacetanāti vā mahaggatacittanti vā abhiññāñāṇanti vā sabbametaṃ iddhividhañāṇasseva nāmaṃ.</paragraph>
    <paragraph line="18" number="494"><bold>Pubbanimitta</bold>nti āgamanapubbabhāge nimittaṃ sūriyassa udayato aruṇuggaṃ viya. Tasmā idāneva brahmā āgamissati, evaṃ mayaṃ jānāmāti dīpayiṃsu. <bold>Pāturahosī</bold>ti pākaṭo ahosi. Atha kho so brahmā tena bhikkhunā puṭṭho attano avisayabhāvaṃ ñatvā sacāhaṃ ‘‘na jānāmī’’ti vakkhāmi, ime maṃ paribhavissanti, atha jānanto viya yaṃ kiñci kathessāmi, ayaṃ me bhikkhu veyyākaraṇena anāraddhacitto vādaṃ āropessati. ‘‘Ahamasmi bhikkhu brahmā’’tiādīni pana me bhaṇantassa na koci vacanaṃ saddahissati. Yaṃnūnāhaṃ vikkhepaṃ katvā imaṃ bhikkhuṃ satthusantikaṃyeva peseyyanti cintetvā ‘‘ahamasmi bhikkhu brahmā’’tiādimāha.</paragraph>
    <paragraph line="19" number="495-496"><bold>Ekamantaṃ</bold><pageBreak edition="Myanmar" number="1.0325" /><bold>apanetvā</bold>ti kasmā evamakāsi? Kuhakattā. <bold>Bahiddhā pariyeṭṭhi</bold>nti telatthiko vālikaṃ nippīḷiyamāno viya yāva brahmalokā bahiddhā pariyesanaṃ āpajjati.</paragraph>
    <paragraph line="20" number="497"><bold>Sakuṇa</bold>nti kākaṃ vā kulalaṃ vā. <bold>Na kho eso, bhikkhu, pañho evaṃ pucchitabbo</bold>ti <pageBreak edition="Vipassana Research Institut" number="1.0294" /> idaṃ bhagavā yasmā padesenesa pañho pucchitabbo, ayañca kho bhikkhu anupādinnakepi gahetvā nippadesato pucchati, tasmā paṭisedheti. Āciṇṇaṃ kiretaṃ buddhānaṃ, pucchāmūḷhassa janassa pucchāya dosaṃ dassetvā pucchaṃ sikkhāpetvā pucchāvissajjanaṃ. Kasmā? Pucchituṃ ajānitvā paripucchanto duviññāpayo hoti. Pañhaṃ sikkhāpento pana ‘‘kattha āpo cā’’tiādimāha.</paragraph>
    <paragraph line="21" number="498"> Tattha <bold>na gādhatī</bold>ti na patiṭṭhāti, ime cattāro <pageBreak edition="Pali Text Society" number="2.0393" /> mahābhūtā kiṃ āgamma appatiṭṭhā bhavantīti attho. Upādinnaṃyeva sandhāya pucchati. <bold>Dīghañca rassañcā</bold>ti saṇṭhānavasena upādārūpaṃ vuttaṃ. <bold>Aṇuṃ thūla</bold>nti khuddakaṃ vā mahantaṃ vā, imināpi upādārūpe vaṇṇamattameva kathitaṃ. <bold>Subhāsubha</bold>nti subhañca asubhañca upādārūpameva kathitaṃ. Kiṃ pana upādārūpaṃ subhanti asubhanti atthi? Natthi. Iṭṭhāniṭṭhārammaṇaṃ paneva kathitaṃ. <bold>Nāmañca rūpañcā</bold>ti nāmañca dīghādibhedaṃ rūpañca. <bold>Uparujjhatī</bold>ti nirujjhati, kiṃ āgamma asesametaṃ nappavattatīti.</paragraph>
    <paragraph line="22">Evaṃ pucchitabbaṃ siyāti pucchaṃ dassetvā idāni vissajjanaṃ dassento tatra veyyākaraṇaṃ bhavatīti vatvā – ‘‘viññāṇa’’ntiādimāha.</paragraph>
    <paragraph line="23" number="499"> Tattha viññātabbanti <bold>viññāṇaṃ</bold> nibbānassetaṃ nāmaṃ, tadetaṃ nidassanābhāvato <bold>anidassanaṃ.</bold> Uppādanto vā vayanto vā ṭhitassa aññathattanto vā etassa natthīti <bold>anantaṃ. Pabha</bold>nti panetaṃ kira titthassa nāmaṃ, tañhi papanti etthāti papaṃ, pakārassa pana bhakāro kato. Sabbato pabhamassāti <bold>sabbatopabhaṃ.</bold> Nibbānassa kira yathā mahāsamuddassa yato yato otaritukāmā honti, taṃ tadeva titthaṃ, atitthaṃ nāma natthi. Evameva aṭṭhatiṃsāya kammaṭṭhānesu yena yena mukhena nibbānaṃ otaritukāmā honti, taṃ tadeva titthaṃ, nibbānassa atitthaṃ nāma natthi. Tena vuttaṃ ‘‘sabbatopabha’’nti. <bold>Ettha āpo cā</bold>ti ettha <pageBreak edition="Myanmar" number="1.0326" /> nibbāne idaṃ nibbānaṃ āgamma sabbametaṃ āpotiādinā nayena vuttaṃ upādinnaka dhammajātaṃ nirujjhati, appavattaṃ hotīti.</paragraph>
    <paragraph line="24">Idānissa nirujjhanūpāyaṃ dassento ‘‘viññāṇassa nirodhena etthetaṃ uparujjhatī’’ti āha. Tattha <bold>viññāṇa</bold>nti carimakaviññāṇampi abhisaṅkhāraviññāṇampi <pageBreak edition="Pali Text Society" number="2.0394" />, carimakaviññāṇassāpi hi nirodhena etthetaṃ uparujjhati. Vijjhātadīpasikhā viya apaṇṇattikabhāvaṃ yāti. Abhisaṅkhāraviññāṇassāpi anuppādanirodhena anuppādavasena uparujjhati. Yathāha ‘‘sotāpattimaggañāṇena abhisaṅkhāraviññāṇassa nirodhena ṭhapetvā sattabhave anamatagge saṃsāre ye <pageBreak edition="Vipassana Research Institut" number="1.0295" /> uppajjeyyuṃ nāmañca rūpañca etthete nirujjhantī’’ti sabbaṃ cūḷaniddese vuttanayeneva veditabbaṃ. Sesaṃ sabbattha uttānamevāti.</paragraph>
    <centered line="25">Iti sumaṅgalavilāsiniyā dīghanikāyaṭṭhakathāyaṃ</centered>
    <centered line="26">Kevaṭṭasuttavaṇṇanā niṭṭhitā.</centered>
  </content>
</document>