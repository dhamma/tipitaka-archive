<?xml version="1.0"?>
<document>
<metadata>
<normativeSource>http://tipitaka.org/romn/cscd/s0101a.att12.xml</normativeSource>
<archivePath>roman/atthakatha/suttapitaka (atthakatha)/digha nikaya (atthakatha)/silakkhandhavagga-atthakatha/12. lohiccasuttavannana.xml</archivePath>
<title>12. Lohiccasuttavaṇṇanā - Sīlakkhandhavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">12. Lohiccasuttavaṇṇanā</chapter>
<subhead line="2">Lohiccabrāhmaṇavatthuvaṇṇanā</subhead>
<paragraph line="3" number="501"><bold>Evaṃ</bold><pageBreak edition="P" number="2.0395" /><pageBreak edition="V" number="1.0296" /><pageBreak edition="M" number="1.0327" /><bold>me sutaṃ…pe… kosalesū</bold>ti lohiccasuttaṃ. Tatrāyaṃ anuttānapadavaṇṇanā. <bold>Sālavatikā</bold>ti tassa gāmassa nāmaṃ, so kira vatiyā viya samantato sālapantiyā parikkhitto. Tasmā sālavatikāti vuccati. <bold>Lohicco</bold>ti tassa brāhmaṇassa nāmaṃ.</paragraph>
<paragraph line="4" number="502-503"><bold>Pāpaka</bold>nti parānukampā virahitattā lāmakaṃ, na pana ucchedasassatānaṃ aññataraṃ. <bold>Uppannaṃ hotī</bold>ti jātaṃ hoti, na kevalañca citte jātamattameva. So kira tassa vasena parisamajjhepi evaṃ bhāsatiyeva. <bold>Kiñhi paro parassā</bold>ti paro yo anusāsīyati, so tassa anusāsakassa kiṃ karissati. Attanā paṭiladdhaṃ kusalaṃ dhammaṃ attanāva sakkatvā garuṃ katvā vihātabbanti vadati.</paragraph>
<paragraph line="5" number="504-407"><bold>Rosikaṃ nhāpitaṃ āmantesī</bold>ti rosikāti evaṃ itthiliṅgavasena laddhanāmaṃ nhāpitaṃ āmantesi. So kira bhagavato āgamanaṃ sutvā cintesi – ‘‘vihāraṃ gantvā diṭṭhaṃ nāmaṃ bhāro, gehaṃ pana āṇāpetvā passissāmi ceva yathāsatti ca āgantukabhikkhaṃ dassāmī’’ti, tasmā evaṃ nhāpitaṃ āmantesi.</paragraph>
<paragraph line="6" number="508"><bold>Piṭṭhito piṭṭhito</bold>ti kathāphāsukatthaṃ pacchato pacchato anubandho hoti. <bold>Vivecetū</bold>ti vimocetu, taṃ diṭṭhigataṃ vinodetūti vadati. Ayaṃ kira upāsako lohiccassa brāhmaṇassa piyasahāyako. Tasmā tassa atthakāmatāya evamāha. <bold>Appeva nāma siyā</bold>ti ettha paṭhamavacanena bhagavā gajjati, dutiyavacanena anugajjati. Ayaṃ kirettha <pageBreak edition="P" number="2.0396" />adhippāyo – rosike etadatthameva mayā cattāri asaṅkhyeyyāni. Kappasatasahassañca vividhāni dukkarāni karontena pāramiyo pūritā <pageBreak edition="V" number="1.0297" />, etadatthameva sabbaññutaññāṇaṃ paṭividdhaṃ, na me lohiccassa diṭṭhigataṃ bhindituṃ bhāroti, imamatthaṃ dassento paṭhamavacanena bhagavā gajjati. Kevalaṃ rosike <pageBreak edition="M" number="1.0328" />lohiccassa mama santike āgamanaṃ vā nisajjā vā allāpasallāpo vā hotu, sacepi lohiccasadisānaṃ satasahassassa kaṅkhā hoti, paṭibalo ahaṃ vinodetuṃ lohiccassa pana ekassa diṭṭhivinodane mayhaṃ ko bhāroti imamatthaṃ dassento dutiyavacanena bhagavā anugajjatīti veditabbo.</paragraph>
<subhead line="7">Lohiccabrāhmaṇānuyogavaṇṇanā</subhead>
<paragraph line="8" number="509"><bold>Samudayasañjātī</bold>ti samudayassa sañjāti bhoguppādo, tato uṭṭhitaṃ dhanadhaññanti attho. <bold>Ye taṃ upajīvantī</bold>ti ye ñātiparijanadāsakammakarādayo janā taṃ nissāya jīvanti. <bold>Antarāyakaro</bold>ti lābhantarāyakaro. <bold>Hitānukampī</bold>ti ettha <bold>hita</bold>nti vuḍḍhi. <bold>Anukampatī</bold>ti anukampī, icchatīti attho, vuḍḍhiṃ icchati vā no vāti vuttaṃ hoti. <bold>Nirayaṃ vā tiracchānayoniṃ vā</bold>ti sace sā micchādiṭṭhi sampajjati, niyatā hoti, ekaṃsena niraye nibbattati, no ce, tiracchānayoniyaṃ nibbattatīti attho.</paragraph>
<paragraph line="9" number="510-512">Idāni yasmā yathā attano lābhantarāyena sattā saṃvijjanti na tathā paresaṃ, tasmā suṭṭhutaraṃ brāhmaṇaṃ pavecetukāmo ‘‘taṃ kiṃ maññasī’’ti dutiyaṃ upapattimāha. <bold>Ye cime</bold>ti ye ca ime tathāgatassa dhammadesanaṃ sutvā ariyabhūmiṃ okkamituṃ asakkontā kulaputtā <bold>dibbā gabbhā</bold>ti upayogatthe paccattavacanaṃ, dibbe gabbheti attho. Dibbā, gabbhāti ca channaṃ devalokānametaṃ adhivacanaṃ. <bold>Paripācentī</bold>ti devalokagāminiṃ paṭipadaṃ pūrayamānā dānaṃ, dadamānā, sīlaṃ rakkhamānā, gandhamālādīhi, pūjaṃ kurumānā bhāvanaṃ bhāvayamānā pācenti vipācenti paripācenti pariṇāmaṃ gamenti. <bold>Dibbānaṃ bhavānaṃ abhinibbattiyā</bold>ti dibbabhavā nāma devānaṃ vimānāni <pageBreak edition="P" number="2.0397" />, tesaṃ nibbattanatthāyāti attho. Atha vā <bold>dibbā gabbhā</bold>ti dānādayo puññavisesā. <bold>Dibbā bhavā</bold>ti devaloke vipākakkhandhā, tesaṃ nibbattanatthāya tāni puññāni karontīti attho. <bold>Tesaṃ antarāyakaro</bold>ti tesaṃ maggasampattiphalasampattidibbabhavavisesānaṃ antarāyakaro. Iti bhagavā ettāvatā aniyamiteneva opammavidhinā yāva bhavaggā <pageBreak edition="M" number="1.0329" />uggataṃ brāhmaṇassa mānaṃ bhinditvā idāni codanārahe tayo satthāre dassetuṃ ‘‘tayo kho me, lohiccā’’tiādimāha.</paragraph>
<subhead line="10">Tayo codanārahavaṇṇanā</subhead>
<paragraph line="11" number="513">Tattha <pageBreak edition="V" number="1.0298" /><bold>sā codanā</bold>ti tayo satthāre codentassa codanā. <bold>Na aññā cittaṃ upaṭṭhapentī</bold>ti aññāya ājānanatthāya cittaṃ na upaṭṭhapenti. <bold>Vokkammā</bold>ti nirantaraṃ tassa sāsanaṃ akatvā tato ukkamitvā vattantīti attho. <bold>Osakkantiyā vā ussakkeyyā</bold>ti paṭikkamantiyā upagaccheyya, anicchantiyā iccheyya, ekāya sampayogaṃ anicchantiyā eko iccheyyāti vuttaṃ hoti. <bold>Parammukhiṃ vā āliṅgeyyā</bold>ti daṭṭhumpi anicchamānaṃ parammukhiṃ ṭhitaṃ pacchato gantvā āliṅgeyya. <bold>Evaṃsampadamida</bold>nti imassāpi satthuno ‘‘mama ime sāvakā’’ti sāsanā vokkamma vattamānepi te lobhena anusāsato imaṃ lobhadhammaṃ evaṃsampadameva īdisameva vadāmi. Iti so evarūpo tava lobhadhammo yena tvaṃ osakkantiyā ussakkanto viya parammukhiṃ āliṅganto viya ahosītipi taṃ codanaṃ arahati. <bold>Kiñhi paro parassa karissatī</bold>ti yena dhammena pare anusāsi, attānameva tāva tattha sampādehi, ujuṃ karohi. Kiñhi paro parassa karissatīti codanaṃ arahati.</paragraph>
<paragraph line="12" number="514"><bold>Niddāyitabba</bold>nti sassarūpakāni tiṇāni uppāṭetvā parisuddhaṃ kātabbaṃ.</paragraph>
<paragraph line="13" number="515">Tatiyacodanāya <bold>kiñhi paro parassā</bold>ti anusāsanaṃ asampaṭicchanakālato paṭṭhāya paro anusāsitabbo, parassa <pageBreak edition="P" number="2.0398" />anusāsakassa kiṃ karissatīti nanu tattha appossukkataṃ āpajjitvā attanā paṭividdhadhammaṃ attanāva mānetvā pūjetvā vihātabbanti evaṃ codanaṃ arahatīti attho.</paragraph>
<subhead line="14">Na codanārahasatthuvaṇṇanā</subhead>
<paragraph line="15" number="516"><bold>Na</bold><pageBreak edition="M" number="1.0330" /><bold>codanāraho</bold>ti ayañhi yasmā paṭhamameva attānaṃ patirūpe patiṭṭhāpetvā sāvakānaṃ dhammaṃ deseti. Sāvakā cassa assavā hutvā yathānusiṭṭhaṃ paṭipajjanti, tāya ca paṭipattiyā mahantaṃ visesamadhigacchanti. Tasmā na codanārahoti.</paragraph>
<paragraph line="16" number="517"><bold>Narakapapātaṃ papatanto</bold>ti mayā gahitāya diṭṭhiyā ahaṃ narakapapātaṃ papatanto. <bold>Uddharitvā</bold><pageBreak edition="V" number="1.0299" /><bold>thale patiṭṭhāpito</bold>ti taṃ diṭṭhiṃ bhinditvā dhammadesanāhatthena apāyapatanato uddharitvā saggamaggathale ṭhapitomhīti vadati. Sesamettha uttānamevāti.</paragraph>
<centered line="17">Iti sumaṅgalavilāsiniyā dīghanikāyaṭṭhakathāyaṃ</centered>
<centered line="18">Lohiccasuttavaṇṇanā niṭṭhitā.</centered>
</body>
</document>