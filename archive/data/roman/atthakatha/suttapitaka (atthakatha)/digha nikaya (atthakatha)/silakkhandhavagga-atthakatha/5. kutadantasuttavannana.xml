<?xml version="1.0"?>
<document>
<metadata>
<normativeSource>http://tipitaka.org/romn/cscd/s0101a.att5.xml</normativeSource>
<archivePath>roman/atthakatha/suttapitaka (atthakatha)/digha nikaya (atthakatha)/silakkhandhavagga-atthakatha/5. kutadantasuttavannana.xml</archivePath>
<title>5. Kūṭadantasuttavaṇṇanā - Sīlakkhandhavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">5. Kūṭadantasuttavaṇṇanā</chapter>
<paragraph line="2" number="323"><bold>Evaṃ</bold><pageBreak edition="P" number="1.0294" /><pageBreak edition="V" number="1.0237" /><pageBreak edition="M" number="1.0263" /><bold>me sutaṃ…pe… magadhesū</bold>ti kūṭadantasuttaṃ. Tatrāyaṃ apubbapadavaṇṇanā. <bold>Magadhesū</bold>ti magadhā nāma jānapadino rājakumārā, tesaṃ nivāso ekopi janapado rūḷhīsaddena magadhāti vuccati, tasmiṃ magadhesu janapade. Ito paraṃ purimasuttadvaye vuttanayameva. Ambalaṭṭhikā brahmajāle vuttasadisāva. <bold>Kūṭadanto</bold>ti tassa brāhmaṇassa nāmaṃ. <bold>Upakkhaṭo</bold>ti sajjito. <bold>Vacchatarasatānī</bold>ti vacchasatāni. <bold>Urabbhā</bold>ti taruṇameṇḍakā vuccanti. Ete tāva pāḷiyaṃ āgatāyeva. Pāḷiyaṃ pana anāgatānampi anekesaṃ migapakkhīnaṃ sattasattasatāni sampiṇḍitānevāti veditabbāni. Sabbasattasatikayāgaṃ kiresa yajitukāmo hoti. <bold>Thūṇūpanītānī</bold>ti bandhitvā ṭhapanatthāya yūpasaṅkhātaṃ thūṇaṃ upanītāni.</paragraph>
<paragraph line="3" number="328"><bold>Tividha</bold>nti ettha vidhā vuccati ṭhapanā, tiṭṭhapananti attho. <bold>Soḷasaparikkhāra</bold>nti soḷasaparivāraṃ.</paragraph>
<paragraph line="4" number="330-336"><bold>Paṭivasantī</bold>ti yaññānubhavanatthāya paṭivasanti. <bold>Bhūtapubba</bold>nti idaṃ bhagavā pathavīgataṃ nidhiṃ uddharitvā purato rāsiṃ karonto viya bhavapaṭicchannaṃ pubbacaritaṃ dassento āha. <bold>Mahāvijito</bold>ti so kira sāgarapariyantaṃ mahantaṃ pathavīmaṇḍalaṃ <pageBreak edition="P" number="1.0295" />vijini, iti mahantaṃ vijitamassāti mahāvijito tveva saṅkhyaṃ agamāsi. <bold>Aḍḍho</bold>tiādīsu yo koci attano santakena vibhavena aḍḍho hoti, ayaṃ pana na kevalaṃ aḍḍhoyeva, mahaddhano mahatā aparimāṇasaṅkhyena dhanena samannāgato. Pañcakāmaguṇavasena mahantā uḷārā bhogā assāti <bold>mahābhogo.</bold>Piṇḍapiṇḍavasena ceva suvaṇṇamāsakarajatamāsakādivasena ca jātarūparajatassa pahūtatāya <bold>pahūtajātarūparajato,</bold>anekakoṭisaṅkhyena jātarūparajatena samannāgatoti attho. <bold>Vittī</bold>ti tuṭṭhi, vittiyā upakaraṇaṃ <bold>vittūpakaraṇaṃ</bold>tuṭṭhikāraṇanti attho. Pahūtaṃ nānāvidhālaṅkārasuvaṇṇarajatabhājanādibhedaṃ vittūpakaraṇamassāti <bold>pahūtavittūpakaraṇo.</bold>Sattaratanasaṅkhātassa <pageBreak edition="V" number="1.0238" />nidahitvā ṭhapitadhanassa sabbapubbaṇṇāparaṇṇasaṅgahitassa dhaññassa ca pahūtatāya <bold>pahūtadhanadhañño</bold><pageBreak edition="M" number="1.0264" />. Athavā idamassa devasikaṃ paribbayadānaggahaṇādivasena parivattanadhanadhaññavasena vuttaṃ.</paragraph>
<paragraph line="5"><bold>Paripuṇṇakosakoṭṭhāgāro</bold>ti koso vuccati bhaṇḍāgāraṃ, nidahitvā ṭhapitena dhanena paripuṇṇakoso, dhaññena paripuṇṇakoṭṭhāgāro cāti attho. Athavā catubbidho koso – hatthī, assā, rathā, pattīti. Koṭṭhāgāraṃ tividhaṃ – dhanakoṭṭhāgāraṃ, vatthakoṭṭhāgāraṃ, dhaññakoṭṭhāgāranti, taṃ sabbampi paripuṇṇamassāti paripuṇṇakosakoṭṭhāgāro. <bold>Udapādī</bold>ti uppajji. Ayaṃ kira rājā ekadivasaṃ ratanāvalokanacārikaṃ nāma nikkhanto. So bhaṇḍāgārikaṃ pucchi – ‘‘tāta, idaṃ evaṃ bahudhanaṃ kena saṅgharita’’nti? Tumhākaṃ pitupitāmahādīhi yāva sattamā kulaparivaṭṭāti. Idaṃ pana dhanaṃ saṅgharitvā te kuhiṃ gatāti? Sabbeva te, deva, maraṇavasaṃ pattāti. Attano dhanaṃ agahetvāva gatā, tātāti? Deva, kiṃ vadetha, dhanaṃ nāmetaṃ pahāya gamanīyameva, no ādāya gamanīyanti. Atha rājā nivattitvā sirīgabbhe nisinno – ‘adhigatā kho me’tiādīni cintesi. Tena vuttaṃ – ‘‘evaṃ cetaso parivitakko udapādī’’ti.</paragraph>
<paragraph line="6" number="337"><bold>Brāhmaṇaṃ</bold><pageBreak edition="P" number="1.0296" /><bold>āmantetvā</bold>ti kasmā āmantesi? Ayaṃ kirevaṃ cintesi – ‘‘dānaṃ dentena nāma ekena paṇḍitena saddhiṃ mantetvā dātuṃ vaṭṭati, anāmantetvā katakammañhi pacchānutāpaṃ karotī’’ti. Tasmā āmantesi. Atha brāhmaṇo cintesi – ‘‘ayaṃ rājā mahādānaṃ dātukāmo, janapade cassa bahū corā, te avūpasametvā dānaṃ dentassa khīradadhitaṇḍulādike dānasambhāre āharantānaṃ nippurisāni gehāni corā vilumpissanti janapado corabhayeneva kolāhalo bhavissati, tato rañño dānaṃ na ciraṃ pavattissati, cittampissa ekaggaṃ na bhavissati, handa, naṃ etamatthaṃ saññāpemī’’ti tato tamatthaṃ saññāpento ‘‘bhoto, kho rañño’’tiādimāha.</paragraph>
<paragraph line="7" number="338">Tattha <bold>sakaṇṭako</bold>ti corakaṇṭakehi sakaṇṭako. <bold>Panthaduhanā</bold>ti panthaduhā, panthaghātakāti attho. <bold>Akiccakārī assā</bold>ti akattabbakārī <pageBreak edition="M" number="1.0265" />adhammakārī bhaveyya. <bold>Dassukhīla</bold>nti corakhīlaṃ. <bold>Vadhena vā</bold>ti māraṇena vā koṭṭanena vā. <bold>Bandhanenā</bold>ti addubandhanādinā. <bold>Jāniyā</bold>ti hāniyā; ‘‘sataṃ gaṇhatha, sahassaṃ gaṇhathā’’ti evaṃ pavattitadaṇḍenāti attho. <bold>Garahāyā</bold>ti pañcasikhamuṇḍakaraṇaṃ, gomayasiñcanaṃ, gīvāya kudaṇḍakabandhananti <pageBreak edition="V" number="1.0239" />evamādīni katvā garahapāpanena. <bold>Pabbājanāyā</bold>ti raṭṭhato nīharaṇena. <bold>Samūhanissāmī</bold>ti sammā hetunā nayena kāraṇena ūhanissāmi. <bold>Hatāvasesakā</bold>ti matāvasesakā. <bold>Ussahantī</bold>ti ussāhaṃ karonti. <bold>Anuppadetū</bold>ti dinne appahonte puna aññampi bījañca bhattañca kasiupakaraṇabhaṇḍañca sabbaṃ detūti attho. <bold>Pābhataṃ anuppadetū</bold>ti sakkhiṃ akatvā paṇṇe anāropetvā mūlacchejjavasena bhaṇḍamūlaṃ detūti attho. Bhaṇḍamūlassa hi pābhatanti nāmaṃ. Yathāha –</paragraph>
<gatha1 line="8">‘‘Appakenapi medhāvī, pābhatena vicakkhaṇo;</gatha1>
<gathalast line="9">Samuṭṭhāpeti attānaṃ, aṇuṃ aggiṃva sandhama’’nti. (jā. 1.1.4);</gathalast>
<paragraph line="10"><bold>Bhattavetana</bold>nti devasikaṃ bhattañceva māsikādiparibbayañca <pageBreak edition="P" number="1.0297" />tassa tassa kusalakammasūrabhāvānurūpena ṭhānantaragāmanigamādidānena saddhiṃ detūti attho. <bold>Sakammapasutā</bold>ti kasivāṇijjādīsu sakesu kammesu uyyuttā byāvaṭā. <bold>Rāsiko</bold>ti dhanadhaññānaṃ rāsiko. <bold>Khemaṭṭhitā</bold>ti khemena ṭhitā abhayā. <bold>Akaṇṭakā</bold>ti corakaṇṭakarahitā. <bold>Mudā modamānā</bold>ti modā modamānā. Ayameva vā pāṭho, aññamaññaṃ pamuditacittāti adhippāyo. <bold>Apārutagharā</bold>ti corānaṃ abhāvena dvārāni asaṃvaritvā vivaṭadvārāti attho. <bold>Etadavocā</bold>ti janapadassa sabbākārena iddhaphītabhāvaṃ ñatvā etaṃ avoca.</paragraph>
<subhead line="11">Catuparikkhāravaṇṇanā</subhead>
<paragraph line="12" number="339"><bold>Tena hi bhavaṃ rājā</bold>ti brāhmaṇo kira cintesi – ‘‘ayaṃ rājā mahādānaṃ dātuṃ ativiya ussāhajāto. Sace pana attano anuyantā khattiyādayo anāmantetvā dassati. Nāssa te attamanā bhavissanti; yathā dānaṃ te attamanā honti, tathā karissāmī’’ti. Tasmā ‘‘tena hi bhava’’ntiādimāha. Tattha <bold>negamā</bold>ti nigamavāsino. <bold>Jānapadā</bold>ti janapadavāsino <pageBreak edition="M" number="1.0266" />. <bold>Āmantayata</bold>nti āmantetu jānāpetu. <bold>Yaṃ mama assā</bold>ti yaṃ tumhākaṃ anujānanaṃ mama bhaveyya. <bold>Amaccā</bold>ti piyasahāyakā. <bold>Pārisajjā</bold>ti sesā āṇattikārakā. <bold>Yajataṃ bhavaṃ rājā</bold>ti yajatu bhavaṃ, te kira – ayaṃ rājā ‘‘ahaṃ issaro’’ti pasayha dānaṃ adatvā amhe āmantesi, ahonena suṭṭhu kata’’nti attamanā evamāhaṃsu. Anāmantite panassa yaññaṭṭhānaṃ dassanāyapi na gaccheyyuṃ. <bold>Yaññakālo mahārājā</bold>ti deyyadhammasmiñhi asati mahallakakāle ca evarūpaṃ dānaṃ dātuṃ na sakkā, tvaṃ pana mahādhano ceva taruṇo ca, etena te <pageBreak edition="V" number="1.0240" />yaññakāloti dassentā vadanti. <bold>Anumatipakkhā</bold>ti anumatiyā pakkhā, anumatidāyakāti attho. <bold>Parikkhārā bhavantī</bold>ti parivārā bhavanti. ‘‘Ratho sīlaparikkhāro, jhānakkho cakkavīriyo’’ti (saṃ. ni. 5.4) ettha pana alaṅkāro parikkhāroti vutto.</paragraph>
<subhead line="13">Aṭṭhaparikkhāravaṇṇanā</subhead>
<paragraph line="14" number="340"><bold>Aṭṭhahaṅgehī</bold>ti <pageBreak edition="P" number="1.0298" />ubhato sujātādīhi aṭṭhahi aṅgehi. <bold>Yasasā</bold>ti āṇāṭhapanasamatthatāya. <bold>Saddho</bold>ti dānassa phalaṃ atthīti saddahati. <bold>Dāyako</bold>ti dānasūro. Na saddhāmattakeneva tiṭṭhati, pariccajitumpi sakkotīti attho. <bold>Dānapatī</bold>ti yaṃ dānaṃ deti, tassa pati hutvā deti, na dāso, na sahāyo. Yo hi attanā madhuraṃ bhuñjati, paresaṃ amadhuraṃ deti, so dānasaṅkhātassa deyyadhammassa dāso hutvā deti. Yo yaṃ attanā bhuñjati, tadeva deti, so sahāyo hutvā deti. Yo pana attanā yena kenaci yāpeti, paresaṃ madhuraṃ deti, so pati jeṭṭhako sāmī hutvā deti, ayaṃ tādisoti attho. <bold>Samaṇabrāhmaṇakapaṇaddhikavaṇibbakayācakāna</bold>nti ettha samitapāpā <bold>samaṇā,</bold>bāhitapāpā brāhmaṇā. <bold>Kapaṇā</bold>ti duggatā daliddamanussā. <bold>Addhikā</bold>ti pathāvino. <bold>Vaṇibbakā</bold>ti ye – ‘‘iṭṭhaṃ dinnaṃ, kantaṃ, manāpaṃ, kālena anavajjaṃ dinnaṃ, dadaṃ cittaṃ pasādeyya, gacchatu bhavaṃ brahmaloka’’ntiādinā nayena dānassa vaṇṇaṃ thomayamānā vicaranti. <bold>Yācakā</bold>ti ye – ‘‘pasatamattaṃ detha, sarāvamattaṃ dethā’’tiādīni vatvā yācamānā vicaranti. <bold>Opānabhūto</bold>ti udapānabhūto. Sabbesaṃ sādhāraṇaparibhogo, catumahāpathe khatapokkharaṇī <pageBreak edition="M" number="1.0267" />viya hutvāti attho. <bold>Sutajātassā</bold>ti ettha sutameva sutajātaṃ. <bold>Atītānāgatapaccuppanne atthe cintetu</bold>nti ettha – ‘‘atīte puññassa katattāyeva me ayaṃ sampattī’’ti, evaṃ cintento atītamatthaṃ cintetuṃ paṭibalo nāma hoti. ‘‘Idāni puññaṃ katvāva anāgate sakkā sampattiṃ pāpuṇitu’’nti cintento anāgatamatthaṃ cintetuṃ paṭibalo nāma hoti. ‘‘Idaṃ puññakammaṃ nāma sappurisānaṃ āciṇṇaṃ, mayhañca bhogāpi saṃvijjanti, dāyakacittampi atthi; handāhaṃ puññāni karomī’’ti <pageBreak edition="P" number="1.0299" />cintento paccuppannamatthaṃ cintetuṃ paṭibalo nāma hotīti veditabbo. <bold>Iti imānī</bold>ti evaṃ yathā vuttāni etāni. Etehi kira aṭṭhahaṅgehi samannāgatassa dānaṃ sabbadisāhi mahājano upasaṅkamati. ‘‘Ayaṃ dujjāto kittakaṃ kālaṃ dassati, idāni vippaṭisārī hutvā upacchindissatī’’ti evamādīni cintetvā na koci upasaṅkamitabbaṃ maññati. Tasmā etāni aṭṭhaṅgāni parikkhārā bhavantīti vuttāni.</paragraph>
<subhead line="15">Catuparikkhārādivaṇṇanā</subhead>
<paragraph line="16" number="341"><bold>Sujaṃ</bold><pageBreak edition="V" number="1.0241" /><bold>paggaṇhantāna</bold>nti mahāyāgapaṭiggaṇhanaṭṭhāne dānakaṭacchuṃ paggaṇhantānaṃ. <bold>Imehi catūhī</bold>ti etehi sujātādīhi. Etesu hi asati – ‘‘evaṃ dujjātassa saṃvidhānena pavattadānaṃ kittakaṃ kālaṃ pavattissatī’’tiādīni vatvā upasaṅkamitāro na honti. Garahitabbābhāvato pana upasaṅkamantiyeva. Tasmā imānipi parikkhārā bhavantīti vuttāni.</paragraph>
<paragraph line="17" number="342"><bold>Tisso vidhā desesī</bold>ti tīṇi ṭhapanāni desesi. So kira cintesi – ‘‘dānaṃ dadamānā nāma tiṇṇaṃ ṭhānānaṃ aññatarasmiṃ calanti handāhaṃ imaṃ rājānaṃ tesu ṭhānesu paṭhamataraññeva niccalaṃ karomī’’ti. Tenassa tisso vidhā desesīti. <bold>So bhoto rañño</bold>ti idaṃ karaṇatthe sāmivacanaṃ. Bhotā raññāti vā pāṭho. <bold>Vippaṭisāro na karaṇīyo</bold>ti ‘‘bhogānaṃ vigamahetuko pacchānutāpo na kattabbo, pubbacetanā pana acalā patiṭṭhapetabbā, evañhi dānaṃ mahapphalaṃ hotī’’ti dasseti. Itaresupi dvīsu ṭhānesu eseva nayo. Muñcacetanāpi hi pacchāsamanussaraṇacetanā <pageBreak edition="M" number="1.0268" />ca niccalāva kātabbā. Tathā akarontassa dānaṃ na mahapphalaṃ hoti, nāpi uḷāresu bhogesu cittaṃ namati, mahāroruvaṃ upapannassa seṭṭhigahapatino viya.</paragraph>
<paragraph line="18" number="343"><bold>Dasahākārehī</bold>ti dasahi kāraṇehi. Tassa kira evaṃ ahosi – sacāyaṃ rājā dussīle disvā – ‘‘nassati vata me dānaṃ, yassa me evarūpā dussīlā bhuñjantī’’ti sīlavantesupi vippaṭisāraṃ uppādessati, dānaṃ na mahapphalaṃ bhavissati. Vippaṭisāro ca nāma dāyakānaṃ paṭiggāhakatova uppajjati <pageBreak edition="P" number="1.0300" />, handassa paṭhamameva taṃ vippaṭisāraṃ vinodemīti. Tasmā dasahākārehi upacchijjituṃ yuttaṃ paṭiggāhakesupi vippaṭisāraṃ vinodesīti. <bold>Tesaññeva tenā</bold>ti tesaññeva tena pāpena aniṭṭho vipāko bhavissati, na aññesanti dasseti. <bold>Yajataṃ bhava</bold>nti detu bhavaṃ. <bold>Sajjata</bold>nti vissajjatu. <bold>Antara</bold>nti abbhantaraṃ.</paragraph>
<paragraph line="19" number="344"><bold>Soḷasahi ākārehi cittaṃ sandassesī</bold>ti idha brāhmaṇo rañño mahādānānumodanaṃ nāma āraddho. Tattha <bold>sandassesī</bold>ti – ‘idaṃ dānaṃ dātā evarūpaṃ sampattiṃ labhatī’ti dassetvā dassetvā kathesi. <bold>Samādapesī</bold>ti tadatthaṃ samādapetvā kathesi. <bold>Samuttejesī</bold>ti vippaṭisāravinodanenassa cittaṃ vodāpesi. <bold>Sampahaṃsesī</bold>ti ‘sundaraṃ te kataṃ, mahārāja, dānaṃ dadamānenā’ti thutiṃ katvā kathesi. <bold>Vattā dhammato natthī</bold>ti dhammena samena kāraṇena vattā natthi.</paragraph>
<paragraph line="20" number="345"><bold>Na</bold><pageBreak edition="V" number="1.0242" /><bold>rukkhā chijjiṃsu yūpatthāya na dabbhā lūyiṃsu barihisatthāyā</bold>ti ye yūpanāmake mahāthambhe ussāpetvā – ‘‘asukarājā asukāmacco asukabrāhmaṇo evarūpaṃ nāma mahāyāgaṃ yajatī’’ti nāmaṃ likhitvā ṭhapenti. Yāni ca dabbhatiṇāni lāyitvā vanamālāsaṅkhepena yaññasālaṃ parikkhipanti, bhūmiyaṃ vā pattharanti, tepi na rukkhā chijjiṃsu, na dabbhā lūyiṃsu. Kiṃ pana gāvo vā ajādayo vā haññissantīti dasseti. <bold>Dāsā</bold>ti antogehadāsādayo. <bold>Pessā</bold>ti ye pubbameva dhanaṃ gahetvā kammaṃ karonti. <bold>Kammakarā</bold>ti ye bhattavetanaṃ gahetvā karonti. Daṇḍatajjitā <pageBreak edition="P" number="1.0301" />nāma daṇḍayaṭṭhimuggarādīni gahetvā – ‘‘kammaṃ karotha karothā’’ti evaṃ <pageBreak edition="M" number="1.0269" />tajjitā. Bhayatajjitā nāma – sace kammaṃ karosi, kusalaṃ. No ce karosi, chindissāma vā bandhissāma vā māressāma vāti evaṃ bhayena tajjitā. Ete pana na daṇḍatajjitā, na bhayatajjitā, na assumukhā rodamānā parikammāni akaṃsu. Atha kho piyasamudācāreneva samudācariyamānā akaṃsu. Na hi tattha dāsaṃ vā dāsāti, pessaṃ vā pessāti, kammakaraṃ vā kammakarāti ālapanti. Yathānāmavaseneva pana piyasamudācārena ālapitvā itthipurisabalavantadubbalānaṃ anurūpameva kammaṃ dassetvā – ‘‘idañcidañca karothā’’ti vadanti. Tepi attano rucivaseneva karonti. Tena vuttaṃ – ‘‘ye icchiṃsu, te akaṃsu; ye na icchiṃsu, na te akaṃsu. Yaṃ icchiṃsu, taṃ akaṃsu; yaṃ na icchiṃsu, na taṃ akaṃsū’’ti. <bold>Sappitelanavanītadadhimadhuphāṇitena ceva so yañño niṭṭhānamagamāsī</bold>ti rājā kira bahinagarassa catūsu dvāresu antonagarassa ca majjheti pañcasu ṭhānesu mahādānasālāyo kārāpetvā ekekissāya sālāya satasahassaṃ satasahassaṃ katvā divase divase pañcasatasahassāni vissajjetvā sūriyuggamanato paṭṭhāya tassa tassa kālassa anurūpehi sahatthena suvaṇṇakaṭacchuṃ gahetvā paṇītehi sappitelādisammisseheva yāgukhajjakabhattabyañjanapānakādīhi mahājanaṃ santappesi. Bhājanāni pūretvā gaṇhitukāmānaṃ tatheva dāpesi. Sāyaṇhasamaye pana vatthagandhamālādīhi sampūjesi. Sappiādīnaṃ pana mahācāṭiyo pūrāpetvā – ‘‘yo yaṃ paribhuñjitukāmo, so taṃ paribhuñjatū’’ti anekasatesu ṭhānesu ṭhapāpesi. Taṃ sandhāya vuttaṃ – ‘‘sappitelanavanītadadhimadhuphāṇitena ceva so yañño niṭṭhānamagamāsī’’ti.</paragraph>
<paragraph line="21" number="346"><bold>Pahūtaṃ sāpateyyaṃ ādāyā</bold>ti bahuṃ dhanaṃ gahetvā. Te kira cintesuṃ – ‘‘ayaṃ rājā sappitelādīni janapadato anāharāpetvā attano santakameva nīharitvā mahādānaṃ deti. Amhehi pana ‘rājā na kiñci āharāpetī’ti na yuttaṃ tuṇhī bhavituṃ. Na hi rañño ghare dhanaṃ akkhayadhammameva, amhesu ca adentesu ko añño rañño dassati, handassa dhanaṃ upasaṃharāmā’’ti <pageBreak edition="V" number="1.0243" />te gāmabhāgena ca nigamabhāgena <pageBreak edition="P" number="1.0302" />ca nagarabhāgena ca sāpateyyaṃ saṃharitvā sakaṭāni pūretvā rañño upahariṃsu. Taṃ sandhāya – ‘‘pahūtaṃ sāpateyya’’ntiādimāha.</paragraph>
<paragraph line="22" number="347"><bold>Puratthimena</bold><pageBreak edition="M" number="1.0270" /><bold>yaññavāṭassā</bold>ti puratthimato nagaradvāre dānasālāya puratthimabhāge. Yathā puratthimadisato āgacchantā khattiyānaṃ dānasālāya yāguṃ pivitvā rañño dānasālāya bhuñjitvā nagaraṃ pavisanti. Evarūpe ṭhāne paṭṭhapesuṃ. <bold>Dakkhiṇena yaññavāṭassā</bold>ti dakkhiṇato nagaradvāre dānasālāya vuttanayeneva dakkhiṇabhāge paṭṭhapesuṃ. Pacchimuttaresupi eseva nayo.</paragraph>
<paragraph line="23" number="348"><bold>Aho yañño, aho yaññasampadā</bold>ti brāhmaṇā sappiādīhi niṭṭhānagamanaṃ sutvā – ‘‘yaṃ loke madhuraṃ, tadeva samaṇo gotamo katheti, handassa yaññaṃ pasaṃsāmā’’ti tuṭṭhacittā pasaṃsamānā evamāhaṃsu. <bold>Tuṇhībhūtova nisinno hotī</bold>ti upari vattabbamatthaṃ cintayamāno nissaddova nisinno hoti. <bold>Abhijānāti pana bhavaṃ gotamo</bold>ti idaṃ brāhmaṇo parihārena pucchanto āha. Itarathā hi – ‘‘kiṃ pana tvaṃ, bho gotama, tadā rājā ahosi, udāhu purohito brāhmaṇo’’ti evaṃ ujukameva pucchayamāno agāravo viya hoti.</paragraph>
<subhead line="24">Niccadānaanukulayaññavaṇṇanā</subhead>
<paragraph line="25" number="349"><bold>Atthi pana, bho gotamā</bold>ti – idaṃ brāhmaṇo ‘‘sakalajambudīpavāsīnaṃ uṭṭhāya samuṭṭhāya dānaṃ nāma dātuṃ garukaṃ sakalajanapado ca attano kammāni akaronto nassissati, atthi nu kho amhākampi imamhā yaññā añño yañño appasamārambhataro ceva mahapphalataro cā’’ti etamatthaṃ pucchanto āha. <bold>Niccadānānī</bold>ti dhuvadānāni niccabhattāni. <bold>Anukulayaññānī</bold>ti – ‘‘amhākaṃ pitupitāmahādīhi pavattitānī’’ti katvā pacchā duggatapurisehipi vaṃsaparamparāya pavattetabbāni yāgāni, evarūpāni kira sīlavante uddissa nibaddhadānāni tasmiṃ kule daliddāpi na upacchindanti.</paragraph>
<paragraph line="26"><bold>Tatridaṃ</bold><pageBreak edition="P" number="1.0303" /><bold>vatthu –</bold>anāthapiṇḍikassa kira ghare pañca niccabhattasatāni dīyiṃsu. Dantamayasalākāni pañcasatāni ahesuṃ. Atha taṃ kulaṃ anukkamena dāliddiyena abhibhūtaṃ, ekā tasmiṃ kule dārikā ekasalākato uddhaṃ dātuṃ nāsakkhi. Sāpi pacchā setavāhanarajjaṃ gantvā khalaṃ sodhetvā laddhadhaññena taṃ salākaṃ adāsi. Eko thero rañño <pageBreak edition="M" number="1.0271" />ārocesi. Rājā taṃ <pageBreak edition="V" number="1.0244" />ānetvā aggamahesiṭṭhāne ṭhapesi. Sā tato paṭṭhāya puna pañcapi salākabhattasatāni pavattesi.</paragraph>
<paragraph line="27"><bold>Daṇḍappahārā</bold>ti – ‘‘paṭipāṭiyā tiṭṭhatha tiṭṭhathā’’ti ujuṃ gantvā gaṇhatha gaṇhathāti ca ādīni vatvā dīyamānā daṇḍappahārāpi galaggāhāpi dissanti. <bold>Ayaṃ kho, brāhmaṇa, hetu…pe… mahānisaṃsatarañcā</bold>ti. Ettha yasmā mahāyaññe viya imasmiṃ salākabhatte na bahūhi veyyāvaccakarehi vā upakaraṇehi vā attho atthi, tasmā etaṃ appaṭṭhataraṃ. Yasmā cettha na bahūnaṃ kammacchedavasena pīḷāsaṅkhāto samārambho atthi, tasmā appasamārambhataraṃ. Yasmā cetaṃ saṅghassa yiṭṭhaṃ pariccattaṃ, tasmā yaññanti vuttaṃ, yasmā pana chaḷaṅgasamannāgatāya dakkhiṇāya mahāsamudde udakasseva na sukaraṃ puññābhisandassa pamāṇaṃ kātuṃ, idañca tathāvidhaṃ. Tasmā taṃ mahapphalatarañca mahānisaṃsatarañcāti veditabbaṃ. Idaṃ sutvā brāhmaṇo cintesi – idampi niccabhattaṃ uṭṭhāya samuṭṭhāya dadato divase divase ekassa kammaṃ nassati. Navanavo ussāho ca janetabbo hoti, atthi nu kho itopi añño yañño appaṭṭhataro ca appasamārambhataro cāti. Tasmā ‘‘atthi pana, bho gotamā’’tiādimāha. Tattha yasmā salākabhatte kiccapariyosānaṃ natthi, ekena uṭṭhāya samuṭṭhāya aññaṃ kammaṃ akatvā saṃvidhātabbameva. Vihāradāne pana kiccapariyosānaṃ atthi. Paṇṇasālaṃ vā hi kāretuṃ koṭidhanaṃ vissajjetvā mahāvihāraṃ vā, ekavāraṃ dhanapariccāgaṃ katvā kāritaṃ sattaṭṭhavassānipi vassasatampi vassasahassampi gacchatiyeva. Kevalaṃ jiṇṇapatitaṭṭhāne paṭisaṅkharaṇamattameva kātabbaṃ <pageBreak edition="P" number="1.0304" />hoti. Tasmā idaṃ vihāradānaṃ salākabhattato appaṭṭhataraṃ appasamārambhatarañca hoti. Yasmā panettha suttantapariyāyena yāvadeva sītassa paṭighātāyāti ādayo navānisaṃsā vuttā, khandhakapariyāyena.</paragraph>
<gatha1 line="28">‘‘Sītaṃ uṇhaṃ paṭihanti, tato vāḷamigāni ca;</gatha1>
<gathalast line="29">Siriṃsape ca makase ca, sisire cāpi vuṭṭhiyo.</gathalast>
<gatha1 line="30">Tato vātātapo ghoro, sañjāto paṭihaññati;</gatha1>
<gathalast line="31">Leṇatthañca sukhatthañca, <bold>jhāyituñca vipassituṃ.</bold></gathalast>
<gatha1 line="32">Vihāradānaṃ <pageBreak edition="V" number="1.0245" />saṅghassa, aggaṃ buddhena vaṇṇitaṃ;</gatha1>
<gatha2 line="33">Tasmā hi paṇḍito poso, sampassaṃ atthamattano;</gatha2>
<gathalast line="34">Vihāre kāraye ramme, vāsayettha bahussute.</gathalast>
<gatha1 line="35">Tasmā annañca pānañca, vatthasenāsanāni ca;</gatha1>
<gathalast line="36">Dadeya ujubhūtesu, vippasannena cetasā.</gathalast>
<gatha1 line="37">Te tassa dhammaṃ desenti, sabbadukkhāpanūdanaṃ;</gatha1>
<gathalast line="38">Yaṃ so dhammaṃ idhaññāya, parinibbāti anāsavo’’ti. (cūḷava. 295);</gathalast>
<paragraph line="39">Sattarasānisaṃsā vuttā. Tasmā etaṃ salākabhattato mahapphalatarañca mahānisaṃsatarañcāti veditabbaṃ. Saṅghassa pana pariccattattāva yaññoti vuccati. Idampi sutvā brāhmaṇo cintesi – ‘‘dhanapariccāgaṃ katvā vihāradānaṃ <pageBreak edition="M" number="1.0272" />nāma dukkaraṃ, attano santakā hi kākaṇikāpi parassa duppariccajā, handāhaṃ itopi appaṭṭhatarañca appasamārambhatarañca yaññaṃ pucchāmī’’ti. Tato taṃ pucchanto – ‘‘atthi pana bho’’tiādimāha.</paragraph>
<paragraph line="40" number="350-351">Tattha yasmā sakiṃ pariccattepi vihāre punappunaṃ chādanakhaṇḍaphullappaṭisaṅkharaṇādivasena kiccaṃ atthiyeva, saraṇaṃ pana ekabhikkhussa vā santike saṅghassa vā gaṇassa vā sakiṃ gahitaṃ gahitameva hoti, natthi tassa punappunaṃ kattabbatā, tasmā taṃ vihāradānato appaṭṭhatarañca appasamārambhatarañca hoti. Yasmā ca saraṇagamanaṃ nāma tiṇṇaṃ ratanānaṃ jīvitapariccāgamayaṃ puññakammaṃ saggasampattiṃ deti, tasmā mahapphalatarañca mahānisaṃsatarañcāti veditabbaṃ. Tiṇṇaṃ pana ratanānaṃ jīvitapariccāgavasena yaññoti vuccati.</paragraph>
<paragraph line="41" number="352">Idaṃ <pageBreak edition="P" number="1.0305" />sutvā brāhmaṇo cintesi – ‘‘attano jīvitaṃ nāma parassa pariccajituṃ dukkaraṃ, atthi nu kho itopi appaṭṭhataro yañño’’ti tato taṃ pucchanto puna ‘‘atthi pana, bho gotamā’’tiādimāha. Tattha pāṇātipātā veramaṇītiādīsu <bold>veramaṇī</bold>nāma virati. Sā tividhā hoti – sampattavirati, samādānavirati setughātaviratīti. Tattha yo sikkhāpadāni agahetvāpi kevalaṃ attano jātigottakulāpadesādīni anussaritvā – ‘‘na me idaṃ patirūpa’’nti <pageBreak edition="V" number="1.0246" />pāṇātipātādīni na karoti, sampattavatthuṃ pariharati. Tato ārakā viramati. Tassa sā virati sampattaviratīti veditabbā.</paragraph>
<paragraph line="42">‘‘Ajjatagge jīvitahetupi pāṇaṃ na hanāmī’’ti vā ‘‘pāṇātipātā viramāmī’’ti vā ‘‘veramaṇiṃ samādiyāmī’’ti vā evaṃ sikkhāpadāni gaṇhantassa pana virati samādānaviratīti veditabbā.</paragraph>
<paragraph line="43">Ariyasāvakānaṃ pana maggasampayuttā virati setughātavirati nāma. Tattha purimā dve viratiyo yaṃ voropanādivasena vītikkamitabbaṃ jīvitindriyādivatthu, taṃ ārammaṇaṃ katvā pavattanti. Pacchimā nibbānārammaṇāva. Ettha ca yo pañca sikkhāpadāni ekato gaṇhati, tassa ekasmiṃ bhinne sabbāni bhinnāni honti. Yo ekekaṃ gaṇhati, so yaṃ vītikkamati, tadeva <pageBreak edition="M" number="1.0273" />bhijjati. Setughātaviratiyā pana bhedo nāma natthi, bhavantarepi hi ariyasāvako jīvitahetupi neva pāṇaṃ hanati na suraṃ pivati. Sacepissa surañca khīrañca missetvā mukhe pakkhipanti, khīrameva pavisati, na surā. Yathā kiṃ? Koñcasakuṇānaṃ khīramissake udake khīrameva pavisati? Na udakaṃ. Idaṃ yonisiddhanti ce, idaṃ dhammatāsiddhanti ca veditabbaṃ. Yasmā pana saraṇagamane diṭṭhiujukakaraṇaṃ nāma bhāriyaṃ. Sikkhāpadasamādāne pana viratimattakameva. Tasmā etaṃ yathā vā tathā vā gaṇhantassāpi sādhukaṃ gaṇhantassāpi appaṭṭhatarañca appasamārambhatarañca. Pañcasīlasadisassa pana dānassa abhāvato ettha mahapphalatā mahānisaṃsatā ca veditabbā. Vuttañhetaṃ –</paragraph>
<indent line="44">‘‘Pañcimāni <pageBreak edition="P" number="1.0306" />, bhikkhave, dānāni mahādānāni aggaññāni rattaññāni vaṃsaññāni porāṇāni asaṃkiṇṇāni asaṃkiṇṇapubbāni na saṅkiyanti na saṅkiyissanti appaṭikuṭṭhāni samaṇehi brāhmaṇehi viññūhi. Katamāni pañca? Idha, bhikkhave, ariyasāvako pāṇātipātaṃ pahāya pāṇātipātā paṭivirato hoti. Pāṇātipātā paṭivirato, bhikkhave, ariyasāvako aparimāṇānaṃ sattānaṃ abhayaṃ deti, averaṃ deti abyāpajjhaṃ deti. Aparimāṇānaṃ sattānaṃ abhayaṃ datvā averaṃ datvā abyāpajjhaṃ datvā aparimāṇassa abhayassa averassa abyāpajjhassa bhāgī hoti. Idaṃ, bhikkhave, paṭhamaṃ dānaṃ mahādānaṃ…pe… viññūhīti.</indent>
<indent line="45">Puna caparaṃ, bhikkhave, ariyasāvako adinnādānaṃ pahāya…pe… kāmesumicchācāraṃ <pageBreak edition="V" number="1.0247" />pahāya…pe… musāvādaṃ pahāya…pe… surāmerayamajjapamādaṭṭhānaṃ pahāya…pe… imāni kho, bhikkhave, pañca dānāni mahādānāni aggaññāni…pe… viññūhī’’ti (a. ni. 8.39).</indent>
<paragraph line="46">Idañca pana sīlapañcakaṃ – ‘‘attasinehañca jīvitasinehañca pariccajitvā rakkhissāmī’’ti samādinnatāya yaññoti vuccati. Tattha kiñcāpi pañcasīlato saraṇagamanameva jeṭṭhakaṃ, idaṃ pana saraṇagamaneyeva patiṭṭhāya rakkhitasīlavasena mahapphalanti vuttaṃ.</paragraph>
<paragraph line="47" number="353">Idampi <pageBreak edition="M" number="1.0274" />sutvā brāhmaṇo cintesi – ‘‘pañcasīlaṃ nāma rakkhituṃ garukaṃ, atthi nu kho aññaṃ kiñci īdisameva hutvā ito appaṭṭhatarañca mahapphalatarañcā’’ti. Tato taṃ pucchanto punapi – ‘‘atthi pana, bho gotamā’’tiādimāha. Athassa bhagavā tividhasīlapāripūriyaṃ ṭhitassa paṭhamajjhānādīnaṃ yaññānaṃ appaṭṭhatarañca mahapphalatarañca dassetukāmo buddhuppādato paṭṭhāya desanaṃ ārabhanto ‘‘idha brāhmaṇā’’tiādimāha. Tattha yasmā heṭṭhā vuttehi guṇehi samannāgato paṭhamaṃ jhānaṃ, paṭhamajjhānādīsu ṭhito dutiyajjhānādīni nibbattento na kilamati, tasmā tāni appaṭṭhāni appasamārambhāni. Yasmā panettha paṭhamajjhānaṃ ekaṃ kappaṃ brahmaloke āyuṃ deti. Dutiyaṃ aṭṭhakappe. Tatiyaṃ catusaṭṭhikappe. Catutthaṃ pañcakappasatāni. Tadeva ākāsānañcāyatanādisamāpattivasena <pageBreak edition="P" number="1.0307" />bhāvitaṃ vīsati, cattālīsaṃ, saṭṭhi, caturāsīti ca kappasahassāni āyuṃ deti; tasmā mahapphalatarañca mahānisaṃsatarañca. Nīvaraṇādīnaṃ pana paccanīkānaṃ dhammānaṃ pariccattattā taṃ yaññanti veditabbaṃ.</paragraph>
<paragraph line="48">Vipassanāñāṇampi yasmā catutthajjhānapariyosānesu guṇesu patiṭṭhāya nibbattento na kilamati, tasmā appaṭṭhaṃ appasamārambhaṃ; vipassanāsukhasadisassa pana sukhassa abhāvā mahapphalaṃ. Paccanīkakilesapariccāgato yaññoti. Manomayiddhipi yasmā vipassanāñāṇe patiṭṭhāya nibbattento na kilamati, tasmā appaṭṭhā appasamārambhā; attano sadisarūpanimmānasamatthatāya mahapphalā. Attano paccanīkakilesapariccāgato yañño. Iddhividhañāṇādīnipi yasmā manomayañāṇādīsu patiṭṭhāya nibbattento na kilamati, tasmā appaṭṭhāni appasamārambhāni, attano attano paccanīkakilesappahānato yañño. Iddhividhaṃ panettha nānāvidhavikubbanadassanasamatthatāya. Dibbasotaṃ devamanussānaṃ saddasavanasamatthatāya; cetopariyañāṇaṃ <pageBreak edition="V" number="1.0248" />paresaṃ soḷasavidhacittajānanasamatthatāya; pubbenivāsānussatiñāṇaṃ icchiticchitaṭṭhānasamanussaraṇasamatthatāya; dibbacakkhu icchiticchitarūpadassanasamatthatāya; āsavakkhayañāṇaṃ atipaṇītalokuttaramaggasukhanipphādanasamatthatāya mahapphalanti veditabbaṃ. Yasmā pana arahattato visiṭṭhataro añño yañño nāma natthi, tasmā arahattanikūṭeneva desanaṃ samāpento – ‘‘ayampi kho, brāhmaṇā’’tiādimāha.</paragraph>
<subhead line="49">Kūṭadantaupāsakattapaṭivedanāvaṇṇanā</subhead>
<paragraph line="50" number="354-358"><bold>Evaṃ</bold><pageBreak edition="M" number="1.0275" /><bold>vutte</bold>ti evaṃ bhagavatā vutte desanāya pasīditvā saraṇaṃ gantukāmo kūṭadanto brāhmaṇo – ‘etaṃ abhikkantaṃ bho, gotamā’tiādikaṃ vacanaṃ avoca. <bold>Upavāyatū</bold>ti upagantvā sarīradarathaṃ nibbāpento tanusītalo vāto vāyatūti. Idañca pana vatvā brāhmaṇo purisaṃ pesesi – ‘‘gaccha, tāta, yaññavāṭaṃ pavisitvā sabbe te pāṇayo bandhanā mocehī’’ti. So ‘‘sādhū’’ti paṭissuṇitvā tathā katvā āgantvā ‘‘muttā bho, te pāṇayo’’ti ārocesi. Yāva <pageBreak edition="P" number="1.0308" />brāhmaṇo taṃ pavattiṃ na suṇi, na tāva bhagavā dhammaṃ desesi. Kasmā? ‘‘Brāhmaṇassa citte ākulabhāvo atthī’’ti. Sutvā panassa ‘‘bahū vata me pāṇā mocitā’’ti cittacāro vippasīdati. Bhagavā tassa vippasannamanataṃ ñatvā dhammadesanaṃ ārabhi. Taṃ sandhāya – ‘‘atha kho bhagavā’’tiādi vuttaṃ. Puna ‘kallacitta’ntiādi ānupubbikathānubhāvena vikkhambhitanīvaraṇataṃ sandhāya vuttaṃ. Sesaṃ uttānatthamevāti.</paragraph>
<centered line="51">Iti sumaṅgalavilāsiniyā dīghanikāyaṭṭhakathāyaṃ</centered>
<centered line="52">Kūṭadantasuttavaṇṇanā niṭṭhitā.</centered>
</body>
</document>