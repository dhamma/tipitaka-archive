<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0101a.att8.xml</normativeSource>
    <source>roman/atthakatha/suttapitaka (atthakatha)/digha nikaya (atthakatha)/silakkhandhavagga-atthakatha/8. mahasihanadasuttavannana.xml</source>
    <script>roman</script>
    <directory>/atthakatha/suttapitaka (atthakatha)/digha nikaya (atthakatha)/silakkhandhavagga-atthakatha</directory>
    <basename>8. mahasihanadasuttavannana</basename>
    <titlePath>8. Mahāsīhanādasuttavaṇṇanā - Sīlakkhandhavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">8. Mahāsīhanādasuttavaṇṇanā</chapter>
    <subhead line="2">Acelakassapavatthuvaṇṇanā</subhead>
    <paragraph line="3" number="381"><bold>Evaṃ</bold><pageBreak edition="Pali Text Society" number="2.0349" /><pageBreak edition="Vipassana Research Institut" number="1.0259" /><pageBreak edition="Myanmar" number="1.0287" /><bold>me sutaṃ…pe… uruññāyaṃ viharatī</bold>ti mahāsīhanādasuttaṃ. Tatrāyaṃ apubbapadavaṇṇanā. <bold>Uruññāya</bold>nti uruññāti tassa raṭṭhassapi nagarassapi etadeva nāmaṃ, bhagavā uruññānagaraṃ upanissāya viharati. <bold>Kaṇṇakatthale migadāye</bold>ti tassa nagarassa avidūre kaṇṇakatthalaṃ nāma eko ramaṇīyo bhūmibhāgo atthi. So migānaṃ abhayatthāya dinnattā ‘‘migadāyo’’ti vuccati, tasmiṃ kaṇṇakatthale migadāye. <bold>Acelo</bold>ti naggaparibbājako. <bold>Kassapo</bold>ti tassa nāmaṃ. <bold>Tapassi</bold>nti tapanissitakaṃ. <bold>Lūkhājīvi</bold>nti acelakamuttācārādivasena lūkho ājīvo assāti lūkhājīvī, taṃ lūkhājīviṃ. <bold>Upakkosatī</bold>ti upaṇḍeti. <bold>Upavadatī</bold>ti hīḷeti vambheti. <bold>Dhammassa ca anudhammaṃ byākarontī</bold>ti bhotā gotamena vuttakāraṇassa anukāraṇaṃ kathenti. <bold>Sahadhammiko vādānuvādo</bold>ti parehi vuttakāraṇena sakāraṇo hutvā tumhākaṃ vādo vā anuvādo vā viññūhi garahitabbaṃ, kāraṇaṃ koci appamattakopi kiṃ na āgacchati. Idaṃ vuttaṃ hoti, ‘‘kiṃ sabbākārenapi tava vāde gārayhaṃ kāraṇaṃ <pageBreak edition="Pali Text Society" number="2.0350" /> natthī’’ti. <bold>Anabbhakkhātukāmā</bold>ti na abhūtena vattukāmā.</paragraph>
    <paragraph line="4" number="382"><bold>Ekaccaṃ tapassiṃ lūkhājīvi</bold>ntiādīsu idhekacco acelakapabbajjāditapanissitattā tapassī ‘‘lūkhena jīvitaṃ kappessāmī’’ti tiṇagomayādibhakkhanādīhi nānappakārehi attānaṃ kilameti, appapuññatāya ca sukhena jīvitavuttimeva na labhati, so tīṇi duccaritāni pūretvā niraye nibbattati.</paragraph>
    <paragraph line="5">Aparo tādisaṃ tapanissitopi puññavā hoti, labhati lābhasakkāraṃ. So ‘‘na dāni mayā sadiso atthī’’ti attānaṃ ucce ṭhāne sambhāvetvā ‘‘bhiyyosomattāya lābhaṃ uppādessāmī’’ti <pageBreak edition="Vipassana Research Institut" number="1.0260" /> anesanavasena tīṇi duccaritāni pūretvā niraye nibbattati. Ime dve sandhāya paṭhamanayo vutto.</paragraph>
    <paragraph line="6">Aparo tapanissitako lūkhājīvī appapuñño hoti, na labhati sukhena jīvitavuttiṃ. So ‘‘mayhaṃ pubbepi akatapuññatāya sukhajīvikā nuppajjati <pageBreak edition="Myanmar" number="1.0288" />, handadāni puññāni karomī’’ti tīṇi sucaritāni pūretvā sagge nibbattati.</paragraph>
    <paragraph line="7">Aparo lūkhājīvī puññavā hoti, labhati sukhena jīvitavuttiṃ. So – ‘‘mayhaṃ pubbepi katapuññatāya sukhajīvikā uppajjatī’’ti cintetvā anesanaṃ pahāya tīṇi sucaritāni pūretvā sagge nibbattati. Ime dve sandhāya dutiyanayo vutto.</paragraph>
    <paragraph line="8">Eko pana tapassī appadukkhavihārī hoti bāhirakācārayutto tāpaso vā channaparibbājako vā, appapuññatāya ca manāpe paccaye na labhati. So anesanavasena tīṇi duccaritāni pūretvā attānaṃ sukhe ṭhapetvā niraye nibbattati.</paragraph>
    <paragraph line="9">Aparo <pageBreak edition="Pali Text Society" number="2.0351" /> puññavā hoti, so – ‘‘na dāni mayā sadiso atthī’’ti mānaṃ uppādetvā anesanavasena lābhasakkāraṃ vā uppādento micchādiṭṭhivasena – ‘‘sukho imissā paribbājikāya daharāya mudukāya lomasāya samphasso’’tiādīni cintetvā kāmesu pātabyataṃ vā āpajjanto tīṇi duccaritāni pūretvā niraye nibbattati. Ime dve sandhāya tatiyanayo vutto.</paragraph>
    <paragraph line="10">Aparo pana appadukkhavihārī appapuñño hoti, so – ‘‘ahaṃ pubbepi akatapuññatāya sukhena jīvikaṃ na labhāmī’’ti tīṇi sucaritāni pūretvā sagge nibbattati.</paragraph>
    <paragraph line="11">Aparo puññavā hoti, so – ‘‘pubbepāhaṃ katapuññatāya sukhaṃ labhāmi, idāni puññāni karissāmī’’ti tīṇi sucaritāni pūretvā sagge nibbattati. Ime dve sandhāya catutthanayo vutto. Idaṃ titthiyavasena āgataṃ, sāsanepi pana labbhati.</paragraph>
    <paragraph line="12">Ekacco hi dhutaṅgasamādānavasena lūkhājīvī hoti, appapuññatāya vā sakalampi gāmaṃ vicaritvā udarapūraṃ na labhati. So – ‘‘paccaye uppādessāmī’’ti vejjakammādivasena vā anesanaṃ <pageBreak edition="Vipassana Research Institut" number="1.0261" /> katvā, arahattaṃ vā paṭijānitvā, tīṇi vā kuhanavatthūni paṭisevitvā niraye nibbattati.</paragraph>
    <paragraph line="13">Aparo <pageBreak edition="Myanmar" number="1.0289" /> ca tādisova puññavā hoti. So tāya puññasampattiyā mānaṃ janayitvā uppannaṃ lābhaṃ thāvaraṃ kattukāmo anesanavasena tīṇi duccaritāni pūretvā niraye uppajjati.</paragraph>
    <paragraph line="14">Aparo samādinnadhutaṅgo appapuññova hoti, na labhati sukhena jīvitavuttiṃ. So – ‘‘pubbepāhaṃ akatapuññatāya kiñci na labhāmi, sace idāni anesanaṃ karissaṃ, āyatimpi dullabhasukho bhavissāmī’’ti tīṇi sucaritāni pūretvā arahattaṃ pattuṃ asakkonto sagge nibbattati.</paragraph>
    <paragraph line="15">Aparo puññavā hoti, so – ‘‘pubbepāhaṃ katapuññatāya etarahi sukhito, idānipi puññaṃ karissāmī’’ti anesanaṃ pahāya tīṇi sucaritāni pūretvā arahattaṃ pattuṃ asakkonto sagge nibbattati.</paragraph>
    <paragraph line="16" number="383"><bold>Āgatiñcā</bold>ti – ‘‘asukaṭṭhānato nāma ime āgatā’’ti evaṃ āgatiñca. <bold>Gatiñcā</bold>ti idāni gantabbaṭṭhānañca. <bold>Cutiñcā</bold>ti tato cavanañca. <bold>Upapattiñcā</bold>ti tato cutānaṃ puna upapattiñca. <bold>Kiṃ sabbaṃ tapaṃ garahissāmī</bold>ti – ‘‘kena kāraṇena garahissāmi, garahitabbameva hi mayaṃ garahāma, pasaṃsitabbaṃ pasaṃsāma, na bhaṇḍikaṃ karonto mahārajako viya dhotañca adhotañca ekato karomā’’ti dasseti. Idāni tamatthaṃ pakāsento – ‘‘santi kassapa eke samaṇabrāhmaṇā’’tiādimāha.</paragraph>
    <paragraph line="17" number="384"><bold>Yaṃ te ekacca</bold>nti pañcavidhaṃ sīlaṃ, tañhi loke na koci ‘‘na sādhū’’ti vadati. Puna <bold>yaṃ te ekacca</bold>nti pañcavidhaṃ veraṃ, taṃ na <pageBreak edition="Pali Text Society" number="2.0352" /> koci ‘‘sādhū’’ti vadati. Puna <bold>yaṃ te ekacca</bold>nti pañcadvāre asaṃvaraṃ, te kira – ‘‘cakkhu nāma na nirundhitabbaṃ, cakkhunā manāpaṃ rūpaṃ daṭṭhabba’’nti vadanti, esa nayo sotādīsu. Puna <bold>yaṃ te ekacca</bold>nti pañcadvāre saṃvaraṃ.</paragraph>
    <paragraph line="18">Evaṃ paresaṃ vādena saha attano vādassa samānāsamānataṃ dassetvā idāni attano vādena <pageBreak edition="Vipassana Research Institut" number="1.0262" /> saha paresaṃ vādassa samānāsamānataṃ dassento ‘‘yaṃ maya’’ntiādimāha. Tatrāpi pañcasīlādivaseneva attho veditabbo.</paragraph>
    <subhead line="19">Samanuyuñjāpanakathāvaṇṇanā</subhead>
    <paragraph line="20" number="385"><bold>Samanuyuñjanta</bold>nti <pageBreak edition="Myanmar" number="1.0290" /> samanuyuñjantu, ettha ca laddhiṃ pucchanto samanuyuñjati nāma, kāraṇaṃ pucchanto samanugāhati nāma, ubhayaṃ pucchanto samanubhāsati nāma. <bold>Satthārā vā satthāra</bold>nti satthārā vā saddhiṃ satthāraṃ upasaṃharitvā – ‘‘kiṃ te satthā te dhamme sabbaso pahāya vattati, udāhu samaṇo gotamo’’ti. Dutiyapadepi eseva nayo.</paragraph>
    <paragraph line="21">Idāni tamatthaṃ yojetvā dassento – ‘‘ye imesaṃ bhavata’’ntiādimāha. Tattha <bold>akusalā akusalasaṅkhātā</bold>ti akusalā ceva ‘‘akusalā’’ti ca saṅkhātā ñātā koṭṭhāsaṃ vā katvā ṭhapitāti attho. Esa nayo sabbapadesu. Api cettha <bold>sāvajjā</bold>ti sadosā. <bold>Na alamariyā</bold>ti niddosaṭṭhena ariyā bhavituṃ nālaṃ asamatthā.</paragraph>
    <paragraph line="22" number="386-392"><bold>Yaṃ viññū samanuyuñjantā</bold>ti yena viññū amhe ca aññe ca pucchantā evaṃ vadeyyuṃ, taṃ ṭhānaṃ vijjati, atthi taṃ kāraṇanti attho. <bold>Yaṃ vā pana bhonto pare gaṇācariyā</bold>ti pare pana bhonto gaṇācariyā yaṃ vā taṃ vā appamattakaṃ pahāya vattantīti attho. <bold>Amheva tattha yebhuyyena pasaṃseyyu</bold>nti idaṃ bhagavā satthārā satthāraṃ samanuyuñjanepi āha – saṅghena saṃghaṃ samanuyuñjanepi. Kasmā? Saṅghapasaṃsāyapi satthuyeva pasaṃsāsiddhito. Pasīdamānāpi hi buddhasampattiyā saṅghe, saṅghasampattiyā ca buddhe pasīdanti, tathā hi bhagavato sarīrasampattiṃ <pageBreak edition="Pali Text Society" number="2.0353" /> disvā, dhammadesanaṃ vā sutvā bhavanti vattāro – ‘‘lābhā vata bho sāvakānaṃ ye evarūpassa satthu santikāvacarā’’ti, evaṃ buddhasampattiyā saṅghe pasīdanti. Bhikkhūnaṃ panācāragocaraṃ abhikkamapaṭikkamādīni ca disvā bhavanti vattāro – ‘‘santikāvacarānaṃ vata bho sāvakānaṃ ayañca upasamaguṇo satthu kīva rūpo bhavissatī’’ti, evaṃ saṅghasampattiyā buddhe pasīdanti. Iti yā satthupasaṃsā, sā saṅghassa. Yā saṅghassa pasaṃsā, sā satthūti saṅghapasaṃsāyapi satthuyeva pasaṃsāsiddhito bhagavā dvīsupi nayesu – <bold>‘‘amheva tattha yebhuyyena pasaṃseyyu’’</bold>nti āha. <bold>Samaṇo gotamo ime dhamme anavasesaṃ pahāya vattati, yaṃ vā pana bhonto pare gaṇācariyā</bold>tiādīsupi panettha ayamadhippāyo – sampattasamādānasetughātavasena <pageBreak edition="Myanmar" number="1.0291" /> hi tisso viratiyo. Tāsu sampattasamādāna viratimattameva aññesaṃ hoti, setughātavirati pana sabbena sabbaṃ <pageBreak edition="Vipassana Research Institut" number="1.0263" /> natthi. Pañcasu pana tadaṅgavikkhambhanasamucchedapaṭipassaddhinissaraṇappahānesu aṭṭhasamāpattivasena ceva vipassanāmattavasena ca tadaṅgavikkhambhanappahānamattameva aññesaṃ hoti. Itarāni tīṇi pahānāni sabbena sabbaṃ natthi. Tathā sīlasaṃvaro, khantisaṃvaro, ñāṇasaṃvaro, satisaṃvaro, vīriyasaṃvaroti pañca saṃvarā, tesu pañcasīlamattameva adhivāsanakhantimattameva ca aññesaṃ hoti, sesaṃ sabbena sabbaṃ natthi.</paragraph>
    <paragraph line="23">Pañca kho panime uposathuddesā, tesu pañcasīlamattameva aññesaṃ hoti. Pātimokkhasaṃvarasīlaṃ sabbena sabbaṃ natthi. Iti akusalappahāne ca kusalasamādāne ca, tīsu viratīsu, pañcasu pahānesu, pañcasu saṃvaresu, pañcasu uddesesu, – ‘‘ahameva ca mayhañca sāvakasaṅgho loke paññāyati, mayā hi sadiso satthā nāma, mayhaṃ sāvakasaṅghena sadiso saṅgho nāma natthī’’ti bhagavā sīhanādaṃ nadati.</paragraph>
    <subhead line="24">Ariyaaṭṭhaṅgikamaggavaṇṇanā</subhead>
    <paragraph line="25" number="393"> Evaṃ sīhanādaṃ <pageBreak edition="Pali Text Society" number="2.0354" /> naditvā tassa sīhanādassa aviparītabhāvāvabodhanatthaṃ – ‘‘atthi, kassapa, maggo’’tiādimāha. Tattha <bold>maggo</bold>ti lokuttaramaggo. <bold>Paṭipadā</bold>ti pubbabhāgapaṭipadā. <bold>Kālavādī</bold>tiādīni brahmajāle vaṇṇitāni. Idāni taṃ duvidhaṃ maggañca paṭipadañca ekato katvā dassento – ‘‘ayameva ariyo’’tiādimāha. Idaṃ pana sutvā acelo cintesi – ‘‘samaṇo gotamo mayhaṃyeva maggo ca paṭipadā ca atthi, aññesaṃ natthīti maññati, handassāhaṃ amhākampi maggaṃ kathemī’’ti. Tato acelakapaṭipadaṃ kathesi. Tenāha – ‘‘evaṃ vutte acelo kassapo bhagavantaṃ etadavoca…pe… udakorohanānuyogamanuyutto viharatī’’ti.</paragraph>
    <subhead line="26">Tapopakkamakathāvaṇṇanā</subhead>
    <paragraph line="27" number="394"> Tattha <bold>tapopakkamā</bold>ti tapārambhā, tapakammānīti attho. <bold>Sāmaññasaṅkhātā</bold>ti samaṇakammasaṅkhātā. <bold>Brahmaññasaṅkhātā</bold>ti brāhmaṇakammasaṅkhātā. <bold>Acelako</bold>ti niccolo, naggoti attho. <bold>Muttācāro</bold>ti visaṭṭhācāro, uccārakammādīsu lokiyakulaputtācārena virahito <pageBreak edition="Myanmar" number="1.0292" /> ṭhitakova uccāraṃ karoti, passāvaṃ karoti, khādati, bhuñjati ca. <bold>Hatthāpalekhano</bold>ti hatthe piṇḍamhi ṭhite jivhāya hatthaṃ apalikhati, uccāraṃ vā katvā hatthasmiññeva daṇḍakasaññī hutvā hatthena apalikhati. ‘‘Bhikkhāgahaṇatthaṃ ehi, bhante’’ti vutto na etīti na <bold>ehibhaddantiko.</bold> ‘‘Tena hi <pageBreak edition="Vipassana Research Institut" number="1.0264" /> tiṭṭha, bhante’’ti vuttopi na tiṭṭhatīti <bold>natiṭṭhabhaddantiko.</bold> Tadubhayampi kira so – ‘‘etassa vacanaṃ kataṃ bhavissatī’’ti na karoti. <bold>Abhihaṭa</bold>nti puretaraṃ gahetvā āhaṭaṃ bhikkhaṃ, <bold>uddissakata</bold>nti ‘‘imaṃ tumhe uddissa kata’’nti evaṃ ārocitaṃ bhikkhaṃ. <bold>Na nimantana</bold>nti ‘‘asukaṃ nāma kulaṃ vā vīthiṃ vā gāmaṃ vā paviseyyāthā’’ti evaṃ nimantitabhikkhampi na sādiyati, na gaṇhati. <bold>Na</bold><pageBreak edition="Pali Text Society" number="2.0355" /><bold>kumbhimukhā</bold>ti kumbhito uddharitvā diyyamānaṃ bhikkhaṃ na gaṇhati. <bold>Na kaḷopimukhā</bold>ti <bold>kaḷopī</bold>ti ukkhali vā pacchi vā, tatopi na gaṇhati. Kasmā? Kumbhikaḷopiyo maṃ nissāya kaṭacchunā pahāraṃ labhantīti. <bold>Na eḷakamantara</bold>nti ummāraṃ antaraṃ katvā diyyamānaṃ na gaṇhati. Kasmā? ‘‘Ayaṃ maṃ nissāya antarakaraṇaṃ labhatī’’ti. Daṇḍamusalesupi eseva nayo.</paragraph>
    <paragraph line="28"><bold>Dvinna</bold>nti dvīsu bhuñjamānesu ekasmiṃ uṭṭhāya dente na gaṇhati. Kasmā? ‘‘Ekassa kabaḷantarāyo hotī’’ti. <bold>Na gabbhiniyā</bold>tiādīsu pana ‘‘gabbhiniyā kucchiyaṃ dārako kilamati. Pāyantiyā dārakassa khīrantarāyo hoti, purisantaragatāya ratiantarāyo hotī’’ti na gaṇhati. <bold>Saṃkittīsū</bold>ti saṃkittetvā katabhattesu, dubbhikkhasamaye kira acelakasāvakā acelakānaṃ atthāya tato tato taṇḍulādīni samādapetvā bhattaṃ pacanti. Ukkaṭṭho acelako tatopi na paṭiggaṇhati. <bold>Na yattha sā</bold>ti yattha sunakho – ‘‘piṇḍaṃ labhissāmī’’ti upaṭṭhito hoti, tattha tassa adatvā āhaṭaṃ na gaṇhati. Kasmā? Etassa piṇḍantarāyo hotīti. <bold>Saṇḍasaṇḍacārinī</bold>ti samūhasamūhacārinī, sace hi acelakaṃ disvā – ‘‘imassa bhikkhaṃ dassāmā’’ti manussā bhattagehaṃ pavisanti, tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti, tato āhaṭaṃ bhikkhaṃ na gaṇhati. Kasmā? Maṃ nissāya makkhikānaṃ gocarantarāyo jātoti.</paragraph>
    <paragraph line="29"><bold>Thusodaka</bold>nti <pageBreak edition="Myanmar" number="1.0293" /> sabbasassasambhārehi kataṃ sovīrakaṃ. Ettha ca surāpānameva sāvajjaṃ, ayaṃ pana sabbesupi sāvajjasaññī. <bold>Ekāgāriko</bold>ti yo ekasmiṃyeva gehe bhikkhaṃ labhitvā nivattati <pageBreak edition="Pali Text Society" number="2.0356" />. <bold>Ekālopiko</bold>ti yo ekeneva ālopena yāpeti. <bold>Dvāgārikādīsu</bold>pi eseva nayo. <bold>Ekissāpi dattiyā</bold>ti ekāya dattiyā. Datti nāma ekā khuddakapāti hoti, yattha aggabhikkhaṃ pakkhipitvā ṭhapenti. <bold>Ekāhika</bold>nti ekadivasantarikaṃ. <bold>Addhamāsika</bold>nti addhamāsantarikaṃ. <bold>Pariyāyabhattabhojana</bold>nti vārabhattabhojanaṃ, ekāhavārena dvīhavārena sattāhavārena aḍḍhamāsavārenāti evaṃ divasavārena āgatabhattabhojanaṃ.</paragraph>
    <paragraph line="30" number="395"><bold>Sākabhakkho</bold>ti <pageBreak edition="Vipassana Research Institut" number="1.0265" /> allasākabhakkho. <bold>Sāmākabhakkho</bold>ti sāmākataṇḍulabhakkho. <bold>Nīvārā</bold>dīsu nīvāro nāma araññe sayaṃjātā vīhijāti. <bold>Daddula</bold>nti cammakārehi cammaṃ likhitvā chaḍḍitakasaṭaṃ. <bold>Haṭaṃ</bold> vuccati silesopi sevālopi. <bold>Kaṇa</bold>nti kuṇḍakaṃ. <bold>Ācāmo</bold>ti bhattaukkhalikāya laggo jhāmakaodano, taṃ chaḍḍitaṭṭhānatova gahetvā khādati, ‘‘odanakañjiya’’ntipi vadanti. <bold>Piññākā</bold>dayo pākaṭā eva. <bold>Pavattaphalabhojī</bold>ti patitaphalabhojī.</paragraph>
    <paragraph line="31" number="396"><bold>Sāṇānī</bold>ti sāṇavākacoḷāni. <bold>Masāṇānī</bold>ti missakacoḷāni. <bold>Chavadussānī</bold>ti matasarīrato chaḍḍitavatthāni, erakatiṇādīni vā ganthetvā katanivāsanāni. <bold>Paṃsukūlānī</bold>ti pathaviyaṃ chaḍḍitanantakāni. <bold>Tirīṭānī</bold>ti rukkhatacavatthāni. <bold>Ajina</bold>nti ajinamigacammaṃ. <bold>Ajinakkhipa</bold>nti tadeva majjhe phālitakaṃ. <bold>Kusacīra</bold>nti kusatiṇāni ganthetvā katacīraṃ. <bold>Vākacīraphalakacīresu</bold>pi eseva nayo. <bold>Kesakambala</bold>nti manussakesehi katakambalaṃ. Yaṃ sandhāya <pageBreak edition="Pali Text Society" number="2.0357" /> vuttaṃ –</paragraph>
    <indent line="32">‘‘Seyyathāpi bhikkhave, yāni kānici tantāvutāni vatthāni, kesakambalo tesaṃ paṭikiṭṭho akkhāyati. Kesakambalo, bhikkhave, sīte sīto, uṇhe uṇho appaggho ca dubbaṇṇo ca duggandho dukkhasamphasso’’ti.</indent>
    <paragraph line="33"><bold>Vāḷakambala</bold>nti <pageBreak edition="Myanmar" number="1.0294" /> assavālehi katakambalaṃ. <bold>Ulūkapakkhika</bold>nti ulūkapakkhāni ganthetvā katanivāsanaṃ. <bold>Ukkuṭikappadhānamanuyutto</bold>ti ukkuṭikavīriyaṃ anuyutto, gacchantopi ukkuṭikova hutvā uppatitvā uppatitvā gacchati. <bold>Kaṇṭakāpassayiko</bold>ti ayakaṇṭake vā pakatikaṇṭake vā bhūmiyaṃ koṭṭetvā tattha cammaṃ attharitvā ṭhānacaṅkamādīni karoti. <bold>Seyya</bold>nti sayantopi tattheva seyyaṃ kappeti. <bold>Phalakaseyya</bold>nti rukkhaphalake seyyaṃ. <bold>Thaṇḍilaseyya</bold>nti thaṇḍile ucce bhūmiṭhāne seyyaṃ. <bold>Ekapassayiko</bold>ti ekapasseneva sayati. <bold>Rajojalladharo</bold>ti sarīraṃ telena makkhitvā rajuṭṭhānaṭṭhāne tiṭṭhati, athassa sarīre rajojallaṃ laggati, taṃ dhāreti. <bold>Yathāsanthatiko</bold>ti laddhaṃ āsanaṃ akopetvā yadeva labhati, tattheva nisīdanasīlo. <bold>Vekaṭiko</bold>ti vikaṭakhādanasīlo. <bold>Vikaṭa</bold>nti gūthaṃ vuccati. <bold>Apānako</bold>ti paṭikkhittasītudakapāno. Sāyaṃ tatiyamassāti <bold>sāyatatiyakaṃ.</bold> Pāto, majjhanhike, sāyanti divasassa tikkhattuṃ pāpaṃ pavāhessāmīti <bold>udakorohanānuyogaṃ anuyutto viharatī</bold>ti.</paragraph>
    <subhead line="34">Tapopakkamaniratthakatāvaṇṇanā</subhead>
    <paragraph line="35" number="397"> Atha <pageBreak edition="Vipassana Research Institut" number="1.0266" /> bhagavā sīlasampadādīhi vinā tesaṃ tapopakkamānaṃ niratthakataṃ dassento – ‘‘acelako cepi kassapa hotī’’tiādimāha. Tattha <bold>ārakā vā</bold>ti dūreyeva. <bold>Avera</bold>nti <pageBreak edition="Pali Text Society" number="2.0358" /> dosaveravirahitaṃ. <bold>Abyāpajja</bold>nti domanassabyāpajjarahitaṃ.</paragraph>
    <paragraph line="36" number="398"><bold>Dukkaraṃ, bho gotamā</bold>ti idaṃ kassapo ‘‘mayaṃ pubbe ettakamattaṃ sāmaññañca brahmaññañcāti vicarāma, tumhe pana aññaṃyeva sāmaññañca brahmaññañca vadathā’’ti dīpento āha. <bold>Pakati kho esā</bold>ti pakatikathā esā. <bold>Imāya ca, kassapa, mattāyā</bold>ti ‘‘kassapa yadi iminā pamāṇena evaṃ parittakena paṭipattikkamena sāmaññaṃ vā brahmaññaṃ vā dukkaraṃ sudukkaraṃ nāma abhavissa, tato netaṃ abhavissa kallaṃ vacanāya dukkaraṃ sāmañña’’nti ayamettha padasambandhena saddhiṃ attho. Etena nayena sabbattha padasambandho veditabbo.</paragraph>
    <paragraph line="37" number="399"><bold>Dujjāno</bold>ti <pageBreak edition="Myanmar" number="1.0295" /> idampi so ‘‘mayaṃ pubbe ettakena samaṇo vā brāhmaṇo vā hotīti vicarāma, tumhe pana aññathā vadathā’’ti idaṃ sandhāyāha. Athassa bhagavā taṃ pakativādaṃ paṭikkhipitvā sabhāvatova dujjānabhāvaṃ āvikaronto punapi – ‘‘pakati kho’’tiādimāha. Tatrāpi vuttanayeneva padasambandhaṃ katvā attho veditabbo.</paragraph>
    <subhead line="38">Sīlasamādhipaññāsampadāvaṇṇanā</subhead>
    <paragraph line="39" number="400-401"><bold>Katamā pana sā, bho gotamā</bold>ti kasmā pucchati. Ayaṃ kira paṇḍito bhagavato kathentasseva kathaṃ uggahesi, atha attano paṭipattiyā niratthakataṃ viditvā samaṇo gotamo – ‘‘tassa ‘cāyaṃ sīlasampadā, cittasampadā, paññāsampadā abhāvitā hoti asacchikatā, atha kho so ārakāva sāmaññā’tiādimāha. Handa dāni naṃ tā sampattiyo pucchāmī’’ti sīlasampadādivijānanatthaṃ pucchati. Athassa bhagavā buddhuppādaṃ dassetvā tantidhammaṃ kathento tā sampattiyo dassetuṃ – ‘‘idha kassapā’’tiādimāha. <bold>Imāya ca kassapa sīlasampadāyā</bold>ti idaṃ arahattaphalameva sandhāya vuttaṃ. Arahattaphalapariyosānañhi bhagavato sāsanaṃ. Tasmā arahattaphalasampayuttāhi sīlacittapaññāsampadāhi <pageBreak edition="Pali Text Society" number="2.0359" /> aññā uttaritarā vā paṇītatarā vā sīlādisampadā natthīti āha.</paragraph>
    <subhead line="40">Sīhanādakathāvaṇṇanā</subhead>
    <paragraph line="41" number="402"> Evañca <pageBreak edition="Vipassana Research Institut" number="1.0267" /> pana vatvā idāni anuttaraṃ mahāsīhanādaṃ nadanto – ‘‘santi kassapa eke samaṇabrāhmaṇā’’tiādimāha. Tattha <bold>ariya</bold>nti nirupakkilesaṃ paramavisuddhaṃ. <bold>Parama</bold>nti uttamaṃ, pañcasīlāni hiādiṃ katvā yāva pātimokkhasaṃvarasīlā sīlameva, lokuttaramaggaphalasampayuttaṃ pana paramasīlaṃ nāma. <bold>Nāhaṃ tatthā</bold>ti tattha sīlepi paramasīlepi ahaṃ attano samasamaṃ mama sīlasamena sīlena mayā samaṃ puggalaṃ na passāmīti attho. <bold>Ahameva tattha bhiyyo</bold>ti ahameva tasmiṃ sīle uttamo. Katamasmiṃ? <bold>Yadidaṃ adhisīla</bold>nti yaṃ etaṃ uttamaṃ sīlanti attho. Iti imaṃ paṭhamaṃ sīhanādaṃ nadati.</paragraph>
    <paragraph line="42"><bold>Tapojigucchavādā</bold>ti <pageBreak edition="Myanmar" number="1.0296" /> ye tapojigucchaṃ vadanti. Tattha tapatīti tapo, kilesasantāpakavīriyassetaṃ nāmaṃ, tadeva te kilese jigucchatīti jigucchā. <bold>Ariyā paramā</bold>ti ettha niddosattā ariyā, aṭṭhaārambhavatthuvasenapi uppannā vipassanāvīriyasaṅkhātā tapojigucchā tapojigucchāva, maggaphalasampayuttā paramā nāma. <bold>Adhijeguccha</bold>nti idha jigucchabhāvo jegucchaṃ, uttamaṃ jegucchaṃ adhijegucchaṃ, tasmā yadidaṃ adhijegucchaṃ, tattha ahameva bhiyyoti evamettha attho daṭṭhabbo. Paññādhikārepi kammassakatāpaññā ca vipassanāpaññā ca paññā nāma, maggaphalasampayuttā paramā paññā nāma. <bold>Adhipañña</bold>nti ettha liṅgavipallāso veditabbo, ayaṃ panetthattho – yāyaṃ adhipaññā nāma ahameva tattha bhiyyoti vimuttādhikāre <pageBreak edition="Pali Text Society" number="2.0360" /> tadaṅgavikkhambhanavimuttiyo vimutti nāma, samucchedapaṭipassaddhinissaraṇavimuttiyo pana paramā vimuttīti veditabbā. Idhāpi ca <bold>yadidaṃ adhivimuttī</bold>ti yā ayaṃ adhivimutti, ahameva tattha bhiyyoti attho.</paragraph>
    <paragraph line="43" number="403"><bold>Suññāgāre</bold>ti suññe ghare, ekakova nisīditvāti adhippāyo. <bold>Parisāsu cā</bold>ti aṭṭhasu parisāsu. Vuttampi cetaṃ –</paragraph>
    <indent line="44">‘‘Cattārimāni, sāriputta, tathāgatassa vesārajjāni. Yehi vesārajjehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadatī’’ti (ma. ni. 1.150) suttaṃ vitthāretabbaṃ.</indent>
    <paragraph line="45"><bold>Pañhañca naṃ pucchantī</bold>ti paṇḍitā devamanussā naṃ pañhaṃ abhisaṅkharitvā pucchanti. <bold>Byākarotī</bold>ti <pageBreak edition="Vipassana Research Institut" number="1.0268" /> taṅkhaṇaññeva vissajjesi. <bold>Cittaṃ ārādhetī</bold>ti pañhāvissajjanena mahājanassa cittaṃ paritosetiyeva. <bold>No ca kho sotabbaṃ maññantī</bold>ti cittaṃ ārādhetvā kathentassapissa vacanaṃ pare sotabbaṃ na maññantīti, evañca vadeyyunti attho. <bold>Sotabbañcassa maññantī</bold>ti devāpi manussāpi mahanteneva ussāhena sotabbaṃ maññanti. <bold>Pasīdantī</bold>ti supasannā kallacittā muducittā honti. <bold>Pasannākāraṃ karontī</bold>ti na muddhappasannāva honti, paṇītāni cīvarādīni veḷuvanavihārādayo ca mahāvihāre pariccajantā pasannākāraṃ karonti. <bold>Tathattāyā</bold>ti yaṃ so dhammaṃ deseti tathā bhāvāya, dhammānudhammapaṭipattipūraṇatthāya paṭipajjantīti attho. <bold>Tathattāya ca paṭipajjantī</bold>ti tathabhāvāya paṭipajjanti, tassa hi <pageBreak edition="Myanmar" number="1.0297" /> bhagavato dhammaṃ sutvā keci saraṇesu keci pañcasu sīlesu patiṭṭhahanti, apare nikkhamitvā pabbajanti. <bold>Paṭipannā ca ārādhentī</bold>ti tañca pana paṭipadaṃ paṭipannā pūretuṃ sakkonti, sabbākārena pana pūrenti, paṭipattipūraṇena <pageBreak edition="Pali Text Society" number="2.0361" /> tassa bhoto gotamassa cittaṃ ārādhentīti vattabbā.</paragraph>
    <paragraph line="46">Imasmiṃ panokāse ṭhatvā sīhanādā samodhānetabbā. Ekaccaṃ tapassiṃ niraye nibbattaṃ passāmīti hi bhagavato eko sīhanādo. Aparaṃ sagge nibbattaṃ passāmīti eko. Akusaladhammappahāne ahameva seṭṭhoti eko. Kusaladhammasamādānepi ahameva seṭṭhoti eko. Akusaladhammappahāne mayhameva sāvakasaṅgho seṭṭhoti eko. Kusaladhammasamādānepi mayhaṃyeva sāvakasaṅgho seṭṭhoti eko. Sīlena mayhaṃ sadiso natthīti eko. Vīriyena mayhaṃ sadiso natthīti eko. Paññāya…pe… vimuttiyā…pe… sīhanādaṃ nadanto parisamajjhe nisīditvā nadāmīti eko. Visārado hutvā nadāmīti eko. Pañhaṃ maṃ pucchantīti eko. Pañhaṃ puṭṭho vissajjemīti eko. Vissajjanena parassa cittaṃ ārādhemīti eko. Sutvā sotabbaṃ maññantīti eko. Sutvā me pasīdantīti eko. Pasannākāraṃ karontīti eko. Yaṃ paṭipattiṃ desemi, tathattāya paṭipajjantīti eko. Paṭipannā ca maṃ ārādhentīti eko. Iti purimānaṃ dasannaṃ ekekassa – ‘‘parisāsu ca nadatī’’ti ādayo dasa dasa parivārā. Evaṃ te dasa purimānaṃ dasannaṃ parivāravasena sataṃ purimā ca dasāti dasādhikaṃ sīhanādasataṃ hoti. Ito aññasmiṃ pana sutte ettakā sīhanādā dullabhā, tenidaṃ suttaṃ mahāsīhanādanti vuccati. Iti bhagavā ‘‘sīhanādaṃ kho samaṇo gotamo nadati, tañca kho suññāgāre nadatī’’ti evaṃ vādānu vādaṃ paṭisedhetvā idāni parisati naditapubbaṃ sīhanādaṃ dassento ‘‘ekamidāha’’ntiādimāha.</paragraph>
    <subhead line="47">Titthiyaparivāsakathāvaṇṇanā</subhead>
    <paragraph line="48" number="404"> Tattha <pageBreak edition="Pali Text Society" number="2.0362" /><pageBreak edition="Vipassana Research Institut" number="1.0269" /><bold>tatra maṃ aññataro tapabrahmacārī</bold>ti tatra rājagahe gijjhakūṭe pabbate viharantaṃ maṃ aññataro tapabrahmacārī nigrodho nāma paribbājako <pageBreak edition="Myanmar" number="1.0298" />. <bold>Adhijegucche</bold>ti vīriyena pāpajigucchanādhikāre pañhaṃ pucchi. Idaṃ yaṃ taṃ bhagavā gijjhakūṭe mahāvihāre nisinno udumbarikāya deviyā uyyāne nisinnassa nigrodhassa ca paribbājakassa sandhānassa ca upāsakassa dibbāya sotadhātuyā kathāsallāpaṃ sutvā ākāsenāgantvā tesaṃ santike paññatte āsane nisīditvā nigrodhena adhijegucche puṭṭhapañhaṃ vissajjesi, taṃ sandhāya vuttaṃ. <bold>Paraṃ viya mattāyā</bold>ti paramāya mattāya, atimahanteneva pamāṇenāti attho. <bold>Ko hi, bhante</bold>ti ṭhapetvā andhabālaṃ diṭṭhigatikaṃ añño paṇḍitajātiko ‘‘ko nāma bhagavato dhammaṃ sutvā na attamano assā’’ti vadati. <bold>Labheyyāha</bold>nti idaṃ so – ‘‘ciraṃ vata me aniyyānikapakkhe yojetvā attā kilamito, ‘sukkhanadītīre nhāyissāmī’ti samparivattentena viya thuse koṭṭentena viya na koci attho nipphādito. Handāhaṃ attānaṃ yoge yojessāmī’’ti cintetvā āha. Atha bhagavā yo anena khandhake titthiyaparivāso paññatto, yo aññatitthiyapubbo sāmaṇerabhūmiyaṃ ṭhito – ‘‘ahaṃ bhante, itthannāmo aññatitthiyapubbo imasmiṃ dhammavinaye ākaṅkhāmi upasampadaṃ, svāhaṃ, bhante, saṃghaṃ cattāro māse parivāsaṃ yācāmī’’tiādinā (mahāva. 86) nayena samādiyitvā parivasati, taṃ sandhāya – ‘‘yo kho, kassapa, aññatitthiyapubbo’’tiādimāha.</paragraph>
    <paragraph line="49" number="405"> Tattha <bold>pabbajja</bold>nti vacanasiliṭṭhatāvaseneva vuttaṃ, aparivasitvāyeva hi pabbajjaṃ labhati. Upasampadatthikena pana nātikālena gāmappavesanādīni aṭṭha vattāni pūrentena parivasitabbaṃ. <bold>Āraddhacittā</bold>ti aṭṭhavattapūraṇena <pageBreak edition="Pali Text Society" number="2.0363" /> tuṭṭhacittā, ayamettha saṅkhepattho. Vitthārato panesa titthiyaparivāso samantapāsādikāya <bold>vinayaṭṭhakathāyaṃ</bold> pabbajjakhandhakavaṇṇanāya vuttanayena veditabbo. <bold>Api ca metthā</bold>ti api ca me ettha. <bold>Puggalavemattatā viditā</bold>ti puggalanānattaṃ viditaṃ. ‘‘Ayaṃ puggalo parivāsāraho, ayaṃ na parivāsāraho’’ti idaṃ mayhaṃ pākaṭanti dasseti. Tato kassapo cintesi – ‘‘aho acchariyaṃ buddhasāsanaṃ, yattha evaṃ ghaṃsitvā koṭṭetvā yuttameva gaṇhanti, ayuttaṃ chaḍḍentī’’ti, tato suṭṭhutaraṃ pabbajjāya sañjātussāho – ‘‘sace bhante’’tiādimāha.</paragraph>
    <paragraph line="50">Atha <pageBreak edition="Myanmar" number="1.0299" /> kho bhagavā tassa tibbacchandataṃ viditvā – ‘‘na kassapo parivāsaṃ arahatī’’ti aññataraṃ bhikkhuṃ āmantesi – ‘‘gaccha bhikkhu kassapaṃ nhāpetvā pabbājetvā ānehī’’ti. So <pageBreak edition="Vipassana Research Institut" number="1.0270" /> tathā katvā taṃ pabbājetvā bhagavato santikaṃ āgamāsi. Bhagavā taṃ gaṇamajjhe nisīdāpetvā upasampādesi. Tena vuttaṃ – ‘‘alattha kho acelo kassapo bhagavato santike pabbajjaṃ, alattha upasampada’’nti. <bold>Acirūpasampanno</bold>ti upasampanno hutvā nacirameva. <bold>Vūpakaṭṭho</bold>ti vatthukāmakilesakāmehi kāyena ceva cittena ca vūpakaṭṭho. <bold>Appamatto</bold>ti kammaṭṭhāne satiṃ avijahanto. <bold>Ātāpī</bold>ti kāyikacetasikasaṅkhātena vīriyātāpena ātāpī. <bold>Pahitatto</bold>ti kāye ca jīvite ca anapekkhatāya pesitacitto vissaṭṭhaattabhāvo. <bold>Yassatthāyā</bold>ti yassa atthāya. <bold>Kulaputtā</bold>ti ācārakulaputtā. <bold>Sammadevā</bold>ti hetunāva kāraṇeneva. <bold>Tadanuttara</bold>nti taṃ anuttaraṃ. <bold>Brahmacariyapariyosāna</bold>nti maggabrahmacariyassa pariyosānabhūtaṃ arahattaphalaṃ. Tassa hi atthāya kulaputtā pabbajanti. <bold>Diṭṭheva dhamme</bold>ti imasmiṃyeva attabhāve. <bold>Sayaṃ abhiññā sacchikatvā</bold>ti attanāyeva paññāya paccakkhaṃ <pageBreak edition="Pali Text Society" number="2.0364" /> katvā, aparappaccayaṃ katvāti attho. <bold>Upasampajja vihāsī</bold>ti pāpuṇitvā sampādetvā vihāsi, evaṃ viharanto <bold>ca khīṇā jāti…pe… abbhaññāsī</bold>ti.</paragraph>
    <paragraph line="51">Evamassa paccavekkhaṇabhūmiṃ dassetvā arahattanikūṭena desanaṃ niṭṭhāpetuṃ ‘‘aññataro kho panāyasmā kassapo arahataṃ ahosī’’ti vuttaṃ. Tattha <bold>aññataro</bold>ti eko. <bold>Arahata</bold>nti arahantānaṃ, bhagavato sāvakānaṃ arahantānaṃ abbhantaro ahosīti ayamettha adhippāyo. Yaṃ yaṃ pana antarantarā na vuttaṃ, taṃ taṃ tattha tattha vuttattā pākaṭamevāti.</paragraph>
    <centered line="52">Iti sumaṅgalavilāsiniyā dīghanikāyaṭṭhakathāyaṃ</centered>
    <centered line="53">Mahāsīhanādasuttavaṇṇanā niṭṭhitā.</centered>
  </content>
</document>