<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0103a.att0.xml</normativeSource>
    <archivePath>roman/atthakatha/suttapitaka (atthakatha)/digha nikaya (atthakatha)/pathikavagga-atthakatha/1. pathikasuttavannana.xml</archivePath>
    <baseFileName>1. pathikasuttavannana</baseFileName>
    <titlePath>1. Pāthikasuttavaṇṇanā - Pāthikavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Dīghanikāye</nikaya>
    <book line="3">Pāthikavaggaṭṭhakathā</book>
    <chapter line="4">1. Pāthikasuttavaṇṇanā</chapter>
    <subhead line="5">Sunakkhattavatthuvaṇṇanā</subhead>
    <paragraph line="6" number="1"><bold>Evaṃ</bold><pageBreak edition="P" number="3.0816" /><pageBreak edition="V" number="3.0001" /><pageBreak edition="M" number="3.0001" /><bold>me sutaṃ…pe… mallesu viharatī</bold>ti pāthikasuttaṃ. Tatrāyaṃ apubbapadavaṇṇanā. <bold>Mallesu viharatī</bold>ti mallā nāma jānapadino rājakumārā, tesaṃ nivāso ekopi janapado ruḷhīsaddena ‘‘mallā’’ti vuccati, tasmiṃ mallesu janapade. ‘‘Anupiyaṃ nāma mallānaṃ nigamo’’ti <bold>anupiya</bold>nti evaṃnāmako mallānaṃ janapadassa eko nigamo, taṃ gocaragāmaṃ katvā ekasmiṃ chāyūdakasampanne vanasaṇḍe viharatīti attho. Anopiyantipi pāṭho. <bold>Pāvisī</bold>ti paviṭṭho. Bhagavā pana na tāva paviṭṭho, pavisissāmīti nikkhantattā pana pāvisīti vutto. Yathā kiṃ, yathā ‘‘gāmaṃ gamissāmī’’ti nikkhanto puriso taṃ gāmaṃ apattopi ‘‘kuhiṃ itthannāmo’’ti <pageBreak edition="V" number="3.0002" /> vutte ‘‘gāmaṃ gato’’ti vuccati, evaṃ. <bold>Etadahosī</bold>ti gāmasamīpe ṭhatvā sūriyaṃ olokentassa etadahosi. <bold>Atippago kho</bold>ti ativiya pago kho, na tāva kulesu yāgubhattaṃ niṭṭhitanti. Kiṃ pana bhagavā kālaṃ ajānitvā nikkhantoti? Na ajānitvā. Paccūsakāleyeva hi bhagavā ñāṇajālaṃ pattharitvā lokaṃ volokento ñāṇajālassa anto paviṭṭhaṃ bhaggavagottaṃ channaparibbājakaṃ disvā ‘‘ajjāhaṃ imassa paribbājakassa mayā pubbe katakāraṇaṃ samāharitvā dhammaṃ kathessāmi, sā dhammakathā <pageBreak edition="M" number="3.0002" /> assa mayi pasādappaṭilābhavasena saphalā bhavissatī’’ti ñatvāva paribbājakārāmaṃ pavisitukāmo atippagova nikkhami. Tasmā tattha pavisitukāmatāya evaṃ cittaṃ uppādesi.</paragraph>
    <paragraph line="7" number="2"><bold>Etadavocā</bold>ti <pageBreak edition="P" number="3.0817" /> bhagavantaṃ disvā mānathaddhataṃ akatvā satthāraṃ paccuggantvā etaṃ <bold>etu kho, bhante</bold>tiādikaṃ vacanaṃ avoca. <bold>Imaṃ pariyāya</bold>nti imaṃ vāraṃ, ajja imaṃ āgamanavāranti attho. Kiṃ pana bhagavā pubbepi tattha gatapubboti? Na gatapubbo, lokasamudācāravasena pana evamāha. Lokiyā hi cirassaṃ āgatampi anāgatapubbampi manāpajātikaṃ āgataṃ disvā ‘‘kuto bhavaṃ āgato, cirassaṃ bhavaṃ āgato, kathaṃ te idhāgamanamaggo ñāto, kiṃ maggamūḷhosī’’tiādīni vadanti. Tasmā ayampi lokasamudācāravasena evamāhāti veditabbo. <bold>Idamāsana</bold>nti attano nisinnāsanaṃ papphoṭetvā sampādetvā dadamāno evamāha. <bold>Sunakkhatto licchaviputto</bold>ti sunakkhatto nāma licchavirājaputto. So kira tassa gihisahāyo hoti, kālena kālaṃ tassa santikaṃ gacchati. <bold>Paccakkhāto</bold>ti ‘‘paccakkhāmi dānāhaṃ, bhante, bhagavantaṃ na dānāhaṃ, bhante, bhagavantaṃ uddissa viharissāmī’’ti evaṃ paṭiakkhāto nissaṭṭho pariccatto.</paragraph>
    <paragraph line="8" number="3"><bold>Bhagavantaṃ uddissā</bold>ti bhagavā me satthā ‘‘bhagavato ahaṃ ovādaṃ paṭikaromī’’ti evaṃ apadisitvā. <bold>Ko santo kaṃ paccācikkhasī</bold>ti yācako vā yācitakaṃ paccācikkheyya, yācitako vā yācakaṃ. Tvaṃ pana neva yācako na yācitako, evaṃ sante, moghapurisa, ko santo ko samāno kaṃ paccācikkhasīti dasseti. <bold>Passa moghapurisā</bold>ti passa tucchapurisa. <bold>Yāvañca te idaṃ aparaddha</bold>nti yattakaṃ idaṃ tava aparaddhaṃ, yattako te aparādho tattako dosoti evāhaṃ bhaggava tassa dosaṃ āropesinti dasseti.</paragraph>
    <paragraph line="9" number="4"><bold>Uttarimanussadhammā</bold>ti pañcasīladasasīlasaṅkhātā manussadhammāuttari. <bold>Iddhipāṭihāriya</bold>nti iddhibhūtaṃ pāṭihāriyaṃ. <bold>Kate vā</bold>ti katamhi vā. <bold>Yassatthāyā</bold>ti yassa dukkhakkhayassa atthāya. <bold>So</bold><pageBreak edition="V" number="3.0003" /><bold>niyyāti takkarassā</bold>ti <pageBreak edition="M" number="3.0003" /> so dhammo takkarassa yathā mayā dhammo desito, tathā kārakassa sammā paṭipannassa puggalassa sabbavaṭṭadukkhakkhayāya amatanibbānasacchikiriyāya <pageBreak edition="P" number="3.0818" /> gacchati, na gacchati, saṃvattati, na saṃvattatīti pucchati. <bold>Tatra sunakkhattā</bold>ti tasmiṃ sunakkhatta mayā desite dhamme takkarassa sammā dukkhakkhayāya saṃvattamāne kiṃ uttarimanussadhammā iddhipāṭihāriyaṃ kataṃ karissati, ko tena katena attho. Tasmiñhi katepi akatepi mama sāsanassa parihāni natthi, devamanussānañhi amatanibbānasampāpanatthāya ahaṃ pāramiyo pūresiṃ, na pāṭihāriyakaraṇatthāyāti pāṭihāriyassa niratthakataṃ dassetvā ‘‘passa, moghapurisā’’ti dutiyaṃ dosaṃ āropesi.</paragraph>
    <paragraph line="10" number="5"><bold>Aggañña</bold>nti lokapaññattiṃ. ‘‘Idaṃ nāma lokassa agga’’nti evaṃ jānitabbampi aggaṃ mariyādaṃ na taṃ paññapetīti vadati. Sesamettha anantaravādānusāreneva veditabbaṃ.</paragraph>
    <paragraph line="11" number="6"><bold>Anekapariyāyena kho</bold>ti idaṃ kasmā āraddhaṃ. Sunakkhatto kira ‘‘bhagavato guṇaṃ makkhessāmi, ‘‘dosaṃ paññapessāmī’’ti ettakaṃ vippalapitvā bhagavato kathaṃ suṇanto appatiṭṭho niravo aṭṭhāsi.</paragraph>
    <paragraph line="12">Atha bhagavā – ‘‘sunakkhatta, evaṃ tvaṃ makkhibhāve ṭhito sayameva garahaṃ pāpuṇissasī’’ti makkhibhāve ādīnavadassanatthaṃ <bold>anekapariyāyenā</bold>tiādimāha. Tattha <bold>anekapariyāyenā</bold>ti anekakāraṇena. <bold>Vajjigāme</bold>ti vajjirājānaṃ gāme, vesālīnagare <bold>no visahī</bold>ti nāsakkhi. <bold>So avisahanto</bold>ti so sunakkhatto yassa pubbe tiṇṇaṃ ratanānaṃ vaṇṇaṃ kathentassa mukhaṃ nappahoti, so dāni teneva mukhena avaṇṇaṃ katheti, addhā avisahanto asakkonto brahmacariyaṃ carituṃ attano bālatāya avaṇṇaṃ kathetvā hīnāyāvatto. Buddho pana subuddhova, dhammo svākkhātova, saṅgho suppaṭipannova. Evaṃ tīṇi ratanāni thomentā manussā tuyheva dosaṃ dassessantīti. <bold>Iti kho te</bold>ti evaṃ kho te, sunakkhatta, vattāro bhavissanti. Tato evaṃ dose uppanne satthā atītānāgate appaṭihatañāṇo, mayhaṃ evaṃ doso uppajjissatīti jānantopi puretaraṃ na kathesīti vattuṃ na lacchasīti dasseti. <bold>Apakkamevā</bold>ti <pageBreak edition="M" number="3.0004" /> apakkamiyeva, apakkanto vā cutoti attho. <bold>Yathā</bold><pageBreak edition="P" number="3.0819" /><bold>taṃ āpāyiko</bold>ti yathā apāye nibbattanāraho satto apakkameyya, evameva apakkamīti attho.</paragraph>
    <subhead line="13">Korakkhattiyavatthuvaṇṇanā</subhead>
    <paragraph line="14" number="7"><bold>Ekamidāha</bold>nti <pageBreak edition="V" number="3.0004" /> iminā kiṃ dasseti? Idaṃ suttaṃ dvīhi padehi ābaddhaṃ iddhipāṭihāriyaṃ na karotīti ca aggaññaṃ na paññapetīti ca. Tattha ‘‘aggaññaṃ na paññapetī’’ti idaṃ padaṃ suttapariyosāne dassessati. ‘‘Pāṭihāriyaṃ na karotī’’ti imassa pana padassa anusandhidassanavasena ayaṃ desanā āraddhā.</paragraph>
    <paragraph line="15">Tattha <bold>ekamidāha</bold>nti ekasmiṃ ahaṃ. <bold>Samaya</bold>nti samaye, ekasmiṃ kāle ahanti attho. <bold>Thūlūsū</bold>ti thūlū nāma janapado, tattha viharāmi. <bold>Uttarakā nāmā</bold>ti itthiliṅgavasena uttarakāti evaṃnāmako thūlūnaṃ janapadassa nigamo, taṃ nigamaṃ gocaragāmaṃ katvāti attho. <bold>Acelo</bold>ti naggo. <bold>Korakkhattiyo</bold>ti antovaṅkapādo khattiyo. <bold>Kukkuravatiko</bold>ti samādinnakukkuravato sunakho viya ghāyitvā khādati, uddhanantare nipajjati, aññampi sunakhakiriyameva karoti. <bold>Catukkuṇḍiko</bold>ti catusaṅghaṭṭito dve jāṇūni dve ca kappare bhūmiyaṃ ṭhapetvā vicarati. <bold>Chamānikiṇṇa</bold>nti bhūmiyaṃ nikiṇṇaṃ pakkhittaṃ ṭhapitaṃ. <bold>Bhakkhasa</bold>nti bhakkhaṃ yaṃkiñci khādanīyaṃ bhojanīyaṃ. <bold>Mukhenevā</bold>ti hatthena aparāmasitvā khādanīyaṃ mukheneva khādati, bhojanīyampi mukheneva bhuñjati. <bold>Sādhurūpo</bold>ti sundararūpo. <bold>Ayaṃ samaṇo</bold>ti ayaṃ arahataṃ samaṇo ekoti. Tattha <bold>vatā</bold>ti patthanatthe nipāto. Evaṃ kirassa patthanā ahosi ‘‘iminā samaṇena sadiso añño samaṇo nāma natthi, ayañhi appicchatāya vatthaṃ na nivāseti, ‘esa papañco’ti maññamāno bhikkhābhājanampi na pariharati, chamānikiṇṇameva khādati, ayaṃ samaṇo nāma. Mayaṃ pana kiṃ samaṇā’’ti? Evaṃ sabbaññubuddhassa pacchato carantova imaṃ pāpakaṃ vitakkaṃ vitakkesi.</paragraph>
    <paragraph line="16"><bold>Etadavocā</bold>ti <pageBreak edition="P" number="3.0820" /> bhagavā kira cintesi ‘‘ayaṃ sunakkhatto pāpajjhāsayo, kiṃ nu imaṃ disvā cintesī’’ti? Athevaṃ cintento tassa ajjhāsayaṃ viditvā ‘‘ayaṃ moghapuriso mādisassa sabbaññuno pacchato āgacchanto <pageBreak edition="M" number="3.0005" /> acelaṃ arahāti maññati, idheva dānāyaṃ bālo niggahaṃ arahatī’’ti anivattitvāva etaṃ <bold>tvampi nāmā</bold>tiādivacanamavoca. Tattha <bold>tvampi nāmā</bold>ti garahatthe pikāro. Garahanto hi naṃ bhagavā ‘‘tvampi nāmā’’ti āha. ‘‘Tvampi nāma evaṃ hīnajjhāsayo, ahaṃ samaṇo sakyaputtiyoti evaṃ paṭijānissasī’’ti ayañhettha adhippāyo. <bold>Kiṃ pana maṃ, bhante</bold>ti mayhaṃ, bhante, kiṃ gārayhaṃ disvā bhagavā ‘‘evamāhā’’ti pucchati. Athassa bhagavā ācikkhanto ‘‘nanu te’’tiādimāha. <bold>Maccharāyatī</bold>ti ‘‘mā aññassa <pageBreak edition="V" number="3.0005" /> arahattaṃ hotū’’ti kiṃ bhagavā evaṃ arahattassa maccharāyatīti pucchati. <bold>Na kho aha</bold>nti ahaṃ, moghapurisa, sadevakassa lokassa arahattappaṭilābhameva paccāsīsāmi, etadatthameva me bahūni dukkarāni karontena pāramiyo pūritā, na kho ahaṃ, moghapurisa, arahattassa maccharāyāmi. <bold>Pāpakaṃ diṭṭhigata</bold>nti na arahantaṃ arahāti, arahante ca anarahantoti evaṃ tassa diṭṭhi uppannā. Taṃ sandhāya ‘‘pāpakaṃ diṭṭhigata’’nti āha. <bold>Yaṃ kho panā</bold>ti yaṃ etaṃ acelaṃ evaṃ maññasi. <bold>Sattamaṃ divasa</bold>nti sattame divase. <bold>Alasakenā</bold>ti alasakabyādhinā. <bold>Kālaṅkarissatī</bold>ti uddhumātaudaro marissati.</paragraph>
    <paragraph line="17"><bold>Kālakañcikā</bold>ti tesaṃ asurānaṃ nāmaṃ. Tesaṃ kira tigāvuto attabhāvo appamaṃsalohito purāṇapaṇṇasadiso kakkaṭakānaṃ viya akkhīni nikkhamitvā matthake tiṭṭhanti, mukhaṃ sūcipāsakasadisaṃ matthakasmiṃyeva hoti, tena oṇamitvā gocaraṃ gaṇhanti. <bold>Bīraṇatthambake</bold>ti bīraṇatiṇatthambo tasmiṃ susāne atthi, tasmā taṃ bīraṇatthambakanti vuccati.</paragraph>
    <paragraph line="18"><bold>Tenupasaṅkamī</bold>ti bhagavati ettakaṃ vatvā tasmiṃ gāme piṇḍāya caritvā vihāraṃ gate vihārā nikkhamitvā upasaṅkami. <bold>Yena tva</bold>nti yena kāraṇena tvaṃ. Yasmāpi bhagavatā byākato, tasmāti attho. <bold>Mattaṃ</bold><pageBreak edition="P" number="3.0821" /><bold>matta</bold>nti pamāṇayuttaṃ pamāṇayuttaṃ. ‘‘Mantā mantā’’tipi pāṭho, paññāya upaparikkhitvā upaparikkhitvāti attho. <bold>Yathā samaṇassa gotamassā</bold>ti yathā samaṇassa gotamassa micchā vacanaṃ assa, tathā kareyyāsīti āha. Evaṃ vutte acelo sunakho viya uddhanaṭṭhāne nipanno sīsaṃ ukkhipitvā akkhīni ummīletvā olokento kiṃ kathesi ‘‘samaṇo nāma <pageBreak edition="M" number="3.0006" /> gotamo amhākaṃ verī visabhāgo, samaṇassa gotamassa uppannakālato paṭṭhāya mayaṃ sūriye uggate khajjopanakā viya jātā. Samaṇo gotamo amhe, evaṃ vācaṃ vadeyya aññathā vā. Verino pana kathā nāma tacchā na hoti, gaccha tvaṃ ahamettha kattabbaṃ jānissāmī’’ti vatvā punadeva nipajji.</paragraph>
    <paragraph line="19" number="8"><bold>Ekadvīhikāyā</bold>ti ekaṃ dveti vatvā gaṇesi. <bold>Yathā ta</bold>nti yathā asaddahamāno koci gaṇeyya, evaṃ gaṇesi. Ekadivasañca tikkhattuṃ upasaṅkamitvā eko divaso atīto, dve divasā atītāti ārocesi. <bold>Sattamaṃ divasa</bold>nti so kira sunakkhattassa vacanaṃ sutvā sattāhaṃ nirāhārova ahosi. Athassa sattame divase eko upaṭṭhāko ‘‘amhākaṃ kulūpakasamaṇassa ajja sattamo divaso gehaṃ anāgacchantassa aphāsu nu kho jāta’’nti sūkaramaṃsaṃ pacāpetvā bhattamādāya gantvā purato bhūmiyaṃ nikkhipi. Acelo disvā cintesi ‘‘samaṇassa gotamassa kathā <pageBreak edition="V" number="3.0006" /> tacchā vā atacchā vā hotu, āhāraṃ pana khāditvā suhitassa me maraṇampi sumaraṇa’’nti dve hatthe jaṇṇukāni ca bhūmiyaṃ ṭhapetvā kucchipūraṃ bhuñji. So rattibhāge jīrāpetuṃ asakkonto alasakena kālamakāsi. Sacepi hi so ‘‘na bhuñjeyya’’nti cinteyya, tathāpi taṃ divasaṃ bhuñjitvā alasakena kālaṃ kareyya. Advejjhavacanā hi tathāgatāti.</paragraph>
    <paragraph line="20"><bold>Bīraṇatthambake</bold>ti titthiyā kira ‘‘kālaṅkato korakkhattiyo’’ti sutvā divasāni gaṇetvā idaṃ tāva saccaṃ jātaṃ, idāni naṃ aññattha chaḍḍetvā ‘‘musāvādena samaṇaṃ gotamaṃ niggaṇhissāmā’’ti gantvā tassa sarīraṃ valliyā bandhitvā ākaḍḍhantā ‘‘ettha chaḍḍessāma, ettha chaḍḍessāmā’’ti gacchanti. Gatagataṭṭhānaṃ aṅgaṇameva hoti. Te kaḍḍhamānā bīraṇatthambakasusānaṃyeva gantvā susānabhāvaṃ ñatvā ‘‘aññattha chaḍḍessāmā’’ti ākaḍḍhiṃsu. Atha <pageBreak edition="P" number="3.0822" /> nesaṃ valli chijjittha, pacchā cāletuṃ nāsakkhiṃsu. Te tatova pakkantā. Tena vuttaṃ – ‘‘bīraṇatthambake susāne chaḍḍesu’’nti.</paragraph>
    <paragraph line="21" number="9"><bold>Tenupasaṅkamī</bold>ti kasmā upasaṅkami? So kira cintesi ‘‘avasesaṃ tāva samaṇassa gotamassa vacanaṃ sameti, matassa pana uṭṭhāya aññena saddhiṃ kathanaṃ nāma natthi, handāhaṃ gantvā pucchāmi. Sace katheti, sundaraṃ. No <pageBreak edition="M" number="3.0007" /> ce katheti, samaṇaṃ gotamaṃ musāvādena niggaṇhissāmī’’ti iminā kāraṇena upasaṅkami. <bold>Ākoṭesī</bold>ti pahari. <bold>Jānāmi āvuso</bold>ti matasarīraṃ uṭṭhahitvā kathetuṃ samatthaṃ nāma natthi, idaṃ kathaṃ kathesīti? Buddhānubhāvena. Bhagavā kira korakkhattiyaṃ asurayonito ānetvā sarīre adhimocetvā kathāpesi. Tameva vā sarīraṃ kathāpesi, acinteyyo hi buddhavisayo.</paragraph>
    <paragraph line="22" number="10"><bold>Tatheva taṃ vipāka</bold>nti tassa vacanassa vipākaṃ tatheva, udāhu noti liṅgavipallāso kato, tatheva so vipākoti attho. Keci pana ‘‘vipakka’’ntipi paṭhanti, nibbattanti attho.</paragraph>
    <paragraph line="23">Ettha ṭhatvā pāṭihāriyāni samānetabbāni. Sabbāneva hetāni pañca pāṭihāriyāni honti. ‘‘Sattame divase marissatī’’ti vuttaṃ, so tatheva mato, idaṃ paṭhamaṃ pāṭihāriyaṃ. ‘‘Alasakenā’’ti vuttaṃ, alasakeneva mato, idaṃ dutiyaṃ. ‘‘Kālakañcikesu nibbattissatī’’ti vuttaṃ, tattheva nibbatto, idaṃ tatiyaṃ. ‘‘Bīraṇatthambake susāne chaḍḍessantī’’ti vuttaṃ, tattheva chaḍḍito <pageBreak edition="V" number="3.0007" />, idaṃ catutthaṃ. ‘‘Nibbattaṭṭhānato āgantvā sunakkhattena saddhiṃ kathessatī’’ti vutto, so kathesiyeva, idaṃ pañcamaṃ pāṭihāriyaṃ.</paragraph>
    <subhead line="24">Acelakaḷāramaṭṭakavatthuvaṇṇanā</subhead>
    <paragraph line="25" number="11"><bold>Kaḷāramaṭṭako</bold>ti nikkhantadantamattako. Nāmameva vā tassetaṃ. <bold>Lābhaggappatto</bold>ti lābhaggaṃ patto, aggalābhaṃ pattoti vuttaṃ hoti. <bold>Yasaggappatto</bold>ti yasaggaṃ aggaparivāraṃ patto. <bold>Vatapadānī</bold>ti vatāniyeva, vatakoṭṭhāsā vā. <bold>Samattānī</bold>ti gahitāni. <bold>Samādinnānī</bold>ti tasseva vevacanaṃ. <bold>Puratthimena vesāli</bold>nti vesālito avidūre puratthimāya disāya. <bold>Cetiya</bold>nti <pageBreak edition="P" number="3.0823" /> yakkhacetiyaṭṭhānaṃ. Esa nayo sabbattha.</paragraph>
    <paragraph line="26" number="12"><bold>Yena acelako</bold>ti bhagavato vattaṃ katvā yena acelo kaḷāramaṭṭako tenupasaṅkami. <bold>Pañhaṃ apucchī</bold>ti gambhīraṃ tilakkhaṇāhataṃ pañhaṃ pucchi. <bold>Na sampāyāsī</bold>ti na sammā ñāṇagatiyā pāyāsi, andho viya visamaṭṭhāne tattha tattheva pakkhali. Neva ādiṃ, na pariyosānamaddasa. Atha <pageBreak edition="M" number="3.0008" /> vā ‘‘na sampāyāsī’’ti na sampādesi, sampādetvā kathetuṃ nāsakkhi. <bold>Asampāyanto</bold>ti kabarakkhīni parivattetvā olokento ‘‘asikkhitakassa santike vuṭṭhosi, anokāsepi pabbajito pañhaṃ pucchanto vicarasi, apehi mā etasmiṃ ṭhāne aṭṭhāsī’’ti vadanto. <bold>Kopañca dosañca appaccayañca pātvākāsī</bold>ti kuppanākāraṃ kopaṃ, dussanākāraṃ dosaṃ, atuṭṭhākārabhūtaṃ domanassasaṅkhātaṃ appaccayañca pākaṭamakāsi. <bold>Āsādimhase</bold>ti āsādiyimha ghaṭṭayimha. <bold>Mā vata no ahosī</bold>ti aho vata me na bhaveyya. Maṃ vata no ahosītipi pāṭho. Tattha <bold>ma</bold>nti sāmivacanatthe upayogavacanaṃ, ahosi vata nu mamāti attho. Evañca pana cintetvā ukkuṭikaṃ nisīditvā ‘‘khamatha me, bhante’’ti taṃ khamāpesi. Sopi ito paṭṭhāya aññaṃ kiñci pañhaṃ nāma na pucchissasīti. Āma na pucchissāmīti. Yadi evaṃ gaccha, khamāmi teti taṃ uyyojesi.</paragraph>
    <paragraph line="27" number="14"><bold>Parihito</bold>ti paridahito nivatthavattho. <bold>Sānucāriko</bold>ti anucārikā vuccati bhariyā, saha anucārikāya sānucāriko, taṃ taṃ brahmacariyaṃ pahāya sabhariyoti attho. <bold>Odanakummāsa</bold>nti surāmaṃsato atirekaṃ odanampi kummāsampi bhuñjamāno. <bold>Yasā nihīno</bold>ti yaṃ lābhaggayasaggaṃ patto, tato parihīno hutvā. ‘‘Kataṃ hoti uttarimanussadhammā iddhipāṭihāriya’’nti idha sattavatapadātikkamavasena satta pāṭihāriyāni veditabbāni.</paragraph>
    <subhead line="28">Acelapāthikaputtavatthuvaṇṇanā</subhead>
    <paragraph line="29" number="15"><bold>Pāthikaputto</bold>ti <pageBreak edition="V" number="3.0008" /> pāthikassa putto. <bold>Ñāṇavādenā</bold>ti ñāṇavādena saddhiṃ. <bold>Upaḍḍhapatha</bold>nti <pageBreak edition="P" number="3.0824" /> yojanaṃ ce, no antare bhaveyya, gotamo aḍḍhayojanaṃ, ahaṃ aḍḍhayojanaṃ. Esa nayo aḍḍhayojanādīsu. Ekapadavārampi atikkamma gacchato jayo bhavissati, anāgacchato parājayoti. <bold>Te tatthā</bold>ti te mayaṃ tattha samāgataṭṭhāne. <bold>Taddiguṇaṃ taddiguṇāha</bold>nti tato tato diguṇaṃ diguṇaṃ ahaṃ karissāmi, bhagavatā saddhiṃ pāṭihāriyaṃ kātuṃ asamatthabhāvaṃ jānantopi ‘‘uttamapurisena saddhiṃ paṭṭhapetvā asakkuṇantassāpi pāsaṃso hotī’’ti ñatvā evamāha. Nagaravāsinopi <pageBreak edition="M" number="3.0009" /> taṃ sutvā ‘‘asamattho nāma evaṃ na gajjati, addhā ayampi arahā bhavissatī’’ti tassa mahantaṃ sakkāramakaṃsu.</paragraph>
    <paragraph line="30" number="16"><bold>Yenāhaṃ tenupasaṅkamī</bold>ti ‘‘sunakkhatto kira pāthikaputto evaṃ vadatī’’ti assosi. Athassa hīnajjhāsayattā hīnadassanāya cittaṃ udapādi.</paragraph>
    <paragraph line="31">So bhagavato vattaṃ katvā bhagavati gandhakuṭiṃ paviṭṭhe pāthikaputtassa santikaṃ gantvā pucchi ‘‘tumhe kira evarūpiṃ kathaṃ kathethā’’ti? ‘‘Āma, kathemā’’ti. Yadi evaṃ ‘‘mā bhāyittha vissatthā punappunaṃ evaṃ vadatha, ahaṃ samaṇassa gotamassa upaṭṭhāko, tassa visayaṃ vijānāmi, tumhehi saddhiṃ pāṭihāriyaṃ kātuṃ na sakkhissati, ahaṃ samaṇassa gotamassa kathetvā bhayaṃ uppādetvā taṃ aññato gahetvā gamissāmi, tumhe mā bhāyitthā’’ti taṃ assāsetvā bhagavato santikaṃ gato. Tena vuttaṃ ‘‘yenāhaṃ tenupasaṅkamī’’ti. <bold>Taṃ vāca</bold>ntiādīsu ‘‘ahaṃ abuddhova samāno buddhomhīti vicariṃ, abhūtaṃ me kathitaṃ nāhaṃ buddho’’ti vadanto taṃ vācaṃ pajahati nāma. Raho nisīditvā cintayamāno ‘‘ahaṃ ‘ettakaṃ kālaṃ abuddhova samāno buddhomhī’ti vicariṃ, ito dāni paṭṭhāya nāhaṃ buddho’’ti cintayanto taṃ cittaṃ pajahati nāma. ‘‘Ahaṃ ‘ettakaṃ kālaṃ abuddhova samāno buddhomhī’ti pāpakaṃ diṭṭhiṃ gahetvā vicariṃ, ito dāni paṭṭhāya imaṃ diṭṭhiṃ pajahāmī’’ti pajahanto taṃ diṭṭhiṃ paṭinissajjati nāma. Evaṃ akaronto pana taṃ vācaṃ appahāya taṃ cittaṃ appahāya taṃ diṭṭhiṃ appaṭinissajjitvāti vuccati. <bold>Vipateyyā</bold>ti bandhanā muttatālapakkaṃ viya gīvato pateyya, sattadhā vā pana phaleyya.</paragraph>
    <paragraph line="32" number="17"><bold>Rakkhateta</bold>nti <pageBreak edition="P" number="3.0825" /> rakkhatu etaṃ. <bold>Ekaṃsenā</bold>ti nippariyāyena. <bold>Odhāritā</bold>ti bhāsitā. <bold>Acelo</bold><pageBreak edition="V" number="3.0009" /><bold>ca, bhante, pāthikaputto</bold>ti evaṃ ekaṃsena bhagavato vācāya odhāritāya sace acelo pāthikaputto. <bold>Virūparūpenā</bold>ti vigatarūpena vigacchitasabhāvena rūpena attano rūpaṃ pahāya adissamānena kāyena. Sīhabyagghādivasena vā vividharūpena sammukhībhāvaṃ āgaccheyya. <bold>Tadassa bhagavato musā</bold>ti evaṃ sante bhagavato taṃ vacanaṃ musā bhaveyyāti musāvādena niggaṇhāti. Ṭhapetvā kira etaṃ na aññena bhagavā musāvādena niggahitapubboti.</paragraph>
    <paragraph line="33" number="18"><bold>Dvayagāminī</bold>ti <pageBreak edition="M" number="3.0010" /> sarūpena atthibhāvaṃ, atthena natthibhāvanti evaṃ dvayagāminī. Alikatucchanipphalavācāya etaṃ adhivacanaṃ.</paragraph>
    <paragraph line="34" number="19"><bold>Ajitopi nāma licchavīnaṃ senāpatī</bold>ti so kira bhagavato upaṭṭhāko ahosi, so kālamakāsi. Athassa sarīrakiccaṃ katvā manussā pāthikaputtaṃ pucchiṃsu ‘‘kuhiṃ nibbatto senāpatī’’ti? So āha – ‘‘mahāniraye nibbatto’’ti. Idañca pana vatvā puna āha ‘‘tumhākaṃ senāpati mama santikaṃ āgamma ahaṃ tumhākaṃ vacanamakatvā samaṇassa gotamassa vādaṃ patiṭṭhapetvā niraye nibbattomhī’’ti paroditthāti. <bold>Tenupasaṅkami divāvihārāyā</bold>ti ettha ‘‘pāṭihāriyakaraṇatthāyā’’ti kasmā na vadati? Abhāvā. Sammukhībhāvopi hissa tena saddhiṃ natthi, kuto pāṭihāriyakaraṇaṃ, tasmā tathā avatvā ‘‘divāvihārāyā’’ti āha.</paragraph>
    <subhead line="35">Iddhipāṭihāriyakathāvaṇṇanā</subhead>
    <paragraph line="36" number="20"><bold>Gahapatinecayikā</bold>ti gahapati mahāsālā. Tesañhi mahādhanadhaññanicayo, tasmā ‘‘necayikā’’ti vuccanti. <bold>Anekasahassā</bold>ti sahassehipi aparimāṇagaṇanā. Evaṃ mahatiṃ kira parisaṃ ṭhapetvā sunakkhattaṃ añño sannipātetuṃ samattho natthi. Teneva bhagavā ettakaṃ kālaṃ sunakkhattaṃ gahetvā vicari.</paragraph>
    <paragraph line="37" number="21"><bold>Bhaya</bold>nti cittutrāsabhayaṃ. <bold>Chambhitatta</bold>nti sakalasarīracalanaṃ. <bold>Lomahaṃso</bold>ti lomānaṃ uddhaggabhāvo. So kira cintesi – ‘‘ahaṃ <pageBreak edition="P" number="3.0826" /> atimahantaṃ kathaṃ kathetvā sadevake loke aggapuggalena saddhiṃ paṭiviruddho, mayhaṃ kho panabbhantare arahattaṃ vā pāṭihāriyakaraṇahetu vā natthi, samaṇo pana gotamo pāṭihāriyaṃ karissati, athassa pāṭihāriyaṃ disvā mahājano ‘tvaṃ dāni pāṭihāriyaṃ kātuṃ asakkonto kasmā attano pamāṇamajānitvā loke aggapuggalena saddhiṃ paṭimallo hutvā gajjasī’ti kaṭṭhaleḍḍudaṇḍādīhi viheṭhessatī’’ti. Tenassa mahājanasannipātañceva <pageBreak edition="V" number="3.0010" /> tena bhagavato ca āgamanaṃ sutvā bhayaṃ vā chambhitattaṃ vā lomahaṃso vā udapādi. So tato dukkhā muccitukāmo tindukakhāṇukaparibbājakārāmaṃ agamāsi. Tamatthaṃ dassetuṃ <bold>atha kho bhagavā</bold>tiādimāha <pageBreak edition="M" number="3.0011" />. Tattha <bold>upasaṅkamī</bold>ti na kevalaṃ upasaṅkami, upasaṅkamitvā pana dūraṃ aḍḍhayojanantaraṃ paribbājakārāmaṃ paviṭṭho. Tatthapi cittassādaṃ alabhamāno antantena āvijjhitvā ārāmapaccante ekaṃ gahanaṭṭhānaṃ upadhāretvā pāsāṇaphalake nisīdi. Atha bhagavā cintesi – ‘‘sace ayaṃ bālo kassacideva kathaṃ gahetvā idhāgaccheyya, mā nassatu bālo’’ti ‘‘nisinnapāsāṇaphalakaṃ tassa sarīre allīnaṃ hotū’’ti adhiṭṭhāsi. Saha adhiṭṭhānacittena taṃ tassa sarīre allīyi. So mahāaddubandhanabaddho viya chinnapādo viya ca ahosi.</paragraph>
    <paragraph line="38"><bold>Assosī</bold>ti ito cito ca pāthikaputtaṃ pariyesamānā parisā tassa anupadaṃ gantvā nisinnaṭṭhānaṃ ñatvā āgatena aññatarena purisena ‘‘tumhe kaṃ pariyesathā’’ti vutte pāthikaputtanti. So ‘‘tindukakhāṇukaparibbājakārāme nisinno’’ti vuttavacanena assosi.</paragraph>
    <paragraph line="39" number="22"><bold>Saṃsappatī</bold>ti osīdati. Tattheva sañcarati. <bold>Pāvaḷā</bold> vuccati ānisadaṭṭhikā.</paragraph>
    <paragraph line="40" number="23"><bold>Parābhūtarūpo</bold>ti parājitarūpo, vinaṭṭharūpo vā.</paragraph>
    <paragraph line="41" number="25"><bold>Goyugehī</bold>ti goyuttehi satamattehi vā sahassamattehi vā yugehi. <bold>Āviñcheyyāmā</bold>ti ākaḍḍheyyāma. <bold>Chijjeyyu</bold>nti chindeyyuṃ. Pāthikaputto <pageBreak edition="P" number="3.0827" /> vā bandhaṭṭhāne chijjeyya.</paragraph>
    <paragraph line="42" number="26"><bold>Dārupattikantevāsī</bold>ti dārupattikassa antevāsī. Tassa kira etadahosi ‘‘tiṭṭhatu tāva pāṭihāriyaṃ, samaṇo gotamo ‘acelo pāthikaputto āsanāpi na vuṭṭhahissatī’ti āha. Handāhaṃ gantvā yena kenaci upāyena taṃ āsanā vuṭṭhāpemi. Ettāvatā ca samaṇassa gotamassa parājayo bhavissatī’’ti. Tasmā evamāha.</paragraph>
    <paragraph line="43" number="27"><bold>Sīhassā</bold>ti cattāro sīhā tiṇasīho ca kāḷasīho ca paṇḍusīho ca kesarasīho ca. Tesaṃ catunnaṃ sīhānaṃ kesarasīho aggataṃ gato, so idhādhippeto. <bold>Migarañño</bold>ti sabbacatuppadānaṃ rañño. <bold>Āsaya</bold>nti nivāsaṃ. <bold>Sīhanāda</bold>nti abhītanādaṃ. <bold>Gocarāya</bold><pageBreak edition="M" number="3.0012" /><bold>pakkameyya</bold>nti āhāratthāya pakkameyyaṃ. <bold>Varaṃ vara</bold>nti uttamuttamaṃ, thūlaṃ thūlanti attho. <bold>Mudumaṃsānī</bold>ti mudūni maṃsāni <pageBreak edition="V" number="3.0011" />. ‘‘Madhumaṃsānī’’tipi pāṭho, madhuramaṃsānīti attho. <bold>Ajjhupeyya</bold>nti upagaccheyyaṃ. <bold>Sīhanādaṃ naditvā</bold>ti ye dubbalā pāṇā, te palāyantūti attano sūrabhāvasannissitena kāruññena naditvā.</paragraph>
    <paragraph line="44" number="28"><bold>Vighāsasaṃvaḍḍho</bold>ti vighāsena saṃvaḍḍho, vighāsaṃ bhakkhitā tirittamaṃsaṃ khāditvā vaḍḍhito. <bold>Ditto</bold>ti dappito thūlasarīro. <bold>Balavā</bold>ti balasampanno. <bold>Etadahosī</bold>ti kasmā ahosi? Asmimānadosena.</paragraph>
    <paragraph line="45">Tatrāyaṃ anupubbikathā – ekadivasaṃ kira so sīho gocarato nivattamāno taṃ siṅgālaṃ bhayena palāyamānaṃ disvā kāruññajāto hutvā ‘‘vayasa, mā bhāyi, tiṭṭha ko nāma tva’’nti āha. Jambuko nāmāhaṃ sāmīti. Vayasa, jambuka, ito paṭṭhāya maṃ upaṭṭhātuṃ sakkhissasīti. Upaṭṭhahissāmīti. So tato paṭṭhāya upaṭṭhāti. Sīho gocarato āgacchanto mahantaṃ mahantaṃ maṃsakhaṇḍaṃ āharati. So taṃ khāditvā avidūre pāsāṇapiṭṭhe vasati. So katipāhaccayeneva thūlasarīro mahākhandho jāto. Atha naṃ sīho avoca – ‘‘vayasa, jambuka, mama vijambhanakāle avidūre ṭhatvā ‘viroca sāmī’ti vattuṃ sakkhissasī’’ti. Sakkomi sāmīti. So tassa vijambhanakāle tathā karoti <pageBreak edition="P" number="3.0828" />. Tena sīhassa atireko asmimāno hoti.</paragraph>
    <paragraph line="46">Athekadivasaṃ jarasiṅgālo udakasoṇḍiyaṃ pānīyaṃ pivanto attano chāyaṃ olokento addasa attano thūlasarīratañceva mahākhandhatañca. Disvā ‘jarasiṅgālosmī’ti manaṃ akatvā ‘‘ahampi sīho jāto’’ti maññi. Tato attanāva attānaṃ etadavoca – ‘‘vayasa, jambuka, yuttaṃ nāma tava iminā attabhāvena parassa ucchiṭṭhamaṃsaṃ khādituṃ, kiṃ tvaṃ puriso na hosi, sīhassāpi cattāro pādā dve dāṭhā dve kaṇṇā ekaṃ naṅguṭṭhaṃ, tavapi sabbaṃ tatheva, kevalaṃ tava kesarabhāramattameva natthī’’ti. Tassevaṃ cintayato asmimāno vaḍḍhi. Athassa tena asmimānadosena etaṃ ‘‘ko cāha’’ntiādi maññitamahosi. Tattha <bold>ko cāha</bold>nti ahaṃ ko, sīho migarājā ko, na me ñāti, na sāmiko, kimahaṃ <pageBreak edition="M" number="3.0013" /> tassa nipaccakāraṃ karomīti adhippāyo. <bold>Siṅgālakaṃyevā</bold>ti siṅgālaravameva. <bold>Bheraṇḍakaṃyevā</bold>ti appiyaamanāpasaddameva. <bold>Ke ca chave siṅgāle</bold>ti ko ca lāmako siṅgālo. <bold>Ke pana sīhanāde</bold>ti ko pana sīhanādo siṅgālassa ca sīhanādassa ca ko sambandhoti adhippāyo. <bold>Sugatāpadānesū</bold>ti sugatalakkhaṇesu. Sugatassa sāsanasambhūtāsu tīsu sikkhāsu. Kathaṃ panesa tattha jīvati? Etassa hi cattāro paccaye dadamānā <pageBreak edition="V" number="3.0012" /> sīlādiguṇasampannānaṃ sambuddhānaṃ demāti denti, tena esa abuddho samāno buddhānaṃ niyāmitapaccaye paribhuñjanto sugatāpadānesu jīvati nāma. <bold>Sugatātirittānī</bold>ti tesaṃ kira bhojanāni dadamānā buddhānañca buddhasāvakānañca datvā pacchā avasesaṃ sāyanhasamaye denti. Evamesa sugatātirittāni bhuñjati nāma. <bold>Tathāgate</bold>ti tathāgataṃ arahantaṃ sammāsambuddhaṃ āsādetabbaṃ ghaṭṭayitabbaṃ. Atha vā ‘‘tathāgate’’tiādīni upayogabahuvacanāneva. <bold>Āsādetabba</bold>nti idampi bahuvacanameva ekavacanaṃ viya vuttaṃ. <bold>Āsādanā</bold>ti ahaṃ buddhena saddhiṃ pāṭihāriyaṃ karissāmīti ghaṭṭanā.</paragraph>
    <paragraph line="47" number="29"><bold>Samekkhiyānā</bold>ti samekkhitvā, maññitvāti attho. <bold>Amaññī</bold>ti puna amaññittha <bold>kotthū</bold>ti <pageBreak edition="P" number="3.0829" /> siṅgālo.</paragraph>
    <paragraph line="48" number="30"><bold>Attānaṃ vighāse samekkhiyā</bold>ti soṇḍiyaṃ ucchiṭṭhodake thūlaṃ attabhāvaṃ disvā. <bold>Yāva attānaṃ na passatī</bold>ti yāva ahaṃ sīhavighāsasaṃvaḍḍhitako jarasiṅgāloti evaṃ yathābhūtaṃ attānaṃ na passati. <bold>Byaggho</bold>ti <bold>maññatī</bold>ti sīhohamasmīti maññati, sīhena vā samānabalo byagghoyeva ahanti maññati.</paragraph>
    <paragraph line="49" number="31"><bold>Bhutvāna bheke</bold>ti āvāṭamaṇḍūke khāditvā. <bold>Khalamūsikāyo</bold>ti khalesu mūsikāyo ca khāditvā. <bold>Kaṭasīsu khittāni ca koṇapānī</bold>ti susānesu chaḍḍitakuṇapāni ca khāditvā. <bold>Mahāvane</bold>ti mahante vanasmiṃ. <bold>Suññavane</bold>ti tucchavane. <bold>Vivaḍḍho</bold>ti vaḍḍhito. <bold>Tatheva so siṅgālakaṃ anadī</bold>ti evaṃ saṃvaḍḍhopi migarājāhamasmīti maññitvāpi yathā pubbe dubbalasiṅgālakāle, tatheva so siṅgālaravaṃyeva aravīti <pageBreak edition="M" number="3.0014" />. Imāyapi gāthāya bhekādīni bhutvā vaḍḍhitasiṅgālo viya lābhasakkāragiddho tvanti pāthikaputtameva ghaṭṭesi.</paragraph>
    <paragraph line="50"><bold>Nāgehī</bold>ti hatthīhi. <bold>Mahābandhanā</bold>ti mahatā kilesabandhanā mocetvā. <bold>Mahāviduggā</bold>ti mahāviduggaṃ nāma cattāro oghā. Tato uddharitvā nibbānathale patiṭṭhapetvā.</paragraph>
    <subhead line="51">Aggaññapaññattikathāvaṇṇanā</subhead>
    <paragraph line="52" number="36"> Iti ‘‘bhagavā ettakena kathāmaggena pāṭihāriyaṃ na karotī’’ti padassa anusandhiṃ dassetvā idāni ‘‘na aggaññaṃ paññāpetī’’ti imassa anusandhiṃ dassento <bold>aggaññañcāha</bold>nti desanaṃ <pageBreak edition="V" number="3.0013" /> ārabhi. Tattha <bold>aggaññañcāha</bold>nti ahaṃ, bhaggava, aggaññañca pajānāmi lokuppatticariyavaṃsañca. <bold>Tañca pajānāmī</bold>ti na kevalaṃ aggaññameva, tañca aggaññaṃ pajānāmi. Tato ca uttaritaraṃ sīlasamādhito paṭṭhāya yāva sabbaññutaññāṇā pajānāmi. <bold>Tañca pajānaṃ na parāmasāmī</bold>ti tañca pajānantopi ahaṃ idaṃ nāma pajānāmīti taṇhādiṭṭhimānavasena na parāmasāmi. Natthi tathāgatassa parāmāsoti dīpeti. <bold>Paccattaññeva</bold><pageBreak edition="P" number="3.0830" /><bold>nibbuti viditā</bold>ti attanāyeva attani kilesanibbānaṃ viditaṃ. <bold>Yadabhijānaṃ tathāgato</bold>ti yaṃ kilesanibbānaṃ jānanto tathāgato. <bold>No anayaṃ āpajjatī</bold>ti aviditanibbānā titthiyā viya anayaṃ dukkhaṃ byasanaṃ nāpajjati.</paragraph>
    <paragraph line="53" number="37"> Idāni yaṃ taṃ titthiyā aggaññaṃ paññapenti, taṃ dassento <bold>santi bhaggavā</bold>tiādimāha. Tattha <bold>issarakuttaṃ brahmakutta</bold>nti issarakataṃ brahmakataṃ, issaranimmitaṃ brahmanimmitanti attho. Brahmā eva hi ettha ādhipaccabhāvena issaroti veditabbo. <bold>Ācariyaka</bold>nti ācariyabhāvaṃ ācariyavādaṃ. Tattha ācariyavādo aggaññaṃ. Aggaññaṃ pana ettha desitanti katvā so aggaññaṃ tveva vutto. <bold>Kathaṃ vihitaka</bold>nti kena vihitaṃ kinti vihitaṃ. Sesaṃ brahmajāle vitthāritanayeneva veditabbaṃ.</paragraph>
    <paragraph line="54" number="41"><bold>Khiḍḍāpadosika</bold>nti khiḍḍāpadosikamūlaṃ.</paragraph>
    <paragraph line="55" number="47"><bold>Asatā</bold>ti <pageBreak edition="M" number="3.0015" /> avijjamānena, asaṃvijjamānaṭṭhenāti attho. <bold>Tucchā</bold>ti tucchena antosāravirahitena. <bold>Musā</bold>ti musāvādena. <bold>Abhūtenā</bold>ti bhūtatthavirahitena. <bold>Abbhācikkhantī</bold>ti abhiācikkhanti. <bold>Viparīto</bold>ti viparītasañño viparītacitto. <bold>Bhikkhavo cā</bold>ti na kevalaṃ samaṇo gotamoyeva, ye ca assa anusiṭṭhiṃ karonti, te bhikkhū ca viparītā. Atha yaṃ sandhāya viparītoti vadanti, taṃ dassetuṃ <bold>samaṇo gotamo</bold>tiādi vuttaṃ. <bold>Subhaṃ vimokkha</bold>nti vaṇṇakasiṇaṃ. <bold>Asubhantvevā</bold>ti subhañca asubhañca sabbaṃ asubhanti evaṃ pajānāti. <bold>Subhantveva tasmiṃ samaye</bold>ti subhanti eva ca tasmiṃ samaye pajānāti, na asubhaṃ. <bold>Bhikkhavo cā</bold>ti ye te evaṃ vadanti, tesaṃ bhikkhavo ca antevāsikasamaṇā viparītā. <bold>Pahotī</bold>ti samattho paṭibalo.</paragraph>
    <paragraph line="56" number="48"><bold>Dukkaraṃ kho</bold>ti ayaṃ paribbājako yadidaṃ ‘‘evaṃpasanno ahaṃ, bhante’’tiādimāha, taṃ sāṭheyyena kohaññena āha. Evaṃ kirassa ahosi – ‘‘samaṇo gotamo mayhaṃ ettakaṃ <pageBreak edition="P" number="3.0831" /> dhammakathaṃ <pageBreak edition="V" number="3.0014" /> kathesi, tamahaṃ sutvāpi pabbajituṃ na sakkomi, mayā etassa sāsanaṃ paṭipannasadisena bhavituṃ vaṭṭatī’’ti. Tato so sāṭheyyena kohaññena evamāha. Tenassa bhagavā mammaṃ ghaṭṭento viya ‘‘dukkaraṃ kho etaṃ, bhaggava tayā aññadiṭṭhikenā’’tiādimāha. Taṃ poṭṭhapādasutte vuttatthameva. <bold>Sādhukamanurakkhā</bold>ti suṭṭhu anurakkha.</paragraph>
    <paragraph line="57">Iti bhagavā pasādamattānurakkhaṇe paribbājakaṃ niyojesi. Sopi evaṃ mahantaṃ suttantaṃ sutvāpi nāsakkhi kilesakkhayaṃ kātuṃ. Desanā panassa āyatiṃ vāsanāya paccayo ahosi. Sesaṃ sabbattha uttānatthamevāti.</paragraph>
    <centered line="58">Sumaṅgalavilāsiniyā dīghanikāyaṭṭhakathāya</centered>
    <centered line="59">Pāthikasuttavaṇṇanā niṭṭhitā.</centered>
  </content>
</document>