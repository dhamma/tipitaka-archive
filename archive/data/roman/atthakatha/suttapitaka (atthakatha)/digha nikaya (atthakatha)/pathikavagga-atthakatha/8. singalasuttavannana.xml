<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0103a.att7.xml</normativeSource>
    <source>roman/atthakatha/suttapitaka (atthakatha)/digha nikaya (atthakatha)/pathikavagga-atthakatha/8. singalasuttavannana.xml</source>
    <script>roman</script>
    <directory>/atthakatha/suttapitaka (atthakatha)/digha nikaya (atthakatha)/pathikavagga-atthakatha</directory>
    <basename>8. singalasuttavannana</basename>
    <titlePath>8. Siṅgālasuttavaṇṇanā - Pāthikavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">8. Siṅgālasuttavaṇṇanā</chapter>
    <subhead line="2">Nidānavaṇṇanā</subhead>
    <paragraph line="3" number="242"><bold>Evaṃ</bold><pageBreak edition="Vipassana Research Institut" number="3.0112" /><pageBreak edition="Myanmar" number="3.0124" /><pageBreak edition="Pali Text Society" number="3.0941" /><bold>me suta</bold>nti siṅgālasuttaṃ. Tatrāyamanuttānapadavaṇṇanā – <bold>veḷuvane kalandakanivāpe</bold>ti veḷuvananti tassa uyyānassa nāmaṃ. Taṃ kira veḷūhi parikkhittaṃ ahosi aṭṭhārasahatthena ca pākārena gopuraṭṭālakayuttaṃ nīlobhāsaṃ manoramaṃ, tena veḷuvananti vuccati. Kalandakānañcettha nivāpaṃ adaṃsu, tena kalandakanivāpoti vuccati.</paragraph>
    <paragraph line="4">Pubbe kira aññataro rājā tattha uyyānakīḷanatthaṃ āgato surāmadena matto divā niddaṃ okkami. Parijanopissa ‘‘sutto rājā’’ti pupphaphalādīhi palobhiyamāno ito cito ca pakkāmi. Atha surāgandhena aññatarasmā susirarukkhā kaṇhasappo nikkhamitvā rañño abhimukho āgacchati, taṃ disvā rukkhadevatā ‘‘rañño jīvitaṃ dammī’’ti kāḷakavesena āgantvā kaṇṇamūle saddamakāsi. Rājā paṭibujjhi. Kaṇhasappo nivatto. So taṃ disvā ‘‘imāya kāḷakāya mama jīvitaṃ dinna’’nti kāḷakānaṃ tattha nivāpaṃ paṭṭhapesi, abhayaghosañca ghosāpesi. Tasmā taṃ tato pabhuti ‘‘kalandakanivāpo’’ti saṅkhyaṃ gataṃ. <bold>Kalandakā</bold>ti hi kāḷakānaṃ etaṃ nāmaṃ.</paragraph>
    <paragraph line="5"><bold>Tena kho pana samayenā</bold>ti yasmiṃ samaye bhagavā rājagahaṃ gocaragāmaṃ katvā veḷuvane kalandakanivāpe viharati, tena samayena. <bold>Siṅgālako gahapatiputto</bold>ti siṅgālakoti tassa nāmaṃ. <bold>Gahapatiputto</bold>ti gahapatissa putto gahapatiputto. Tassa kira pitā gahapatimahāsālo, nidahitvā ṭhapitā cassa gehe cattālīsa dhanakoṭiyo <pageBreak edition="Pali Text Society" number="3.0942" /> atthi. So bhagavati niṭṭhaṅgato upāsako sotāpanno, bhariyāpissa sotāpannāyeva. Putto panassa assaddho appasanno. Atha naṃ mātāpitaro abhikkhaṇaṃ evaṃ ovadanti – ‘‘tāta satthāraṃ upasaṅkama, dhammasenāpatiṃ mahāmoggallānaṃ <pageBreak edition="Vipassana Research Institut" number="3.0113" /> mahākassapaṃ asītimahāsāvake upasaṅkamā’’ti. So evamāha – ‘‘natthi mama tumhākaṃ samaṇānaṃ upasaṅkamanakiccaṃ, samaṇānaṃ santikaṃ gantvā vanditabbaṃ hoti, onamitvā vandantassa piṭṭhi rujjati, jāṇukāni kharāni honti, bhūmiyaṃ nisīditabbaṃ <pageBreak edition="Myanmar" number="3.0125" /> hoti, tattha nisinnassa vatthāni kilissanti jīranti, samīpe nisinnakālato paṭṭhāya kathāsallāpo hoti, tasmiṃ sati vissāso uppajjati, tato nimantetvā cīvarapiṇḍapātādīni dātabbāni honti. Evaṃ sante attho parihāyati, natthi mayhaṃ tumhākaṃ samaṇānaṃ upasaṅkamanakicca’’nti. Iti naṃ yāvajīvaṃ ovadantāpi mātāpitaro sāsane upanetuṃ nāsakkhiṃsu.</paragraph>
    <paragraph line="6">Athassa pitā maraṇamañce nipanno ‘‘mama puttassa ovādaṃ dātuṃ vaṭṭatī’’ti cintetvā puna cintesi – ‘‘disā tāta namassāhī’’ti evamassa ovādaṃ dassāmi, so atthaṃ ajānanto disā namassissati, atha naṃ satthā vā sāvakā vā passitvā ‘‘kiṃ karosī’’ti pucchissanti. Tato ‘‘mayhaṃ pitā disā namassanaṃ karohīti maṃ ovadī’’ti vakkhati. Athassa te ‘‘na tuyhaṃ pitā etā disā namassāpeti, imā pana disā namassāpetī’’ti dhammaṃ desessanti. So buddhasāsane guṇaṃ ñatvā ‘‘puññakammaṃ karissatī’’ti. Atha naṃ āmantāpetvā ‘‘tāta, pātova uṭṭhāya cha disā namasseyyāsī’’ti āha. Maraṇamañce nipannassa kathā nāma yāvajīvaṃ anussaraṇīyā hoti. Tasmā so gahapatiputto taṃ pituvacanaṃ anussaranto tathā akāsi. Tasmā ‘‘kālasseva uṭṭhāya rājagahā nikkhamitvā’’tiādi vuttaṃ.</paragraph>
    <paragraph line="7" number="243"><bold>Puthudisā</bold>ti bahudisā. Idāni tā dassento <bold>puratthimaṃ disa</bold>ntiādimāha. <bold>Pāvisī</bold>ti na tāva paviṭṭho, pavisissāmīti nikkhantattā pana antarāmagge vattamānopi evaṃ vuccati. <bold>Addasā kho bhagavā</bold>ti na idāneva addasa, paccūsasamayepi buddhacakkhunā lokaṃ volokento etaṃ disā namassamānaṃ disvā ‘‘ajja ahaṃ siṅgālassa gahapatiputtassa gihivinayaṃ siṅgālasuttantaṃ kathessāmi, mahājanassa sā kathā saphalā bhavissati, gantabbaṃ mayā etthā’’ti. Tasmā <pageBreak edition="Pali Text Society" number="3.0943" /> pātova nikkhamitvā rājagahaṃ piṇḍāya pāvisi, pavisanto ca naṃ tatheva addasa. Tena vuttaṃ – ‘‘addasā kho bhagavā’’ti. <bold>Etadavocā</bold>ti so kira avidūre ṭhitampi satthāraṃ na passati, disāyeva namassati. Athaṃ naṃ bhagavā sūriyarasmisamphassena vikasamānaṃ mahāpadumaṃ viya mukhaṃ vivaritvā ‘‘kiṃ nu kho tvaṃ, gahapatiputtā’’tiādikaṃ etadavoca.</paragraph>
    <subhead line="8">Chadisādivaṇṇanā</subhead>
    <paragraph line="9" number="244"><bold>Yathā</bold><pageBreak edition="Vipassana Research Institut" number="3.0114" /><pageBreak edition="Myanmar" number="3.0126" /><bold>kathaṃ pana, bhante</bold>ti so kira taṃ bhagavato vacanaṃ sutvāva cintesi ‘‘yā kira mama pitarā cha disā namassitabbā’’ti vuttā, na kira tā etā, aññā kira ariyasāvakena cha disā namassitabbā. Handāhaṃ ariyasāvakena namassitabbā disāyeva pucchitvā namassāmīti. So tā pucchanto <bold>yathā kathaṃ pana, bhante</bold>tiādimāha. Tattha <bold>yathā</bold>ti nipātamattaṃ. <bold>Kathaṃ panā</bold>ti idameva pucchāpadaṃ. <bold>Kammakilesā</bold>ti tehi kammehi sattā kilissanti, tasmā kammakilesāti vuccanti. <bold>Ṭhānehī</bold>ti kāraṇehi. <bold>Apāyamukhānī</bold>ti vināsamukhāni. <bold>So</bold>ti so sotāpanno ariyasāvako. <bold>Cuddasa pāpakāpagato</bold>ti etehi cuddasahi pāpakehi lāmakehi apagato. <bold>Chaddisāpaṭicchādī</bold>ti cha disā paṭicchādento. <bold>Ubholokavijayāyā</bold>ti ubhinnaṃ idhalokaparalokānaṃ vijinanatthāya. <bold>Ayañceva loko āraddho hotī</bold>ti evarūpassa hi idha loke pañca verāni na honti, tenassa ayañceva loko āraddho hoti paritosito ceva nipphādito ca. Paralokepi pañca verāni na honti, tenassa paro ca loko ārādhito hoti. Tasmā so kāyassa bhedā parammaraṇā sugatiṃ saggaṃ lokaṃ upapajjati.</paragraph>
    <paragraph line="10" number="245"> Iti bhagavā saṅkhepena mātikaṃ ṭhapetvā idāni tameva vitthārento <bold>katamassa cattāro kammakilesā</bold>tiādimāha. <bold>Kammakileso</bold>ti kammañca taṃ kilesasampayuttattā kileso cāti kammakileso. Sakilesoyeva hi pāṇaṃ hanati, nikkileso na hanati, tasmā pāṇātipāto ‘‘kammakileso’’ti vutto. <bold>Adinnādānādīsu</bold>pi eseva nayo. <bold>Athāpara</bold>nti aparampi etadatthaparidīpakameva gāthābandhaṃ avocāti attho.</paragraph>
    <subhead line="11">Catuṭhānādivaṇṇanā</subhead>
    <paragraph line="12" number="246"><bold>Pāpakammaṃ</bold><pageBreak edition="Pali Text Society" number="3.0944" /><bold>karotī</bold>ti idaṃ bhagavā yasmā kārake dassite akārako pākaṭo hoti, tasmā ‘‘pāpakammaṃ na karotī’’ti mātikaṃ ṭhapetvāpi desanākusalatāya paṭhamataraṃ kārakaṃ dassento āha <pageBreak edition="Myanmar" number="3.0127" />. Tattha <bold>chandāgatiṃ gacchanto</bold>ti chandena pemena agatiṃ gacchanto akattabbaṃ karonto. Parapadesupi eseva nayo. Tattha yo ‘‘ayaṃ me mitto vā sambhatto vā sandiṭṭho vā ñātako vā lañjaṃ vā pana me detī’’ti chandavasena assāmikaṃ sāmikaṃ karoti, ayaṃ chandāgatiṃ gacchanto pāpakammaṃ karoti nāma. Yo ‘‘ayaṃ me verī’’ti pakativeravasena taṅkhaṇuppannakodhavasena <pageBreak edition="Vipassana Research Institut" number="3.0115" /> vā sāmikaṃ assāmikaṃ karoti, ayaṃ dosāgatiṃ gacchanto pāpakammaṃ karoti nāma. Yo pana mandattā momūhattā yaṃ vā taṃ vā vatvā assāmikaṃ sāmikaṃ karoti, ayaṃ mohāgatiṃ gacchanto pāpakammaṃ karoti nāma. Yo pana ‘‘ayaṃ rājavallabho vā visamanissito vā anatthampi me kareyyā’’ti bhīto assāmikaṃ sāmikaṃ karoti, ayaṃ bhayāgatiṃ gacchanto pāpakammaṃ karoti nāma. Yo pana yaṃkiñci bhājento ‘‘ayaṃ me sandiṭṭho vā sambhatto vā’’ti pemavasena atirekaṃ deti, ‘‘ayaṃ me verī’’ti dosavasena ūnakaṃ deti, momūhattā dinnādinnaṃ ajānamāno kassaci ūnaṃ kassaci adhikaṃ deti, ‘‘ayaṃ imasmiṃ adiyyamāne mayhaṃ anatthampi kareyyā’’ti bhīto kassaci atirekaṃ deti, so catubbidhopi yathānukkamena chandāgatiādīni gacchanto pāpakammaṃ karoti nāma.</paragraph>
    <paragraph line="13">Ariyasāvako pana jīvitakkhayaṃ pāpuṇantopi chandāgatiādīni na gacchati. Tena vuttaṃ – ‘‘imehi catūhi ṭhānehi pāpakammaṃ na karotī’’ti.</paragraph>
    <paragraph line="14"><bold>Nihīyati yaso tassā</bold>ti tassa agatigāmino kittiyasopi parivārayasopi nihīyati parihāyati.</paragraph>
    <subhead line="15">Chaapāyamukhādivaṇṇanā</subhead>
    <paragraph line="16" number="247"><bold>Surāmerayamajjappamādaṭṭhānānuyogo</bold>ti ettha <bold>surā</bold>ti piṭṭhasurā pūvasurā odanasurā kiṇṇapakkhittā sambhārasaṃyuttāti pañca surā. <bold>Meraya</bold>nti pupphāsavo phalāsavo madhvāsavo guḷāsavo sambhārasaṃyuttoti pañca āsavā. Taṃ sabbampi madakaraṇavasena <bold>majjaṃ. Pamādaṭṭhāna</bold>nti pamādakāraṇaṃ. Yāya cetanāya taṃ majjaṃ pivati, tassa etaṃ adhivacanaṃ. <bold>Anuyogo</bold>ti tassa surāmerayamajjappamādaṭṭhānassa anuanuyogo punappunaṃ karaṇaṃ. Yasmā panetaṃ anuyuttassa uppannā ceva <pageBreak edition="Pali Text Society" number="3.0945" /> bhogā parihāyanti, anuppannā ca nuppajjanti, tasmā ‘‘bhogānaṃ apāyamukha’’nti <pageBreak edition="Myanmar" number="3.0128" /> vuttaṃ. <bold>Vikālavisikhācariyānuyogo</bold>ti avelāya visikhāsu cariyānuyuttatā.</paragraph>
    <paragraph line="17"><bold>Samajjābhicaraṇa</bold>nti naccādidassanavasena samajjāgamanaṃ. <bold>Ālasyānuyogo</bold>ti kāyālasiyatāya yuttappayuttatā.</paragraph>
    <subhead line="18">Surāmerayassa chaādīnavādivaṇṇanā</subhead>
    <paragraph line="19" number="248"> Evaṃ <pageBreak edition="Vipassana Research Institut" number="3.0116" /> channaṃ apāyamukhānaṃ mātikaṃ ṭhapetvā idāni tāni vibhajanto <bold>cha kho me, gahapatiputta ādīnavā</bold>tiādimāha. Tattha <bold>sandiṭṭhikā</bold>ti sāmaṃ passitabbā, idhalokabhāvinī. <bold>Dhanajānī</bold>ti dhanahāni. <bold>Kalahappavaḍḍhanī</bold>ti vācākalahassa ceva hatthaparāmāsādikāyakalahassa ca vaḍḍhanī. <bold>Rogānaṃ āyatana</bold>nti tesaṃ tesaṃ akkhirogādīnaṃ khettaṃ. <bold>Akittisañjananī</bold>ti suraṃ pivitvā hi mātarampi paharanti pitarampi, aññaṃ bahumpi avattabbaṃ vadanti, akattabbaṃ karonti. Tena garahampi daṇḍampi hatthapādādichedampi pāpuṇanti, idhalokepi paralokepi akittiṃ pāpuṇanti, iti tesaṃ sā surā akittisañjananī nāma hoti. <bold>Kopīnanidaṃsanī</bold>ti guyhaṭṭhānañhi vivariyamānaṃ hiriṃ kopeti vināseti, tasmā ‘‘kopīna’’nti vuccati, surāmadamattā ca taṃ taṃ aṅgaṃ vivaritvā vicaranti, tena nesaṃ sā surā kopīnassa nidaṃsanato ‘‘kopīnanidaṃsanī’’ti vuccati. <bold>Paññāya dubbalikaraṇī</bold>ti sāgatattherassa viya kammassakatapaññaṃ dubbalaṃ karoti, tasmā ‘‘paññāya dubbalikaraṇī’’ti vuccati. Maggapaññaṃ pana dubbalaṃ kātuṃ na sakkoti. Adhigatamaggānañhi sā antomukhameva na pavisati. <bold>Chaṭṭhaṃ pada</bold>nti chaṭṭhaṃ kāraṇaṃ.</paragraph>
    <paragraph line="20" number="249"><bold>Attāpissa agutto arakkhito hotī</bold>ti avelāya caranto hi khāṇukaṇṭakādīnipi akkamati, ahināpi yakkhādīhipi samāgacchati, taṃ taṃ ṭhānaṃ gacchatīti ñatvā verinopi naṃ nilīyitvā gaṇhanti vā hananti vā. Evaṃ attāpissa agutto hoti arakkhito. Puttadārāpi ‘‘amhākaṃ pitā amhākaṃ sāmi rattiṃ vicarati, kimaṅgaṃ pana maya’’nti itissa puttadhītaropi bhariyāpi <pageBreak edition="Pali Text Society" number="3.0946" /> bahi patthanaṃ katvā rattiṃ carantā anayabyasanaṃ pāpuṇanti. Evaṃ <bold>puttadāropissa agutto arakkhito hoti. Sāpateyya</bold>nti tassa puttadāraparijanassa rattiṃ caraṇakabhāvaṃ ñatvā corā suññaṃ <pageBreak edition="Myanmar" number="3.0129" /> gehaṃ pavisitvā yaṃ icchanti, taṃ haranti. Evaṃ <bold>sāpateyyampissa aguttaṃ arakkhitaṃ hoti. Saṅkiyo ca hotī</bold>ti aññehi katapāpakammesupi ‘‘iminā kataṃ bhavissatī’’ti saṅkitabbo hoti. Yassa yassa gharadvārena yāti, tattha yaṃ aññena corakammaṃ paradārikakammaṃ vā kataṃ, taṃ ‘‘iminā kata’’nti vutte abhūtaṃ asantampi tasmiṃ rūhati patiṭṭhāti. <bold>Bahūnañca dukkhadhammāna</bold>nti ettakaṃ dukkhaṃ, ettakaṃ domanassanti vattuṃ na sakkā, aññasmiṃ puggale asati sabbaṃ vikālacārimhi āharitabbaṃ hoti, iti so bahūnaṃ dukkhadhammānaṃ purakkhato puregāmī hoti.</paragraph>
    <paragraph line="21" number="250"><bold>Kva</bold><pageBreak edition="Vipassana Research Institut" number="3.0117" /><bold>nacca</bold>nti ‘‘kasmiṃ ṭhāne naṭanāṭakādinaccaṃ atthī’’ti pucchitvā yasmiṃ gāme vā nigame vā taṃ atthi, tattha gantabbaṃ hoti, tassa ‘‘sve naccadassanaṃ gamissāmī’’ti ajja vatthagandhamālādīni paṭiyādentasseva sakaladivasampi kammacchedo hoti, naccadassanena ekāhampi dvīhampi tīhampi tattheva hoti, atha vuṭṭhisampattiyādīni labhitvāpi vappādikāle vappādīni akarontassa anuppannā bhogā nuppajjanti, tassa bahi gatabhāvaṃ ñatvā anārakkhe gehe corā yaṃ icchanti, taṃ karonti, tenassa uppannāpi bhogā vinassanti. <bold>Kva gīta</bold>ntiādīsupi eseva nayo. Tesaṃ nānākaraṇaṃ brahmajāle vuttameva.</paragraph>
    <paragraph line="22" number="251"><bold>Jayaṃ vera</bold>nti ‘‘jitaṃ mayā’’ti parisamajjhe parassa sāṭakaṃ vā veṭhanaṃ vā gaṇhāti, so ‘‘parisamajjhe me avamānaṃ karosi, hotu, sikkhāpessāmi na’’nti tattha veraṃ bandhati, evaṃ jinanto sayaṃ veraṃ pasavati. <bold>Jino</bold>ti aññena jito samāno yaṃ tena tassa veṭhanaṃ vā sāṭako vā aññaṃ vā pana hiraññasuvaṇṇādivittaṃ gahitaṃ, taṃ anusocati ‘‘ahosi vata me, taṃ taṃ vata me natthī’’ti tappaccayā socati. Evaṃ so jino vittaṃ anusocati. <bold>Sabhāgatassa vacanaṃ na rūhatī</bold>ti vinicchayaṭṭhāne sakkhipuṭṭhassa sato vacanaṃ na rūhati, na patiṭṭhāti, ‘‘ayaṃ akkhasoṇḍo jūtakaro, mā tassa vacanaṃ gaṇhitthā’’ti vattāro bhavanti. <bold>Mittāmaccānaṃ</bold><pageBreak edition="Pali Text Society" number="3.0947" /><bold>paribhūto hotī</bold>ti tañhi mitāmaccā evaṃ vadanti – ‘‘samma, tvampi nāma kulaputto jūtakaro chinnabhinnako hutvā vicarasi, na te idaṃ jātigottānaṃ anurūpaṃ, ito paṭṭhāya mā evaṃ kareyyāsī’’ti. So evaṃ vuttopi tesaṃ vacanaṃ na karoti. Tato tena saddhiṃ ekato na tiṭṭhanti <pageBreak edition="Myanmar" number="3.0130" /> na nisīdanti. Tassa kāraṇā sakkhipuṭṭhāpi na kathenti. Evaṃ mittāmaccānaṃ paribhūto hoti.</paragraph>
    <paragraph line="23"><bold>Āvāhavivāhakāna</bold>nti āvāhakā nāma ye tassa gharato dārikaṃ gahetukāmā. Vivāhakā nāma ye tassa gehe dārikaṃ dātukāmā. <bold>Apatthito hotī</bold>ti anicchito hoti. <bold>Nālaṃ dārabharaṇāyā</bold>ti dārabharaṇāya na samattho. Etassa gehe dārikā dinnāpi etassa gehato āgatāpi amhehi eva positabbā bhavissatiyeva.</paragraph>
    <subhead line="24">Pāpamittatāya chaādīnavādivaṇṇanā</subhead>
    <paragraph line="25" number="252"><bold>Dhuttā</bold>ti akkhadhuttā. <bold>Soṇḍā</bold>ti itthisoṇḍā bhattasoṇḍā pūvasoṇḍā mūlakasoṇḍā. <bold>Pipāsā</bold>ti pānasoṇḍā. <bold>Nekatikā</bold>ti patirūpakena vañcanakā. <bold>Vañcanikā</bold>ti sammukhāvañcanāhi <pageBreak edition="Vipassana Research Institut" number="3.0118" /> vañcanikā. <bold>Sāhasikā</bold>ti ekāgārikādisāhasikakammakārino. <bold>Tyāssa mittā hontī</bold>ti te assa mittā honti. Aññehi sappurisehi saddhiṃ na ramati gandhamālādīhi alaṅkaritvā varasayanaṃ āropitasūkaro gūthakūpamiva, te pāpamitteyeva upasaṅkamati. Tasmā diṭṭhe ceva dhamme samparāyañca bahuṃ anatthaṃ nigacchati.</paragraph>
    <paragraph line="26" number="253"><bold>Atisītanti kammaṃ na karotī</bold>ti manussehi kālasseva vuṭṭhāya ‘‘etha bho kammantaṃ gacchāmā’’ti vutto ‘‘atisītaṃ tāva, aṭṭhīni bhijjanti viya, gacchatha tumhe pacchā jānissāmī’’ti aggiṃ tapanto nisīdati. Te gantvā kammaṃ karonti. Itarassa kammaṃ parihāyati. <bold>Atiuṇha</bold>ntiādīsupi eseva nayo.</paragraph>
    <paragraph line="27"><bold>Hoti pānasakhā nāmā</bold>ti ekacco pānaṭṭhāne surāgeheyeva sahāyo hoti. ‘‘Pannasakhā’’tipi pāṭho, ayamevattho. <bold>Sammiyasammiyo</bold>ti samma sammāti vadanto sammukheyeva sahāyo hoti, parammukhe verīsadiso otārameva gavesati. <bold>Atthesu</bold><pageBreak edition="Pali Text Society" number="3.0948" /><bold>jātesū</bold>ti tathārūpesu kiccesu samuppannesu. <bold>Verappasavo</bold>ti verabahulatā. <bold>Anatthatā</bold>ti anatthakāritā. <bold>Sukadariyatā</bold>ti suṭṭhu kadariyatā thaddhamacchariyabhāvo <pageBreak edition="Myanmar" number="3.0131" />. <bold>Udakamiva iṇaṃ vigāhatī</bold>ti pāsāṇo udakaṃ viya saṃsīdanto iṇaṃ vigāhati.</paragraph>
    <paragraph line="28"><bold>Rattinuṭṭhānadessinā</bold>ti rattiṃ anuṭṭhānasīlena. <bold>Atisāyamidaṃ ahū</bold>ti idaṃ atisāyaṃ jātanti ye evaṃ vatvā kammaṃ na karonti. <bold>Iti vissaṭṭhakammante</bold>ti evaṃ vatvā pariccattakammante. <bold>Atthā accenti māṇave</bold>ti evarūpe puggale atthā atikkamanti, tesu na tiṭṭhanti.</paragraph>
    <paragraph line="29"><bold>Tiṇā bhiyyo</bold>ti tiṇatopi uttari. <bold>So sukhaṃ na vihāyatī</bold>ti so puriso sukhaṃ na jahāti, sukhasamaṅgīyeva hoti. Iminā kathāmaggena imamatthaṃ dasseti ‘‘gihibhūtena satā ettakaṃ kammaṃ na kātabbaṃ, karontassa vaḍḍhi nāma natthi. Idhaloke paraloke garahameva pāpuṇātī’’ti.</paragraph>
    <subhead line="30">Mittapatirūpakādivaṇṇanā</subhead>
    <paragraph line="31" number="254"> Idāni <pageBreak edition="Vipassana Research Institut" number="3.0119" /> yo evaṃ karoto anattho uppajjati, aññāni vā pana yāni kānici bhayāni yekeci upaddavā yekeci upasaggā, sabbe te bālaṃ nissāya uppajjanti. Tasmā ‘‘evarūpā bālā na sevitabbā’’ti bāle mittapatirūpake amitte dassetuṃ <bold>cattārome, gahapatiputta amittā</bold>tiādimāha. Tattha <bold>aññadatthuharo</bold>ti sayaṃ tucchahattho āgantvā ekaṃsena yaṃkiñci haratiyeva. <bold>Vacīparamo</bold>ti vacanaparamo vacanamatteneva dāyako kārako viya hoti. <bold>Anuppiyabhāṇī</bold>ti anuppiyaṃ bhaṇati. <bold>Apāyasahāyo</bold>ti bhogānaṃ apāyesu sahāyo hoti.</paragraph>
    <paragraph line="32" number="255"> Evaṃ cattāro amitte dassetvā puna tattha ekekaṃ catūhi kāraṇehi vibhajanto <bold>catūhi kho, gahapatiputtā</bold>tiādimāha. Tattha <bold>aññadatthuharo hotī</bold>ti ekaṃsena hārakoyeva hoti. Sahāyassa gehaṃ rittahattho āgantvā nivatthasāṭakādīnaṃ vaṇṇaṃ bhāsati, so ‘‘ativiya tvaṃ samma imassa vaṇṇaṃ bhāsasī’’ti aññaṃ nivāsetvā taṃ deti. <bold>Appena bahumicchatī</bold>ti yaṃkiñci appakaṃ datvā tassa santikā bahuṃ pattheti. <bold>Bhayassa</bold><pageBreak edition="Pali Text Society" number="3.0949" /><bold>kiccaṃ karotī</bold>ti attano bhaye uppanne tassa dāso viya hutvā taṃ taṃ kiccaṃ karoti, ayaṃ sabbadā na karoti, bhaye <pageBreak edition="Myanmar" number="3.0132" /> uppanne karoti, na pemenāti amitto nāma jāto. <bold>Sevati atthakāraṇā</bold>ti mittasanthavavasena na sevati, attano atthameva paccāsīsanto sevati.</paragraph>
    <paragraph line="33" number="256"><bold>Atītena paṭisantharatī</bold>ti sahāye āgate ‘‘hiyyo vā pare vā na āgatosi, amhākaṃ imasmiṃ vāre sassaṃ ativiya nipphannaṃ, bahūni sāliyavabījādīni ṭhapetvā maggaṃ olokentā nisīdimha, ajja pana sabbaṃ khīṇa’’nti evaṃ atītena saṅgaṇhāti. <bold>Anāgatenā</bold>ti ‘‘imasmiṃ vāre amhākaṃ sassaṃ manāpaṃ bhavissati, phalabhārabharitā sāliādayo, sassasaṅgahe kate tumhākaṃ saṅgahaṃ kātuṃ samatthā bhavissāmā’’ti evaṃ anāgatena saṅgaṇhāti. <bold>Niratthakenā</bold>ti hatthikkhandhe vā assapiṭṭhe vā nisinno sahāyaṃ disvā ‘‘ehi, bho, idha nisīdā’’ti vadati. Manāpaṃ sāṭakaṃ nivāsetvā ‘‘sahāyakassa vata me anucchaviko añño pana mayhaṃ natthī’’ti vadati, evaṃ niratthakena saṅgaṇhāti nāma. <bold>Paccuppannesu kiccesu byasanaṃ dassetī</bold>ti ‘‘sakaṭena me attho’’ti vutte ‘‘cakkamassa bhinnaṃ, akkho chinno’’tiādīni vadati.</paragraph>
    <paragraph line="34" number="257"><bold>Pāpakampissa anujānātī</bold>ti pāṇātipātādīsu yaṃkiñci karomāti vutte ‘‘sādhu samma <pageBreak edition="Vipassana Research Institut" number="3.0120" /> karomā’’ti anujānāti. Kalyāṇepi eseva nayo. <bold>Sahāyo hotī</bold>ti ‘‘asukaṭṭhāne suraṃ pivanti, ehi tattha gacchāmā’’ti vutte sādhūti gacchati. Esa nayo sabbattha. <bold>Iti viññāyā</bold>ti ‘‘mittapatirūpakā ete’’ti evaṃ jānitvā.</paragraph>
    <subhead line="35">Suhadamittādivaṇṇanā</subhead>
    <paragraph line="36" number="260"> Evaṃ na sevitabbe pāpamitte dassetvā idāni sevitabbe kalyāṇamitte dassento puna <bold>cattārome, gahapatiputtā</bold>tiādimāha. Tattha <bold>suhadā</bold>ti sundarahadayā.</paragraph>
    <paragraph line="37" number="261"><bold>Pamattaṃ rakkhatī</bold>ti majjaṃ pivitvā gāmamajjhe vā gāmadvāre vā magge vā nipannaṃ disvā ‘‘evaṃnipannassa kocideva nivāsanapārupanampi hareyyā’’ti samīpe nisīditvā pabuddhakāle gahetvā gacchati. <bold>Pamattassa</bold><pageBreak edition="Pali Text Society" number="3.0950" /><bold>sāpateyya</bold>nti sahāyo <pageBreak edition="Myanmar" number="3.0133" /> bahigato vā hoti suraṃ pivitvā vā pamatto, gehaṃ anārakkhaṃ ‘‘kocideva yaṃkiñci hareyyā’’ti gehaṃ pavisitvā tassa dhanaṃ rakkhati. <bold>Bhītassā</bold>ti kismiñcideva bhaye uppanne ‘‘mā bhāyi, mādise sahāye ṭhite kiṃ bhāyasī’’ti taṃ bhayaṃ haranto paṭisaraṇaṃ hoti. <bold>Taddiguṇaṃ bhoga</bold>nti kiccakaraṇīye uppanne sahāyaṃ attano santikaṃ āgataṃ disvā vadati ‘‘kasmā āgatosī’’ti? Rājakule kammaṃ atthīti. Kiṃ laddhuṃ vaṭṭatīti? Eko kahāpaṇoti. ‘‘Nagare kammaṃ nāma na ekakahāpaṇena nipphajjati, dve gaṇhāhī’’ti evaṃ yattakaṃ vadati, tato diguṇaṃ deti.</paragraph>
    <paragraph line="38" number="262"><bold>Guyhamassa ācikkhatī</bold>ti attano guyhaṃ nigūhituṃ yuttakathaṃ aññassa akathetvā tasseva ācikkhati. <bold>Guyhamassa parigūhatī</bold>ti tena kathitaṃ guyhaṃ yathā añño na jānāti, evaṃ rakkhati. <bold>Āpadāsu na vijahatī</bold>ti uppanne bhaye na pariccajati. <bold>Jīvitampissa atthāyā</bold>ti attano jīvitampi tassa sahāyassa atthāya pariccattameva hoti, attano jīvitaṃ agaṇetvāpi tassa kammaṃ karotiyeva.</paragraph>
    <paragraph line="39" number="263"><bold>Pāpā nivāretī</bold>ti amhesu passantesu passantesu tvaṃ evaṃ kātuṃ na labhasi, pañca verāni dasa akusalakammapathe mā karohīti nivāreti. <bold>Kalyāṇe nivesetī</bold>ti kalyāṇakamme tīsu saraṇesu pañcasīlesu dasakusalakammapathesu vattassu, dānaṃ dehi puññaṃ karohi dhammaṃ suṇāhīti evaṃ kalyāṇe niyojeti. <bold>Assutaṃ sāvetī</bold>ti assutapubbaṃ sukhumaṃ nipuṇaṃ <pageBreak edition="Vipassana Research Institut" number="3.0121" /> kāraṇaṃ sāveti. <bold>Saggassa magga</bold>nti idaṃ kammaṃ katvā sagge nibbattantīti evaṃ saggassa maggaṃ ācikkhati.</paragraph>
    <paragraph line="40" number="264"><bold>Abhavenassa na nandatī</bold>ti tassa abhavena avuḍḍhiyā puttadārassa vā parijanassa vā tathārūpaṃ pārijuññaṃ disvā vā sutvā vā na nandati, anattamano hoti. <bold>Bhavenā</bold>ti vuḍḍhiyā tathārūpassa sampattiṃ vā <pageBreak edition="Pali Text Society" number="3.0951" /> issariyappaṭilābhaṃ vā disvā vā sutvā vā nandati, attamano hoti. <bold>Avaṇṇaṃ bhaṇamānaṃ nivāretī</bold>ti ‘‘asuko virūpo na pāsādiko dujjātiko dussīlo’’ti vā vutte ‘‘evaṃ mā bhaṇi, rūpavā ca so pāsādiko <pageBreak edition="Myanmar" number="3.0134" /> ca sujāto ca sīlasampanno cā’’tiādīhi vacanehi paraṃ attano sahāyassa avaṇṇaṃ bhaṇamānaṃ nivāreti. <bold>Vaṇṇaṃ bhaṇamānaṃ pasaṃsatī</bold>ti ‘‘asuko rūpavā pāsādiko sujāto sīlasampanno’’ti vutte ‘‘aho suṭṭhu vadasi, subhāsitaṃ tayā, evametaṃ, esa puriso rūpavā pāsādiko sujāto sīlasampanno’’ti evaṃ attano sahāyakassa paraṃ vaṇṇaṃ bhaṇamānaṃ pasaṃsati.</paragraph>
    <paragraph line="41" number="265"><bold>Jalaṃ aggīva bhāsatī</bold>ti rattiṃ pabbatamatthake jalamāno aggi viya virocati.</paragraph>
    <paragraph line="42"><bold>Bhoge saṃharamānassā</bold>ti attānampi parampi apīḷetvā dhammena samena bhoge sampiṇḍentassa rāsiṃ karontassa. <bold>Bhamarasseva irīyato</bold>ti yathā bhamaro pupphānaṃ vaṇṇagandhaṃ apothayaṃ tuṇḍenapi pakkhehipi rasaṃ āharitvā anupubbena cakkappamāṇaṃ madhupaṭalaṃ karoti, evaṃ anupubbena mahantaṃ bhogarāsiṃ karontassa. <bold>Bhogā sannicayaṃ yantī</bold>ti tassa bhogā nicayaṃ gacchanti. Kathaṃ? Anupubbena upacikāhi saṃvaḍḍhiyamāno vammiko viya. Tenāha ‘‘vammikovupacīyatī’’ti. Yathā vammiko upaciyati, evaṃ nicayaṃ yantīti attho.</paragraph>
    <paragraph line="43"><bold>Samāhatvā</bold>ti samāharitvā. <bold>Alamattho</bold>ti yuttasabhāvo samattho vā pariyattarūpo gharāvāsaṃ saṇṭhāpetuṃ.</paragraph>
    <paragraph line="44">Idāni yathā vā gharāvāso saṇṭhapetabbo, tathā ovadanto <bold>catudhā vibhaje bhoge</bold>tiādimāha. Tattha <bold>sa ve mittāni ganthatī</bold>ti so evaṃ vibhajanto mittāni ganthati nāma abhejjamānāni ṭhapeti. Yassa hi bhogā santi, so eva mitte ṭhapetuṃ sakkoti, na itaro.</paragraph>
    <paragraph line="45"><bold>Ekena</bold><pageBreak edition="Vipassana Research Institut" number="3.0122" /><bold>bhoge bhuñjeyyā</bold>ti ekena koṭṭhāsena bhoge bhuñjeyya. <bold>Dvīhi kammaṃ payojaye</bold>ti dvīhi koṭṭhāsehi kasivāṇijjādikammaṃ payojeyya. <bold>Catutthañca nidhāpeyyā</bold>ti catutthaṃ koṭṭhāsaṃ nidhāpetvā ṭhapeyya. <bold>Āpadāsu bhavissatī</bold>ti kulānañhi na sabbakālaṃ ekasadisaṃ vattati, kadāci rājādivasena āpadāpi uppajjanti, tasmā <pageBreak edition="Pali Text Society" number="3.0952" /> evaṃ āpadāsu uppannāsu bhavissatīti ‘‘ekaṃ koṭṭhāsaṃ nidhāpeyyā’’ti āha <pageBreak edition="Myanmar" number="3.0135" />. Imesu pana catūsu koṭṭhāsesu katarakoṭṭhāsaṃ gahetvā kusalaṃ kātabbanti? ‘‘Bhoge bhuñjeyyā’’ti vuttakoṭṭhāsaṃ. Tato gaṇhitvā bhikkhūnampi kapaṇaddhikādīnampi dātabbaṃ, pesakāranhāpitādīnampi vetanaṃ dātabbaṃ.</paragraph>
    <subhead line="46">Chaddisāpaṭicchādanakaṇḍavaṇṇanā</subhead>
    <paragraph line="47" number="266"> Iti bhagavā ettakena kathāmaggena evaṃ gahapatiputtassa ariyasāvako catūhi kāraṇehi akusalaṃ pahāya chahi kāraṇehi bhogānaṃ apāyamukhaṃ vajjetvā soḷasa mittāni sevanto gharāvāsaṃ saṇṭhapetvā dārabharaṇaṃ karonto dhammikena ājīvena jīvati, devamanussānañca antare aggikkhandho viya virocatīti vajjanīyadhammavajjanatthaṃ sevitabbadhammasevanatthañca ovādaṃ datvā idāni namassitabbā cha disā dassento <bold>kathañca gahapatiputtā</bold>tiādimāha.</paragraph>
    <paragraph line="48">Tattha <bold>chaddisāpaṭicchādī</bold>ti yathā chahi disāhi āgamanabhayaṃ na āgacchati, khemaṃ hoti nibbhayaṃ evaṃ viharanto ‘‘chaddisāpaṭicchādī’’ti vuccati. ‘‘Puratthimā disā mātāpitaro veditabbā’’tiādīsu <bold>mātāpitaro</bold> pubbupakāritāya <bold>puratthimā disā</bold>ti veditabbā. <bold>Ācariyā</bold> dakkhiṇeyyatāya <bold>dakkhiṇā disā</bold>ti. <bold>Puttadārā</bold> piṭṭhito anubandhanavasena <bold>pacchimā disā</bold>ti. <bold>Mittāmaccā</bold> yasmā so mittāmacce nissāya te te dukkhavisese uttarati, tasmā <bold>uttarā disā</bold>ti. <bold>Dāsakammakarā</bold> pādamūle patiṭṭhānavasena <bold>heṭṭhimā disā</bold>ti. <bold>Samaṇabrāhmaṇā</bold> guṇehi upari ṭhitabhāvena <bold>uparimā disā</bold>ti veditabbā.</paragraph>
    <paragraph line="49" number="267"><bold>Bhato ne bharissāmī</bold>ti ahaṃ mātāpitūhi thaññaṃ pāyetvā hatthapāde vaḍḍhetvā mukhena siṅghāṇikaṃ apanetvā nahāpetvā maṇḍetvā bhato bharito jaggito, svāhaṃ ajja te mahallake pādadhovananhāpanayāgubhattadānādīhi bharissāmi.</paragraph>
    <paragraph line="50"><bold>Kiccaṃ nesaṃ karissāmī</bold>ti attano kammaṃ ṭhapetvā mātāpitūnaṃ rājakulādīsu uppannaṃ kiccaṃ <pageBreak edition="Vipassana Research Institut" number="3.0123" /> gantvā karissāmi. <bold>Kulavaṃsaṃ saṇṭhapessāmī</bold>ti mātāpitūnaṃ santakaṃ khettavatthuhiraññasuvaṇṇādiṃ avināsetvā rakkhantopi <pageBreak edition="Pali Text Society" number="3.0953" /> kulavaṃsaṃ saṇṭhapeti nāma. Mātāpitaro adhammikavaṃsato hāretvā <pageBreak edition="Myanmar" number="3.0136" /> dhammikavaṃse ṭhapentopi, kulavaṃsena āgatāni salākabhattādīni anupacchinditvā pavattentopi kulavaṃsaṃ saṇṭhapeti nāma. Idaṃ sandhāya vuttaṃ – ‘‘kulavaṃsaṃ saṇṭhapessāmī’’ti.</paragraph>
    <paragraph line="51"><bold>Dāyajjaṃ paṭipajjāmī</bold>ti mātāpitaro attano ovāde avattamāne micchāpaṭipanne dārake vinicchayaṃ patvā aputte karonti, te dāyajjārahā na honti. Ovāde vattamāne pana kulasantakassa sāmike karonti, ahaṃ evaṃ vattissāmīti adhippāyena ‘‘dāyajjaṃ paṭipajjāmī’’ti vuttaṃ.</paragraph>
    <paragraph line="52"><bold>Dakkhiṇaṃ anuppadassāmī</bold>ti tesaṃ pattidānaṃ katvā tatiyadivasato paṭṭhāya dānaṃ anuppadassāmi. <bold>Pāpā nivārentī</bold>ti pāṇātipātādīnaṃ diṭṭhadhammikasamparāyikaṃ ādīnavaṃ vatvā, ‘‘tāta, mā evarūpaṃ karī’’ti nivārenti, katampi garahanti. <bold>Kalyāṇe nivesentī</bold>ti anāthapiṇḍiko viya lañjaṃ datvāpi sīlasamādānādīsu nivesenti. <bold>Sippaṃ sikkhāpentī</bold>ti attano ovāde ṭhitabhāvaṃ ñatvā vaṃsānugataṃ muddāgaṇanādisippaṃ sikkhāpenti. <bold>Patirūpenā</bold>ti kulasīlarūpādīhi anurūpena.</paragraph>
    <paragraph line="53"><bold>Samaye dāyajjaṃ niyyādentī</bold>ti samaye dhanaṃ denti. Tattha niccasamayo kālasamayoti dve samayā. <bold>Niccasamaye</bold> denti nāma ‘‘uṭṭhāya samuṭṭhāya imaṃ gaṇhitabbaṃ gaṇha, ayaṃ te paribbayo hotu, iminā kusalaṃ karohī’’ti denti. <bold>Kālasamaye</bold> denti nāma sikhāṭhapanaāvāhavivāhādisamaye denti. Apica pacchime kāle maraṇamañce nipannassa ‘‘iminā kusalaṃ karohī’’ti dentāpi samaye denti nāma. <bold>Paṭicchannā hotī</bold>ti yaṃ puratthimadisato bhayaṃ āgaccheyya, yathā taṃ nāgacchati, evaṃ pihitā hoti. Sace hi puttā vippaṭipannā, assu, mātāpitaro daharakālato paṭṭhāya jagganādīhi sammā paṭipannā, ete dārakā, mātāpitūnaṃ appatirūpāti etaṃ bhayaṃ āgaccheyya. Puttā sammā paṭipannā, mātāpitaro vippaṭipannā, mātāpitaro puttānaṃ nānurūpāti etaṃ bhayaṃ āgaccheyya. Ubhosu vippaṭipannesu duvidhampi taṃ bhayaṃ hoti. Sammā <pageBreak edition="Pali Text Society" number="3.0954" /> paṭipannesu sabbaṃ na hoti. Tena vuttaṃ – ‘‘paṭicchannā hoti khemā appaṭibhayā’’ti.</paragraph>
    <paragraph line="54">Evañca <pageBreak edition="Vipassana Research Institut" number="3.0124" /> pana vatvā bhagavā siṅgālakaṃ etadavoca – ‘‘na kho te, gahapatiputta, pitā lokasammataṃ puratthimaṃ disaṃ namassāpeti. Mātāpitaro pana <pageBreak edition="Myanmar" number="3.0137" /> puratthimadisāsadise katvā namassāpeti. Ayañhi te pitarā puratthimā disā akkhātā, no aññā’’ti.</paragraph>
    <paragraph line="55" number="268"><bold>Uṭṭhānenā</bold>ti āsanā uṭṭhānena. Antevāsikena hi ācariyaṃ dūratova āgacchantaṃ disvā āsanā vuṭṭhāya paccuggamanaṃ katvā hatthato bhaṇḍakaṃ gahetvā āsanaṃ paññapetvā nisīdāpetvā bījanapādadhovanapādamakkhanāni kātabbāni. Taṃ sandhāya vuttaṃ ‘‘uṭṭhānenā’’ti. <bold>Upaṭṭhānenā</bold>ti divasassa tikkhattuṃ upaṭṭhānagamanena. Sippuggahaṇakāle pana avassakameva gantabbaṃ hoti. <bold>Sussūsāyā</bold>ti saddahitvā savanena. Asaddahitvā suṇanto hi visesaṃ nādhigacchati. <bold>Pāricariyāyā</bold>ti avasesakhuddakapāricariyāya. Antevāsikena hi ācariyassa pātova vuṭṭhāya mukhodakadantakaṭṭhaṃ datvā bhattakiccakālepi pānīyaṃ gahetvā paccupaṭṭhānādīni katvā vanditvā gantabbaṃ. Kiliṭṭhavatthādīni dhovitabbāni, sāyaṃ nahānodakaṃ paccupaṭṭhapetabbaṃ. Aphāsukāle upaṭṭhātabbaṃ. Pabbajitenapi sabbaṃ antevāsikavattaṃ kātabbaṃ. Idaṃ sandhāya vuttaṃ – ‘‘pāricariyāyā’’ti. <bold>Sakkaccaṃ sippapaṭiggahaṇenā</bold>ti sakkaccaṃ paṭiggahaṇaṃ nāma thokaṃ gahetvā bahuvāre sajjhāyakaraṇaṃ, ekapadampi visuddhameva gahetabbaṃ.</paragraph>
    <paragraph line="56"><bold>Suvinītaṃ vinentī</bold>ti ‘‘evaṃ te nisīditabbaṃ, evaṃ ṭhātabbaṃ, evaṃ khāditabbaṃ, evaṃ bhuñjitabbaṃ, pāpamittā vajjetabbā, kalyāṇamittā sevitabbā’’ti evaṃ ācāraṃ sikkhāpenti vinenti. <bold>Suggahitaṃ gāhāpentī</bold>ti yathā suggahitaṃ gaṇhāti, evaṃ atthañca byañjanañca sodhetvā payogaṃ dassetvā gaṇhāpenti. <bold>Mittāmaccesu paṭiyādentī</bold>ti ‘‘ayaṃ amhākaṃ antevāsiko byatto bahussuto mayā samasamo, etaṃ sallakkheyyāthā’’ti evaṃ guṇaṃ kathetvā mittāmaccesu patiṭṭhapenti.</paragraph>
    <paragraph line="57"><bold>Disāsu parittāṇaṃ karontī</bold>ti sippasikkhāpanenevassa sabbadisāsu <pageBreak edition="Pali Text Society" number="3.0955" /> rakkhaṃ karonti. Uggahitasippo hi yaṃ yaṃ disaṃ gantvā sippaṃ dasseti, tattha tatthassa lābhasakkāro uppajjati. So ācariyena kato nāma hoti, guṇaṃ kathentopissa mahājano ācariyapāde dhovitvā vasitaantevāsiko <pageBreak edition="Myanmar" number="3.0138" /> vata ayanti paṭhamaṃ ācariyasseva guṇaṃ kathenti, brahmalokappamāṇopissa lābho uppajjamāno ācariyasantakova hoti. Apica yaṃ vijjaṃ parijappitvā gacchantaṃ aṭaviyaṃ corā na passanti, amanussā vā dīghajātiādayo vā na viheṭhenti, taṃ sikkhāpentāpi disāsu parittāṇaṃ karonti. Yaṃ vā so disaṃ gato hoti, tato <pageBreak edition="Vipassana Research Institut" number="3.0125" /> kaṅkhaṃ uppādetvā attano santikaṃ āgatamanusse ‘‘etissaṃ disāyaṃ amhākaṃ antevāsiko vasati, tassa ca mayhañca imasmiṃ sippe nānākaraṇaṃ natthi, gacchatha tameva pucchathā’’ti evaṃ antevāsikaṃ paggaṇhantāpi tassa tattha lābhasakkāruppattiyā parittāṇaṃ karonti nāma, patiṭṭhaṃ karontīti attho. Sesamettha purimanayeneva yojetabbaṃ.</paragraph>
    <paragraph line="58" number="269"> Tatiyadisāvāre <bold>sammānanāyā</bold>ti devamāte tissamāteti evaṃ sambhāvitakathākathanena. <bold>Anavamānanāyā</bold>ti yathā dāsakammakarādayo pothetvā viheṭhetvā kathenti, evaṃ hīḷetvā vimānetvā akathanena. <bold>Anaticariyāyā</bold>ti taṃ atikkamitvā bahi aññāya itthiyā saddhiṃ paricaranto taṃ aticarati nāma, tathā akaraṇena. <bold>Issariyavossaggenā</bold>ti itthiyo hi mahālatāsadisampi ābharaṇaṃ labhitvā bhattaṃ vicāretuṃ alabhamānā kujjhanti, kaṭacchuṃ hatthe ṭhapetvā tava ruciyā karohīti bhattagehe vissaṭṭhe sabbaṃ issariyaṃ vissaṭṭhaṃ nāma hoti, evaṃ karaṇenāti attho. <bold>Alaṅkārānuppadānenā</bold>ti attano vibhavānurūpena alaṅkāradānena. <bold>Susaṃvihitakammantā</bold>ti yāgubhattapacanakālādīni anatikkamitvā tassa tassa sādhukaṃ karaṇena suṭṭhu saṃvihitakammantā. <bold>Saṅgahitaparijanā</bold>ti sammānanādīhi ceva paheṇakapesanādīhi ca saṅgahitaparijanā. Idha parijano nāma sāmikassa ceva attano ca ñātijano. <bold>Anaticārinī</bold>ti sāmikaṃ muñcitvā aññaṃ manasāpi na pattheti. <bold>Sambhata</bold>nti kasivāṇijjādīni katvā ābhatadhanaṃ. <bold>Dakkhā</bold><pageBreak edition="Pali Text Society" number="3.0956" /><bold>ca hotī</bold>ti yāgubhattasampādanādīsu chekā nipuṇā hoti. <bold>Analasā</bold>ti nikkosajjā. Yathā aññā kusītā nisinnaṭṭhāne nisinnāva honti ṭhitaṭṭhāne ṭhitāva, evaṃ ahutvā vipphāritena cittena sabbakiccāni nipphādeti. Sesamidhāpi purimanayeneva yojetabbaṃ.</paragraph>
    <paragraph line="59" number="270"> Catutthadisāvāre <pageBreak edition="Myanmar" number="3.0139" /><bold>avisaṃvādanatāyā</bold>ti yassa yassa nāmaṃ gaṇhāti, taṃ taṃ avisaṃvādetvā idampi amhākaṃ gehe atthi, idampi atthi, gahetvā gacchāhīti evaṃ avisaṃvādetvā dānena. <bold>Aparapajā cassa paṭipūjentī</bold>ti sahāyassa puttadhītaro pajā nāma, tesaṃ pana puttadhītaro ca nattupanattakā ca aparapajā nāma. Te paṭipūjenti keḷāyanti mamāyanti maṅgalakālādīsu tesaṃ maṅgalādīni karonti. Sesamidhāpi purimanayeneva veditabbaṃ.</paragraph>
    <paragraph line="60" number="271"><bold>Yathābalaṃ kammantasaṃvidhānenā</bold>ti daharehi kātabbaṃ mahallakehi, mahallakehi vā kātabbaṃ daharehi, itthīhi kātabbaṃ purisehi, purisehi vā kātabbaṃ itthīhi akāretvā tassa tassa balānurūpeneva kammantasaṃvidhānena. <bold>Bhattavetanānuppadānenā</bold>ti ayaṃ khuddakaputto, ayaṃ ekavihārīti <pageBreak edition="Vipassana Research Institut" number="3.0126" /> tassa tassa anurūpaṃ sallakkhetvā bhattadānena ceva paribbayadānena ca. <bold>Gilānupaṭṭhānenā</bold>ti aphāsukakāle kammaṃ akāretvā sappāyabhesajjādīni datvā paṭijagganena. <bold>Acchariyānaṃ rasānaṃ saṃvibhāgenā</bold>ti acchariye madhurarase labhitvā sayameva akhāditvā tesampi tato saṃvibhāgakaraṇena. <bold>Samaye vossaggenā</bold>ti niccasamaye ca kālasamaye ca vossajjanena. <bold>Niccasamaye</bold> vossajjanaṃ nāma sakaladivasaṃ kammaṃ karontā kilamanti. Tasmā yathā na kilamanti, evaṃ velaṃ ñatvā vissajjanaṃ. <bold>Kālasamaye</bold> vossaggo nāma chaṇanakkhattakīḷādīsu alaṅkārabhaṇḍakhādanīyabhojanīyādīni datvā vissajjanaṃ. <bold>Dinnādāyino</bold>ti corikāya kiñci agahetvā sāmikehi dinnasseva ādāyino. <bold>Sukatakammakarā</bold>ti ‘‘kiṃ etassa kammena katena, na mayaṃ <pageBreak edition="Pali Text Society" number="3.0957" /> kiñci labhāmā’’ti anujjhāyitvā tuṭṭhahadayā yathā taṃ kammaṃ sukataṃ hoti, evaṃ kārakā. <bold>Kittivaṇṇaharā</bold>ti parisamajjhe kathāya sampattāya ‘‘ko amhākaṃ sāmikehi sadiso atthi, mayaṃ attano dāsabhāvampi na jānāma, tesaṃ sāmikabhāvampi na jānāma, evaṃ no anukampantī’’ti guṇakathāhārakā. Sesamidhāpi purimanayeneva yojetabbaṃ.</paragraph>
    <paragraph line="61" number="272"><bold>Mettena kāyakammenā</bold>tiādīsu mettacittaṃ paccupaṭṭhapetvā katāni kāyakammādīni mettāni nāma vuccanti. Tattha bhikkhū nimantessāmīti vihāragamanaṃ <pageBreak edition="Myanmar" number="3.0140" />, dhamakaraṇaṃ gahetvā udakaparissāvanaṃ, piṭṭhiparikammapādaparikammādikaraṇañca mettaṃ <bold>kāyakammaṃ</bold> nāma. Bhikkhū piṇḍāya paviṭṭhe disvā ‘‘sakkaccaṃ yāguṃ detha, bhattaṃ dethā’’tiādivacanañceva, sādhukāraṃ datvā dhammasavanañca sakkaccaṃ paṭisanthārakaraṇādīni ca mettaṃ <bold>vacīkammaṃ</bold> nāma. ‘‘Amhākaṃ kulūpakattherā averā hontu abyāpajjā’’ti evaṃ cintanaṃ mettaṃ <bold>manokammaṃ</bold> nāma. <bold>Anāvaṭadvāratāyā</bold>ti apihitadvāratāya. Tattha sabbadvārāni vivaritvāpi sīlavantānaṃ adāyako akārako pihitadvāroyeva. Sabbadvārāni pana pidahitvāpi tesaṃ dāyako kārako vivaṭadvāroyeva. Iti sīlavantesu gehadvāraṃ āgatesu santaṃyeva natthīti avatvā dātabbaṃ. Evaṃ anāvaṭadvāratā nāma hoti.</paragraph>
    <paragraph line="62"><bold>Āmisānuppadānenā</bold>ti purebhattaṃ paribhuñjitabbakaṃ āmisaṃ nāma, tasmā sīlavantānaṃ yāgubhattasampadānenāti attho. <bold>Kalyāṇena manasā anukampantī</bold>ti ‘‘sabbe sattā sukhitā hontu averā arogā abyāpajjā’’ti evaṃ hitapharaṇena. Apica upaṭṭhākānaṃ gehaṃ aññe sīlavante sabrahmacārī gahetvā pavisantāpi kalyāṇena cetasā anukampanti nāma. <bold>Sutaṃ pariyodāpentī</bold>ti yaṃ tesaṃ pakatiyā sutaṃ atthi, tassa atthaṃ kathetvā kaṅkhaṃ vinodenti, tathattāya vā paṭipajjāpenti. Sesamidhāpi purimanayeneva yojetabbaṃ.</paragraph>
    <paragraph line="63" number="273"><bold>Alamatto</bold>ti <pageBreak edition="Vipassana Research Institut" number="3.0127" /> puttadārabharaṇaṃ katvā agāraṃ ajjhāvasanasamattho. <bold>Paṇḍito</bold>ti disānamassanaṭṭhāne paṇḍito hutvā. <bold>Saṇho</bold>ti <pageBreak edition="Pali Text Society" number="3.0958" /> sukhumatthadassanena saṇhavācābhaṇanena vā saṇho hutvā. <bold>Paṭibhānavā</bold>ti disānamassanaṭṭhāne paṭibhānavā hutvā <bold>nivātavuttī</bold>ti nīcavutti. <bold>Atthaddho</bold>ti thambharahito. <bold>Uṭṭhānako</bold>ti uṭṭhānavīriyasampanno. <bold>Analaso</bold>ti nikkosajjo. <bold>Acchinnavuttī</bold>ti nirantarakaraṇavasena akhaṇḍavutti. <bold>Medhāvī</bold>ti ṭhānuppattiyā paññāya samannāgato.</paragraph>
    <paragraph line="64"><bold>Saṅgāhako</bold>ti catūhi saṅgahavatthūhi saṅgahakaro. <bold>Mittakaro</bold>ti mittagavesano. <bold>Vadaññū</bold>ti pubbakārinā, vuttavacanaṃ jānāti. Sahāyakassa gharaṃ gatakāle ‘‘mayhaṃ sahāyakassa veṭhanaṃ detha, sāṭakaṃ detha, manussānaṃ bhattavetanaṃ dethā’’ti vuttavacanamanussaranto tassa attano gehaṃ <pageBreak edition="Myanmar" number="3.0141" /> āgatassa tattakaṃ vā tato atirekaṃ vā paṭikattāti attho. Apica sahāyakassa gharaṃ gantvā imaṃ nāma gaṇhissāmīti āgataṃ sahāyakaṃ lajjāya gaṇhituṃ asakkontaṃ anicchāritampi tassa vācaṃ ñatvā yena atthena so āgato, taṃ nipphādento vadaññū nāma. Yena yena vā pana sahāyakassa ūnaṃ hoti, oloketvā taṃ taṃ dentopi vadaññūyeva. <bold>Netā</bold>ti taṃ taṃ atthaṃ dassento paññāya netā. Vividhāni kāraṇāni dassento netīti <bold>vinetā.</bold> Punappunaṃ netīti <bold>anunetā.</bold></paragraph>
    <paragraph line="65"><bold>Tattha tatthā</bold>ti tasmiṃ tasmiṃ puggale. <bold>Rathassāṇīva yāyato</bold>ti yathā āṇiyā satiyeva ratho yāti, asati na yāti, evaṃ imesu saṅgahesu satiyeva loko vattati, asati na vattati. Tena vuttaṃ – ‘‘ete kho saṅgahā loke, rathassāṇīva yāyato’’ti.</paragraph>
    <paragraph line="66"><bold>Na mātā puttakāraṇā</bold>ti yadi mātā ete saṅgahe puttassa na kareyya, puttakāraṇā mānaṃ vā pūjaṃ vā na labheyya.</paragraph>
    <paragraph line="67"><bold>Saṅgahā ete</bold>ti upayogavacane paccattaṃ. ‘‘Saṅgahe ete’’ti vā pāṭho. <bold>Sammapekkhantī</bold>ti sammā pekkhanti. <bold>Pāsaṃsā ca bhavantī</bold>ti pasaṃsanīyā ca bhavanti.</paragraph>
    <paragraph line="68" number="274"> Iti bhagavā yā disā sandhāya te gahapatiputta pitā āha ‘‘disā namasseyyāsī’’ti, imā tā cha disā. Yadi tvaṃ pitu vacanaṃ karosi, imā disā namassāti dassento siṅgālassa pucchāya ṭhatvā desanaṃ matthakaṃ pāpetvā rājagahaṃ piṇḍāya <pageBreak edition="Pali Text Society" number="3.0959" /> pāvisi <pageBreak edition="Vipassana Research Institut" number="3.0128" />. Siṅgālakopi saraṇesu patiṭṭhāya cattālīsakoṭidhanaṃ buddhasāsane vikiritvā puññakammaṃ katvā saggaparāyaṇo ahosi. Imasmiñca pana sutte yaṃ gihīhi kattabbaṃ kammaṃ nāma, taṃ akathitaṃ natthi, <bold>gihivinayo nāmāyaṃ suttanto.</bold> Tasmā imaṃ sutvā yathānusiṭṭhaṃ paṭipajjamānassa vuddhiyeva pāṭikaṅkhā, no parihānīti.</paragraph>
    <centered line="69">Sumaṅgalavilāsiniyā dīghanikāyaṭṭhakathāya</centered>
    <centered line="70">Siṅgālasuttavaṇṇanā niṭṭhitā.</centered>
  </content>
</document>