<?xml version="1.0"?>
<document>
<metadata>
<normativeSource>http://tipitaka.org/romn/cscd/s0103a.att5.xml</normativeSource>
<archivePath>roman/atthakatha/suttapitaka (atthakatha)/digha nikaya (atthakatha)/pathikavagga-atthakatha/6. pasadikasuttavannana.xml</archivePath>
<title>6. Pāsādikasuttavaṇṇanā - Pāthikavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">6. Pāsādikasuttavaṇṇanā</chapter>
<subhead line="2">Nigaṇṭhanāṭaputtakālaṅkiriyavaṇṇanā</subhead>
<paragraph line="3" number="164"><bold>Evaṃ</bold><pageBreak edition="V" number="3.0080" /><pageBreak edition="M" number="3.0089" /><pageBreak edition="P" number="3.0905" /><bold>me suta</bold>nti pāsādikasuttaṃ. Tatrāyamanuttānapadavaṇṇanā – <bold>vedhaññā nāma sakyā</bold>ti dhanumhi katasikkhā vedhaññanāmakā eke sakyā. <bold>Tesaṃ ambavane pāsāde</bold>ti tesaṃ ambavane sippaṃ uggaṇhatthāya kato dīghapāsādo atthi, tattha viharati. <bold>Adhunā kālaṅkato</bold>ti sampati kālaṅkato. <bold>Dvedhikajātā</bold>ti dvejjhajātā, dvebhāgā jātā. <bold>Bhaṇḍanādīsu</bold>bhaṇḍanaṃ pubbabhāgakalaho, taṃ daṇḍādānādivasena paṇṇattivītikkamavasena ca vaḍḍhitaṃ <bold>kalaho.</bold>‘‘Na tvaṃ imaṃ dhammavinayaṃ ājānāsī’’tiādinā nayena viruddhavacanaṃ <bold>vivādo. Vitudantā</bold>ti vijjhantā. <bold>Sahitaṃ me</bold>ti mama vacanaṃ atthasañhitaṃ. <bold>Adhiciṇṇaṃ te viparāvatta</bold>nti yaṃ tava adhiciṇṇaṃ cirakālāsevanavasena paguṇaṃ, taṃ mama vādaṃ āgamma nivattaṃ. <bold>Āropito te vādo</bold>ti tuyhaṃ upari mayā doso āropito. <bold>Cara vādappamokkhāyā</bold>ti bhattapuṭaṃ ādāya taṃ taṃ upasaṅkamitvā vādappamokkhatthāya uttari pariyesamāno vicara. <bold>Nibbeṭhehi vā</bold>ti atha vā mayā āropitadosato attānaṃ mocehi. <bold>Sace pahosī</bold>ti sace sakkosi. <bold>Vadhoyevā</bold>ti maraṇameva. <bold>Nāṭaputtiyesū</bold>ti nāṭaputtassa antevāsikesu. <bold>Nibbinnarūpā</bold>ti ukkaṇṭhitasabhāvā abhivādanādīnipi na karonti. <bold>Virattarūpā</bold>ti <pageBreak edition="P" number="3.0906" />vigatapemā. <bold>Paṭivānarūpā</bold>ti tesaṃ sakkaccakiriyato nivattanasabhāvā. <bold>Yathā ta</bold>nti yathā durakkhātādisabhāve dhammavinaye nibbinnavirattappaṭivānarūpehi bhavitabbaṃ, tatheva jātāti attho. <bold>Durakkhāte</bold>ti dukkathite. <bold>Duppavedite</bold>ti duviññāpite. <bold>Anupasamasaṃvattanike</bold>ti rāgādīnaṃ upasamaṃ kātuṃ asamatthe. <bold>Bhinnathūpe</bold>ti bhindappatiṭṭhe. Ettha hi nāṭaputtova nesaṃ patiṭṭhaṭṭhena thūpo. So pana bhinno mato. Tena vuttaṃ ‘‘bhinnathūpe’’ti. <bold>Appaṭisaraṇe</bold>ti tasseva abhāvena paṭisaraṇavirahite.</paragraph>
<paragraph line="4">Nanu cāyaṃ nāṭaputto nāḷandavāsiko, so kasmā pāvāyaṃ kālaṅkatoti? So kira upālinā <pageBreak edition="V" number="3.0081" />gahapatinā paṭividdhasaccena dasahi <pageBreak edition="M" number="3.0090" />gāthāhi bhāsite buddhaguṇe sutvā uṇhaṃ lohitaṃ chaḍḍesi. Atha naṃ aphāsukaṃ gahetvā pāvaṃ agamaṃsu. So tattha kālamakāsi. Kālaṃ kurumāno ca cintesi – ‘‘mama laddhi aniyyānikā sāravirahitā, mayaṃ tāva naṭṭhā, avasesajanopi mā apāyapūrako ahosi, sace panāhaṃ ‘mama sāsanaṃ aniyyānika’nti vakkhāmi, na saddahissanti, yaṃnūnāhaṃ dvepi jane na ekanīhārena uggaṇhāpeyyaṃ, te mamaccayena aññamaññaṃ vivadissanti, satthā taṃ vivādaṃ paṭicca ekaṃ dhammakathaṃ kathessati, tato te sāsanassa mahantabhāvaṃ jānissantī’’ti.</paragraph>
<paragraph line="5">Atha naṃ eko antevāsiko upasaṅkamitvā āha – ‘‘bhante tumhe dubbalā, mayhampi imasmiṃ dhamme sāraṃ ācikkhatha, ācariyappamāṇa’’nti. ‘‘Āvuso, tvaṃ mamaccayena sassatanti gaṇheyyāsī’’ti. Aparopi upasaṅkami, taṃ ucchedaṃ gaṇhāpesi. Evaṃ dvepi jane ekaladdhike akatvā bahū nānānīhārena uggaṇhāpetvā kālamakāsi. Te tassa sarīrakiccaṃ katvā sannipatitvā aññamaññaṃ pucchiṃsu – ‘‘kassāvuso, ācariyo sāraṃ ācikkhī’’ti? Eko uṭṭhahitvā mayhanti āha. Kiṃ ācikkhīti? Sassatanti. Aparo taṃ paṭibāhitvā ‘‘mayhaṃ sāraṃ ācikkhī’’ti āha. Evaṃ sabbe ‘‘mayhaṃ sāraṃ ācikkhi, ahaṃ jeṭṭhako’’ti aññamaññaṃ vivādaṃ vaḍḍhetvā akkose ceva paribhāse ca hatthapādappahārādīni <pageBreak edition="P" number="3.0907" />ca pavattetvā ekamaggena dve agacchantā nānādisāsu pakkamiṃsu.</paragraph>
<paragraph line="6" number="165"><bold>Atha kho cundo samaṇuddeso</bold>ti ayaṃ thero dhammasenāpatissa kaniṭṭhabhātiko. Taṃ bhikkhū anupasampannakāle ‘‘cundo samaṇuddeso’’ti samudācaritvā therakālepi tatheva samudācariṃsu. Tena vuttaṃ – ‘‘cundo samaṇuddeso’’ti.</paragraph>
<paragraph line="7">‘‘Pāvāyaṃ vassaṃvuṭṭho yena sāmagāmo, yenāyasmā ānando tenupasaṅkamī’’ti kasmā upasaṅkami? Nāṭaputte kira kālaṅkate jambudīpe manussā tattha tattha kathaṃ pavattayiṃsu ‘‘nigaṇṭho nāṭaputto eko satthāti paññāyittha, tassa kālaṅkiriyāya sāvakānaṃ evarūpo vivādo jāto. Samaṇo pana gotamo jambudīpe cando viya sūriyo viya ca pākaṭo, sāvakāpissa pākaṭāyeva. Kīdiso nu kho samaṇe gotame parinibbute sāvakānaṃ vivādo bhavissatī’’ti <pageBreak edition="M" number="3.0091" />. Thero taṃ kathaṃ sutvā cintesi – ‘‘imaṃ kathaṃ gahetvā dasabalassa ārocessāmi, satthā etaṃ aṭṭhuppattiṃ katvā ekaṃ desanaṃ kathessatī’’ti. So nikkhamitvā yena sāmagāmo, yenāyasmā ānando tenupasaṅkami.</paragraph>
<paragraph line="8"><bold>Sāmagāmo</bold>ti <pageBreak edition="V" number="3.0082" />sāmākānaṃ ussannattā tassa gāmassa nāmaṃ. <bold>Yenāyasmā ānando</bold>ti ujumeva bhagavato santikaṃ agantvā yenassa upajjhāyo āyasmā ānando tenupasaṅkami.</paragraph>
<paragraph line="9">Buddhakāle kira sāriputtatthero ca ānandatthero ca aññamaññaṃ mamāyiṃsu. Sāriputtatthero ‘‘mayā kātabbaṃ satthu upaṭṭhānaṃ karotī’’ti ānandattheraṃ mamāyi. Ānandatthero ‘‘bhagavato sāvakānaṃ aggo’’ti sāriputtattheraṃ mamāyi. Kuladārake ca pabbājetvā sāriputtattherassa santike upajjhaṃ gaṇhāpesi. Sāriputtattheropi tatheva akāsi. Evaṃ ekamekena attano pattacīvaraṃ datvā pabbājetvā upajjhaṃ gaṇhāpitāni pañca pañca bhikkhusatāni ahesuṃ. Āyasmā ānando paṇītāni cīvarādīnipi labhitvā therassa adāsi.</paragraph>
<subhead line="10">Dhammaratanapūjā</subhead>
<paragraph line="11">Eko kira brāhmaṇo cintesi – ‘‘buddharatanassa ca saṅgharatanassa ca pūjā paññāyati, kathaṃ nu kho dhammaratanaṃ pūjitaṃ hotī’’ti? So bhagavantaṃ upasaṅkamitvā etamatthaṃ pucchi. Bhagavā āha – ‘‘sacepi brāhmaṇa dhammaratanaṃ pūjetukāmo, ekaṃ <pageBreak edition="P" number="3.0908" />bahussutaṃ pūjehī’’ti. Bahussutaṃ, bhante, ācikkhathāti. Bhikkhusaṅghaṃ pucchāti. So bhikkhusaṅghaṃ upasaṅkamitvā ‘‘bahussutaṃ, bhante, ācikkhathā’’ti āha. Ānandatthero brāhmaṇāti. Brāhmaṇo theraṃ sahassagghanikena ticīvarena pūjesi. Thero taṃ gahetvā bhagavato santikaṃ agamāsi. Bhagavā ‘‘kuto, ānanda, laddha’’nti āha? Ekena, bhante, brāhmaṇena dinnaṃ, idaṃ panāhaṃ āyasmato sāriputtassa dātukāmoti. Dehi, ānandāti. Cārikaṃ pakkanto bhanteti. Āgatakāle dehīti, sikkhāpadaṃ bhante, paññattanti. Kadā pana sāriputto āgamissatīti? Dasāhamattena bhanteti. ‘‘Anujānāmi, ānanda, dasāhaparamaṃ atirekacīvaraṃ nikkhipitu’’nti sikkhāpadaṃ paññāpesi.</paragraph>
<paragraph line="12">Sāriputtattheropi <pageBreak edition="M" number="3.0092" />tatheva yaṃkiñci manāpaṃ labhati, taṃ ānandattherassa deti. So imampi attano kaniṭṭhabhātikaṃ therasseva saddhivihārikaṃ adāsi. Tena vuttaṃ – ‘‘yenassa upajjhāyo āyasmā ānando tenupasaṅkamī’’ti. Evaṃ kirassa ahosi – ‘‘upajjhāyo me mahāpañño, so imaṃ kathaṃ satthu ārocessati, atha satthā tadanurūpaṃ dhammaṃ desessatī’’ti. <bold>Kathāpābhata</bold>nti kathāya mūlaṃ. Mūlañhi ‘‘pābhata’’nti vuccati. Yathāha –</paragraph>
<gatha1 line="13">‘‘Appakenāpi <pageBreak edition="V" number="3.0083" />medhāvī, pābhatena vicakkhaṇo;</gatha1>
<gathalast line="14">Samuṭṭhāpeti attānaṃ, aṇuṃ aggiṃva sandhama’’nti. (jā. 1.1.4);</gathalast>
<paragraph line="15"><bold>Bhagavantaṃ dassanāyā</bold>ti bhagavantaṃ dassanatthāya. Kiṃ panānena bhagavā na diṭṭhapubboti? No na diṭṭhapubbo. Ayañhi āyasmā divā nava vāre, rattiṃ nava vāreti ekāhaṃ aṭṭhārasa vāre upaṭṭhānameva gacchati. Divasassa pana satavāraṃ vā sahassavāraṃ vā gantukāmo samānopi na akāraṇā gacchati, ekaṃ pañhuddhāraṃ gahetvāva gacchati. So taṃ divasaṃ tena kathāpābhatena gantukāmo evamāha.</paragraph>
<subhead line="16">Asammāsambuddhappaveditadhammavinayavaṇṇanā</subhead>
<paragraph line="17" number="166"><bold>Evañhetaṃ, cunda, hotī</bold>ti bhagavā ānandattherena ārocitepi yasmā na ānandatthero imissā kathāya sāmiko, cundatthero pana sāmiko. Sova tassā ādimajjhapariyosānaṃ jānāti. Tasmā bhagavā tena saddhiṃ kathento ‘‘evañhetaṃ, cunda, hotī’’tiādimāha <pageBreak edition="P" number="3.0909" />. Tassattho – cunda evañhetaṃ hoti durakkhātādisabhāve dhammavinaye sāvakā dvedhikajātā bhaṇḍanādīni katvā mukhasattīhi vitudantā viharanti.</paragraph>
<paragraph line="18">Idāni yasmā aniyyānikasāsaneneva niyyānikasāsanaṃ pākaṭaṃ hoti, tasmā ādito aniyyānikasāsanameva dassento <bold>idha cunda satthā ca hoti asammāsambuddho</bold>tiādimāha. Tattha <bold>vokkamma ca tamhā dhammā vattatī</bold>ti na nirantaraṃ pūreti, okkamitvā okkamitvā antarantaraṃ katvā vattatīti attho. <bold>Tassa te, āvuso, lābhā</bold>ti tassa tuyhaṃ ete <pageBreak edition="M" number="3.0093" />dhammānudhammappaṭipattiādayo lābhā. <bold>Suladdha</bold>nti manussattampi te suladdhaṃ. <bold>Tathā paṭipajjatū</bold>ti evaṃ paṭipajjatu. <bold>Yathā te satthārā dhammo desito</bold>ti yena te ākārena satthārā dhammo kathito. <bold>Yo ca samādapetī</bold>ti yo ca ācariyo samādapeti. <bold>Yañca samādapetī</bold>ti yaṃ antevāsiṃ samādapeti. <bold>Yo ca samādapito</bold>ti yo ca evaṃ samādapito antevāsiko. Yathā ācariyena samādapitaṃ, tathatthāya paṭipajjati. <bold>Sabbe te</bold>ti tayopi te. Ettha hi ācariyo samādapitattā apuññaṃ pasavati, samādinnantevāsiko samādinnattā, paṭipannako paṭipannattā. Tena vuttaṃ – ‘‘sabbe te bahuṃ apuññaṃ pasavantī’’ti. Etenupāyena sabbavāresu attho veditabbo.</paragraph>
<paragraph line="19" number="167">Apicettha <pageBreak edition="V" number="3.0084" /><bold>ñāyappaṭipanno</bold>ti kāraṇappaṭipanno. <bold>Ñāyamārādhessatī</bold>ti kāraṇaṃ nipphādessati. <bold>Vīriyaṃ ārabhatī</bold>ti attano dukkhanibbattakaṃ vīriyaṃ karoti. Vuttañhetaṃ ‘‘durakkhāte, bhikkhave, dhammavinaye yo āraddhavīriyo, so dukkhaṃ viharati. Yo kusīto, so sukhaṃ viharatī’’ti (a. ni. 1.318).</paragraph>
<subhead line="20">Sammāsambuddhappaveditadhammavinayādivaṇṇanā</subhead>
<paragraph line="21" number="168">Evaṃ aniyyānikasāsanaṃ dassetvā idāni niyyānikasāsanaṃ dassento <bold>idha pana, cunda, satthā ca hoti sammāsambuddho</bold>tiādimāha. Tattha <bold>niyyāniko</bold>ti maggatthāya phalatthāya ca niyyāti.</paragraph>
<paragraph line="22" number="169"><bold>Vīriyaṃ ārabhatī</bold>ti attano sukhanipphādakaṃ vīriyaṃ ārabhati. Vuttañhetaṃ ‘‘svākkhāte, bhikkhave, dhammavinaye yo kusīto, so dukkhaṃ viharati. Yo āraddhavīriyo, so sukhaṃ viharatī’’ti (a. ni. 1.319).</paragraph>
<paragraph line="23" number="170">Iti bhagavā niyyānikasāsane sammāpaṭipannassa <pageBreak edition="P" number="3.0910" />kulaputtassa pasaṃsaṃ dassetvā puna desanaṃ vaḍḍhento <bold>idha, cunda, satthā ca loke udapādī</bold>tiādimāha. Tattha <bold>aviññāpitatthā</bold>ti abodhitatthā. <bold>Sabbasaṅgāhapadakata</bold>nti sabbasaṅgahapadehi kataṃ, sabbasaṅgāhikaṃ kataṃ na hotīti attho. ‘‘Sabbasaṅgāhapadagata’’ntipi pāṭho, na sabbasaṅgāhapadesu gataṃ, na ekasaṅgahajātanti attho. <bold>Sappāṭihīrakata</bold>nti niyyānikaṃ. <bold>Yāva</bold><pageBreak edition="M" number="3.0094" /><bold>devamanussehī</bold>ti devalokato yāva manussalokā suppakāsitaṃ. <bold>Anutappo hotī</bold>ti anutāpakaro hoti. <bold>Satthā ca no loke</bold>ti idaṃ tesaṃ anutāpakāradassanatthaṃ vuttaṃ. <bold>Nānutappo hotī</bold>ti satthāraṃ āgamma sāvakehi yaṃ pattabbaṃ, tassa pattattā anutāpakaro na hoti.</paragraph>
<paragraph line="24" number="172"><bold>Thero</bold>ti thiro therakārakehi dhammehi samannāgato. ‘‘Rattaññū’’tiādīni vuttatthāneva. <bold>Etehi ce pī</bold>ti etehi heṭṭhā vuttehi.</paragraph>
<paragraph line="25" number="173"><bold>Pattayogakkhemā</bold>ti catūhi yogehi khemattā arahattaṃ idha yogakkhemaṃ nāma, taṃ pattāti attho. <bold>Alaṃ samakkhātuṃ saddhammassā</bold>ti sammukhā gahitattā assa saddhammaṃ sammā ācikkhituṃ samatthā.</paragraph>
<paragraph line="26" number="174"><bold>Brahmacārino</bold>ti <pageBreak edition="V" number="3.0085" />brahmacariyavāsaṃ vasamānā ariyasāvakā. <bold>Kāmabhogino</bold>ti gihisotāpannā. ‘‘Iddhañcevā’’tiādīni mahāparinibbāne vitthāritāneva. <bold>Lābhaggayasaggapatta</bold>nti lābhaggañceva yasaggañca pattaṃ.</paragraph>
<paragraph line="27" number="175"><bold>Santi kho pana me, cunda, etarahi therā bhikkhū sāvakā</bold>ti sāriputtamoggallānādayo therā. <bold>Bhikkhuniyo</bold>ti khemātherīuppalavaṇṇatherīādayo. <bold>Upāsakā sāvakā gihī odātavatthavasanā brahmacārino</bold>ti cittagahapatihatthakaāḷavakādayo. <bold>Kāmabhogino</bold>ti cūḷaanāthapiṇḍikamahāanāthapiṇḍikādayo. <bold>Brahmacāriniyo</bold>ti nandamātādayo. <bold>Kāmabhoginiyo</bold>ti khujjuttarādayo.</paragraph>
<paragraph line="28" number="176"><bold>Sabbākārasampanna</bold>nti sabbakāraṇasampannaṃ. <bold>Idameva</bold><pageBreak edition="P" number="3.0911" /><bold>ta</bold>nti idameva brahmacariyaṃ, imameva dhammaṃ sammā hetunā nayena vadamāno vadeyya. <bold>Udakāssuda</bold>nti <bold>udako sudaṃ. Passaṃ na passatī</bold>ti passanto na passati. So kira imaṃ pañhaṃ mahājanaṃ pucchi. Tehi ‘‘na jānāma, ācariya, kathehi no’’ti vutto so āha – ‘‘gambhīro ayaṃ pañho āhārasappāye sati thokaṃ cintetvā sakkā kathetu’’nti. Tato tehi cattāro māse <pageBreak edition="M" number="3.0095" />mahāsakkāre kate taṃ pañhaṃ kathento <bold>kiñca passaṃ na passatī</bold>tiādimāha. Tattha <bold>sādhunisitassā</bold>ti suṭṭhunisitassa tikhiṇassa, sunisitakhurassa kira talaṃ paññāyati, dhārā na paññāyatīti ayamettha attho.</paragraph>
<subhead line="29">Saṅgāyitabbadhammādivaṇṇanā</subhead>
<paragraph line="30" number="177"><bold>Saṅgamma samāgammā</bold>ti saṅgantvā samāgantvā. <bold>Atthena atthaṃ, byañjanena byañjana</bold>nti atthena saha atthaṃ, byañjanenapi saha byañjanaṃ samānentehīti attho. <bold>Saṅgāyitabba</bold>nti vācetabbaṃ sajjhāyitabbaṃ. <bold>Yathayidaṃ brahmacariya</bold>nti yathā idaṃ sakalaṃ sāsanabrahmacariyaṃ.</paragraph>
<paragraph line="31" number="178"><bold>Tatra ce</bold>ti tatra saṅghamajjhe, tassa vā bhāsite. <bold>Atthañceva micchā gaṇhāti, byañjanāni ca micchā ropetī</bold>ti ‘‘cattāro satipaṭṭhānā’’ti ettha ārammaṇaṃ ‘‘satipaṭṭhāna’’nti atthaṃ gaṇhāti. ‘‘Satipaṭṭhānānī’’ti byañjanaṃ ropeti. <bold>Imassa nu kho, āvuso, atthassā</bold>ti ‘‘satiyeva satipaṭṭhāna’’nti. Atthassa ‘‘cattāro satipaṭṭhānā’’ti kiṃ nu kho imāni byañjanāni, udāhu cattāri satipaṭṭhānānī’’ti etāni vā byañjanāni. <bold>Katamāni opāyikatarānī</bold>ti imassa atthassa katamāni byañjanāni upapannatarāni allīnatarāni. <bold>Imesañca</bold><pageBreak edition="V" number="3.0086" /><bold>byañjanāna</bold>nti ‘‘cattāro satipaṭṭhānā’’ti byañjanānaṃ ‘‘satiyeva satipaṭṭhāna’’nti kiṃ nu kho ayaṃ attho, udāhu ‘‘ārammaṇaṃ satipaṭṭhāna’’nti eso atthoti? <bold>Imassa kho, āvuso, atthassā</bold>ti ‘‘ārammaṇaṃ satipaṭṭhāna’’nti imassa atthassa. <bold>Yā ceva etānī</bold>ti yāni ceva etāni mayā vuttāni. <bold>Yā ceva eso</bold>ti yo ceva esa mayā vutto. <bold>So neva ussādetabbo</bold>ti tumhehi tāva sammā atthe ca sammā byañjane <pageBreak edition="P" number="3.0912" />ca ṭhātabbaṃ. So pana neva ussādetabbo, na apasādetabbo. <bold>Saññāpetabbo</bold>ti jānāpetabbo. <bold>Tassa ca atthassā</bold>ti ‘‘satiyeva satipaṭṭhāna’’nti atthassa ca. <bold>Tesañca byañjanāna</bold>nti ‘‘satipaṭṭhānā’’ti byañjanānaṃ. <bold>Nisantiyā</bold>ti nisāmanatthaṃ dhāraṇatthaṃ. Iminā nayena sabbavāresu attho veditabbo.</paragraph>
<paragraph line="32" number="181"><bold>Tādisa</bold>nti tumhādisaṃ. <bold>Atthupeta</bold>nti atthena upetaṃ atthassa viññātāraṃ. <bold>Byañjanupeta</bold>nti byañjanehi upetaṃ byañjanānaṃ viññātāraṃ. Evaṃ etaṃ bhikkhuṃ <pageBreak edition="M" number="3.0096" />pasaṃsatha. Eso hi bhikkhu na tumhākaṃ sāvako nāma, buddho nāma esa cundāti. Iti bhagavā bahussutaṃ bhikkhuṃ attano ṭhāne ṭhapesi.</paragraph>
<subhead line="33">Paccayānuññātakāraṇādivaṇṇanā</subhead>
<paragraph line="34" number="182">Idāni tatopi uttaritaraṃ desanaṃ vaḍḍhento <bold>na vo ahaṃ, cundā</bold>tiādimāha. Tattha diṭṭhadhammikā āsavā nāma idhaloke paccayahetu uppajjanakā āsavā. Samparāyikā āsavā nāma paraloke bhaṇḍanahetu uppajjanakā āsavā. <bold>Saṃvarāyā</bold>ti yathā te na pavisanti, evaṃ pidahanāya. <bold>Paṭighātāyā</bold>ti mūlaghātena paṭihananāya. <bold>Alaṃ vo taṃ yāvadeva sītassa paṭighātāyā</bold>ti taṃ tumhākaṃ sītassa paṭighātāya samatthaṃ. Idaṃ vuttaṃ hoti, yaṃ vo mayā cīvaraṃ anuññātaṃ, taṃ pārupitvā dappaṃ vā mānaṃ vā kurumānā viharissathāti na anuññātaṃ, taṃ pana pārupitvā sītappaṭighātādīni katvā sukhaṃ samaṇadhammaṃ yoniso manasikāraṃ karissathāti anuññātaṃ. Yathā ca cīvaraṃ, evaṃ piṇḍapātādayopi. Anupadasaṃvaṇṇanā panettha visuddhimagge vuttanayeneva veditabbā.</paragraph>
<subhead line="35">Sukhallikānuyogādivaṇṇanā</subhead>
<paragraph line="36" number="183"><bold>Sukhallikānuyoga</bold>nti sukhalliyanānuyogaṃ, sukhasevanādhimuttanti attho. <bold>Sukhetī</bold>ti sukhitaṃ karoti. <bold>Pīṇetī</bold>ti pīṇitaṃ thūlaṃ karoti.</paragraph>
<paragraph line="37" number="186"><bold>Aṭṭhitadhammā</bold>ti <pageBreak edition="V" number="3.0087" />naṭṭhitasabhāvā. Jivhā no atthīti yaṃ yaṃ icchanti, taṃ taṃ kathenti, kadāci maggaṃ kathenti, kadāci phalaṃ kadāci nibbānanti adhippāyo. <bold>Jānatā</bold>ti sabbaññutaññāṇena jānantena. <bold>Passatā</bold>ti pañcahi cakkhūhi passantena. <bold>Gambhīranemo</bold>ti <pageBreak edition="P" number="3.0913" />gambhīrabhūmiṃ anupaviṭṭho. <bold>Sunikhāto</bold>ti suṭṭhu nikhāto. <bold>Evameva kho, āvuso</bold>ti evaṃ khīṇāsavo abhabbo nava ṭhānāni ajjhācarituṃ. Tasmiṃ anajjhācāro acalo asampavedhī. Tattha sañcicca pāṇaṃ jīvitā voropanādīsu sotāpannādayopi abhabbā. <bold>Sannidhikārakaṃ kāme paribhuñjitu</bold>nti vatthukāme ca kilesakāme <pageBreak edition="M" number="3.0097" />ca sannidhiṃ katvā paribhuñjituṃ. <bold>Seyyathāpi pubbe agārikabhūto</bold>ti yathā pubbe gihibhūto paribhuñjati, evaṃ paribhuñjituṃ abhabbo.</paragraph>
<subhead line="38">Pañhabyākaraṇavaṇṇanā</subhead>
<paragraph line="39" number="187">Agāramajjhe vasantā hi sotāpannādayo yāvajīvaṃ gihibyañjanena tiṭṭhanti. Khīṇāsavo pana arahattaṃ patvāva manussabhūto parinibbāti vā pabbajati vā. Cātumahārājikādīsu kāmāvacaradevesu muhuttampi na tiṭṭhati. Kasmā? Vivekaṭṭhānassa abhāvā. Bhummadevattabhāve pana ṭhito arahattaṃ patvāpi tiṭṭhati. Tassa vasena ayaṃ pañho āgato. Bhinnadosattā panassa bhikkhubhāvo veditabbo. <bold>Atīraka</bold>nti atīraṃ aparicchedaṃ mahantaṃ. <bold>No ca kho anāgata</bold>nti anāgataṃ pana addhānaṃ ārabbha evaṃ na paññapeti, atītameva maññe samaṇo gotamo jānāti, na anāgataṃ. Tathā hissa atīte aḍḍhachaṭṭhasatajātakānussaraṇaṃ paññāyati. Anāgate evaṃ bahuṃ anussaraṇaṃ na paññāyatīti imamatthaṃ maññamānā evaṃ vadeyyuṃ. <bold>Tayidaṃ kiṃ sū</bold>ti anāgate apaññāpanaṃ kiṃ nu kho? <bold>Kathaṃsū</bold>ti kena nu kho kāraṇena ajānantoyeva nu kho anāgataṃ nānussarati, ananussaritukāmatāya nānussaratīti. <bold>Aññavihitakena ñāṇadassanenā</bold>ti paccakkhaṃ viya katvā dassanasamatthatāya dassanabhūtena ñāṇena aññatthavihitakena ñāṇena aññaṃ ārabbha pavattena, aññavihitakaṃ aññaṃ ārabbha pavattamānaṃ ñāṇadassanaṃ saṅgāhetabbaṃ paññāpetabbaṃ maññanti. Te hi carato ca tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitaṃ maññanti, tādisañca ñāṇaṃ nāma natthi. Tasmā yathariva bālā abyattā, evaṃ maññantīti veditabbo.</paragraph>
<paragraph line="40"><bold>Satānusārī</bold>ti <pageBreak edition="P" number="3.0914" />pubbenivāsānussatisampayuttakaṃ. <bold>Yāvatakaṃ ākaṅkhatī</bold>ti yattakaṃ ñātuṃ icchati, tattakaṃ jānissāmīti ñāṇaṃ pesesi. Athassa dubbalapattapuṭe pakkhandanārāco viya appaṭihataṃ <pageBreak edition="V" number="3.0088" />anivāritaṃ ñāṇaṃ gacchati, tena yāvatakaṃ ākaṅkhati tāvatakaṃ anussarati. <bold>Bodhija</bold>nti bodhimūle jātaṃ. <bold>Ñāṇaṃ uppajjatī</bold>ti catumaggañāṇaṃ uppajjati. <bold>Ayamantimā jātī</bold>ti <pageBreak edition="M" number="3.0098" />tena ñāṇena jātimūlassa pahīnattā puna ayamantimā jāti. <bold>Natthidāni punabbhavo</bold>ti aparampi ñāṇaṃ uppajjati. <bold>Anatthasaṃhita</bold>nti na idhalokatthaṃ vā paralokatthaṃ vā nissitaṃ. <bold>Na taṃ tathāgato byākarotī</bold>ti taṃ bhāratayuddhasītāharaṇasadisaṃ aniyyānikakathaṃ tathāgato na katheti. <bold>Bhūtaṃ tacchaṃ anatthasaṃhita</bold>nti rājakathāditiracchānakathaṃ. <bold>Kālaññū tathāgato hotī</bold>ti kālaṃ jānāti. Sahetukaṃ sakāraṇaṃ katvā yuttapattakāleyeva katheti.</paragraph>
<paragraph line="41" number="188"><bold>Tasmā tathāgatoti vuccatī</bold>ti yathā yathā gaditabbaṃ, tathā tatheva gadanato dakārassa takāraṃ katvā tathāgatoti vuccatīti attho. <bold>Diṭṭha</bold>nti rūpāyatanaṃ. <bold>Suta</bold>nti saddāyatanaṃ. <bold>Muta</bold>nti mutvā patvā gahetabbato gandhāyatanaṃ rasāyatanaṃ phoṭṭhabbāyatanaṃ. <bold>Viññāta</bold>nti sukhadukkhādidhammāyatanaṃ. <bold>Patta</bold>nti pariyesitvā vā apariyesitvā vā pattaṃ. <bold>Pariyesita</bold>nti pattaṃ vā apattaṃ vā pariyesitaṃ. <bold>Anuvicaritaṃ manasā</bold>ti cittena anusañcaritaṃ. ‘‘Tathāgatena abhisambuddha’’nti iminā etaṃ dasseti, yañhi aparimāṇāsu lokadhātūsu imassa sadevakassa lokassa nīlaṃ pītakantiādi rūpārammaṇaṃ cakkhudvāre āpāthamāgacchati, ‘‘ayaṃ satto imasmiṃ khaṇe imaṃ nāma rūpārammaṇaṃ disvā sumano vā dummano vā majjhatto vā jāto’’ti sabbaṃ taṃ tathāgatassa evaṃ abhisambuddhaṃ <pageBreak edition="P" number="3.0915" />. Tathā yaṃ aparimāṇāsu lokadhātūsu imassa sadevakassa lokassa bherisaddo mudiṅgasaddotiādi saddārammaṇaṃ sotadvāre āpāthamāgacchati. Mūlagandho tacagandhotiādi gandhārammaṇaṃ ghānadvāre āpāthamāgacchati. Mūlaraso khandharasotiādi rasārammaṇaṃ jivhādvāre āpāthamāgacchati. Kakkhaḷaṃ mudukantiādi pathavīdhātutejodhātuvāyodhātubhedaṃ phoṭṭhabbārammaṇaṃ kāyadvāre āpāthamāgacchati. ‘‘Ayaṃ satto imasmiṃ khaṇe imaṃ nāma phoṭṭhabbārammaṇaṃ phusitvā sumano vā dummano vā majjhatto vā jāto’’ti sabbaṃ taṃ tathāgatassa evaṃ abhisambuddhaṃ. Tathā yaṃ aparimāṇāsu lokadhātūsu imassa sadevakassa lokassa sukhadukkhādibhedaṃ dhammārammaṇaṃ manodvārassa āpāthamāgacchati, ‘‘ayaṃ satto imasmiṃ khaṇe idaṃ nāma dhammārammaṇaṃ vijānitvā sumano vā dummano vā majjhatto vā jāto’’ti sabbaṃ taṃ tathāgatassa evaṃ abhisambuddhaṃ.</paragraph>
<paragraph line="42">Yañhi <pageBreak edition="M" number="3.0099" />, cunda, imesaṃ sattānaṃ diṭṭhaṃ sutaṃ mutaṃ viññātaṃ tattha tathāgatena adiṭṭhaṃ vā asutaṃ vā amutaṃ vā aviññātaṃ vā natthi. Imassa mahājanassa pariyesitvā pattampi atthi, pariyesitvā appattampi atthi. Apariyesitvā pattampi atthi, apariyesitvā appattampi <pageBreak edition="V" number="3.0089" />atthi. Sabbampi taṃ tathāgatassa appattaṃ nāma natthi, ñāṇena asacchikataṃ nāma. ‘‘Tasmā tathāgatoti vuccatī’’ti. Yaṃ yathā lokena gataṃ tassa tatheva gatattā ‘‘tathāgato’’ti vuccati. Pāḷiyaṃ pana abhisambuddhanti vuttaṃ, taṃ gatasaddena ekatthaṃ. Iminā nayena sabbavāresu ‘‘tathāgato’’ti nigamanassa attho veditabbo, tassa yutti <bold>brahmajāle</bold>tathāgatasaddavitthāre vuttāyeva.</paragraph>
<subhead line="43">Abyākataṭṭhānavaṇṇanā</subhead>
<paragraph line="44" number="189">Evaṃ attano asamataṃ anuttarataṃ sabbaññutaṃ dhammarājabhāvaṃ kathetvā idāni ‘‘puthusamaṇabrāhmaṇānaṃ laddhīsu mayā aññātaṃ adiṭṭhaṃ nāma natthi, sabbaṃ mama ñāṇassa antoyeva parivattatī’’ti sīhanādaṃ nadanto <bold>ṭhānaṃ kho panetaṃ, cunda, vijjatī</bold>tiādimāha. Tattha <bold>tathāgato</bold>ti satto. <bold>Na hetaṃ, āvuso, atthasaṃhita</bold>nti idhalokaparalokaatthasaṃhitaṃ na hoti. <bold>Na ca dhammasaṃhita</bold>nti navalokuttaradhammanissitaṃ na hoti. <bold>Na</bold><pageBreak edition="P" number="3.0916" /><bold>ādibrahmacariyaka</bold>nti sikkhattayasaṅgahitassa sakalasāsanabrahmacariyassa ādibhūtaṃ na hoti.</paragraph>
<paragraph line="45" number="190"><bold>Idaṃ dukkhanti kho</bold>tiādīsu taṇhaṃ ṭhapetvā avasesā tebhummakā dhammā idaṃ dukkhanti byākataṃ. Tasseva dukkhassa pabhāvikā janikā taṇhā <bold>dukkhasamudayo</bold>ti byākataṃ. Ubhinnaṃ appavatti <bold>dukkhanirodho</bold>ti byākataṃ. Dukkhaparijānano samudayapajahano nirodhasacchikaraṇo ariyamaggo <bold>dukkhanirodhagāminī paṭipadā</bold>ti byākataṃ. ‘‘Etañhi, āvuso, atthasaṃhita’’ntiādīsu etaṃ idhalokaparalokaatthanissitaṃ navalokuttaradhammanissitaṃ sakalasāsanabrahmacariyassa ādi padhānaṃ pubbaṅgamanti ayamattho.</paragraph>
<subhead line="46">Pubbantasahagatadiṭṭhinissayavaṇṇanā</subhead>
<paragraph line="47" number="191">Idāni yaṃ taṃ mayā na byākataṃ, taṃ ajānantena na byākatanti mā evaṃ saññamakaṃsu. Jānantova ahaṃ evaṃ ‘‘etasmiṃ byākatepi attho natthī’’ti <pageBreak edition="M" number="3.0100" />na byākariṃ. Yaṃ pana yathā byākātabbaṃ, taṃ mayā byākatamevāti sīhanādaṃ nadanto puna <bold>yepi te, cundā</bold>tiādimāha. Tattha diṭṭhiyova <bold>diṭṭhinissayā,</bold>diṭṭhinissitakā diṭṭhigatikāti attho. <bold>Idameva sacca</bold>nti idameva dassanaṃ saccaṃ. <bold>Moghamañña</bold>nti aññesaṃ vacanaṃ moghaṃ. <bold>Asayaṃkāro</bold>ti asayaṃ kato.</paragraph>
<paragraph line="48" number="192"><bold>Tatrā</bold>ti <pageBreak edition="V" number="3.0090" />tesu samaṇabrāhmaṇesu. <bold>Atthi nu kho idaṃ āvuso vuccatī</bold>ti, āvuso, yaṃ tumhehi sassato attā ca loko cāti vuccati, idamatthi nu kho udāhu natthīti evamahaṃ te pucchāmīti attho. <bold>Yañca kho te evamāhaṃsū</bold>ti yaṃ pana te ‘‘idameva saccaṃ moghamañña’’nti vadanti, taṃ tesaṃ nānujānāmi. <bold>Paññattiyā</bold>ti diṭṭhipaññattiyā. <bold>Samasama</bold>nti samena ñāṇena samaṃ. <bold>Yadidaṃ adhipaññattī</bold>ti yā ayaṃ adhipaññatti nāma. Ettha ahameva bhiyyo uttaritaro na mayā samo atthi. Tattha yañca vuttaṃ ‘‘paññattiyāti yañca adhipaññattī’’ti ubhayametaṃ atthato ekaṃ. Bhedato hi paññatti adhipaññattīti dvayaṃ hoti. Tattha paññatti nāma diṭṭhipaññatti. Adhipaññatti nāma khandhapaññatti dhātupaññatti āyatanapaññatti indriyapaññatti saccapaññatti puggalapaññattīti evaṃ vuttā cha paññattiyo. Idha pana paññattiyāti etthāpi <pageBreak edition="P" number="3.0917" />paññatti ceva adhipaññatti ca adhippetā, adhipaññattīti etthāpi. Bhagavā hi paññattiyāpi anuttaro, adhipaññattiyāpi anuttaro. Tenāha – ‘‘ahameva tattha bhiyyo yadidaṃ adhipaññattī’’ti.</paragraph>
<paragraph line="49" number="196"><bold>Pahānāyā</bold>ti pajahanatthaṃ. <bold>Samatikkamāyā</bold>ti tasseva vevacanaṃ. <bold>Desitā</bold>ti kathitā. <bold>Paññattā</bold>ti ṭhapitā. Satipaṭṭhānabhāvanāya hi ghanavinibbhogaṃ katvā sabbadhammesu yāthāvato diṭṭhesu ‘‘suddhasaṅkhārapuñjoyaṃ nayidha sattūpalabbhatī’’ti sanniṭṭhānato sabbadiṭṭhinissayānaṃ pahānaṃ hotīti. Tena vuttaṃ. Diṭṭhinissayānaṃ pahānāya samatikkamāya evaṃ mayā ime cattāro satipaṭṭhānā desitā paññattā’’ti. Sesaṃ sabbattha uttānatthamevāti.</paragraph>
<centered line="50">Sumaṅgalavilāsiniyā dīghanikāyaṭṭhakathāya</centered>
<centered line="51">Pāsādikasuttavaṇṇanā niṭṭhitā.</centered>
</body>
</document>