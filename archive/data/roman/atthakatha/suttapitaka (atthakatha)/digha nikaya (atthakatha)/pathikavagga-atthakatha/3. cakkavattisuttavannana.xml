<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0103a.att2.xml</normativeSource>
    <archivePath>roman/atthakatha/suttapitaka (atthakatha)/digha nikaya (atthakatha)/pathikavagga-atthakatha/3. cakkavattisuttavannana.xml</archivePath>
    <baseFileName>3. cakkavattisuttavannana</baseFileName>
    <titlePath>3. Cakkavattisuttavaṇṇanā - Pāthikavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">3. Cakkavattisuttavaṇṇanā</chapter>
    <subhead line="2">Attadīpasaraṇatāvaṇṇanā</subhead>
    <paragraph line="3" number="80"><bold>Evaṃ</bold><pageBreak edition="Vipassana Research Institut" number="3.0026" /><pageBreak edition="Myanmar" number="3.0029" /><pageBreak edition="Pali Text Society" number="3.0845" /><bold>me suta</bold>nti cakkavattisuttaṃ. Tatrāyamanuttānapadavaṇṇanā – <bold>mātulāya</bold>nti evaṃnāmake nagare. Taṃ nagaraṃ gocaragāmaṃ katvā avidūre vanasaṇḍe viharati. ‘‘Tatra kho bhagavā bhikkhū āmantesī’’ti ettha ayamanupubbikathā –</paragraph>
    <paragraph line="4">Bhagavā kira imassa suttassa samuṭṭhānasamaye paccūsakāle mahākaruṇāsamāpattito vuṭṭhāya lokaṃ volokento imāya anāgatavaṃsadīpikāya suttantakathāya mātulanagaravāsīnaṃ caturāsītiyā pāṇasahassānaṃ dhammābhisamayaṃ disvā pātova vīsatibhikkhusahassaparivāro mātulanagaraṃ sampatto. Mātulanagaravāsino khattiyā ‘‘bhagavā āgato’’ti sutvā paccuggamma dasabalaṃ nimantetvā mahāsakkārena nagaraṃ pavesetvā nisajjaṭṭhānaṃ saṃvidhāya bhagavantaṃ mahārahe pallaṅke nisīdāpetvā buddhappamukhassa bhikkhusaṅghassa mahādānaṃ adaṃsu. Bhagavā bhattakiccaṃ niṭṭhāpetvā cintesi – ‘‘sacāhaṃ imasmiṃ ṭhāne imesaṃ manussānaṃ dhammaṃ desessāmi, ayaṃ padeso sambādho, manussānaṃ ṭhātuṃ vā nisīdituṃ vā okāso na bhavissati, mahatā kho pana samāgamena bhavitabba’’nti.</paragraph>
    <paragraph line="5">Atha rājakulānaṃ bhattānumodanaṃ akatvāva pattaṃ gahetvā nagarato nikkhami. Manussā cintayiṃsu – ‘‘satthā amhākaṃ anumodanampi akatvā gacchati, addhā bhattaggaṃ amanāpaṃ ahosi, buddhānaṃ nāma na sakkā cittaṃ gahetuṃ, buddhehi saddhiṃ vissāsakaraṇaṃ nāma samussitaphaṇaṃ āsīvisaṃ gīvāya gahaṇasadisaṃ hoti; etha bho, tathāgataṃ khamāpessāmā’’ti. Sakalanagaravāsino bhagavatā saheva nikkhantā. Bhagavā gacchantova magadhakkhette ṭhitaṃ sākhāviṭapasampannaṃ sandacchāyaṃ karīsamattabhūmipatthaṭaṃ ekaṃ mātularukkhaṃ disvā imasmiṃ rukkhamūle <pageBreak edition="Vipassana Research Institut" number="3.0027" /> nisīditvā dhamme desiyamāne ‘‘mahājanassa <pageBreak edition="Pali Text Society" number="3.0846" /> ṭhānanisajjanokāso bhavissatī’’ti. Nivattitvā <pageBreak edition="Myanmar" number="3.0030" /> maggā okkamma rukkhamūlaṃ upasaṅkamitvā dhammabhaṇḍāgārikaṃ ānandattheraṃ olokesi. Thero olokitasaññāya eva ‘‘satthā nisīditukāmo’’ti ñatvā sugatamahācīvaraṃ paññapetvā adāsi. Nisīdi bhagavā paññatte āsane. Athassa purato manussā nisīdiṃsu. Ubhosu passesu pacchato ca bhikkhusaṅgho, ākāse devatā aṭṭhaṃsu, evaṃ mahāparisamajjhagato tatra kho bhagavā bhikkhū āmantesi.</paragraph>
    <paragraph line="6"><bold>Te bhikkhū</bold>ti tatra upaviṭṭhā dhammappaṭiggāhakā bhikkhū. <bold>Attadīpā</bold>ti attānaṃ dīpaṃ tāṇaṃ leṇaṃ gatiṃ parāyaṇaṃ patiṭṭhaṃ katvā viharathāti attho. <bold>Attasaraṇā</bold>ti idaṃ tasseva vevacanaṃ. <bold>Anaññasaraṇā</bold>ti idaṃ aññasaraṇapaṭikkhepavacanaṃ. Na hi añño aññassa saraṇaṃ hoti, aññassa vāyāmena aññassa asujjhanato. Vuttampi cetaṃ ‘‘attā hi attano nātho, ko hi nātho paro siyā’’ti (dha. pa. 160). Tenāha ‘‘anaññasaraṇā’’ti. Ko panettha attā nāma, lokiyalokuttaro dhammo. Tenāha – ‘‘dhammadīpā dhammasaraṇā anaññasaraṇā’’ti. ‘‘Kāye kāyānupassī’’tiādīni mahāsatipaṭṭhāne vitthāritāni.</paragraph>
    <paragraph line="7"><bold>Gocare</bold>ti carituṃ yuttaṭṭhāne. <bold>Sake</bold>ti attano santake. <bold>Pettike visaye</bold>ti pitito āgatavisaye. <bold>Carata</bold>nti carantānaṃ. ‘‘Caranta’’ntipi pāṭho, ayamevattho. <bold>Na lacchatī</bold>ti na labhissati na passissati. <bold>Māro</bold>ti devaputtamāropi, maccumāropi, kilesamāropi. <bold>Otāra</bold>nti randhaṃ chiddaṃ vivaraṃ. Ayaṃ panattho leḍḍuṭṭhānato nikkhamma toraṇe nisīditvā bālātapaṃ tapantaṃ lāpaṃ sakuṇaṃ gahetvā. Pakkhandasenasakuṇavatthunā dīpetabbo. Vuttañhetaṃ –</paragraph>
    <indent line="8">‘‘Bhūtapubbaṃ, bhikkhave, sakuṇagghi lāpaṃ sakuṇaṃ sahasā ajjhappattā aggahesi. Atha kho, bhikkhave, lāpo sakuṇo sakuṇagghiyā hariyamāno evaṃ paridevasi ‘mayamevamha alakkhikā, mayaṃ appapuññā, ye <pageBreak edition="Pali Text Society" number="3.0847" /> mayaṃ agocare carimha paravisaye, sacejja mayaṃ gocare careyyāma sake pettike visaye, na myāyaṃ sakuṇagghi alaṃ abhavissa yadidaṃ yuddhāyā’ti. Ko pana te lāpa gocaro sako pettiko visayoti? Yadidaṃ <pageBreak edition="Myanmar" number="3.0031" /> naṅgalakaṭṭhakaraṇaṃ leḍḍuṭṭhānanti. Atha kho, bhikkhave, sakuṇagghi sake bale apatthaddhā sake bale asaṃvadamānā lāpaṃ sakuṇaṃ pamuñci gaccha kho tvaṃ lāpa, tatrapi gantvā na mokkhasīti.</indent>
    <indent line="9">Atha kho <pageBreak edition="Vipassana Research Institut" number="3.0028" />, bhikkhave, lāpo sakuṇo naṅgalakaṭṭhakaraṇaṃ leḍḍuṭṭhānaṃ gantvā mahantaṃ leḍḍuṃ abhiruhitvā sakuṇagghiṃ vadamāno aṭṭhāsi ‘‘ehi kho dāni me sakuṇagghi, ehi kho dāni me sakuṇagghī’’ti. Atha kho sā, bhikkhave, sakuṇagghi sake bale apatthaddhā sake bale asaṃvadamānā ubho pakkhe sannayha lāpaṃ sakuṇaṃ sahasā ajjhappattā. Yadā kho, bhikkhave, aññāsi lāpo sakuṇo bahuāgatā kho myāyaṃ sakuṇagghīti, atha kho tasseva leḍḍussa antaraṃ paccupādi. Atha kho, bhikkhave, sakuṇagghi tattheva uraṃ paccatāḷesi. Evañhi taṃ, bhikkhave, hoti yo agocare carati paravisaye.</indent>
    <indent line="10">Tasmātiha, bhikkhave, mā agocare carittha paravisaye, agocare, bhikkhave, carataṃ paravisaye lacchati māro otāraṃ, lacchati māro ārammaṇaṃ. Ko ca, bhikkhave, bhikkhuno agocaro paravisayo, yadidaṃ pañca kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā iṭṭhā kantā manāpā piyarūpā kāmūpasaṃhitā rajanīyā, ghānaviññeyyā gandhā iṭṭhā kantā manāpā piyarūpā kāmūpasaṃhitā rajanīyā, jivhāviññeyyā rasā iṭṭhā kantā manāpā piyarūpā kāmūpasaṃhitā rajanīyā, kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ayaṃ, bhikkhave, bhikkhuno agocaro paravisayo.</indent>
    <indent line="11">Gocare, bhikkhave, caratha…pe… na lacchati māro ārammaṇaṃ. Ko ca, bhikkhave, bhikkhuno gocaro sako pettiko visayo, yadidaṃ cattāro satipaṭṭhānā. Katame cattāro? Idha bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu vedanānupassī viharati ātāpī sampajāno satimā, vineyya loke abhijjhādomanassaṃ; citte cittānupassī viharati ātāpī sampajāno satimā, vineyya loke abhijjhādomanassaṃ; dhammesu dhammānupassī viharati ātāpī sampajāno satimā, vineyya loke abhijjhādomanassaṃ – ayaṃ, bhikkhave, bhikkhuno gocaro sako pettiko visayoti (saṃ. ni. 5.371).</indent>
    <paragraph line="12"><bold>Kusalāna</bold>nti anavajjalakkhaṇānaṃ. <bold>Samādānahetū</bold>ti samādāya vattanahetu. <bold>Evamidaṃ puññaṃ pavaḍḍhatī</bold>ti <pageBreak edition="Vipassana Research Institut" number="3.0029" /> evaṃ idaṃ lokiyalokuttaraṃ puññaphalaṃ vaḍḍhati, puññaphalanti ca uparūpari puññampi puññavipākopi veditabbo.</paragraph>
    <subhead line="13">Daḷhanemicakkavattirājakathāvaṇṇanā</subhead>
    <paragraph line="14" number="81"> Tattha <pageBreak edition="Myanmar" number="3.0032" /><bold>duvidhaṃ kusalaṃ</bold><pageBreak edition="Pali Text Society" number="3.0848" /> vaṭṭagāmī ca vivaṭṭagāmī ca. Tattha vaṭṭagāmikusalaṃ nāma mātāpitūnaṃ puttadhītāsu puttadhītānañca mātāpitūsu sinehavasena mudumaddavacittaṃ. Vivaṭṭagāmikusalaṃ nāma ‘‘cattāro satipaṭṭhānā’’tiādibhedā sattatiṃsa bodhipakkhiyadhammā. Tesu vaṭṭagāmipuññassa pariyosānaṃ manussaloke cakkavattisirīvibhavo. Vivaṭṭagāmikusalassa maggaphalanibbānasampatti. Tattha vivaṭṭagāmikusalassa vipākaṃ suttapariyosāne dassessati.</paragraph>
    <paragraph line="15">Idha pana vaṭṭagāmikusalassa vipākadassanatthaṃ, bhikkhave, yadā puttadhītaro mātāpitūnaṃ ovāde na aṭṭhaṃsu, tadā āyunāpi vaṇṇenāpi issariyenāpi parihāyiṃsu. Yadā pana aṭṭhaṃsu, tadā vaḍḍhiṃsūti vatvā vaṭṭagāmikusalānusandhivasena ‘‘bhūtapubbaṃ, bhikkhave’’ti desanaṃ ārabhi. Tattha cakkavattītiādīni mahāpadāne (dī. ni. aṭṭha. 2.33) vitthāritāneva.</paragraph>
    <paragraph line="16" number="82"><bold>Osakkita</bold>nti īsakampi avasakkitaṃ. <bold>Ṭhānā cuta</bold>nti sabbaso ṭhānā apagataṃ. Taṃ kira cakkaratanaṃ antepuradvāre akkhāhataṃ viya vehāsaṃ aṭṭhāsi. Athassa ubhosu passesu dve khadiratthambhe nikhaṇitvā cakkaratanamatthake nemiabhimukhaṃ ekaṃ suttakaṃ bandhiṃsu. Adhobhāgepi nemiabhimukhaṃ ekaṃ bandhiṃsu. Tesu uparimasuttato appamattakampi ogataṃ cakkaratanaṃ osakkitaṃ nāma hoti, heṭṭhā suttassa ṭhānaṃ uparimakoṭiyā atikkantagataṃ ṭhānā cutaṃ nāma hoti, tadetaṃ atibalavadose sati evaṃ hoti. Suttamattampi ekaṅguladvaṅgulamattaṃ vā bhaṭṭhaṃ ṭhānā cutameva hoti. Taṃ sandhāyetaṃ vuttaṃ ‘‘osakkitaṃ ṭhānā cuta’’nti.</paragraph>
    <paragraph line="17"><bold>Atha me āroceyyāsī</bold>ti tāta, tvaṃ ajja ādiṃ katvā divasassa tikkhattuṃ cakkaratanassa upaṭṭhānaṃ gaccha, evaṃ gacchanto yadā cakkaratanaṃ īsakampi osakkitaṃ ṭhānā cutaṃ passasi, atha mayhaṃ ācikkheyyāsi. Jīvitañhi me tava hatthe nikkhittanti. <bold>Addasā</bold>ti appamatto divasassa tikkhattuṃ gantvā olokento ekadivasaṃ addasa.</paragraph>
    <paragraph line="18" number="83"><bold>Atha</bold><pageBreak edition="Myanmar" number="3.0033" /><bold>kho, bhikkhave</bold>ti bhikkhave, atha rājā daḷhanemi ‘‘cakkaratanaṃ osakkita’’nti <pageBreak edition="Vipassana Research Institut" number="3.0030" /> sutvā uppannabalavadomanasso ‘‘na dāni mayā ciraṃ jīvitabbaṃ bhavissati, appāvasesaṃ me āyu, na me dāni kāme paribhuñjanakālo, pabbajjākālo me <pageBreak edition="Pali Text Society" number="3.0849" /> idānī’’ti roditvā paridevitvā jeṭṭhaputtaṃ kumāraṃ āmantāpetvā etadavoca. <bold>Samuddapariyanta</bold>nti parikkhittaekasamuddapariyantameva. Idaṃ hissa kulasantakaṃ. Cakkavāḷapariyantaṃ pana puññiddhivasena nibbattaṃ, na taṃ sakkā dātuṃ. Kulasantakaṃ pana niyyātento ‘‘samuddapariyanta’’nti āha. <bold>Kesamassu</bold>nti tāpasapabbajjaṃ pabbajantāpi hi paṭhamaṃ kesamassuṃ ohārenti. Tato paṭṭhāya parūḷhakese bandhitvā vicaranti. Tena vuttaṃ – ‘‘kesamassuṃ ohāretvā’’ti.</paragraph>
    <paragraph line="19"><bold>Kāsāyānī</bold>ti kasāyarasapītāni. Ādito evaṃ katvā pacchā vakkalānipi dhārenti. <bold>Pabbajī</bold>ti pabbajito. Pabbajitvā ca attano maṅgalavanuyyāneyeva vasi. <bold>Rājisimhī</bold>ti rājaīsimhi. Brāhmaṇapabbajitā hi ‘‘brāhmaṇisayo’’ti vuccanti. Setacchattaṃ pana pahāya rājapabbajitā rājisayoti. <bold>Antaradhāyī</bold>ti antarahitaṃ nibbutadīpasikhā viya abhāvaṃ upagataṃ. <bold>Paṭisaṃvedesī</bold>ti kandanto paridevanto jānāpesi. <bold>Pettika</bold>nti pitito āgataṃ dāyajjaṃ na hoti, na sakkā kusītena hīnavīriyena dasa akusalakammapathe samādāya vattantena pāpuṇituṃ. Attano pana sukataṃ kammaṃ nissāya dasavidhaṃ dvādasavidhaṃ vā cakkavattivattaṃ pūrentenevetaṃ pattabbanti dīpeti. Atha naṃ vattapaṭipattiyaṃ codento ‘‘iṅgha tva’’ntiādimāha. Tattha <bold>ariye</bold>ti niddose. <bold>Cakkavattivatte</bold>ti cakkavattīnaṃ vatte.</paragraph>
    <subhead line="20">Cakkavattiariyavattavaṇṇanā</subhead>
    <paragraph line="21" number="84"><bold>Dhamma</bold>nti dasakusalakammapathadhammaṃ. <bold>Nissāyā</bold>ti tadadhiṭṭhānena cetasā tameva nissayaṃ katvā. <bold>Dhammaṃ sakkaronto</bold>ti yathā kato so dhammo suṭṭhu kato hoti, evametaṃ karonto. <bold>Dhammaṃ garuṃ karonto</bold>ti tasmiṃ gāravuppattiyā taṃ garuṃ karonto. <bold>Dhammaṃ mānento</bold>ti tameva dhammaṃ piyañca bhāvanīyañca katvā viharanto. <bold>Dhammaṃ pūjento</bold>ti taṃ apadisitvā gandhamālādipūjanenassa pūjaṃ karonto. <bold>Dhammaṃ</bold><pageBreak edition="Pali Text Society" number="3.0850" /><bold>apacayamāno</bold>ti tasseva dhammassa añjalikaraṇādīhi nīcavuttitaṃ karonto. <bold>Dhammaddhajo</bold><pageBreak edition="Myanmar" number="3.0034" /><bold>dhammaketū</bold>ti taṃ dhammaṃ dhajamiva purakkhatvā ketumiva ca ukkhipitvā pavattiyā dhammaddhajo dhammaketu ca hutvāti attho. <bold>Dhammādhipateyyo</bold>ti dhammādhipatibhūto āgatabhāvena dhammavaseneva sabbakiriyānaṃ karaṇena dhammādhipateyyo hutvā. <bold>Dhammikaṃ rakkhāvaraṇaguttiṃ saṃvidahassū</bold>ti dhammo assā atthīti dhammikā, rakkhā ca āvaraṇañca gutti ca rakkhāvaraṇagutti <pageBreak edition="Vipassana Research Institut" number="3.0031" />. Tattha ‘‘paraṃ rakkhanto attānaṃ rakkhatī’’ti (saṃ. ni. 5.385) vacanato khantiādayo rakkhā. Vuttañhetaṃ ‘‘kathañca, bhikkhave, paraṃ rakkhanto attānaṃ rakkhati. Khantiyā avihiṃsāya mettacittatā anuddayatā’’ti (saṃ. ni. 5.385). Nivāsanapārupanagehādīnaṃ nivāraṇā āvaraṇaṃ, corādiupaddavanivāraṇatthaṃ gopāyanā gutti, taṃ sabbampi suṭṭhu saṃvidahassu pavattaya ṭhapehīti attho. Idāni yattha sā saṃvidahitabbā, taṃ dassento <bold>antojanasmi</bold>ntiādimāha.</paragraph>
    <paragraph line="22">Tatrāyaṃ saṅkhepattho – antojanasaṅkhātaṃ tava puttadāraṃ sīlasaṃvare patiṭṭhapehi, vatthagandhamālādīni cassa dehi, sabbopaddave cassa nivārehi. <bold>Balakāyā</bold>dīsupi eseva nayo. Ayaṃ pana viseso – balakāyo kālaṃ anatikkamitvā bhattavetanasampadānenapi anuggahetabbo. Abhisittakhattiyā bhadrassājāneyyādiratanasampadānenapi upasaṅgaṇhitabbā. Anuyantakhattiyā tesaṃ anurūpayānavāhanasampadānenapi paritosetabbā. Brāhmaṇā annapānavatthādinā deyyadhammena. Gahapatikā bhattabījanaṅgalaphālabalibaddādisampadānena. Tathā nigamavāsino negamā, janapadavāsino ca jānapadā. Samitapāpabāhitapāpā samaṇabrāhmaṇā samaṇaparikkhārasampadānena sakkātabbā. Migapakkhino abhayadānena samassāsetabbā.</paragraph>
    <paragraph line="23"><bold>Vijite</bold>ti attano āṇāpavattiṭṭhāne. <bold>Adhammakāro</bold>ti adhammakiriyā. <bold>Mā pavattitthā</bold>ti yathā nappavattati, tathā naṃ paṭipādehīti attho. <bold>Samaṇabrāhmaṇā</bold>ti samitapāpabāhitapāpā. <bold>Madappamādā</bold><pageBreak edition="Pali Text Society" number="3.0851" /><bold>paṭiviratā</bold>ti navavidhā mānamadā, pañcasu kāmaguṇesu cittavossajjanasaṅkhātā pamādā ca paṭiviratā. <bold>Khantisoracce niviṭṭhā</bold>ti adhivāsanakhantiyañca suratabhāve ca patiṭṭhitā. <bold>Ekamattāna</bold>nti attano rāgādīnaṃ damanādīhi ekamattānaṃ damenti samenti parinibbāpentīti vuccanti. <bold>Kālena kāla</bold>nti kāle kāle <pageBreak edition="Myanmar" number="3.0035" />. <bold>Abhinivajjeyyāsī</bold>ti gūthaṃ viya visaṃ viya aggiṃ viya ca suṭṭhu vajjeyyāsi. <bold>Samādāyā</bold>ti surabhikusumadāmaṃ viya amataṃ viya ca sammā ādāya pavatteyyāsi.</paragraph>
    <paragraph line="24">Idha ṭhatvā vattaṃ samānetabbaṃ. Antojanasmiṃ balakāyepi ekaṃ, khattiyesu ekaṃ, anuyantesu ekaṃ, brāhmaṇagahapatikesu ekaṃ, negamajānapadesu ekaṃ, samaṇabrāhmaṇesu ekaṃ, migapakkhīsu ekaṃ, adhammakārappaṭikkhepo ekaṃ, adhanānaṃ dhanānuppadānaṃ ekaṃ samaṇabrāhmaṇe upasaṅkamitvā pañhapucchanaṃ ekanti evametaṃ dasavidhaṃ hoti. Gahapatike pana pakkhijāte ca visuṃ katvā gaṇentassa dvādasavidhaṃ hoti. Pubbe avuttaṃ vā gaṇentena adhammarāgassa ca visamalobhassa <pageBreak edition="Vipassana Research Institut" number="3.0032" /> ca pahānavasena dvādasavidhaṃ veditabbaṃ. <bold>Idaṃ kho tāta ta</bold>nti idaṃ dasavidhaṃ dvādasavidhañca ariyacakkavattivattaṃ nāma. <bold>Vattamānassā</bold>ti pūretvā vattamānassa. <bold>Tadahuposathe</bold>tiādi mahāsudassane vuttaṃ.</paragraph>
    <paragraph line="25" number="90"><bold>Samatenā</bold>ti attano matiyā. <bold>Suda</bold>nti nipātamattaṃ. <bold>Pasāsatī</bold>ti anusāsati. Idaṃ vuttaṃ hoti – porāṇakaṃ rājavaṃsaṃ rājapaveṇiṃ rājadhammaṃ pahāya attano matimatte ṭhatvā janapadaṃ anusāsatīti. Evamayaṃ maghadevavaṃsassa kaḷārajanako viya daḷhanemivaṃsassa upacchedako antimapuriso hutvā uppanno. <bold>Pubbenāpara</bold>nti pubbakālena sadisā hutvā aparakālaṃ. <bold>Janapadā na pabbantī</bold>ti na vaḍḍhanti. <bold>Yathā taṃ pubbakāna</bold>nti yathā pubbakānaṃ rājūnaṃ pubbe ca pacchā ca sadisāyeva hutvā pabbiṃsu, tathā na pabbanti. Katthaci suññā honti hataviluttā, telamadhuphāṇitādīsu <pageBreak edition="Pali Text Society" number="3.0852" /> ceva yāgubhattādīsu ca ojāpi parihāyitthāti attho.</paragraph>
    <paragraph line="26"><bold>Amaccā pārisajjā</bold>ti amaccā ceva parisāvacarā ca. <bold>Gaṇakamahāmattā</bold>ti acchiddakādipāṭhagaṇakā ceva mahāamaccā ca. <bold>Anīkaṭṭhā</bold>ti hatthiācariyādayo. <bold>Dovārikā</bold>ti dvārarakkhino. <bold>Mantassājīvino</bold>ti mantā vuccati paññā, taṃ nissayaṃ katvā ye jīvanti paṇḍitā mahāmattā, tesaṃ etaṃ nāmaṃ.</paragraph>
    <subhead line="27">Āyuvaṇṇādiparihānikathāvaṇṇanā</subhead>
    <paragraph line="28" number="91"><bold>No</bold><pageBreak edition="Myanmar" number="3.0036" /><bold>ca kho adhanāna</bold>nti balavalobhattā pana adhanānaṃ daliddamanussānaṃ dhanaṃ nānuppadāsi. <bold>Nānuppadiyamāne</bold>ti ananuppadiyamāne, ayameva vā pāṭho. <bold>Dāliddiya</bold>nti daliddabhāvo. <bold>Attanā ca jīvāhī</bold>ti sayañca jīvaṃ yāpehīti attho. <bold>Uddhaggika</bold>ntiādīsu uparūparibhūmīsu phaladānavasena uddhamaggamassāti uddhaggikā. Saggassa hitā tatrupapattijananatoti sovaggikā. Nibbattaṭṭhāne sukho vipāko assāti sukhavipākā. Suṭṭhu aggānaṃ dibbavaṇṇādīnaṃ dasannaṃ visesānaṃ nibbattanato saggasaṃvattanikā. Evarūpaṃ dakkhiṇaṃ dānaṃ patiṭṭhapetīti attho.</paragraph>
    <paragraph line="29" number="92"><bold>Pavaḍḍhissatī</bold>ti vaḍḍhissati bahuṃ bhavissati. <bold>Sunisedhaṃ nisedheyya</bold>nti suṭṭhu nisiddhaṃ nisedheyyaṃ. <bold>Mūlaghacca</bold>nti mūlahataṃ. <bold>Kharassarenā</bold>ti pharusasaddena. <bold>Paṇavenā</bold>ti vajjhabheriyā.</paragraph>
    <paragraph line="30" number="93"><bold>Sīsāni</bold><pageBreak edition="Vipassana Research Institut" number="3.0033" /><bold>nesaṃ chindissāmā</bold>ti yesaṃ antamaso mūlakamuṭṭhimpi harissāma, tesaṃ tatheva sīsāni chindissāma, yathā koci haṭabhāvampi na jānissati, amhākaṃ dāni kimettha rājāpi evaṃ uṭṭhāya paraṃ māretīti ayaṃ nesaṃ adhippāyo. <bold>Upakkamiṃsū</bold>ti ārabhiṃsu. <bold>Panthaduhana</bold>nti panthaghātaṃ, panthe ṭhatvā corakammaṃ.</paragraph>
    <paragraph line="31" number="94"><bold>Na hi, devā</bold>ti so kira cintesi – ‘‘ayaṃ rājā saccaṃ devāti mukhapaṭiññāya dinnāya mārāpeti, handāhaṃ musāvādaṃ karomī’’ti, maraṇabhayā ‘‘na hi devā’’ti avoca.</paragraph>
    <paragraph line="32" number="96"><bold>Ekida</bold>nti <pageBreak edition="Pali Text Society" number="3.0853" /> ettha <bold>ida</bold>nti nipātamattaṃ, eke sattāti attho. <bold>Cāritta</bold>nti micchācāraṃ. <bold>Abhijjhābyāpādā</bold>ti abhijjhā ca byāpādo ca. <bold>Micchādiṭṭhī</bold>ti natthi dinnantiādikā antaggāhikā paccanīkadiṭṭhi.</paragraph>
    <paragraph line="33" number="101"><bold>Adhammarāgo</bold>ti mātā mātucchā pitucchā mātulānītiādike ayuttaṭṭhāne rāgo. <bold>Visamalobho</bold>ti paribhogayuttesupi ṭhānesu atibalavalobho. <bold>Micchādhammo</bold>ti purisānaṃ purisesu itthīnañca itthīsu chandarāgo.</paragraph>
    <paragraph line="34"><bold>Amatteyyatā</bold>tiādīsu <pageBreak edition="Myanmar" number="3.0037" /> mātu hito matteyyo, tassa bhāvo matteyyatā, mātari sammā paṭipattiyā etaṃ nāmaṃ. Tassā abhāvo ceva tappaṭipakkhatā ca amatteyyatā. <bold>Apetteyyatā</bold>dīsupi eseva nayo. <bold>Na kule jeṭṭhāpacāyitā</bold>ti kule jeṭṭhānaṃ apacitiyā nīcavuttiyā akaraṇabhāvo.</paragraph>
    <subhead line="35">Dasavassāyukasamayavaṇṇanā</subhead>
    <paragraph line="36" number="103"><bold>Yaṃ imesa</bold>nti yasmiṃ samaye imesaṃ. <bold>Alaṃpateyyā</bold>ti patino dātuṃ yuttā. <bold>Imāni rasānī</bold>ti imāni loke aggarasāni. <bold>Atibyādippissantī</bold>ti ativiya dippissanti, ayameva vā pāṭho. <bold>Kusalantipi na bhavissatī</bold>ti kusalanti nāmampi na bhavissati, paññattimattampi na paññāyissatīti attho. <bold>Pujjā ca bhavissanti pāsaṃsā cā</bold>ti pūjārahā ca bhavissanti pasaṃsārahā ca. Tadā kira manussā ‘‘asukena nāma mātā pahatā, pitā pahato, samaṇabrāhmaṇā jīvitā voropitā, kule jeṭṭhānaṃ atthibhāvampi na jānāti, aho puriso’’ti tameva pūjessanti ceva pasaṃsissanti ca.</paragraph>
    <paragraph line="37"><bold>Na</bold><pageBreak edition="Vipassana Research Institut" number="3.0034" /><bold>bhavissati mātāti vā</bold>ti ayaṃ mayhaṃ mātāti garucittaṃ na bhavissati. Gehe mātugāmaṃ viya nānāvidhaṃ asabbhikathaṃ kathayamānā agāravupacārena upasaṅkamissanti. <bold>Mātucchā</bold>dīsupi eseva nayo. Ettha ca <bold>mātucchā</bold>ti mātubhaginī. <bold>Mātulānī</bold>ti mātulabhariyā. <bold>Ācariyabhariyā</bold>ti sippāyatanāni sikkhāpakassa ācariyassa bhariyā. <bold>Garūnaṃ dārā</bold>ti cūḷapitumahāpituādīnaṃ bhariyā. <bold>Sambheda</bold>nti <pageBreak edition="Pali Text Society" number="3.0854" /> missībhāvaṃ, mariyādabhedaṃ vā.</paragraph>
    <paragraph line="38"><bold>Tibbo āghāto paccupaṭṭhito bhavissatī</bold>ti balavakopo punappunaṃ uppattivasena paccupaṭṭhito bhavissati. Aparāni dve etasseva vevacanāni. Kopo hi cittaṃ āghātetīti <bold>āghāto.</bold> Attano ca parassa ca hitasukhaṃ byāpādetīti <bold>byāpādo.</bold> Manopadūsanato <bold>manopadoso</bold>ti vuccati. <bold>Tibbaṃ vadhakacitta</bold>nti piyamānassāpi paraṃ māraṇatthāya vadhakacittaṃ. Tassa vatthuṃ dassetuṃ <bold>mātupi puttamhī</bold>tiādi vuttaṃ. <bold>Māgavikassā</bold>ti migaluddakassa.</paragraph>
    <paragraph line="39" number="104"><bold>Satthantarakappo</bold>ti <pageBreak edition="Myanmar" number="3.0038" /> satthena antarakappo. Saṃvaṭṭakappaṃ appatvā antarāva lokavināso. Antarakappo ca nāmesa dubbhikkhantarakappo rogantarakappo satthantarakappoti tividho. Tattha lobhussadāya pajāya dubbhikkhantarakappo hoti. Mohussadāya rogantarakappo. Dosussadāya satthantarakappo. Tattha dubbhikkhantarakappena naṭṭhā yebhuyyena pettivisaye upapajjanti. Kasmā? Āhāranikantiyā balavattā. Rogantarakappena naṭṭhā yebhuyyena sagge nibbattanti kasmā? Tesañhi ‘‘aho vataññesaṃ sattānaṃ evarūpo rogo na bhaveyyā’’ti mettacittaṃ uppajjatīti. Satthantarakappena naṭṭhā yebhuyyena niraye upapajjanti. Kasmā? Aññamaññaṃ balavāghātatāya.</paragraph>
    <paragraph line="40"><bold>Migasañña</bold>nti ‘‘ayaṃ migo, ayaṃ migo’’ti saññaṃ. <bold>Tiṇhāni satthāni hatthesu pātubhavissantī</bold>ti tesaṃ kira hatthena phuṭṭhamattaṃ yaṃkiñci antamaso tiṇapaṇṇaṃ upādāya āvudhameva bhavissati. <bold>Mā ca mayaṃ kañcī</bold>ti mayaṃ kañci ekapurisampi jīvitā mā voropayimha. <bold>Mā ca amhe kocī</bold>ti amhepi koci ekapuriso jīvitā mā voropayittha. <bold>Yaṃnūna maya</bold>nti ayaṃ lokavināso paccupaṭṭhito, na sakkā dvīhi ekaṭṭhāne ṭhitehi jīvitaṃ laddhunti maññamānā evaṃ cintayiṃsu. <bold>Vanagahana</bold>nti vanasaṅkhātehi tiṇagumbalatādīhi gahanaṃ duppavesaṭṭhānaṃ. <bold>Rukkhagahana</bold>nti rukkhehi gahanaṃ duppavesaṭṭhānaṃ. <bold>Nadīvidugga</bold>nti <pageBreak edition="Pali Text Society" number="3.0855" /> nadīnaṃ antaradīpādīsu duggamanaṭṭhānaṃ. <bold>Pabbatavisama</bold>nti pabbatehi visamaṃ, pabbatesupi vā visamaṭṭhānaṃ. <bold>Sabhāgāyissantī</bold>ti <pageBreak edition="Vipassana Research Institut" number="3.0035" /> yathā ahaṃ jīvāmi diṭṭhā bho sattā, tvampi tathā jīvasīti evaṃ sammodanakathāya attanā sabhāge karissanti.</paragraph>
    <subhead line="41">Āyuvaṇṇādivaḍḍhanakathāvaṇṇanā</subhead>
    <paragraph line="42" number="105"><bold>Āyata</bold>nti mahantaṃ. <bold>Pāṇātipātā virameyyāmā</bold>ti pāṇātipātato osakkeyyāma. Pāṇātipātaṃ virameyyāmātipi sajjhāyanti, tattha pāṇātipātaṃ pajaheyyāmāti attho. <bold>Vīsativassāyukā</bold>ti mātāpitaro <pageBreak edition="Myanmar" number="3.0039" /> pāṇātipātā paṭiviratā, puttā kasmā vīsativassāyukā ahesunti khettavisuddhiyā. Tesañhi mātāpitaro sīlavanto jātā. Iti sīlagabbhe vaḍḍhitattā imāya khettavisuddhiyā dīghāyukā ahesuṃ. Ye panettha kālaṃ katvā tattheva nibbattā, te attanova sīlasampattiyā dīghāyukā ahesuṃ.</paragraph>
    <paragraph line="43"><bold>Assāmā</bold>ti bhaveyyāma. <bold>Cattārīsavassāyukā</bold>tiādayo koṭṭhāsā adinnādānādīhi paṭiviratānaṃ vasena veditabbā.</paragraph>
    <subhead line="44">Saṅkharājauppattivaṇṇanā</subhead>
    <paragraph line="45" number="106"><bold>Icchā</bold>ti mayhaṃ bhattaṃ dethāti evaṃ uppajjanakataṇhā. <bold>Anasana</bold>nti na asanaṃ avipphārikabhāvo kāyālasiyaṃ, bhattaṃ bhuttānaṃ bhattasammadapaccayā nipajjitukāmatājanako kāyadubbalabhāvoti attho. <bold>Jarā</bold>ti pākaṭajarā. <bold>Kukkuṭasampātikā</bold>ti ekagāmassa chadanapiṭṭhato uppatitvā itaragāmassa chadanapiṭṭhe patanasaṅkhāto kukkuṭasampāto. Etāsu atthīti kukkuṭasampātikā. ‘‘Kukkuṭasampādikā’’tipi pāṭho, gāmantarato gāmantaraṃ kukkuṭānaṃ padasā gamanasaṅkhāto kukkuṭasampādo etāsu atthīti attho. Ubhayampetaṃ ghananivāsataṃyeva dīpeti. <bold>Avīci maññe phuṭo bhavissatī</bold>ti avīcimahānirayo viya nirantarapūrito bhavissati.</paragraph>
    <paragraph line="46" number="107"> ‘‘Asītivassasahassāyukesu, bhikkhave, manussesu <bold>metteyyo</bold> nāma bhagavā loke uppajjissatī’’ti na vaḍḍhamānakavasena vuttaṃ. Na hi buddhā vaḍḍhamāne āyumhi nibbattanti, hāyamāne pana nibbattanti. Tasmā yadā taṃ āyu vaḍḍhitvā <pageBreak edition="Pali Text Society" number="3.0856" /> asaṅkheyyataṃ patvā puna hāyamānaṃ asītivassasahassakāle ṭhassati, tadā uppajjissatīti attho. <bold>Pariharissatī</bold>ti idaṃ pana parivāretvā <pageBreak edition="Vipassana Research Institut" number="3.0036" /> vicarantānaṃ vasena vuttaṃ. <bold>Yūpo</bold>ti pāsādo. <bold>Raññā mahāpanādena kārāpito</bold>ti raññā hetubhūtena tassatthāya sakkena devarājena vissakammadevaputtaṃ pesetvā kārāpito. Pubbe kira dve pitāputtā naḷakārā paccekabuddhassa naḷehi ca udumbarehi <pageBreak edition="Myanmar" number="3.0040" /> ca paṇṇasālaṃ kārāpetvā taṃ tattha vāsāpetvā catūhi paccayehi upaṭṭhahiṃsu. Te kālaṃ katvā devaloke nibbattā. Tesu pitā devalokeyeva aṭṭhāsi. Putto devalokā cavitvā surucissa rañño deviyā sumedhāya kucchismiṃ nibbatto. Mahāpanādo nāma kumāro ahosi. So aparabhāge chattaṃ ussāpetvā mahāpanādo nāma rājā jāto. Athassa puññānubhāvena sakko devarājā vissakammadevaputtaṃ rañño pāsādaṃ karohīti pahiṇi so tassa pāsādaṃ nimmini pañcavīsatiyojanubbedhaṃ sattaratanamayaṃ satabhūmakaṃ. Yaṃ sandhāya jātake vuttaṃ –</paragraph>
    <gatha1 line="47">‘‘Panādo nāma so rājā, yassa yūpo suvaṇṇayo;</gatha1>
    <gathalast line="48">Tiriyaṃ soḷasubbedho, uddhamāhu sahassadhā.</gathalast>
    <gatha1 line="49">Sahassakaṇḍo satageṇḍu, dhajālu haritāmayo;</gatha1>
    <gathalast line="50">Anaccuṃ tattha gandhabbā, cha sahassāni sattadhā.</gathalast>
    <gatha1 line="51">Evametaṃ tadā āsi, yathā bhāsasi bhaddaji;</gatha1>
    <gathalast line="52">Sakko ahaṃ tadā āsiṃ, veyyāvaccakaro tavā’’ti. (jā. 5.3.42);</gathalast>
    <paragraph line="53">So rājā tattha yāvatāyukaṃ vasitvā kālaṃ katvā devaloke nibbatti. Tasmiṃ devaloke nibbatte so pāsādo mahāgaṅgāya anusotaṃ pati. Tassa dhurasopānasammukhaṭṭhāne payāgapatiṭṭhānaṃ nāma nagaraṃ māpitaṃ. Thupikāsammukhaṭṭhāne koṭigāmo nāma. Aparabhāge amhākaṃ bhagavato kāle so naḷakāradevaputto devalokato cavitvā manussapathe bhaddajiseṭṭhi nāma hutvā satthu santike pabbajitvā arahattaṃ pāpuṇi. So nāvāya gaṅgātaraṇadivase bhikkhusaṅghassa taṃ pāsādaṃ dassetīti vatthu vitthāretabbaṃ. Kasmā panesa pāsādo na antarahitoti? Itarassa ānubhāvā. Tena saddhiṃ <pageBreak edition="Pali Text Society" number="3.0857" /> puññaṃ katvā devaloke nibbattakulaputto anāgate saṅkho nāma rājā bhavissati. Tassa paribhogatthāya so pāsādo uṭṭhahissati, tasmā na antarahitoti.</paragraph>
    <paragraph line="54" number="108"><bold>Ussāpetvā</bold>ti <pageBreak edition="Myanmar" number="3.0041" /> taṃ pāsādaṃ uṭṭhāpetvā. <bold>Ajjhāvasitvā</bold>ti tattha vasitvā. <bold>Taṃ datvā vissajjitvā</bold>ti taṃ pāsādaṃ dānavasena datvā nirapekkho pariccāgavasena ca vissajjitvā. Kassa <pageBreak edition="Vipassana Research Institut" number="3.0037" /> ca evaṃ datvāti? Samaṇādīnaṃ. Tenāha – ‘‘samaṇabrāhmaṇakapaṇaddhikavanibbakayācakānaṃ dānaṃ datvā’’ti. Kathaṃ pana so ekaṃ pāsādaṃ bahūnaṃ dassatīti? Evaṃ kirassa cittaṃ uppajjissati ‘‘ayaṃ pāsādo vippakiriyatū’’ti. So khaṇḍakhaṇḍaso vippakirissati. So taṃ alaggamānova hutvā ‘‘yo yattakaṃ icchati, so tattakaṃ gaṇhatū’’ti dānavasena vissajjissati. Tena vuttaṃ – ‘‘dānaṃ datvā metteyyassa bhagavato…pe… viharissatī’’ti. Ettakena bhagavā vaṭṭagāmikusalassa anusandhiṃ dasseti.</paragraph>
    <paragraph line="55" number="109"> Idāni vivaṭṭagāmikusalassa anusandhiṃ dassento puna <bold>attadīpā, bhikkhave, viharathā</bold>tiādimāha.</paragraph>
    <subhead line="56">Bhikkhuno āyuvaṇṇādivaḍḍhanakathāvaṇṇanā</subhead>
    <paragraph line="57" number="110"><bold>Idaṃ kho, bhikkhave, bhikkhuno āyusmi</bold>nti bhikkhave yaṃ vo ahaṃ āyunāpi vaḍḍhissathāti avocaṃ, tattha idaṃ bhikkhuno āyusmiṃ idaṃ āyukāraṇanti attho. Tasmā tumhehi āyunā vaḍḍhitukāmehi ime cattāro iddhipādā bhāvetabbāti dasseti.</paragraph>
    <paragraph line="58"><bold>Vaṇṇasmi</bold>nti yaṃ vo ahaṃ vaṇṇenapi vaḍḍhissathāti avocaṃ, idaṃ tattha vaṇṇakāraṇaṃ. Sīlavato hi avippaṭisārādīnaṃ vasena sarīravaṇṇopi kittivasena guṇavaṇṇopi vaḍḍhati. Tasmā tumhehi vaṇṇena vaḍḍhitukāmehi sīlasampannehi bhavitabbanti dasseti.</paragraph>
    <paragraph line="59"><bold>Sukhasmi</bold>nti yaṃ vo ahaṃ sukhenapi vaḍḍhissathāti avocaṃ, idaṃ tattha vivekajaṃ pītisukhādinānappakārakaṃ jhānasukhaṃ. Tasmā tumhehi sukhena vaḍḍhitukāmehi imāni cattāri jhānāni bhāvetabbāni.</paragraph>
    <paragraph line="60"><bold>Bhogasmi</bold>nti yaṃ vo ahaṃ bhogenapi vaḍḍhissathāti avocaṃ, ayaṃ so appamāṇānaṃ sattānaṃ appaṭikūlatāvaho sukhasayanādi ekādasānisaṃso sabbadisāvipphāritabrahmavihārabhogo. Tasmā tumhehi bhogena vaḍḍhitukāmehi ime brahmavihārā bhāvetabbā.</paragraph>
    <paragraph line="61"><bold>Balasmi</bold>nti <pageBreak edition="Myanmar" number="3.0042" /> yaṃ vo ahaṃ balenapi vaḍḍhissathāti avocaṃ, idaṃ <pageBreak edition="Pali Text Society" number="3.0858" /> āsavakkhayapariyosāne uppannaṃ <pageBreak edition="Vipassana Research Institut" number="3.0038" /> arahattaphalasaṅkhātaṃ balaṃ. Tasmā tumhehi balena vaḍḍhitukāmehi arahattappattiyā yogo karaṇīyo.</paragraph>
    <paragraph line="62"><bold>Yathayidaṃ, bhikkhave, mārabala</bold>nti yathā idaṃ devaputtamāramaccumārakilesamārānaṃ balaṃ duppasahaṃ durabhisambhavaṃ, evaṃ aññaṃ loke ekabalampi na samanupassāmi. Tampi balaṃ idameva arahattaphalaṃ pasahati abhibhavati ajjhottharati. Tasmā ettheva yogo karaṇīyoti dasseti.</paragraph>
    <paragraph line="63"><bold>Evamidaṃ puñña</bold>nti evaṃ idaṃ lokuttarapuññampi yāva āsavakkhayā pavaḍḍhatīti vivaṭṭagāmikusalānusandhiṃ niṭṭhapento arahattanikūṭena desanaṃ niṭṭhapesi. Suttapariyosāne vīsati bhikkhusahassāni arahattaṃ pāpuṇiṃsu. Caturāsīti pāṇasahassāni amatapānaṃ piviṃsūti.</paragraph>
    <centered line="64">Sumaṅgalavilāsiniyā dīghanikāyaṭṭhakathāya</centered>
    <centered line="65">Cakkavattisuttavaṇṇanā niṭṭhitā.</centered>
  </content>
</document>