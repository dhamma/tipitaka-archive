<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0103a.att10.xml</normativeSource>
    <archivePath>roman/atthakatha/suttapitaka (atthakatha)/digha nikaya (atthakatha)/pathikavagga-atthakatha/11. dasuttarasuttavannana.xml</archivePath>
    <baseFileName>11. dasuttarasuttavannana</baseFileName>
    <titlePath>11. Dasuttarasuttavaṇṇanā - Pāthikavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">11. Dasuttarasuttavaṇṇanā</chapter>
    <paragraph line="2" number="350"><bold>Evaṃ</bold><pageBreak edition="V" number="3.0217" /><pageBreak edition="M" number="3.0237" /><pageBreak edition="P" number="3.1053" /><bold>me suta</bold>nti dasuttarasuttaṃ. Tatrāyaṃ apubbapadavaṇṇanā – <bold>āvuso bhikkhave</bold>ti sāvakānaṃ ālapanametaṃ. Buddhā hi parisaṃ āmantayamānā ‘bhikkhave’ti vadanti. Sāvakā satthāraṃ uccaṭṭhāne ṭhapessāmāti satthu ālapanena anālapitvā āvusoti ālapanti. <bold>Te bhikkhū</bold>ti te dhammasenāpatiṃ parivāretvā nisinnā bhikkhū. Ke pana te bhikkhūti? Anibaddhavāsā disāgamanīyā bhikkhū. Buddhakāle dve vāre bhikkhū sannipatanti – upakaṭṭhavassūpanāyikakāle ca pavāraṇakāle ca. Upakaṭṭhavassūpanāyikāya dasapi vīsatipi tiṃsampi cattālīsampi paññāsampi bhikkhū vaggā vaggā kammaṭṭhānatthāya āgacchanti. Bhagavā tehi saddhiṃ sammoditvā kasmā, bhikkhave, upakaṭṭhāya vassūpanāyikāya vicarathāti pucchati. Atha te ‘‘bhagavā kammaṭṭhānatthaṃ āgatamha, kammaṭṭhānaṃ no dethā’’ti yācanti.</paragraph>
    <paragraph line="3">Satthā tesaṃ cariyavasena rāgacaritassa asubhakammaṭṭhānaṃ deti. Dosacaritassa mettākammaṭṭhānaṃ, mohacaritassa uddeso paripucchā – ‘kālena dhammassavanaṃ, kālena dhammasākacchā, idaṃ tuyhaṃ sappāya’nti ācikkhati. Vitakkacaritassa ānāpānassatikammaṭṭhānaṃ deti. Saddhācaritassa pasādanīyasuttante buddhasubodhiṃ dhammasudhammataṃ saṅghasuppaṭipattiñca pakāseti. Ñāṇacaritassa aniccatādipaṭisaṃyutte gambhīre suttante katheti. Te kammaṭṭhānaṃ gahetvā sace sappāyaṃ hoti, tattheva vasanti. No ce hoti, sappāyaṃ senāsanaṃ pucchitvā gacchanti. Te tattha vasantā temāsikaṃ paṭipadaṃ gahetvā ghaṭetvā vāyamantā sotāpannāpi honti sakadāgāminopi anāgāminopi arahantopi.</paragraph>
    <paragraph line="4">Tato vutthavassā pavāretvā satthu santikaṃ gantvā ‘‘bhagavā <pageBreak edition="P" number="3.1054" /> ahaṃ tumhākaṃ santike kammaṭṭhānaṃ gahetvā sotāpattiphalaṃ patto…pe… ahaṃ aggaphalaṃ arahatta’’nti paṭiladdhaguṇaṃ ārocenti. Tattha ime bhikkhū upakaṭṭhāya vassūpanāyikāya āgatā. Evaṃ āgantvā gacchante pana <pageBreak edition="V" number="3.0218" /> bhikkhū <pageBreak edition="M" number="3.0238" /> bhagavā aggasāvakānaṃ santikaṃ peseti, yathāha ‘‘apaloketha pana, bhikkhave, sāriputtamoggallāne’’ti. Bhikkhū ca vadanti ‘‘kiṃ nu kho mayaṃ, bhante, apalokema sāriputtamoggallāne’’ti (saṃ. ni. 3.2). Atha ne bhagavā tesaṃ dassane uyyojesi. ‘‘Sevatha, bhikkhave, sāriputtamoggallāne; bhajatha, bhikkhave, sāriputtamoggallāne. Paṇḍitā bhikkhū anuggāhakā sabrahmacārīnaṃ. Seyyathāpi, bhikkhave, janetā evaṃ sāriputto. Seyyathāpi jātassa āpādetā evaṃ moggallāno. Sāriputto, bhikkhave, sotāpattiphale vineti, moggallāno uttamatthe’’ti (ma. ni. 3.371).</paragraph>
    <paragraph line="5">Tadāpi bhagavā imehi bhikkhūhi saddhiṃ paṭisanthāraṃ katvā tesaṃ bhikkhūnaṃ āsayaṃ upaparikkhanto ‘‘ime bhikkhū sāvakavineyyā’’ti addasa. <bold>Sāvakavineyyā</bold> nāma ye buddhānampi dhammadesanāya bujjhanti sāvakānampi. <bold>Buddhavineyyā</bold> pana sāvakā bodhetuṃ na sakkonti. Sāvakavineyyabhāvaṃ pana etesaṃ ñatvā katarassa bhikkhuno desanāya bujjhissantīti olokento sāriputtassāti disvā therassa santikaṃ pesesi. Thero te bhikkhū pucchi ‘‘satthu santikaṃ gatattha āvuso’’ti. ‘‘Āma, gatamha satthārā pana amhe tumhākaṃ santikaṃ pesitā’’ti. Tato thero ‘‘ime bhikkhū mayhaṃ desanāya bujjhissanti, kīdisī nu kho tesaṃ desanā vaṭṭatī’’ti cintento ‘‘ime bhikkhū samaggārāmā, sāmaggirasassa dīpikā nesaṃ desanā vaṭṭatī’’ti sanniṭṭhānaṃ katvā tathārūpaṃ desanaṃ desetukāmo <bold>dasuttaraṃ pavakkhāmī</bold>tiādimāha. Tattha dasadhā mātikaṃ ṭhapetvā vibhattoti dasuttaro, ekakato paṭṭhāya yāva dasakā gatotipi dasuttaro, ekekasmiṃ pabbe dasa dasa pañhā visesitātipi dasuttaro, taṃ <bold>dasuttaraṃ. Pavakkhāmī</bold>ti kathessāmi. <bold>Dhamma</bold>nti suttaṃ. <bold>Nibbānapattiyā</bold>ti nibbānapaṭilābhatthāya. <bold>Dukkhassantakiriyāyā</bold>ti sakalassa vaṭṭadukkhassa pariyantakaraṇatthaṃ. <bold>Sabbaganthappamocana</bold>nti abhijjhākāyaganthādīnaṃ sabbaganthānaṃ pamocanaṃ.</paragraph>
    <paragraph line="6">Iti thero desanaṃ uccaṃ karonto <pageBreak edition="P" number="3.1055" /> bhikkhūnaṃ tattha pemaṃ janento evametaṃ uggahetabbaṃ pariyāpuṇitabbaṃ dhāretabbaṃ vācetabbaṃ maññissantīti catūhi padehi vaṇṇaṃ kathesi, ‘‘ekāyano ayaṃ, bhikkhave, maggo’’tiādinā nayena tesaṃ tesaṃ suttānaṃ bhagavā viya.</paragraph>
    <subhead line="7">Ekadhammavaṇṇanā</subhead>
    <paragraph line="8" number="351"> (Ka) tattha <pageBreak edition="M" number="3.0239" /><bold>bahukāro</bold>ti bahūpakāro.</paragraph>
    <paragraph line="9">(Kha) <bold>bhāvetabbo</bold>ti <pageBreak edition="V" number="3.0219" /> vaḍḍhetabbo.</paragraph>
    <paragraph line="10">(Ga) <bold>pariññeyyo</bold>ti tīhi pariññāhi parijānitabbo.</paragraph>
    <paragraph line="11">(Gha) <bold>pahātabbo</bold>ti pahānānupassanāya pajahitabbo.</paragraph>
    <paragraph line="12">(Ṅa) <bold>hānabhāgiyo</bold>ti apāyagāmiparihānāya saṃvattanako.</paragraph>
    <paragraph line="13">(Ca) <bold>visesabhāgiyo</bold>ti visesagāmivisesāya saṃvattanako.</paragraph>
    <paragraph line="14">(Cha) <bold>duppaṭivijjho</bold>ti duppaccakkhakaro.</paragraph>
    <paragraph line="15">(Ja) <bold>uppādetabbo</bold>ti nipphādetabbo.</paragraph>
    <paragraph line="16">(Jha) <bold>abhiññeyyo</bold>ti ñātapariññāya abhijānitabbo.</paragraph>
    <paragraph line="17">(Ña) <bold>sacchikātabbo</bold>ti paccakkhaṃ kātabbo.</paragraph>
    <paragraph line="18">Evaṃ sabbattha mātikāsu attho veditabbo. Iti āyasmā sāriputto yathā nāma dakkho veḷukāro sammukhībhūtaṃ veḷuṃ chetvā niggaṇṭhiṃ katvā dasadhā khaṇḍe katvā ekamekaṃ khaṇḍaṃ hīraṃ hīraṃ karonto phāleti, evameva tesaṃ bhikkhūnaṃ sappāyaṃ desanaṃ upaparikkhitvā dasadhā mātikaṃ ṭhapetvā ekekakoṭṭhāse ekekapadaṃ vibhajanto ‘‘katamo eko dhammo bahukāro, appamādo kusalesu dhammesūti’’tiādinā nayena desanaṃ vitthāretuṃ āraddho.</paragraph>
    <paragraph line="19">Tattha <bold>appamādo kusalesu dhammesū</bold>ti sabbatthakaṃ upakārakaṃ appamādaṃ kathesi. Ayañhi appamādo nāma sīlapūraṇe, indriyasaṃvare, bhojane mattaññutāya, jāgariyānuyoge, sattasu saddhammesu, vipassanāgabbhaṃ gaṇhāpane, atthapaṭisambhidādīsu, sīlakkhandhādipañcadhammakkhandhesu, ṭhānāṭṭhānesu, mahāvihārasamāpattiyaṃ, ariyasaccesu, satipaṭṭhānādīsu, bodhipakkhiyesu, vipassanāñāṇādīsu aṭṭhasu vijjāsūti sabbesu anavajjaṭṭhena kusalesu dhammesu bahūpakāro.</paragraph>
    <paragraph line="20">Teneva <pageBreak edition="V" number="3.0220" /><pageBreak edition="M" number="3.0240" /> naṃ bhagavā ‘‘yāvatā, bhikkhave, sattā apadā vā…pe… tathāgato tesaṃ aggamakkhāyati. Evameva kho, bhikkhave, ye keci kusalā dhammā, sabbete appamādamūlakā appamādasamosaraṇā, appamādo tesaṃ dhammānaṃ aggamakkhāyatī’’tiādinā (saṃ. ni. 5.139) nayena hatthipadādīhi opammehi opamento <bold>saṃyuttanikāye</bold><pageBreak edition="P" number="3.1056" /><bold>appamādavagge</bold> nānappakāraṃ thometi. Taṃ sabbaṃ ekapadeneva saṅgahetvā thero appamādo kusalesu dhammesūti āha. <bold>Dhammapade</bold> appamādavaggenāpissa bahūpakāratā dīpetabbā. Asokavatthunāpi dīpetabbā –</paragraph>
    <paragraph line="21">(Ka) asokarājā hi nigrodhasāmaṇerassa ‘‘appamādo amatapada’’nti gāthaṃ sutvā eva ‘‘tiṭṭha, tāta, mayhaṃ tayā tepiṭakaṃ buddhavacanaṃ kathita’’nti sāmaṇere pasīditvā caturāsītivihārasahassāni kāresi. Iti thāmasampannena bhikkhunā appamādassa bahūpakāratā tīhi piṭakehi dīpetvā kathetabbā. Yaṃkiñci suttaṃ vā gāthaṃ vā appamādadīpanatthaṃ āharanto ‘‘aṭṭhāne ṭhatvā āharasi, atitthena pakkhando’’ti na vattabbo. Dhammakathikassevettha thāmo ca balañca pamāṇaṃ.</paragraph>
    <paragraph line="22">(Kha) <bold>kāyagatāsatī</bold>ti ānāpānaṃ catuiriyāpatho satisampajaññaṃ dvattiṃsākāro catudhātuvavatthānaṃ dasa asubhā nava sivathikā cuṇṇikamanasikāro kesādīsu cattāri rūpajjhānānīti ettha uppannasatiyā etaṃ adhivacanaṃ. <bold>Sātasahagatā</bold>ti ṭhapetvā catutthajjhānaṃ aññattha sātasahagatā hoti sukhasampayuttā, taṃ sandhāyetaṃ vuttaṃ.</paragraph>
    <paragraph line="23">(Ga) <bold>sāsavo upādāniyo</bold>ti āsavānañceva upādānānañca paccayabhūto. Iti tebhūmakadhammameva niyameti.</paragraph>
    <paragraph line="24">(Gha) <bold>asmimāno</bold>ti rūpādīsu asmīti māno.</paragraph>
    <paragraph line="25">(Ṅa) <bold>ayoniso manasikāro</bold>ti anicce niccantiādinā nayena pavatto uppathamanasikāro.</paragraph>
    <paragraph line="26">(Ca) vipariyāyena <bold>yoniso manasikāro</bold> veditabbo.</paragraph>
    <paragraph line="27">(Cha) <bold>ānantariko</bold><pageBreak edition="M" number="3.0241" /><bold>cetosamādhī</bold>ti aññattha maggānantaraṃ phalaṃ ānantariko cetosamādhi nāma <pageBreak edition="V" number="3.0221" />. Idha pana vipassanānantaro maggo vipassanāya vā anantarattā attano vā anantaraṃ phaladāyakattā ānantariko cetosamādhīti adhippeto.</paragraph>
    <paragraph line="28">(Ja) <bold>akuppaṃ ñāṇa</bold>nti aññattha phalapaññā akuppañāṇaṃ nāma. Idha paccavekkhaṇapaññā adhippetā.</paragraph>
    <paragraph line="29">(Jha) <bold>āhāraṭṭhitikā</bold>ti paccayaṭṭhitikā. <bold>Ayaṃ eko dhammo</bold>ti yena paccayena tiṭṭhanti, ayaṃ eko dhammo ñātapariññāya abhiññeyyo.</paragraph>
    <paragraph line="30">(Ña) <bold>akuppā</bold><pageBreak edition="P" number="3.1057" /><bold>cetovimuttī</bold>ti arahattaphalavimutti.</paragraph>
    <paragraph line="31">Imasmiṃ vāre abhiññāya ñātapariññā kathitā. Pariññāya tīraṇapariññā. Pahātabbasacchikātabbehi pahānapariññā. <bold>Duppaṭivijjho</bold>ti ettha pana maggo kathito. <bold>Sacchikātabbo</bold>ti phalaṃ kathitaṃ, maggo ekasmiṃyeva pade labbhati. Phalaṃ pana anekesupi labbhatiyeva.</paragraph>
    <paragraph line="32"><bold>Bhūtā</bold>ti sabhāvato vijjamānā. <bold>Tacchā</bold>ti yāthāvā. <bold>Tathā</bold>ti yathā vuttā tathāsabhāvā. <bold>Avitathā</bold>ti yathā vuttā na tathā na honti. <bold>Anaññathā</bold>ti vuttappakārato na aññathā. <bold>Sammā tathāgatena abhisambuddhā</bold>ti tathāgatena bodhipallaṅke nisīditvā hetunā kāraṇena sayameva abhisambuddhā ñātā viditā sacchikatā. Iminā thero ‘‘ime dhammā tathāgatena abhisambuddhā, ahaṃ pana tumhākaṃ rañño lekhavācakasadiso’’ti jinasuttaṃ dassento okappanaṃ janesi.</paragraph>
    <centered line="33">Ekadhammavaṇṇanā niṭṭhitā.</centered>
    <subhead line="34">Dvedhammavaṇṇanā</subhead>
    <paragraph line="35" number="352"> (Ka) <bold>ime dve dhammā bahukārā</bold>ti ime dve satisampajaññā dhammā sīlapūraṇādīsu appamādo viya sabbattha upakārakā hitāvahā.</paragraph>
    <paragraph line="36">(Kha) <bold>samatho</bold><pageBreak edition="V" number="3.0222" /><pageBreak edition="M" number="3.0242" /><bold>ca vipassanā cā</bold>ti ime dve saṅgītisutte lokiyalokuttarā kathitā. Imasmiṃ dasuttarasutte pubbabhāgā kathitā.</paragraph>
    <paragraph line="37">(Cha) <bold>sattānaṃ saṃkilesāya sattānaṃ visuddhiyā</bold>ti ayoniso manasikāro hetu ceva paccayo ca sattānaṃ saṃkilesāya, yoniso manasikāro visuddhiyā. Tathā dovacassatā pāpamittatā saṃkilesāya; sovacassatā kalyāṇamittatā visuddhiyā. Tathā tīṇi akusalamūlāni; tīṇi kusalamūlāni. Cattāro yogā cattāro visaṃyogā. Pañca cetokhilā pañcindriyāni. Cha agāravā cha gāravā. Satta asaddhammā satta saddhammā. Aṭṭha kusītavatthūni aṭṭha ārambhavatthūni. Nava āghātavatthūni nava āghātappaṭivinayā. Dasa akusalakammapathā dasa kusalakammapathāti evaṃ pabhedā ime dve dhammā duppaṭivijjhāti veditabbā.</paragraph>
    <paragraph line="38">(Jha) <bold>saṅkhatā dhātū</bold>ti paccayehi katā pañcakkhandhā. Asaṅkhatā dhātūti paccayehi akataṃ nibbānaṃ.</paragraph>
    <paragraph line="39">(Ña) <bold>vijjā ca vimutti cā</bold>ti ettha <bold>vijjā</bold>ti tisso vijjā. <bold>Vimuttī</bold>ti arahattaphalaṃ.</paragraph>
    <paragraph line="40">Imasmiṃ vāre abhiññādīni ekakasadisāneva, uppādetabbapade <pageBreak edition="P" number="3.1058" /> pana maggo kathito, sacchikātabbapade phalaṃ.</paragraph>
    <centered line="41">Dvedhammavaṇṇanā niṭṭhitā.</centered>
    <subhead line="42">Tayodhammavaṇṇanā</subhead>
    <paragraph line="43" number="353"> (Cha) <bold>kāmānametaṃ nissaraṇaṃ yadidaṃ nekkhamma</bold>nti ettha <bold>nekkhamma</bold>nti anāgāmimaggo adhippeto. So hi sabbaso kāmānaṃ nissaraṇaṃ. <bold>Rūpānaṃ nissaraṇaṃ yadidaṃ āruppa</bold>nti ettha āruppepi arahattamaggo. Puna uppattinivāraṇato sabbaso rūpānaṃ nissaraṇaṃ nāma. <bold>Nirodho tassa</bold><pageBreak edition="V" number="3.0223" /><bold>nissaraṇa</bold>nti idha arahattaphalaṃ nirodhoti <pageBreak edition="M" number="3.0243" /> adhippetaṃ. Arahattaphalena hi nibbāne diṭṭhe puna āyatiṃ sabbasaṅkhārā na hontīti arahattaṃ saṅkhatanirodhassa paccayattā nirodhoti vuttaṃ.</paragraph>
    <paragraph line="44">(Ja) <bold>atītaṃse ñāṇa</bold>nti atītaṃsārammaṇaṃ ñāṇaṃ itaresupi eseva nayo.</paragraph>
    <paragraph line="45">Imasmimpi vāre abhiññādayo ekakasadisāva. Duppaṭivijjhapade pana maggo kathito, sacchikātabbe phalaṃ.</paragraph>
    <centered line="46">Tayodhammavaṇṇanā niṭṭhitā.</centered>
    <subhead line="47">Cattārodhammavaṇṇanā</subhead>
    <paragraph line="48" number="354"> (Ka) <bold>cattāri cakkānī</bold>ti ettha <bold>cakkaṃ</bold> nāma dārucakkaṃ, ratanacakkaṃ, dhammacakkaṃ, iriyāpathacakkaṃ, sampatticakkanti pañcavidhaṃ. Tattha ‘‘yaṃ panidaṃ samma, rathakāra, cakkaṃ chahi māsehi niṭṭhitaṃ, chārattūnehī’’ti (a. ni. 3.15) idaṃ dārucakkaṃ. ‘‘Pitarā pavattitaṃ cakkaṃ anuppavattetī’’ti (a. ni. 5.132) idaṃ ratanacakkaṃ. ‘‘Pavattitaṃ cakka’’nti (ma. ni. 2.399) idaṃ dhammacakkaṃ. ‘‘Catucakkaṃ navadvāra’’nti (saṃ. ni. 1.29) idaṃ iriyāpathacakkaṃ. ‘‘Cattārimāni, bhikkhave, cakkāni, yehi samannāgatānaṃ devamanussānaṃ catucakkaṃ pavattatī’’ti (a. ni. 4.31) idaṃ sampatticakkaṃ. Idhāpi etadeva adhippetaṃ.</paragraph>
    <paragraph line="49"><bold>Patirūpadesavāso</bold>ti yattha catasso parisā sandissanti, evarūpe anucchavike dese vāso. <bold>Sappurisūpanissayo</bold>ti buddhādīnaṃ sappurisānaṃ avassayanaṃ sevanaṃ bhajanaṃ. <bold>Attasammāpaṇidhī</bold>ti attano sammā ṭhapanaṃ, sace pana pubbe assaddhādīhi samannāgato hoti, tāni pahāya saddhādīsu patiṭṭhāpanaṃ. <bold>Pubbe ca katapuññatā</bold>ti pubbe upacitakusalatā. Idamevettha pamāṇaṃ. Yena hi ñāṇasampayuttacittena kusalaṃ kataṃ hoti, tadeva kusalaṃ taṃ purisaṃ patirūpadese <pageBreak edition="P" number="3.1059" /> upaneti, sappurise bhajāpesi <pageBreak edition="M" number="3.0244" />. So eva ca puggalo attānaṃ sammā ṭhapeti. Catūsu <pageBreak edition="V" number="3.0224" /> āhāresu paṭhamo lokiyova. Sesā pana tayo saṅgītisutte lokiyalokuttaramissakā kathitā. Idha pubbabhāge lokiyā.</paragraph>
    <paragraph line="50">(Ca) <bold>kāmayogavisaṃyogā</bold>dayo anāgāmimaggādivasena veditabbā.</paragraph>
    <paragraph line="51">(Cha) <bold>hānabhāgiyā</bold>dīsu paṭhamassa jhānassa lābhī kāmasahagatā saññāmanasikārā samudācaranti <bold>hānabhāgiyo</bold> samādhi. Tadanudhammatā sati santiṭṭhati <bold>ṭhitibhāgiyo</bold> samādhi. Vitakkasahagatā saññāmanasikārā samudācaranti <bold>visesabhāgiyo</bold> samādhi. Nibbidāsahagatā saññāmanasikārā samudācaranti virāgūpasañhito <bold>nibbedhabhāgiyo</bold> samādhīti iminā nayena sabbasamāpattiyo vitthāretvā attho veditabbo. Visuddhimagge panassa vinicchayakathā kathitāva.</paragraph>
    <paragraph line="52">Imasmimpi vāre abhiññādīni ekakasadisāneva. Abhiññāpade panettha maggo kathito. Sacchikātabbapade phalaṃ.</paragraph>
    <centered line="53">Cattārodhammavaṇṇanā niṭṭhitā.</centered>
    <subhead line="54">Pañcadhammavaṇṇanā</subhead>
    <paragraph line="55" number="355"> (Kha) pītipharaṇatādīsu pītiṃ pharamānā uppajjatīti dvīsu jhānesu paññā <bold>pītipharaṇatā</bold> nāma. Sukhaṃ pharamānaṃ uppajjatīti tīsu jhānesu paññā <bold>sukhapharaṇatā</bold> nāma. Paresaṃ ceto pharamānā uppajjatīti cetopariyapaññā <bold>cetopharaṇatā</bold> nāma. Ālokapharaṇe uppajjatīti dibbacakkhupaññā <bold>ālokapharaṇatā</bold> nāma. Paccavekkhaṇañāṇaṃ <bold>paccavekkhaṇanimittaṃ</bold> nāma. Vuttampi cetaṃ ‘‘dvīsu jhānesu paññā pītipharaṇatā, tīsu jhānesu paññā sukhapharaṇatā. Paracitte paññā cetopharaṇatā, dibbacakkhu ālokapharaṇatā. Tamhā tamhā samādhimhā vuṭṭhitassa paccavekkhaṇañāṇaṃ paccavekkhaṇanimitta’’nti (vibha. 804).</paragraph>
    <paragraph line="56">Tattha pītipharaṇatā sukhapharaṇatā dve pādā viya. Cetopharaṇatā ālokapharaṇatā dve hatthā <pageBreak edition="V" number="3.0225" /> viya. Abhiññāpādakajjhānaṃ majjhimakāyo viya <pageBreak edition="M" number="3.0245" />. Paccavekkhaṇanimittaṃ sīsaṃ viya. Iti āyasmā sāriputtatthero pañcaṅgikaṃ sammāsamādhiṃ aṅgapaccaṅgasampannaṃ purisaṃ katvā dassesi.</paragraph>
    <paragraph line="57">(Ja) <bold>ayaṃ samādhi paccuppannasukho ce vā</bold>tiādīsu arahattaphalasamādhi adhippeto. So hi appitappitakkhaṇe sukhattā <bold>paccuppannasukho.</bold> Purimo purimo pacchimassa <pageBreak edition="P" number="3.1060" /> pacchimassa samādhisukhassa paccayattā āyatiṃ <bold>sukhavipāko.</bold></paragraph>
    <paragraph line="58">Kilesehi ārakattā <bold>ariyo.</bold> Kāmāmisavaṭṭāmisalokāmisānaṃ abhāvā <bold>nirāmiso.</bold> Buddhādīhi mahāpurisehi sevitattā <bold>akāpurisasevito.</bold> Aṅgasantatāya ārammaṇasantatāya sabbakilesadarathasantatāya ca <bold>santo.</bold> Atappanīyaṭṭhena <bold>paṇīto.</bold> Kilesapaṭippassaddhiyā laddhattā kilesapaṭippassaddhibhāvaṃ vā laddhattā <bold>paṭippassaddhaladdho.</bold> Paṭippassaddhaṃ paṭippassaddhīti hi idaṃ atthato ekaṃ. Paṭippassaddhakilesena vā arahatā laddhattā paṭippassaddhaladdho. Ekodibhāvena adhigatattā ekodibhāvameva vā adhigatattā <bold>ekodibhāvādhigato.</bold> Appaguṇasāsavasamādhi viya sasaṅkhārena sappayogena cittena paccanīkadhamme niggayha kilese vāretvā anadhigatattā <bold>nasasaṅkhāraniggayhavāritagato.</bold> Tañca samādhiṃ samāpajjanto tato vā vuṭṭhahanto sativepullapattattā. <bold>Satova samāpajjati sato vuṭṭhahati.</bold> Yathāparicchinnakālavasena vā sato samāpajjati sato vuṭṭhahati. Tasmā yadettha ‘‘ayaṃ samādhi paccuppannasukho ceva āyatiñca sukhavipāko’’ti evaṃ paccavekkhamānassa paccattaṃyeva aparappaccayaṃ ñāṇaṃ uppajjati, taṃ ekamaṅgaṃ. Esa nayo sesesupi. Evamimehi pañcahi paccavekkhaṇañāṇehi ayaṃ samādhi ‘‘pañcañāṇiko sammāsamādhī’’ti vutto.</paragraph>
    <paragraph line="59">Imasmiṃ vāre visesabhāgiyapade maggo kathito. Sacchikātabbapade phalaṃ. Sesaṃ purimasadisameva.</paragraph>
    <subhead line="60">Chadhammavaṇṇanā</subhead>
    <paragraph line="61" number="356"> Chakkesu sabbaṃ uttānatthameva. Duppaṭivijjhapade panettha maggo kathito. Sesaṃ purimasadisaṃ.</paragraph>
    <subhead line="62">Sattadhammavaṇṇanā</subhead>
    <paragraph line="63" number="357"> (Ña) <bold>sammappaññāya</bold><pageBreak edition="V" number="3.0226" /><pageBreak edition="M" number="3.0246" /><bold>sudiṭṭhā hontī</bold>ti hetunā nayena vipassanāñāṇena sudiṭṭhā honti. <bold>Kāmā</bold>ti vatthukāmā ca kilesakāmā ca, dvepi sapariḷāhaṭṭhena aṅgārakāsu viya sudiṭṭhā honti. <bold>Vivekaninna</bold>nti nibbānaninnaṃ. <bold>Poṇaṃ pabbhāra</bold>nti ninnassetaṃ vevacanaṃ. <bold>Byantībhūta</bold>nti niyatibhūtaṃ. Nittaṇhanti attho. Kuto? Sabbaso āsavaṭṭhānīyehi dhammehi tebhūmakadhammehīti attho. Idha bhāvetabbapade maggo kathito. Sesaṃ purimasadisameva.</paragraph>
    <subhead line="64">Aṭṭhadhammavaṇṇanā</subhead>
    <paragraph line="65" number="358"> (Ka) <bold>ādibrahmacariyikāya paññāyā</bold>ti sikkhattayasaṅgahassa maggabrahmacariyassa ādibhūtāya pubbabhāge taruṇasamathavipassanāpaññāya <pageBreak edition="P" number="3.1061" />. Aṭṭhaṅgikassa vā maggassa ādibhūtāya sammādiṭṭhipaññāya. <bold>Tibba</bold>nti balavaṃ. <bold>Hirottappa</bold>nti hirī ca ottappañca. <bold>Pema</bold>nti gehassitapemaṃ. <bold>Gāravo</bold>ti garucittabhāvo. Garubhāvanīyañhi upanissāya viharato kilesā nuppajjanti ovādānusāsaniṃ labhati. Tasmā taṃ nissāya vihāro paññāpaṭilābhassa paccayo hoti.</paragraph>
    <paragraph line="66">(Cha) akkhaṇesu yasmā petā asurānaṃ āvāhanaṃ gacchanti, vivāhanaṃ gacchanti, tasmā pettivisayeneva asurakāyo gahitoti veditabbo.</paragraph>
    <paragraph line="67">(Ja) <bold>appicchassā</bold>ti ettha paccayaappiccho, adhigamaappiccho, pariyattiappiccho, dhutaṅgaappicchoti cattāro appicchā. Tattha paccayaappiccho bahuṃ dente appaṃ gaṇhāti, appaṃ dente appataraṃ vā gaṇhāti, na vā gaṇhāti, na anavasesagāhī hoti. Adhigamaappiccho majjhantikatthero viya attano adhigamaṃ aññesaṃ jānituṃ na deti. Pariyattiappiccho tepiṭakopi samāno na bahussutabhāvaṃ jānāpetukāmo hoti sāketatissatthero viya. Dhutaṅgaappiccho dhutaṅgapariharaṇabhāvaṃ aññesaṃ jānituṃ na deti dvebhātikattheresu jeṭṭhakatthero viya. Vatthu visuddhimagge kathitaṃ. <bold>Ayaṃ dhammo</bold>ti evaṃ santaguṇanigūhanena ca paccayapaṭiggahaṇe <pageBreak edition="M" number="3.0247" /> mattaññutāya ca appicchassa puggalassa ayaṃ navalokuttaradhammo sampajjati, no mahicchassa. Evaṃ sabbattha yojetabbaṃ.</paragraph>
    <paragraph line="68"><bold>Santuṭṭhassā</bold>ti <pageBreak edition="V" number="3.0227" /> catūsu paccayesu tīhi santosehi santuṭṭhassa. <bold>Pavivittassā</bold>ti kāyacittaupadhivivekehi vivittassa. Tattha <bold>kāyaviveko</bold> nāma gaṇasaṅgaṇikaṃ vinodetvā aṭṭhaārambhavatthuvasena ekībhāvo. Ekībhāvamattena pana kammaṃ na nipphajjatīti kasiṇaparikammaṃ katvā aṭṭha samāpattiyo nibbatteti, ayaṃ <bold>cittaviveko</bold> nāma. Samāpattimatteneva kammaṃ na nipphajjatīti jhānaṃ pādakaṃ katvā saṅkhāre sammasitvā saha paṭisambhidāhi arahattaṃ pāpuṇāti, ayaṃ <bold>upadhiviveko</bold> nāma. Tenāha bhagavā – ‘‘kāyaviveko ca vivekaṭṭhakāyānaṃ nekkhammābhiratānaṃ. Cittaviveko ca parisuddhacittānaṃ paramavodānappattānaṃ. Upadhiviveko ca nirupadhīnaṃ puggalānaṃ visaṅkhāragatāna’’nti (mahāni. 49).</paragraph>
    <paragraph line="69"><bold>Saṅgaṇikārāmassā</bold>ti <pageBreak edition="P" number="3.1062" /> gaṇasaṅgaṇikāya ceva kilesasaṅgaṇikāya ca ratassa. <bold>Āraddhavīriyassā</bold>ti kāyikacetasikavīriyavasena āraddhavīriyassa. <bold>Upaṭṭhitasatissā</bold>ti catusatipaṭṭhānavasena upaṭṭhitasatissa. <bold>Samāhitassā</bold>ti ekaggacittassa. <bold>Paññavato</bold>ti kammassakatapaññāya paññavato. <bold>Nippapañcassā</bold>ti vigatamānataṇhādiṭṭhipapañcassa.</paragraph>
    <paragraph line="70">Idha bhāvetabbapade maggo kathito. Sesaṃ purimasadisameva.</paragraph>
    <subhead line="71">Navadhammavaṇṇanā</subhead>
    <paragraph line="72" number="359"> (Kha) <bold>sīlavisuddhī</bold>ti visuddhiṃ pāpetuṃ samatthaṃ catupārisuddhisīlaṃ. <bold>Pārisuddhipadhāniyaṅga</bold>nti parisuddhabhāvassa padhānaṅgaṃ. <bold>Cittavisuddhī</bold>ti vipassanāya padaṭṭhānabhūtā aṭṭha paguṇasamāpattiyo. <bold>Diṭṭhivisuddhī</bold>ti sapaccayanāmarūpadassanaṃ. <bold>Kaṅkhāvitaraṇavisuddhī</bold>ti paccayākārañāṇaṃ. Addhattayepi hi paccayavaseneva dhammā pavattantīti passato kaṅkhaṃ vitarati. <bold>Maggāmaggañāṇadassanavisuddhī</bold>ti obhāsādayo na maggo, vīthippaṭipannaṃ udayabbayañāṇaṃ maggoti evaṃ maggāmagge ñāṇaṃ. <bold>Paṭipadāñāṇadassanavisuddhī</bold>ti rathavinīte vuṭṭhānagāminivipassanā kathitā, idha taruṇavipassanā. <bold>Ñāṇadassanavisuddhī</bold>ti rathavinīte maggo kathito, idha vuṭṭhānagāminivipassanā. Etā pana sattapi visuddhiyo vitthārena <pageBreak edition="M" number="3.0248" /> visuddhimagge kathitā. <bold>Paññā</bold>ti arahattaphalapaññā. <bold>Vimuttipi</bold> arahattaphalavimuttiyeva.</paragraph>
    <paragraph line="73">(Cha) <bold>dhātunānattaṃ paṭicca uppajjati phassanānatta</bold>nti cakkhādidhātunānattaṃ paṭicca cakkhusamphassādinānattaṃ uppajjatīti attho. <bold>Phassanānattaṃ paṭiccā</bold>ti cakkhusamphassādinānattaṃ paṭicca <pageBreak edition="V" number="3.0228" />. <bold>Vedanānānatta</bold>nti <pageBreak edition="P" number="3.1063" /> cakkhusamphassajādivedanānānattaṃ. <bold>Saññānānattaṃ paṭiccā</bold>ti kāmasaññādinānattaṃ paṭicca. <bold>Saṅkappanānatta</bold>nti kāmasaṅkappādinānattaṃ. <bold>Saṅkappanānattaṃ paṭicca uppajjati chandanānatta</bold>nti saṅkappanānattatāya rūpe chando sadde chandoti evaṃ chandanānattaṃ uppajjati. <bold>Pariḷāhanānatta</bold>nti chandanānattatāya rūpapariḷāho saddapariḷāhoti evaṃ pariḷāhanānattaṃ uppajjati. <bold>Pariyesanānānatta</bold>nti pariḷāhanānattatāya rūpapariyesanādinānattaṃ uppajjati. <bold>Lābhanānatta</bold>nti pariyesanānānattatāya rūpapaṭilābhādinānattaṃ uppajjati.</paragraph>
    <paragraph line="74">(Ja) saññāsu <bold>maraṇasaññā</bold>ti maraṇānupassanāñāṇe saññā. <bold>Āhārepaṭikūlasaññā</bold>ti āhāraṃ pariggaṇhantassa uppannasaññā. <bold>Sabbalokeanabhiratisaññā</bold>ti sabbasmiṃ vaṭṭe ukkaṇṭhantassa uppannasaññā. Sesā heṭṭhā kathitā eva. Idha bahukārapade maggo kathito. Sesaṃ purimasadisameva.</paragraph>
    <subhead line="75">Dasadhammavaṇṇanā</subhead>
    <paragraph line="76" number="360"> (Jha) <bold>nijjaravatthūnī</bold>ti nijjarakāraṇāni. <bold>Micchādiṭṭhi nijjiṇṇā hotī</bold>ti ayaṃ heṭṭhā vipassanāyapi nijjiṇṇā eva pahīnā. Kasmā puna gahitāti asamucchinnattā. Vipassanāya hi kiñcāpi jiṇṇā, na pana samucchinnā, maggo pana uppajjitvā taṃ samucchindati, na puna vuṭṭhātuṃ deti. Tasmā puna gahitā. Evaṃ sabbapadesu nayo netabbo.</paragraph>
    <paragraph line="77">Ettha ca sammādiṭṭhipaccayā catusaṭṭhi dhammā bhāvanāpāripūriṃ gacchanti. Katame catusaṭṭhi? Sotāpattimaggakkhaṇe adhimokkhaṭṭhena saddhindriyaṃ paripūreti, paggahaṭṭhena vīriyindriyaṃ paripūreti, anussaraṇaṭṭhena satindriyaṃ paripūreti, avikkhepaṭṭhena samādhindriyaṃ paripūreti, dassanaṭṭhena paññindriyaṃ paripūreti, vijānanaṭṭhena <pageBreak edition="M" number="3.0249" /> manindriyaṃ, abhinandanaṭṭhena somanassindriyaṃ, pavattasantatiadhipateyyaṭṭhena jīvitindriyaṃ paripūreti…pe… arahattaphalakkhaṇe adhimokkhaṭṭhena saddhindriyaṃ, pavattasantatiadhipateyyaṭṭhena jīvitindriyaṃ paripūretīti evaṃ catūsu <pageBreak edition="P" number="3.1064" /> maggesu catūsu phalesu aṭṭha aṭṭha hutvā catusaṭṭhi dhammā pāripūriṃ gacchanti. Idha abhiññeyyapade maggo kathito. Sesaṃ purimasadisameva.</paragraph>
    <paragraph line="78">Idha ṭhatvā pañhā samodhānetabbā. Dasake sataṃ pañhā kathitā. Ekake ca navake ca sataṃ <pageBreak edition="V" number="3.0229" />, duke ca aṭṭhake ca sataṃ, tike ca sattake ca sataṃ, catukke ca chakke ca sataṃ, pañcake paññāsāti aḍḍhachaṭṭhāni pañhasatāni kathitāni honti.</paragraph>
    <paragraph line="79">‘‘Idamavoca āyasmā sāriputto, attamanā te bhikkhū āyasmato sāriputtassa bhāsitaṃ abhinandu’’nti sādhu, sādhūti abhinandantā sirasā sampaṭicchiṃsu. Tāya ca pana attamanatāya imameva suttaṃ āvajjamānā pañcasatāpi te bhikkhū saha paṭisambhidāhi aggaphale arahatte patiṭṭhahiṃsūti.</paragraph>
    <centered line="80">Sumaṅgalavilāsiniyā dīghanikāyaṭṭhakathāya</centered>
    <centered line="81">Dasuttarasuttavaṇṇanā niṭṭhitā.</centered>
    <centered line="82">Niṭṭhitā ca pāthikavaggassa vaṇṇanāti.</centered>
    <centered line="83">Pāthikavaggaṭṭhakathā niṭṭhitā.</centered>
    <subhead line="84">Nigamanakathā</subhead>
    <paragraph line="85">Ettāvatā <pageBreak edition="V" number="3.0230" /><pageBreak edition="M" number="3.0250" /> ca –</paragraph>
    <gatha1 line="86">Āyācito <bold>sumaṅgala, pariveṇa</bold>nivāsinā thiraguṇena;</gatha1>
    <gathalast line="87"><bold>Dāṭhānāgasaṅghattherena,</bold> theravaṃsanvayena.</gathalast>
    <gatha1 line="88"><bold>Dīghāgamavarassa</bold> dasabala, guṇagaṇaparidīpanassa aṭṭhakathaṃ;</gatha1>
    <gathalast line="89">Yaṃ ārabhiṃ <bold>sumaṅgala, vilāsiniṃ</bold> nāma nāmena.</gathalast>
    <gatha1 line="90">Sā hi mahāṭṭhakathāya, sāramādāya niṭṭhitā;</gatha1>
    <gathalast line="91">Esā ekāsītipamāṇāya, pāḷiyā bhāṇavārehi.</gathalast>
    <gatha1 line="92">Ekūnasaṭṭhimatto, <bold>visuddhimaggopi</bold> bhāṇavārehi;</gatha1>
    <gathalast line="93">Atthappakāsanatthāya, āgamānaṃ kato yasmā.</gathalast>
    <gatha1 line="94">Tasmā tena sahā’yaṃ, aṭṭhakathā bhāṇavāragaṇanāya;</gatha1>
    <gathalast line="95">Suparimitaparicchinnaṃ, cattālīsasataṃ hoti.</gathalast>
    <gatha1 line="96">Sabbaṃ cattālīsādhikasata, parimāṇaṃ bhāṇavārato evaṃ;</gatha1>
    <gathalast line="97">Samayaṃ pakāsayantiṃ, mahāvihāre nivāsinaṃ.</gathalast>
    <gatha1 line="98">Mūlakaṭṭhakathāsāra, mādāya mayā imaṃ karontena;</gatha1>
    <gathalast line="99">Yaṃ puññamupacitaṃ tena, hotu sabbo sukhī lokoti.</gathalast>
    <paragraph line="100">Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇapaṭimaṇḍite uttarimanussadhamme suppatiṭṭhitabuddhīnaṃ <pageBreak edition="V" number="3.0231" /> theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā <bold>buddhaghoso</bold>ti garūhi gahitanāmadheyyena therena katā ayaṃ <bold>sumaṅgalavilāsinī</bold> nāma dīghanikāyaṭṭhakathā –</paragraph>
    <gatha1 line="101">Tāva <pageBreak edition="M" number="3.0251" /> tiṭṭhatu lokasmiṃ, lokanittharaṇesinaṃ;</gatha1>
    <gathalast line="102">Dassentī kulaputtānaṃ, nayaṃ diṭṭhivisuddhiyā.</gathalast>
    <gatha1 line="103">Yāva buddhoti nāmampi, suddhacittassa tādino;</gatha1>
    <gathalast line="104">Lokamhi lokajeṭṭhassa, pavattati mahesinoti.</gathalast>
    <centered line="105">Sumaṅgalavilāsinī nāma</centered>
    <centered line="106">Dīghanikāyaṭṭhakathā niṭṭhitā.</centered>
  </content>
</document>