<?xml version="1.0"?>
<document>
<metadata>
<normativeSource>http://tipitaka.org/romn/cscd/s0103a.att9.xml</normativeSource>
<archivePath>roman/atthakatha/suttapitaka (atthakatha)/digha nikaya (atthakatha)/pathikavagga-atthakatha/10. sangitisuttavannana.xml</archivePath>
<titlePath>10. Saṅgītisuttavaṇṇanā - Pāthikavagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">10. Saṅgītisuttavaṇṇanā</chapter>
<paragraph line="2" number="296"><bold>Evaṃ</bold><pageBreak edition="V" number="3.0139" /><pageBreak edition="M" number="3.0153" /><pageBreak edition="P" number="3.0971" /><bold>me suta</bold>nti saṅgītisuttaṃ. Tatrāyamapubbapadavaṇṇanā – <bold>cārikaṃ caramāno</bold>ti nibaddhacārikaṃ caramāno. Tadā kira satthā dasasahassacakkavāḷe ñāṇajālaṃ pattharitvā lokaṃ volokayamāno pāvānagaravāsino mallarājāno disvā ime rājāno mayhaṃ sabbaññutaññāṇajālassa anto paññāyanti, kiṃ nu khoti āvajjanto ‘‘rājāno ekaṃ sandhāgāraṃ kāresuṃ, mayi gate maṅgalaṃ bhaṇāpessanti, ahaṃ tesaṃ maṅgalaṃ vatvā uyyojetvā ‘bhikkhusaṅghassa dhammakathaṃ kathehī’ti sāriputtaṃ vakkhāmi, sāriputto tīhi piṭakehi sammasitvā cuddasapañhādhikena pañhasahassena paṭimaṇḍetvā bhikkhusaṅghassa saṅgītisuttaṃ nāma kathessati, suttantaṃ āvajjetvā pañca bhikkhusatāni saha paṭisambhidāhi arahattaṃ pāpuṇissantī’’ti imamatthaṃ disvā cārikaṃ pakkanto. Tena vuttaṃ – ‘‘mallesu cārikaṃ caramāno’’ti.</paragraph>
<subhead line="3">Ubbhatakanavasandhāgāravaṇṇanā</subhead>
<paragraph line="4" number="297"><bold>Ubbhataka</bold>nti tassa nāmaṃ, uccattā vā evaṃ vuttaṃ. <bold>Sandhāgāra</bold>nti nagaramajjhe sandhāgārasālā. <bold>Samaṇena vā</bold>ti ettha yasmā gharavatthupariggahakāleyeva devatā attano vasanaṭṭhānaṃ gaṇhanti. Tasmā devena vāti avatvā ‘‘samaṇena vā brāhmaṇena vā kenaci vā manussabhūtenā’’ti vuttaṃ. <bold>Yena bhagavā tenupasaṅkamiṃsū</bold>ti bhagavato āgamanaṃ sutvā ‘‘amhehi gantvāpi na bhagavā ānīto, dūtaṃ pesetvāpi na pakkosāpito, sayameva pana mahābhikkhusaṅghaparivāro amhākaṃ vasanaṭṭhānaṃ sampatto, amhehi ca sandhāgārasālā kāritā, ettha mayaṃ dasabalaṃ ānetvā maṅgalaṃ bhaṇāpessāmā’’ti cintetvā upasaṅkamiṃsu.</paragraph>
<paragraph line="5" number="298"><bold>Yena sandhāgāraṃ tenupasaṅkamiṃsū</bold>ti taṃ divasaṃ kira <pageBreak edition="P" number="3.0972" /> sandhāgāre cittakammaṃ niṭṭhapetvā aṭṭakā muttamattā honti, buddhā ca nāma araññajjhāsayā araññārāmā, antogāme vaseyyuṃ vā <pageBreak edition="V" number="3.0140" /> no vā. Tasmā bhagavato manaṃ jānitvāva paṭijaggissāmāti cintetvā te bhagavantaṃ upasaṅkamiṃsu. Idāni pana manaṃ labhitvā paṭijaggitukāmā yena sandhāgāraṃ tenupasaṅkamiṃsu <pageBreak edition="M" number="3.0154" />. <bold>Sabbasanthari</bold>nti yathā sabbaṃ santhataṃ hoti, evaṃ. <bold>Yena bhagavā tenupasaṅkamiṃsū</bold>ti ettha pana te mallarājāno sandhāgāraṃ paṭijaggitvā nagaravīthiyopi sammajjāpetvā dhaje ussāpetvā gehadvāresu puṇṇaghaṭe ca kadaliyo ca ṭhapāpetvā sakalanagaraṃ dīpamālādīhi vippakiṇṇatārakaṃ viya katvā khīrapāyake dārake khīraṃ pāyyetha, dahare kumāre lahuṃ lahuṃ bhojāpetvā sayāpetha, uccāsaddaṃ mā karittha, ajja ekarattiṃ satthā antogāme vasissati, buddhā nāma appasaddakāmā hontīti bheriṃ carāpetvā sayaṃ daṇḍadīpikaṃ ādāya yena bhagavā tenupasaṅkamiṃsu.</paragraph>
<paragraph line="6" number="299"><bold>Bhagavantaṃyeva purakkhatvā</bold>ti bhagavantaṃ purato katvā. Tattha bhagavā bhikkhūnañceva upāsakānañca majjhe nisinno ativiya virocati, samantapāsādiko suvaṇṇavaṇṇo abhirūpo dassanīyo. Purimakāyato suvaṇṇavaṇṇā rasmi uṭṭhahitvā asītihatthaṃ ṭhānaṃ gaṇhāti. Pacchimakāyato. Dakkhiṇahatthato. Vāmahatthato suvaṇṇavaṇṇā rasmi uṭṭhahitvā asītihatthaṃ ṭhānaṃ gaṇhāti. Upari kesantato paṭṭhāya sabbakesāvaṭṭehi moragīvavaṇṇā rasmi uṭṭhahitvā gaganatale asītihatthaṃ ṭhānaṃ gaṇhāti. Heṭṭhā pādatalehi pavāḷavaṇṇā rasmi uṭṭhahitvā ghanapathaviyaṃ asītihatthaṃ ṭhānaṃ gaṇhāti. Evaṃ samantā asīti hatthamattaṃ ṭhānaṃ chabbaṇṇā buddharasmiyo vijjotamānā vipphandamānā vidhāvanti. Sabbe disābhāgā suvaṇṇacampakapupphehi vikiriyamānā viya suvaṇṇaghaṭato nikkhantasuvaṇṇarasadhārāhi siñcamānā viya pasāritasuvaṇṇapaṭaparikkhittā viya verambhavātasamuṭṭhitakiṃsukakaṇikārapupphacuṇṇasamākiṇṇā viya ca vippakāsanti.</paragraph>
<paragraph line="7">Bhagavatopi asītianubyañjanabyāmappabhādvattiṃsavaralakkhaṇasamujjalaṃ sarīraṃ samuggatatārakaṃ viya gaganatalaṃ, vikasitamiva padumavanaṃ <pageBreak edition="P" number="3.0973" />, sabbapāliphullo viya yojanasatiko pāricchattako paṭipāṭiyā ṭhapitānaṃ dvattiṃsacandānaṃ dvattiṃsasūriyānaṃ dvattiṃsacakkavattirājānaṃ dvattiṃsadevarājānaṃ dvattiṃsamahābrahmānaṃ siriyā siriṃ abhibhavamānaṃ viya virocati. Parivāretvā nisinnā bhikkhūpi sabbeva appicchā santuṭṭhā pavivittā asaṃsaṭṭhā āraddhavīriyā vattāro vacanakkhamā codakā pāpagarahino sīlasampannā samādhisampannā <pageBreak edition="M" number="3.0155" /> paññāvimutti vimuttiñāṇadassanasampannā. Tehi parivārito bhagavā rattakambalaparikkhitto viya suvaṇṇakkhandho <pageBreak edition="V" number="3.0141" />, rattapadumavanasaṇḍamajjhagatā viya suvaṇṇanāvā, pavāḷavedikāparikkhitto viya suvaṇṇapāsādo virocittha.</paragraph>
<paragraph line="8">Asītimahātherāpi naṃ meghavaṇṇaṃ paṃsukūlaṃ pārupitvā maṇivammavammitā viya mahānāgā parivārayiṃsu vantarāgā bhinnakilesā vijaṭitajaṭā chinnabandhanā kule vā gaṇe vā alaggā. Iti bhagavā sayaṃ vītarāgo vītarāgehi, vītadoso vītadosehi, vītamoho vītamohehi, nittaṇho nittaṇhehi, nikkileso nikkilesehi, sayaṃ buddho bahussutabuddhehi parivārito pattaparivāritaṃ viya kesaraṃ, kesaraparivāritā viya kaṇṇikā, aṭṭhanāgasahassaparivārito viya chaddanto nāgarājā, navutihaṃsasahassaparivārito viya dhataraṭṭho haṃsarājā, senaṅgaparivārito viya cakkavattirājā, marugaṇaparivārito viya sakko devarājā, brahmagaṇaparivārito viya hārito mahābrahmā, asamena buddhavesena aparimāṇena buddhavilāsena tassaṃ parisati nisinno pāveyyake malle bahudeva rattiṃ dhammiyā kathāya sandassetvā uyyojesi.</paragraph>
<paragraph line="9">Ettha ca <bold>dhammikathā</bold> nāma sandhāgāraanumodanappaṭisaṃyuttā pakiṇṇakakathā veditabbā. Tadā hi bhagavā ākāsagaṅgaṃ otārento viya pathavojaṃ ākaḍḍhanto viya mahājambuṃ matthake gahetvā cālento viya yojaniyamadhugaṇḍaṃ cakkayantena pīḷetvā madhupānaṃ pāyamāno viya ca pāveyyakānaṃ mallānaṃ hitasukhāvahaṃ pakiṇṇakakathaṃ kathesi.</paragraph>
<paragraph line="10" number="300"><bold>Tuṇhībhūtaṃ tuṇhībhūta</bold>nti yaṃ yaṃ disaṃ anuviloketi, tattha tattha tuṇhībhūtameva. <bold>Anuviloketvā</bold>ti <pageBreak edition="P" number="3.0974" /> maṃsacakkhunā dibbacakkhunāti dvīhi cakkhūhi tato tato viloketvā. Maṃsacakkhunā hi nesaṃ bahiddhā iriyāpathaṃ pariggahesi. Tattha ekabhikkhussāpi neva hatthakukkuccaṃ na pādakukkuccaṃ ahosi, na koci sīsamukkhipi, na kathaṃ kathesi, na niddāyanto nisīdi. Sabbepi tīhi sikkhāhi sikkhitā nivāte padīpasikhā viya niccalā nisīdiṃsu. Iti nesaṃ imaṃ iriyāpathaṃ maṃsacakkhunā pariggahesi. Ālokaṃ pana <pageBreak edition="M" number="3.0156" /> vaḍḍhayitvā dibbacakkhunā hadayarūpaṃ disvā abbhantaragataṃ sīlaṃ olokesi. So anekasatānaṃ bhikkhūnaṃ antokumbhiyaṃ jalamānaṃ padīpaṃ viya arahattupagaṃ sīlaṃ addasa. Āraddhavipassakā hi te bhikkhū. Iti nesaṃ sīlaṃ disvā ‘‘imepi bhikkhū mayhaṃ anucchavikā, ahampi imesaṃ anucchaviko’’ti cakkhutalesu nimittaṃ ṭhapetvā bhikkhusaṅghaṃ oloketvā āyasmantaṃ sāriputtaṃ āmantesi ‘‘piṭṭhi me āgilāyatī’’ti. Kasmā āgilāyati? Bhagavato hi chabbassāni mahāpadhānaṃ <pageBreak edition="V" number="3.0142" /> padahantassa mahantaṃ kāyadukkhaṃ ahosi. Athassa aparabhāge mahallakakāle piṭṭhivāto uppajji.</paragraph>
<paragraph line="11"><bold>Saṅghāṭiṃ paññāpetvā</bold>ti sandhāgārassa kira ekapasse te rājāno kappiyamañcakaṃ paññapesuṃ ‘‘appeva nāma satthā nipajjeyyā’’ti. Satthāpi catūhi iriyāpathehi paribhuttaṃ imesaṃ mahapphalaṃ bhavissatīti tattha saṅghāṭiṃ paññāpetvā nipajji.</paragraph>
<subhead line="12">Bhinnanigaṇṭhavatthuvaṇṇanā</subhead>
<paragraph line="13" number="301"><bold>Tassa kālaṅkiriyāyā</bold>tiādīsu yaṃ vattabbaṃ, taṃ sabbaṃ heṭṭhā vuttameva.</paragraph>
<paragraph line="14" number="302"><bold>Āmantesī</bold>ti bhaṇḍanādivūpasamakaraṃ svākhyātaṃ dhammaṃ desetukāmo āmantesi.</paragraph>
<subhead line="15">Ekakavaṇṇanā</subhead>
<paragraph line="16" number="303"><bold>Tatthā</bold>ti tasmiṃ dhamme. <bold>Saṅgāyitabba</bold>nti samaggehi gāyitabbaṃ, ekavacanehi aviruddhavacanehi bhaṇitabbaṃ. <bold>Na vivaditabba</bold>nti atthe vā byañjane vā vivādo na kātabbo. <bold>Eko dhammo</bold>ti ekakadukatikādivasena bahudhā sāmaggirasaṃ dassetukāmo paṭhamaṃ tāva ‘‘eko dhammo’’ti āha. <bold>Sabbe sattā</bold>ti kāmabhavādīsu saññābhavādīsu ekavokārabhavādīsu ca sabbabhavesu sabbe sattā. <bold>Āhāraṭṭhitikā</bold>ti āhārato ṭhiti etesanti āhāraṭṭhitikā. Iti sabbasattānaṃ ṭhiti hetu āhāro nāma eko dhammo amhākaṃ <pageBreak edition="P" number="3.0975" /> satthārā yāthāvato ñatvā sammadakkhāto āvusoti dīpeti.</paragraph>
<paragraph line="17">Nanu <pageBreak edition="M" number="3.0157" /> ca evaṃ sante yaṃ vuttaṃ ‘‘asaññasattā devā ahetukā anāhārā aphassakā’’tiādi, (vibha. 1017) taṃ vacanaṃ virujjhatīti, na virujjhati. Tesañhi jhānaṃ āhāro hoti. Evaṃ santepi ‘‘cattārome, bhikkhave, āhārā bhūtānaṃ vā sattānaṃ ṭhitiyā sambhavesīnaṃ vā anuggahāya. Katame cattāro? Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṃ catuttha’’nti (saṃ. ni. 2.11) idampi virujjhatīti, idampi na virujjhati. Etasmiñhi sutte nippariyāyena āhāralakkhaṇāva dhammā āhārāti vuttā. Idha pana pariyāyena paccayo āhāroti vutto. Sabbadhammānañhi <pageBreak edition="V" number="3.0143" /> paccayo laddhuṃ vaṭṭati. So ca yaṃ yaṃ phalaṃ janeti, taṃ taṃ āharati nāma, tasmā āhāroti vuccati. Tenevāha ‘‘avijjampāhaṃ, bhikkhave, sāhāraṃ vadāmi, no anāhāraṃ. Ko ca, bhikkhave, avijjāya āhāro? Pañcanīvaraṇātissa vacanīyaṃ. Pañcanīvaraṇepāhaṃ, bhikkhave, sāhāre vadāmi, no anāhāre. Ko ca, bhikkhave, pañcannaṃ nīvaraṇānaṃ āhāro? Ayonisomanasikārotissa vacanīya’’nti (a. ni. 10.61). Ayaṃ idha adhippeto.</paragraph>
<paragraph line="18">Etasmiñhi paccayāhāre gahite pariyāyāhāropi nippariyāyāhāropi sabbo gahitova hoti. Tattha asaññabhave paccayāhāro labbhati. Anuppanne hi buddhe titthāyatane pabbajitā vāyokasiṇe parikammaṃ katvā catutthajjhānaṃ nibbattetvā tato vuṭṭhāya dhī cittaṃ, dhibbatetaṃ cittaṃ cittassa nāma abhāvoyeva sādhu, cittañhi nissāyeva vadhabandhādipaccayaṃ dukkhaṃ uppajjati. Citte asati natthetanti khantiṃ ruciṃ uppādetvā aparihīnajjhānā kālaṅkatvā asaññabhave nibbattanti. Yo yassa iriyāpatho manussaloke paṇihito ahosi, so tena iriyāpathena nibbattitvā pañca kappasatāni ṭhito vā nisinno vā nipanno vā hoti. Evarūpānampi sattānaṃ paccayāhāro labbhati. Te hi yaṃ jhānaṃ bhāvetvā nibbattā, tadeva nesaṃ paccayo hoti. Yathā jiyāvegena khittasaro yāva jiyāvego atthi, tāva gacchati, evaṃ yāva jhānapaccayo atthi, tāva tiṭṭhanti. Tasmiṃ niṭṭhite khīṇavego saro viya patanti. Ye pana te nerayikā neva uṭṭhānaphalūpajīvī na puññaphalūpajīvīti vuttā, tesaṃ ko āhāroti <pageBreak edition="M" number="3.0158" />? Tesaṃ kammameva āhāro. Kiṃ pañca āhārā atthīti <pageBreak edition="P" number="3.0976" /> ce. Pañca, na pañcāti idaṃ na vattabbaṃ. Nanu paccayo āhāroti vuttametaṃ. Tasmā yena kammena te niraye nibbattā, tadeva tesaṃ ṭhitipaccayattā āhāro hoti. Yaṃ sandhāya idaṃ vuttaṃ ‘‘na ca tāva kālaṅkaroti, yāva na taṃ pāpakammaṃ byantī hotī’’ti (ma. ni. 3.250).</paragraph>
<paragraph line="19">Kabaḷīkāraṃ āhāraṃ ārabbha cettha vivādo na kātabbo. Mukhe uppanno kheḷopi hi tesaṃ āhārakiccaṃ sādheti. Kheḷopi hi niraye dukkhavedaniyo hutvā paccayo hoti, sagge sukhavedaniyo. Iti kāmabhave nippariyāyena cattāro āhārā. Rūpārūpabhavesu ṭhapetvā asaññaṃ sesānaṃ tayo. Asaññānañceva avasesānañca paccayāhāroti iminā āhārena ‘‘sabbe sattā āhāraṭṭhitikā’’ti etaṃ pañhaṃ kathetvā ‘‘ayaṃ kho āvuso’’ti evaṃ niyyātanampi ‘‘atthi kho āvuso’’ti puna uddharaṇampi akatvā ‘‘sabbe sattā saṅkhāraṭṭhitikā’’ti dutiyapañhaṃ vissajjesi.</paragraph>
<paragraph line="20">Kasmā <pageBreak edition="V" number="3.0144" /> pana na niyyātesi na uddharittha? Tattha tattha niyyātiyamānepi uddhariyamānepi pariyāpuṇituṃ vācetuṃ dukkhaṃ hoti, tasmā dve ekābaddhe katvā vissajjesi. Imasmimpi vissajjane heṭṭhā vuttapaccayova attano phalassa saṅkharaṇato saṅkhāroti vutto. Iti heṭṭhā āhārapaccayo kathito, idha saṅkhārapaccayoti ayamettha heṭṭhimato viseso. ‘‘Heṭṭhā nippariyāyāhāro gahito, idha pariyāyāhāroti evaṃ gahite viseso pākaṭo bhaveyya, no ca gaṇhiṃsū’ti mahāsīvatthero āha. Indriyabaddhassapi hi anindriyabaddhassapi paccayo laddhuṃ vaṭṭati. Vinā paccayena dhammo nāma natthi. Tattha anindriyabaddhassa tiṇarukkhalatādino pathavīraso āporaso ca paccayo hoti. Deve avassante hi tiṇādīni milāyanti, vassante ca pana haritāni honti. Iti tesaṃ pathavīraso āporaso ca paccayo hoti. Indriyabaddhassa avijjā taṇhā kammaṃ āhāroti evamādayo paccayā, iti heṭṭhā paccayoyeva āhāroti kathito, idha saṅkhāroti. Ayamevettha viseso.</paragraph>
<paragraph line="21"><bold>Ayaṃ</bold><pageBreak edition="M" number="3.0159" /><bold>kho, āvuso</bold>ti āvuso amhākaṃ satthārā mahābodhimaṇḍe nisīditvā sayaṃ sabbaññutaññāṇena sacchikatvā ayaṃ ekadhammo desito. Tattha ekadhamme tumhehi sabbeheva saṅgāyitabbaṃ na vivaditabbaṃ. <bold>Yathayidaṃ brahmacariya</bold>nti yathā saṅgāyamānānaṃ tumhākaṃ idaṃ sāsanabrahmacariyaṃ addhaniyaṃ assa. Ekena hi bhikkhunā <pageBreak edition="P" number="3.0977" /> ‘‘atthi, kho āvuso, eko dhammo sammadakkhāto. Katamo eko dhammo? Sabbe sattā āhāraṭṭhitikā. Sabbe sattā saṅkhāraṭṭhitikā’’ti kathite tassa kathaṃ sutvā añño kathessati. Tassapi aññoti evaṃ paramparakathāniyamena idaṃ brahmacariyaṃ ciraṃ tiṭṭhamānaṃ sadevakassa lokassa atthāya hitāya bhavissatīti ekakavasena dhammasenāpati sāriputtatthero sāmaggirasaṃ dassesīti.</paragraph>
<centered line="22">Ekakavaṇṇanā niṭṭhitā.</centered>
<subhead line="23">Dukavaṇṇanā</subhead>
<paragraph line="24" number="304"> Iti ekakavasena sāmaggirasaṃ dassetvā idāni dukavasena dassetuṃ puna desanaṃ ārabhi. Tattha nāmarūpaduke <bold>nāma</bold>nti cattāro arūpino khandhā nibbānañca. Tattha cattāro khandhā nāmanaṭṭhena <bold>nāmaṃ.</bold> Nāmanaṭṭhenāti nāmakaraṇaṭṭhena. Yathā hi mahājanasammatattā mahāsammatassa <pageBreak edition="V" number="3.0145" /> ‘‘mahāsammato’’ti nāmaṃ ahosi, yathā mātāpitaro ‘‘ayaṃ tisso nāma hotu, phusso nāma hotū’’ti evaṃ puttassa kittimanāmaṃ karonti, yathā vā ‘‘dhammakathiko vinayadharo’’ti guṇato nāmaṃ āgacchati, na evaṃ vedanādīnaṃ. Vedanādayo hi mahāpathavīādayo viya attano nāmaṃ karontāva uppajjanti. Tesu uppannesu tesaṃ nāmaṃ uppannameva hoti. Na hi vedanaṃ uppannaṃ ‘‘tvaṃ vedanā nāma hohī’’ti, koci bhaṇati, na cassā yena kenaci kāraṇena nāmaggahaṇakiccaṃ atthi, yathā pathaviyā uppannāya ‘‘tvaṃ pathavī nāma hohī’’ti nāmaggahaṇakiccaṃ natthi, cakkavāḷasinerumhi candimasūriyanakkhattesu uppannesu ‘‘tvaṃ cakkavāḷaṃ nāma, tvaṃ nakkhattaṃ nāma hohī’’ti nāmaggahaṇakiccaṃ natthi, nāmaṃ uppannameva hoti, opapātikā paññatti nipatati, evaṃ vedanāya uppannāya ‘‘tvaṃ vedanā nāma hohī’’ti nāmaggahaṇakiccaṃ natthi, tāya uppannāya vedanāti <pageBreak edition="M" number="3.0160" /> nāmaṃ uppannameva hoti. Saññādīsupi eseva nayo atītepi hi vedanā vedanāyeva. Saññā. Saṅkhārā. Viññāṇaṃ viññāṇameva. Anāgatepi. Paccuppannepi. Nibbānaṃ pana sadāpi nibbānamevāti. Nāmanaṭṭhena nāmaṃ. Namanaṭṭhenāpi cettha cattāro khandhā nāmaṃ. Te hi ārammaṇābhimukhaṃ namanti. Nāmanaṭṭhena sabbampi nāmaṃ. Cattāro hi khandhā ārammaṇe aññamaññaṃ nāmenti <pageBreak edition="P" number="3.0978" />, nibbānaṃ ārammaṇādhipatipaccayatāya attani anavajjadhamme nāmeti.</paragraph>
<paragraph line="25"><bold>Rūpa</bold>nti cattāro ca mahābhūtā catunnañca mahābhūtānaṃ upādāya rūpaṃ, taṃ sabbampi ruppanaṭṭhena <bold>rūpaṃ.</bold> Tassa vitthārakathā visuddhimagge vuttanayeneva veditabbā.</paragraph>
<paragraph line="26"><bold>Avijjā</bold>ti dukkhādīsu aññāṇaṃ. Ayampi vitthārato visuddhimagge kathitāyeva. <bold>Bhavataṇhā</bold>ti bhavapatthanā. Yathāha ‘‘tattha katamā bhavataṇhā? Yo bhavesu bhavacchando’’tiādi (dha. sa. 1319).</paragraph>
<paragraph line="27"><bold>Bhavadiṭṭhī</bold>ti bhavo vuccati sassataṃ, sassatavasena uppajjanakadiṭṭhi. Sā ‘‘tattha katamā bhavadiṭṭhi? ‘Bhavissati attā ca loko cā’ti yā evarūpā diṭṭhi diṭṭhigata’’ntiādinā (dha. sa. 1320) nayena abhidhamme vitthāritā. <bold>Vibhavadiṭṭhī</bold>ti vibhavo vuccati ucchedaṃ, ucchedavasena uppajjanakadiṭṭhi. Sāpi ‘‘tattha katamā vibhavadiṭṭhi? ‘Na bhavissati attā ca loko cā’ti (dha. sa. 285). Yā evarūpā diṭṭhi diṭṭhigata’’ntiādinā (dha. sa. 1321) nayena tattheva vitthāritā.</paragraph>
<paragraph line="28"><bold>Ahirika</bold>nti <pageBreak edition="V" number="3.0146" /> ‘‘yaṃ na hirīyati hirīyitabbenā’’ti (dha. sa. 1328) evaṃ vitthāritā nillajjatā. <bold>Anottappa</bold>nti ‘‘yaṃ na ottappati ottappitabbenā’’ti (dha. sa. 1329) evaṃ vitthārito abhāyanakaākāro.</paragraph>
<paragraph line="29"><bold>Hirī ca ottappañcā</bold>ti ‘‘yaṃ hirīyati hirīyitabbena, ottappati ottappitabbenā’’ti (dha. sa. 1330-31) evaṃ vitthāritāni hiriottappāni. Api cettha ajjhattasamuṭṭhānā <bold>hirī,</bold> bahiddhāsamuṭṭhānaṃ <bold>ottappaṃ.</bold> Attādhipateyyā hirī, lokādhipateyyaṃ ottappaṃ. Lajjāsabhāvasaṇṭhitā hirī, bhayasabhāvasaṇṭhitaṃ ottappaṃ. Vitthārakathā panettha sabbākārena visuddhimagge vuttā.</paragraph>
<paragraph line="30"><bold>Dovacassatā</bold>ti <pageBreak edition="M" number="3.0161" /> dukkhaṃ vaco etasmiṃ vippaṭikūlagāhimhi vipaccanīkasāte anādare puggaleti dubbaco, tassa kammaṃ dovacassaṃ, tassa bhāvo <bold>dovacassatā.</bold> Vitthārato panesā ‘‘tattha katamā dovacassatā? Sahadhammike vuccamāne dovacassāya’’nti (dha. sa. 1332) abhidhamme āgatā. Sā atthato saṅkhārakkhandho hoti. ‘‘Catunnañca khandhānaṃ etenākārena pavattānaṃ etaṃ adhivacana’’nti vadanti. <bold>Pāpamittatā</bold>ti <pageBreak edition="P" number="3.0979" /> pāpā assaddhādayo puggalā etassa mittāti pāpamitto, tassa bhāvo pāpamittatā. Vitthārato panesā – ‘‘tattha katamā pāpamittatā? Ye te puggalā assaddhā dussīlā appassutā maccharino duppaññā. Yā tesaṃ sevanā nisevanā saṃsevanā bhajanā saṃbhajanā bhatti saṃbhatti taṃsampavaṅkatā’’ti (dha. sa. 1333) evaṃ āgatā. Sāpi atthato dovacassatā viya daṭṭhabbā.</paragraph>
<paragraph line="31"><bold>Sovacassatā ca kalyāṇamittatā</bold> ca vuttappaṭipakkhanayena veditabbā. Ubhopi panetā idha lokiyalokuttaramissakā kathitā.</paragraph>
<paragraph line="32"><bold>Āpattikusalatā</bold>ti ‘‘pañcapi āpattikkhandhā āpattiyo, sattapi āpattikkhandhā āpattiyo. Yā tāsaṃ āpattīnaṃ āpattikusalatā paññā pajānanā’’ti (dha. sa. 1336) evaṃ vutto āpattikusalabhāvo.</paragraph>
<paragraph line="33"><bold>Āpattivuṭṭhānakusalatā</bold>ti ‘‘yā tāhi āpattīhi vuṭṭhānakusalatā paññā pajānanā’’ti (dha. sa. 1337) evaṃ vuttā saha kammavācāya āpattīhi vuṭṭhānaparicchedajānanā paññā.</paragraph>
<paragraph line="34"><bold>Samāpattikusalatā</bold>ti <pageBreak edition="V" number="3.0147" /> ‘‘atthi savitakkasavicārā samāpatti, atthi avitakkavicāramattā samāpatti, atthi avitakkaavicārā samāpatti. Yā tāsaṃ samāpattīnaṃ kusalatā paññā pajānanā’’ti (dha. sa. 1338) evaṃ vuttā saha parikammena appanāparicchedajānanā paññā. <bold>Samāpattivuṭṭhānakusalatā</bold>ti ‘‘yā tāhi samāpattīhi vuṭṭhānakusalatā paññā pajānanā’’ti (dha. sa. 1339) evaṃ vuttā yathāparicchinnasamayavaseneva samāpattito vuṭṭhānasamatthā ‘‘ettakaṃ gate sūriye uṭṭhahissāmī’’ti vuṭṭhānakālaparicchedakā paññā.</paragraph>
<paragraph line="35"><bold>Dhātukusalatā</bold>ti ‘‘aṭṭhārasa dhātuyo cakkhudhātu…pe… manoviññāṇadhātu. Yā tāsaṃ dhātūnaṃ kusalatā paññā pajānanā’’ti (dha. sa. 1340) evaṃ vuttā aṭṭhārasannaṃ <pageBreak edition="M" number="3.0162" /> dhātūnaṃ sabhāvaparicchedakā savanadhāraṇasammasanapaṭivedhapaññā. <bold>Manasikārakusalatā</bold>ti ‘‘yā tāsaṃ dhātūnaṃ manasikārakusalatā paññā pajānanā’’ti (dha. sa. 1341) evaṃ vuttā tāsaṃyeva dhātūnaṃ sammasanapaṭivedhapaccavekkhaṇapaññā.</paragraph>
<paragraph line="36"><bold>Āyatanakusalatā</bold>ti ‘‘dvādasāyatanāni cakkhāyatanaṃ…pe… dhammāyatanaṃ. Yā tesaṃ āyatanānaṃ āyatanakusalatā paññā pajānanā’’ti (dha. sa. 1342) evaṃ vuttā dvādasannaṃ āyatanānaṃ uggahamanasikārapajānanā paññā. Apica dhātukusalatāpi uggahamanasikārasavanasammasanapaṭivedhapaccavekkhaṇesu <pageBreak edition="P" number="3.0980" /> vattati manasikārakusalatāpi āyatanakusalatāpi. Ayaṃ panettha viseso, savanauggahapaccavekkhaṇā lokiyā, paṭivedho lokuttaro, sammasanamanasikārā lokiyalokuttaramissakā. <bold>Paṭiccasamuppādakusalatā</bold>ti ‘‘avijjāpaccayā saṅkhārā…pe… samudayo hotīti yā tattha paññā pajānanā’’ti (dha. sa. 1343) evaṃ vuttā dvādasannaṃ paccayākārānaṃ uggahādivasena pavattā paññā.</paragraph>
<paragraph line="37"><bold>Ṭhānakusalatā</bold>ti ‘‘ye ye dhammā yesaṃ yesaṃ dhammānaṃ hetupaccayā uppādāya taṃ taṃ ṭhānanti yā tattha paññā pajānanā’’ti (dha. sa. 1344) evaṃ vuttā ‘‘cakkhuṃ vatthuṃ katvā rūpaṃ ārammaṇaṃ katvā uppannassa cakkhuviññāṇassa cakkhurūpaṃ (dha. sa. aṭṭha. 1344) ṭhānañceva kāraṇañcā’’ti evaṃ ṭhānaparicchindanasamatthā paññā. <bold>Aṭṭhānakusalatā</bold>ti ‘‘ye ye dhammā yesaṃ yesaṃ dhammānaṃ na hetū na paccayā uppādāya taṃ taṃ aṭṭhānanti yā tattha paññā pajānanā’’ti (dha. sa. 1345) evaṃ vuttā ‘‘cakkhuṃ vatthuṃ katvā rūpaṃ ārammaṇaṃ katvā sotaviññāṇādīni nuppajjanti, tasmā tesaṃ cakkhurūpaṃ na ṭhānaṃ na kāraṇa’’nti evaṃ aṭṭhānaparicchindanasamatthā paññā apica etasmiṃ duke ‘‘kittāvatā pana, bhante, ṭhānāṭhānakusalo <pageBreak edition="V" number="3.0148" /> bhikkhūti alaṃ vacanāyāti. Idhānanda, bhikkhu aṭṭhānametaṃ anavakāso, yaṃ diṭṭhisampanno puggalo kañci saṅkhāraṃ niccato upagaccheyya, netaṃ ṭhānaṃ vijjatīti pajānāti. Ṭhānañca kho etaṃ vijjati, yaṃ puthujjano kañci saṅkhāraṃ niccato upagaccheyyā’’ti (ma. ni. 3.127) imināpi suttena attho veditabbo.</paragraph>
<paragraph line="38"><bold>Ajjava</bold>nti <pageBreak edition="M" number="3.0163" /> gomuttavaṅkatā candavaṅkatā naṅgalakoṭivaṅkatāti tayo anajjavā. Ekacco hi bhikkhu paṭhamavaye ekavīsatiyā anesanāsu chasu ca agocaresu carati, majjhimapacchimavayesu lajjī kukkuccako sikkhākāmo hoti, ayaṃ gomuttavaṅkatā nāma. Eko paṭhamavayepi pacchimavayepi catupārisuddhisīlaṃ pūreti, lajjī kukkuccako sikkhākāmo hoti, majjhimavaye purimasadiso, ayaṃ candavaṅkatā nāma. Eko paṭhamavayepi majjhimavayepi catupārisuddhisīlaṃ pūreti, lajjī kukkuccako sikkhākāmo hoti, pacchimavaye purimasadiso ayaṃ naṅgalakoṭivaṅkatā nāma. Eko sabbametaṃ vaṅkataṃ pahāya tīsupi vayesu pesalo lajjī <pageBreak edition="P" number="3.0981" /> kukkuccako sikkhākāmo hoti. Tassa yo so ujubhāvo, idaṃ ajjavaṃ nāma. Abhidhammepi vuttaṃ – ‘‘tattha katamo ajjavo. Yā ajjavatā ajimhatā avaṅkatā akuṭilatā, ayaṃ vuccati ajjavo’’ti (dha. sa. 1346). <bold>Lajjava</bold>nti ‘‘tattha katamo lajjavo? Yo hirīyati hirīyitabbena hirīyati pāpakānaṃ akusalānaṃ dhammānaṃ samāpattiyā. Ayaṃ vuccati lajjavo’’ti evaṃ vutto lajjībhāvo.</paragraph>
<paragraph line="39"><bold>Khantī</bold>ti ‘‘tattha katamā khanti? Yā khanti khamanatā adhivāsanatā acaṇḍikkaṃ anassuropo attamanatā cittassā’’ti (dha. sa. 1348) evaṃ vuttā adhivāsanakhanti. <bold>Soracca</bold>nti ‘‘tattha katamaṃ soraccaṃ? Yo kāyiko avītikkamo, vācasiko avītikkamo, kāyikavācasiko avītikkamo. Idaṃ vuccati soraccaṃ. Sabbopi sīlasaṃvaro soracca’’nti (dha. sa. 1349) evaṃ vutto suratabhāvo.</paragraph>
<paragraph line="40"><bold>Sākhalya</bold>nti ‘‘tattha katamaṃ sākhalyaṃ? Yā sā vācā aṇḍakā kakkasā parakaṭukā parābhisajjanī kodhasāmantā asamādhisaṃvattanikā, tathārūpiṃ vācaṃ pahāya yā sā vācā neḷā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā hoti. Yā tattha saṇhavācatā sakhilavācatā apharusavācatā. Idaṃ vuccati sākhalya’’nti (dha. sa. 1350) evaṃ vutto sammodakamudukabhāvo. <bold>Paṭisanthāro</bold>ti ayaṃ lokasannivāso āmisena dhammena cāti dvīhi chiddo, tassa taṃ chiddaṃ yathā na paññāyati, evaṃ pīṭhassa viya <pageBreak edition="V" number="3.0149" /> paccattharaṇena āmisena dhammena ca paṭisantharaṇaṃ. Abhidhammepi vuttaṃ ‘‘tattha katamo paṭisanthāro <pageBreak edition="M" number="3.0164" />? Āmisapaṭisanthāro ca dhammapaṭisanthāro ca. Idhekacco paṭisanthārako hoti āmisapaṭisanthārena vā dhammapaṭisanthārena vā. Ayaṃ vuccati paṭisanthāro’’ti (dha. sa. 1351). Ettha ca āmisena saṅgaho āmisapaṭisanthāro nāma. Taṃ karontena mātāpitūnaṃ bhikkhugatikassa veyyāvaccakarassa rañño corānañca aggaṃ aggahetvāpi dātuṃ vaṭṭati. Āmasitvā dinne hi rājāno ca corā ca anatthampi karonti jīvitakkhayampi pāpenti, anāmasitvā dinne attamanā honti. Coranāgavatthuādīni cettha vatthūni kathetabbāni. Tāni samantapāsādikāya vinayaṭṭhakathāyaṃ <pageBreak edition="P" number="3.0982" /> (pāci. aṭṭha. 185-7) vitthāritāni. Sakkaccaṃ uddesadānaṃ pāḷivaṇṇanā dhammakathākathananti evaṃ dhammena saṅgaho dhammapaṭisanthāro nāma.</paragraph>
<paragraph line="41"><bold>Avihiṃsā</bold>ti karuṇāpi karuṇāpubbabhāgopi. Vuttampi cetaṃ – ‘‘tattha katamā avihiṃsā? Yā sattesu karuṇā karuṇāyanā karuṇāyitattaṃ karuṇācetovimutti, ayaṃ vuccati avihiṃsā’’ti. <bold>Soceyya</bold>nti mettāya ca mettāpubbabhāgassa ca vasena sucibhāvo. Vuttampi cetaṃ – ‘‘tattha katamaṃ soceyyaṃ? Yā sattesu metti mettāyanā mettāyitattaṃ mettācetovimutti, idaṃ vuccati soceyya’’nti.</paragraph>
<paragraph line="42"><bold>Muṭṭhassacca</bold>nti sativippavāso, yathāha ‘‘tattha katamaṃ muṭṭhassaccaṃ? Yā asati ananussati appaṭissati assaraṇatā adhāraṇatā pilāpanatā sammussanatā, idaṃ vuccati muṭṭhassaccaṃ’’ (dha. sa. 1356). <bold>Asampajañña</bold>nti, ‘‘tattha katamaṃ asampajaññaṃ? Yaṃ aññāṇaṃ adassanaṃ avijjālaṅgī moho akusalamūla’’nti evaṃ vuttā avijjāyeva. <bold>Sati</bold> satiyeva. <bold>Sampajaññaṃ</bold> ñāṇaṃ.</paragraph>
<paragraph line="43"><bold>Indriyesu aguttadvāratā</bold>ti ‘‘tattha katamā indriyesu aguttadvāratā? Idhekacco cakkhunā rūpaṃ disvā nimittaggāhī hotī’’tiādinā (dha. sa. 1352) nayena vitthārito indriyasaṃvarabhedo. <bold>Bhojane amattaññutā</bold>ti ‘‘tattha katamā bhojane amattaññutā? Idhekacco appaṭisaṅkhā ayoniso āhāraṃ āhāreti davāya madāya maṇḍanāya vibhūsanāya. Yā tattha asantuṭṭhitā amattaññutā appaṭisaṅkhā bhojane’’ti evaṃ āgato bhojane amattaññubhāvo. Anantaraduko vuttappaṭipakkhanayena veditabbo.</paragraph>
<paragraph line="44"><bold>Paṭisaṅkhānabala</bold>nti <pageBreak edition="M" number="3.0165" /> ‘‘tattha katamaṃ paṭisaṅkhānabalaṃ? Yā paññā pajānanā’’ti evaṃ vitthāritaṃ <pageBreak edition="V" number="3.0150" /> appaṭisaṅkhāya akampanañāṇaṃ. <bold>Bhāvanābala</bold>nti bhāventassa uppannaṃ balaṃ. Atthato vīriyasambojjhaṅgasīsena satta bojjhaṅgā honti. Vuttampi cetaṃ – ‘‘tattha katamaṃ bhāvanābalaṃ? Yā kusalānaṃ dhammānaṃ āsevanā bhāvanā bahulīkammaṃ, idaṃ vuccati bhāvanābalaṃ. Sattabojjhaṅgā bhāvanābala’’nti.</paragraph>
<paragraph line="45"><bold>Satibala</bold>nti assatiyā akampanavasena satiyeva. <bold>Samādhibala</bold>nti uddhacce akampanavasena samādhiyeva. <bold>Samatho</bold><pageBreak edition="P" number="3.0983" /> samādhi. <bold>Vipassanā</bold> paññā. Samathova taṃ ākāraṃ gahetvā puna pavattetabbassa samathassa nimittavasena <bold>samathanimittaṃ paggāhanimittepi</bold> eseva nayo. <bold>Paggāho</bold> vīriyaṃ. <bold>Avikkhepo</bold> ekaggatā. Imehi pana sati ca sampajaññañca paṭisaṅkhānabalañca bhāvanābalañca satibalañca samādhibalañca samatho ca vippassanā ca samathanimittañca paggāhanimittañca paggāho ca avikkhepo cāti chahi dukehi parato sīladiṭṭhisampadādukena ca lokiyalokuttaramissakā dhammā kathitā.</paragraph>
<paragraph line="46"><bold>Sīlavipattī</bold>ti ‘‘tattha katamā sīlavipatti? Kāyiko vītikkamo…pe… sabbampi dussīlyaṃ sīlavipattī’’ti evaṃ vutto sīlavināsako asaṃvaro. <bold>Diṭṭhivipattī</bold>ti ‘‘tattha katamā diṭṭhivipatti? Natthi dinnaṃ natthi yiṭṭha’’nti evaṃ āgatā sammādiṭṭhivināsikā micchādiṭṭhi.</paragraph>
<paragraph line="47"><bold>Sīlasampadā</bold>ti ‘‘tattha katamā sīlasampadā? Kāyiko avītikkamo’’ti evaṃ pubbe vuttasoraccameva sīlassa sampādanato paripūraṇato ‘‘sīlasampadā’’ti vuttaṃ. Ettha ca ‘‘sabbopi sīlasaṃvaro sīlasampadā’’ti idaṃ mānasikapariyādānatthaṃ vuttaṃ. <bold>Diṭṭhisampadā</bold>ti ‘‘tattha katamā diṭṭhisampadā? Atthi dinnaṃ atthi yiṭṭhaṃ…pe… sacchikatvā pavedentīti yā evarūpā paññā pajānanā’’ti evaṃ āgataṃ diṭṭhipāripūribhūtaṃ ñāṇaṃ.</paragraph>
<paragraph line="48"><bold>Sīlavisuddhī</bold>ti visuddhiṃ pāpetuṃ samatthaṃ sīlaṃ. Abhidhamme panāyaṃ ‘‘tattha katamā sīlavisuddhi? Kāyiko avītikkamo vācasiko avītikkamo kāyikavācasiko avītikkamo, ayaṃ vuccati sīlavisuddhī’’ti evaṃ vibhattā. <bold>Diṭṭhivisuddhī</bold>ti visuddhiṃ pāpetuṃ samatthaṃ dassanaṃ. Abhidhamme panāyaṃ ‘‘tattha katamā diṭṭhivisuddhi? Kammassakatañāṇaṃ saccānulomikañāṇaṃ maggasamaṅgissañāṇaṃ phalasamaṅgissañāṇa’’nti evaṃ vuttā. Ettha ca tividhaṃ duccaritaṃ attanā <pageBreak edition="M" number="3.0166" /> katampi parena katampi sakaṃ nāma na hoti atthabhañjanato. Sucaritaṃ sakaṃ nāma atthajananatoti evaṃ jānanaṃ kammassakatañāṇaṃ <pageBreak edition="P" number="3.0984" /> nāma. Tasmiṃ ṭhatvā bahuṃ vaṭṭagāmikammaṃ āyūhitvā <pageBreak edition="V" number="3.0151" /> sukhato sukheneva arahattaṃ pattā gaṇanapathaṃ vītivattā. <bold>Vipassanāñāṇaṃ</bold> pana vacīsaccañca anulometi, paramatthasaccañca na vilometīti saccānulomikaṃ ñāṇanti vuttaṃ.</paragraph>
<paragraph line="49">‘‘Diṭṭhivisuddhi kho pana yathādiṭṭhissa ca padhāna’’nti ettha <bold>diṭṭhivisuddhī</bold>ti ñāṇadassanaṃ kathitaṃ. <bold>Yathādiṭṭhissa ca padhāna</bold>nti taṃsampayuttameva vīriyaṃ. Api ca purimapadena catumaggañāṇaṃ. Pacchimapadena taṃsampayuttaṃ vīriyaṃ. <bold>Abhidhamme</bold> pana ‘‘diṭṭhivisuddhi kho panāti yā paññā pajānanā amoho dhammavicayo sammādiṭṭhi. Yathādiṭṭhissa ca padhānanti yo cetasiko vīriyārambho sammāvāyāmo’’ti evaṃ ayaṃ duko vibhatto.</paragraph>
<paragraph line="50">‘‘Saṃvego ca saṃvejanīyesu ṭhānesū’’ti ettha <bold>‘‘saṃvego</bold>ti jātibhayaṃ jarābhayaṃ byādhibhayaṃ maraṇabhaya’’nti evaṃ jātiādīni bhayato dassanañāṇaṃ. Saṃvejanīyaṃ ṭhānanti jātijarābyādhimaraṇaṃ. Etāni hi cattāri jāti dukkhā, jarā dukkhā, byādhi dukkho, maraṇaṃ dukkhanti evaṃ saṃveguppattikāraṇattā <bold>saṃvejanīyaṃ ṭhāna</bold>nti vuttāni. <bold>Saṃviggassa ca yoniso padhāna</bold>nti evaṃ saṃvegajātassa upāyapadhānaṃ. ‘‘Idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janetī’’ti evaṃ āgatavīriyassetaṃ adhivacanaṃ.</paragraph>
<paragraph line="51"><bold>Asantuṭṭhitā ca kusalesu dhammesū</bold>ti yā kusalānaṃ dhammānaṃ bhāvanāya asantuṭṭhassa bhiyyokamyatā, tāya hi samaṅgībhūto puggalo sīlaṃ pūretvā jhānaṃ uppādeti. Jhānaṃ labhitvā vipassanaṃ ārabhati. Āraddhavipassako arahattaṃ agahetvā antarā vosānaṃ nāpajjati. <bold>Appaṭivānitā ca padhānasmi</bold>nti ‘‘kusalānaṃ dhammānaṃ bhāvanāya sakkaccakiriyatā sātaccakiriyatā aṭṭhitakiriyatā anolīnavuttitā anikkhittachandatā anikkhittadhuratā āsevanā bhāvanā bahulīkamma’’nti evaṃ vuttā rattindivaṃ cha koṭṭhāse katvā jāgariyānuyogavasena āraddhe padhānasmiṃ arahattaṃ apatvā anivattanatā.</paragraph>
<paragraph line="52"><bold>Vijjā</bold>ti <pageBreak edition="M" number="3.0167" /> tisso vijjā. <bold>Vimuttī</bold>ti dve vimuttiyo, cittassa ca adhimutti, nibbānañca. Ettha ca aṭṭha samāpattiyo nīvaraṇādīhi suṭṭhu muttattā adhimutti <pageBreak edition="P" number="3.0985" /> nāma. Nibbānaṃ sabbasaṅkhatato muttattā vimuttīti veditabbaṃ.</paragraph>
<paragraph line="53"><bold>Khaye ñāṇa</bold>nti kilesakkhayakare ariyamagge ñāṇaṃ. <bold>Anuppāde ñāṇa</bold>nti paṭisandhivasena anuppādabhūte taṃtaṃmaggavajjhakilesānaṃ vā anuppādapariyosāne uppanne ariyaphale ñāṇaṃ. Tenevāha <pageBreak edition="V" number="3.0152" /> ‘‘khaye ñāṇanti maggasamaṅgissa ñāṇaṃ. Anuppāde ñāṇanti phalasamaṅgissa ñāṇa’’nti. <bold>Ime kho, āvuso</bold>tiādi ekake vuttanayeneva yojetabbaṃ. Iti pañcatiṃsāya dukānaṃ vasena thero sāmaggirasaṃ dassesīti.</paragraph>
<centered line="54">Dukavaṇṇanā niṭṭhitā.</centered>
<subhead line="55">Tikavaṇṇanā</subhead>
<paragraph line="56" number="305"> Iti dukavasena sāmaggirasaṃ dassetvā idāni tikavasena dassetuṃ puna ārabhi. Tattha lubbhatīti <bold>lobho.</bold> Akusalañca taṃ mūlañca, akusalānaṃ vā mūlanti <bold>akusalamūlaṃ.</bold> Dussatīti <bold>doso.</bold> Muyhatīti <bold>moho.</bold> Tesaṃ paṭipakkhanayena alobhādayo veditabbā.</paragraph>
<paragraph line="57">Duṭṭhu caritāni, virūpāni vā caritānīti <bold>duccaritāni. </bold> Kāyena duccaritaṃ, kāyato vā pavattaṃ duccaritanti <bold>kāyaduccaritaṃ.</bold> Sesesupi eseva nayo. Suṭṭhu caritāni, sundarāni vā caritānīti <bold>sucaritāni.</bold> Dvepi cete tikā paṇṇattiyā vā kammapathehi vā kathetabbā. Paññattiyā tāva kāyadvāre paññattasikkhāpadassa vītikkamo <bold>kāyaduccaritaṃ.</bold> Avītikkamo <bold>kāyasucaritaṃ.</bold> Vacīdvāre paññattasikkhāpadassa vītikkamo <bold>vacīduccaritaṃ,</bold> avītikkamo <bold>vacīsucaritaṃ.</bold> Ubhayattha paññattassa sikkhāpadassa vītikkamova <bold>manoduccaritaṃ,</bold> avītikkamo <bold>manosucaritaṃ.</bold> Ayaṃ paṇṇattikathā. Pāṇātipātādayo pana tisso cetanā kāyadvārepi vacīdvārepi uppannā <bold>kāyaduccaritaṃ.</bold> Catasso musāvādādicetanā <bold>vacīduccaritaṃ. </bold> Abhijjhā byāpādo micchādiṭṭhīti tayo cetanāsampayuttadhammā <bold>manoduccaritaṃ.</bold> Pāṇātipātādīhi viramantassa uppannā tisso <pageBreak edition="M" number="3.0168" /> cetanāpi viratiyopi kāyasucaritaṃ. Musāvādādīhi viramantassa catasso cetanāpi viratiyopi vacīsucaritaṃ. Anabhijjhā abyāpādo sammādiṭṭhīti tayo cetanāsampayuttadhammā <pageBreak edition="P" number="3.0986" /> manosucaritanti ayaṃ kammapathakathā.</paragraph>
<paragraph line="58">Kāmapaṭisaṃyutto vitakko <bold>kāmavitakko.</bold> Byāpādapaṭisaṃyutto vitakko <bold>byāpādavitakko.</bold> Vihiṃsāpaṭisaṃyutto vitakko <bold>vihiṃsāvitakko.</bold> Tesu dve sattesupi saṅkhāresupi uppajjanti. Kāmavitakko hi piye manāpe satte vā saṅkhāre vā vitakkentassa uppajjati. Byāpādavitakko <pageBreak edition="V" number="3.0153" /> appiye amanāpe satte vā saṅkhāre vā kujjhitvā olokanakālato paṭṭhāya yāva vināsanā uppajjati. Vihiṃsāvitakko saṅkhāresu nuppajjati. Saṅkhāro hi dukkhāpetabbo nāma natthi. Ime sattā haññantu vā ucchijjantu vā vinassantu vā mā vā ahesunti cintanakāle pana sattesu uppajjati.</paragraph>
<paragraph line="59">Nekkhammapaṭisaṃyutto vitakko <bold>nekkhammavitakko.</bold> So asubhapubbabhāge kāmāvacaro hoti. Asubhajjhāne rūpāvacaro. Taṃ jhānaṃ pādakaṃ katvā uppannamaggaphalakāle lokuttaro. Abyāpādapaṭisaṃyutto vitakko <bold>abyāpādavitakko.</bold> So mettāpubbabhāge kāmāvacaro hoti. Mettājhāne rūpāvacaro. Taṃ jhānaṃ pādakaṃ katvā uppannamaggaphalakāle lokuttaro. Avihiṃsāpaṭisaṃyutto vitakko <bold>avihiṃsāvitakko.</bold> So karuṇāpubbabhāge kāmāvacaro. Karuṇājhāne rūpāvacaro. Taṃ jhānaṃ pādakaṃ katvā uppannamaggaphalakāle lokuttaro. Yadā alobho sīsaṃ hoti, tadā itare dve tadanvāyikā bhavanti. Yadā mettā sīsaṃ hoti, tadā itare dve tadanvāyikā bhavanti. Yadā karuṇā sīsaṃ hoti, tadā itare dve tadanvāyikā bhavantīti. Kāmasaṅkappādayo vuttanayeneva veditabbā. Desanāmattameva hetaṃ. Atthato pana kāmavitakkādīnañca kāmasaṅkappādīnañca nānākaraṇaṃ natthi.</paragraph>
<paragraph line="60">Kāmapaṭisaṃyuttā saññā <bold>kāmasaññā.</bold> Byāpādapaṭisaṃyuttā saññā <bold>byāpādasaññā.</bold> Vihiṃsāpaṭisaṃyuttā saññā <bold>vihiṃsāsaññā.</bold> Tāsampi kāmavitakkādīnaṃ <pageBreak edition="M" number="3.0169" /> viya uppajjanākāro veditabbo. Taṃsampayuttāyeva hi etā. <bold>Nekkhammasaññādayo</bold>pi nekkhammavitakkādisampayuttāyeva. Tasmā tāsampi tatheva kāmāvacarādibhāvo veditabbo.</paragraph>
<paragraph line="61">Kāmadhātuādīsu ‘‘kāmapaṭisaṃyutto takko vitakko micchāsaṅkappo. Ayaṃ vuccati kāmadhātu. Sabbepi akusalā <pageBreak edition="P" number="3.0987" /> dhammā kāmadhātū’’ti ayaṃ <bold>kāmadhātu.</bold> ‘‘Byāpādapaṭisaṃyutto takko vitakko micchāsaṅkappo. Ayaṃ vuccati byāpādadhātu. Dasasu āghātavatthūsu cittassa āghāto paṭighāto anattamanatā cittassā’’ti ayaṃ <bold>byāpādadhātu.</bold> ‘‘Vihiṃsā paṭisaṃyutto takko vitakko micchāsaṅkappo. Ayaṃ vuccati vihiṃsādhātu. Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena vā satte viheṭhetī’’ti ayaṃ <bold>vihiṃsādhātu.</bold> Tattha dve kathā sabbasaṅgāhikā ca asambhinnā ca. Tattha kāmadhātuyā gahitāya itarā dve gahitāva honti, tato pana nīharitvā ayaṃ byāpādadhātu ayaṃ vihiṃsādhātūti dassetīti ayaṃ sabbasaṅgāhikakathā nāma. Kāmadhātuṃ kathento pana bhagavā byāpādadhātuṃ byāpādadhātuṭṭhāne <pageBreak edition="V" number="3.0154" />, vihiṃsādhātuṃ vihiṃsādhātuṭṭhāne ṭhapetvā avasesaṃ kāmadhātu nāmāti kathesīti ayaṃ asambhinnakathā nāma.</paragraph>
<paragraph line="62">Nekkhammadhātuādīsu ‘‘nekkhammapaṭisaṃyutto takko vitakko sammāsaṅkappo. Ayaṃ vuccati nekkhammadhātu. Sabbepi kusalā dhammā nekkhammadhātū’’ti ayaṃ <bold>nekkhammadhātu.</bold> ‘‘Abyāpādapaṭisaṃyutto takko…pe… ayaṃ vuccati abyāpādadhātu. Yā sattesu metti…pe… mettācetovimuttī’’ti ayaṃ <bold>abyāpādadhātu.</bold> ‘‘Avihiṃsāpaṭisaṃyutto takko…pe… ayaṃ vuccati avihiṃsādhātu. Yā sattesu karuṇā…pe… karuṇācetovimuttī’’ti ayaṃ <bold>avihiṃsādhātu.</bold> Idhāpi vuttanayeneva dve kathā veditabbā.</paragraph>
<paragraph line="63"><bold>Aparāpi tisso dhātuyo</bold>ti aññāpi suññataṭṭhena tisso dhātuyo. Tāsu ‘‘tattha katamā kāmadhātu? Heṭṭhato avīcinirayaṃ pariyantaṃ karitvā’’ti evaṃ vitthārito kāmabhavo <bold>kāmadhātu</bold> nāma. ‘‘Heṭṭhato brahmalokaṃ pariyantaṃ karitvā ākāsānañcāyatanupage deve pariyantaṃ karitvā’’ti evaṃ vitthāritā pana rūpārūpabhavā itarā dve dhātuyo. Dhātuyā āgataṭṭhānamhi hi bhavena paricchinditabbā. Bhavassa āgataṭṭhāne dhātuyā paricchinditabbā. Idha bhavena paricchedo kathito. Rūpadhātuādīsu <pageBreak edition="M" number="3.0170" /> rūpārūpadhātuyo rūpārūpabhavāyeva. Nirodhadhātuyā nibbānaṃ kathitaṃ.</paragraph>
<paragraph line="64"><bold>Hīnā</bold>dīsu hīnā dhātūti dvādasa akusalacittuppādā. Avasesā tebhūmakadhammā <pageBreak edition="P" number="3.0988" /><bold>majjhimadhātu.</bold> Nava lokuttaradhammā <bold>paṇītadhātu.</bold></paragraph>
<paragraph line="65"><bold>Kāmataṇhā</bold>ti pañcakāmaguṇiko rāgo. Rūpārūpabhavesu pana rāgo jhānanikantisassatadiṭṭhisahagato rāgo bhavavasena patthanā <bold>bhavataṇhā.</bold> Ucchedadiṭṭhisahagato rāgo <bold>vibhavataṇhā.</bold> Apica ṭhapetvā pacchimaṃ taṇhādvayaṃ sesataṇhā kāmataṇhā nāma. Yathāha ‘‘tattha katamā bhavataṇhā? Bhavadiṭṭhisahagato rāgo sārāgo cittassa sārāgo. Ayaṃ vuccati bhavataṇhā. Tattha katamā vibhavataṇhā? Ucchedadiṭṭhisahagato rāgo sārāgo cittassa sārāgo, ayaṃ vuccati vibhavataṇhā. Avasesā taṇhā kāmataṇhā’’ti. Puna kāmataṇhādīsu pañcakāmaguṇiko rāgo kāmataṇhā. Rūpārūpabhavesu chandarāgo itarā dve taṇhā. Abhidhamme panetā ‘‘kāmadhātupaṭisaṃyutto…pe… arūpadhātupaṭisaṃyutto’’ti evaṃ vitthāritā. Iminā vārena kiṃ dasseti? Sabbepi tebhūmakā dhammā rajanīyaṭṭhena taṇhāvatthukāti sabbataṇhā kāmataṇhāya pariyādiyitvā tato nīharitvā itarā dve taṇhā dasseti. Rūpataṇhādīsu rūpabhave <pageBreak edition="V" number="3.0155" /> chandarāgo <bold>rūpataṇhā.</bold> Arūpabhave chandarāgo <bold>arūpataṇhā.</bold> Ucchedadiṭṭhisahagato rāgo <bold>nirodhataṇhā.</bold></paragraph>
<paragraph line="66">Saṃyojanattike vaṭṭasmiṃ saṃyojayanti bandhantīti <bold>saṃyojanāni.</bold> Sati rūpādibhede kāye diṭṭhi, vijjamānā vā kāye diṭṭhīti <bold>sakkāyadiṭṭhi.</bold> Vicinanto etāya kicchati, na sakkoti sanniṭṭhānaṃ kātunti <bold>vicikicchā.</bold> Sīlañca vatañca parāmasatīti <bold>sīlabbataparāmāso.</bold> Atthato pana ‘‘rūpaṃ attato samanupassatī’’tiādinā nayena āgatā vīsativatthukā diṭṭhi <bold>sakkāyadiṭṭhi</bold> nāma. ‘‘Satthari kaṅkhatī’’tiādinā nayena āgatā aṭṭhavatthukā vimati <bold>vicikicchā</bold> nāma. ‘‘Idhekacco sīlena suddhi vatena suddhi sīlabbatena suddhīti sīlaṃ parāmasati, vataṃ parāmasati, sīlabbataṃ parāmasati. Yā evarūpā diṭṭhi diṭṭhigata’’ntiādinā nayena āgato vipariyesaggāho <bold>sīlabbataparāmāso</bold> nāma.</paragraph>
<paragraph line="67"><bold>Tayo</bold><pageBreak edition="M" number="3.0171" /><bold>āsavā</bold>ti ettha cirapārivāsiyaṭṭhena vā āsavanaṭṭhena vā <bold>āsavā.</bold> Tattha ‘‘purimā, bhikkhave, koṭi na paññāyati avijjāya, ito pubbe avijjā nāhosi, atha pacchā samabhavī’’ti, ‘‘purimā <pageBreak edition="P" number="3.0989" />, bhikkhave, koṭi na paññāyati bhavataṇhāya bhavadiṭṭhiyā, ito pubbe bhavadiṭṭhi nāhosi, atha pacchā samabhavī’’ti evaṃ tāva cirapārivāsiyaṭṭhena āsavā veditabbā. Cakkhuto rūpe savati āsavati sandati pavattati. Sotato sadde. Ghānato gandhe. Jivhāto rase. Kāyato phoṭṭhabbe. Manato dhamme savati āsavati sandati pavattatīti evaṃ āsavanaṭṭhena āsavāti veditabbā.</paragraph>
<paragraph line="68">Pāḷiyaṃ pana katthaci dve āsavā āgatā ‘‘diṭṭhadhammikā ca āsavā samparāyikā ca āsavā’’ti, katthaci ‘‘tayome, bhikkhave, āsavā. Kāmāsavo bhavāsavo avijjāsavo’’ti tayo. Abhidhamme teyeva diṭṭhāsavena saddhiṃ cattāro. Nibbedhikapariyāye ‘‘atthi, bhikkhave, āsavā nirayagāminiyā, atthi āsavā tiracchānayonigāminiyā, atthi āsavā pettivisayagāminiyā, atthi āsavā manussalokagāminiyā atthi āsavā devalokagāminiyā’’ti evaṃ pañca. Chakkanipāte āhuneyyasutte ‘‘atthi, bhikkhave, āsavā saṃvarā pahātabbā, atthi āsavā paṭisevanā pahātabbā, atthi āsavā parivajjanā pahātabbā, atthi āsavā adhivāsanā pahātabbā, atthi āsavā vinodanā pahātabbā, atthi āsavā bhāvanā pahātabbā’’ti evaṃ cha. Sabbāsavapariyāye teyeva dassanāpahātabbehi saddhiṃ satta. Imasmiṃ pana saṅgītisutte tayo. Tattha ‘‘yo kāmesu kāmacchando’’ti evaṃ vutto pañcakāmaguṇiko <pageBreak edition="V" number="3.0156" /> rāgo <bold>kāmāsavo</bold> nāma. ‘‘Yo bhavesu bhavacchando’’ti evaṃ vutto sassatadiṭṭhisahagato rāgo, bhavavasena vā patthanā <bold>bhavāsavo</bold> nāma. ‘‘Dukkhe aññāṇa’’ntiādinā nayena āgatā avijjā <bold>avijjāsavo</bold> nāmāti. Kāmabhavādayo kāmadhātuādivasena vuttāyeva.</paragraph>
<paragraph line="69">Kāmesanādīsu ‘‘tattha katamā kāmesanā? Yo kāmesu kāmacchando kāmajjhosānaṃ, ayaṃ vuccati kāmesanā’’ti evaṃ vutto kāmagavesanarāgo <bold>kāmesanā</bold> nāma. ‘‘Tattha katamā bhavesanā? Yo bhavesu <pageBreak edition="M" number="3.0172" /> bhavacchando bhavajjhosānaṃ, ayaṃ vuccati bhavesanā’’ti evaṃ vutto bhavagavesanarāgo <bold>bhavesanā</bold> nāma. ‘‘Tattha katamā brahmacariyesanā? Sassato lokoti vā…pe… neva hoti na nahoti tathāgato parammaraṇāti vā, yā evarūpā diṭṭhi diṭṭhigataṃ vipariyesaggāho <pageBreak edition="P" number="3.0990" />, ayaṃ vuccati brahmacariyesanā’’ti evaṃ vuttā diṭṭhigatikasammatassa brahmacariyassa gavesanadiṭṭhi <bold>brahmacariyesanā</bold> nāma. Na kevalañca bhavarāgadiṭṭhiyova, tadekaṭṭhaṃ kammampi esanāyeva. Vuttañhetaṃ ‘‘tattha katamā kāmesanā? Kāmarāgo tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati kāmesanā. Tattha katamā bhavesanā? Bhavarāgo tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati bhavesanā. Tattha katamā brahmacariyesanā? Antaggāhikā diṭṭhi tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati brahmacariyesanā’’ti.</paragraph>
<paragraph line="70">Vidhāsu ‘‘kathaṃvidhaṃ sīlavantaṃ vadanti, kathaṃvidhaṃ paññavantaṃ vadantī’’tiādīsu (saṃ. ni. 1.95) ākārasaṇṭhānaṃ vidhā nāma. ‘‘Ekavidhena ñāṇavatthu duvidhena ñāṇavatthū’’tiādīsu (vibha. 751) koṭṭhāso. ‘‘Seyyohamasmīti vidhā’’tiādīsu (vibha. 920) māno vidhā nāma. Idha so adhippeto. Māno hi seyyādivasena vidahanato <bold>vidhā</bold>ti vuccati. <bold>Seyyohamasmī</bold>ti iminā seyyasadisahīnānaṃ vasena tayo mānā vuttā. Sadisahīnesupi eseva nayo.</paragraph>
<paragraph line="71">Ayañhi <bold>māno</bold> nāma seyyassa tividho, sadisassa tividho, hīnassa tividhoti <bold>navavidho</bold> hoti. Tattha ‘‘seyyassa seyyohamasmī’’ti māno rājūnañceva pabbajitānañca uppajjati.</paragraph>
<paragraph line="72">Rājā hi raṭṭhena vā dhanavāhanehi vā ‘‘ko mayā sadiso atthī’’ti etaṃ mānaṃ karoti <pageBreak edition="V" number="3.0157" />. Pabbajitopi sīladhutaṅgādīhi ‘‘ko mayā sadiso atthī’’ti etaṃ mānaṃ karoti. ‘‘Seyyassa sadisohamasmī’’ti mānopi etesaṃyeva uppajjati. Rājā hi raṭṭhena vā dhanavāhanehi vā aññarājūhi saddhiṃ mayhaṃ kiṃ nānākaraṇanti etaṃ mānaṃ karoti. Pabbajitopi sīladhutaṅgādīhipi aññena bhikkhunā mayhaṃ kiṃ nānākaraṇanti etaṃ mānaṃ karoti. ‘‘Seyyassa hīnohamasmī’’ti mānopi etesaṃyeva uppajjati. Yassa <pageBreak edition="M" number="3.0173" /> hi rañño raṭṭhaṃ vā dhanavāhanādīni vā nātisampannāni honti, so mayhaṃ rājāti vohāramukhamattameva, kiṃ rājā nāma ahanti etaṃ mānaṃ karoti. Pabbajitopi appalābhasakkāro ahaṃ dhammakathiko bahussuto mahātheroti kathāmattakameva, kiṃ dhammakathiko nāmāhaṃ kiṃ bahussuto kiṃ mahāthero yassa me lābhasakkāro natthīti <pageBreak edition="P" number="3.0991" /> etaṃ mānaṃ karoti.</paragraph>
<paragraph line="73">‘‘Sadisassa seyyohamasmī’’ti mānādayo amaccādīnaṃ uppajjanti. Amacco vā hi raṭṭhiyo vā bhogayānavāhanādīhi ko mayā sadiso añño rājapuriso atthīti vā mayhaṃ aññehi saddhiṃ kiṃ nānākaraṇanti vā amaccoti nāmameva mayhaṃ, ghāsacchādanamattampi me natthi, kiṃ amacco nāmāhanti vā ete māne karoti.</paragraph>
<paragraph line="74">‘‘Hīnassa seyyohamasmī’’ti mānādayo dāsādīnaṃ uppajjanti. Dāso hi mātito vā pitito vā ko mayā sadiso añño dāso nāma atthi, aññe jīvituṃ asakkontā kucchihetu dāsā jātā, ahaṃ pana paveṇīāgatattā seyyoti vā paveṇīāgatabhāvena ubhatosuddhikadāsattena asukadāsena nāma saddhiṃ kiṃ mayhaṃ nānākaraṇanti vā kucchivasenāhaṃ dāsabya upagato, mātāpitukoṭiyā pana me dāsaṭṭhānaṃ natthi, kiṃ dāso nāma ahanti vā ete māne karoti. Yathā ca dāso, evaṃ pukkusacaṇḍālādayopi ete māne karontiyeva.</paragraph>
<paragraph line="75">Ettha ca seyyassa seyyohamasmīti, ca sadisassa sadisohamasmīti ca hīnassa hīnohamasmīti ca ime tayo mānā yāthāvamānā nāma arahattamaggavajjhā. Sesā cha mānā ayāthāvamānā nāma paṭhamamaggavajjhā.</paragraph>
<paragraph line="76"><bold>Tayo addhā</bold>ti tayo kālā. <bold>Atīto addhā</bold>tiādīsu dvepariyāyā suttantapariyāyo ca abhidhammapariyāyo ca. Suttantapariyāyena paṭisandhito pubbe <bold>atīto addhā</bold> nāma. Cutito pacchā <bold>anāgato addhā</bold> nāma. Saha cutipaṭisandhīhi tadantaraṃ <bold>paccuppanno addhā</bold> nāma. Abhidhammapariyāyena tīsu khaṇesu bhaṅgato uddhaṃ <bold>atīto addhā</bold> nāma. Uppādato pubbe <bold>anāgato</bold><pageBreak edition="V" number="3.0158" /><bold>addhā</bold> nāma. Khaṇattaye <bold>paccuppanno addhā</bold> nāma. Atītādibhedo ca nāma ayaṃ dhammānaṃ hoti, na kālassa. Atītādibhede <pageBreak edition="M" number="3.0174" /> pana dhamme upādāya idha paramatthato avijjamānopi kālo teneva vohārena vuttoti veditabbo.</paragraph>
<paragraph line="77"><bold>Tayo antā</bold>ti tayo koṭṭhāsā. ‘‘Kāyabandhanassa anto jīratī’’tiādīsu (cūḷava. 278) hi antoyeva anto. ‘‘Esevanto dukkhassā’’tiādīsu (saṃ. ni. 2.51) parabhāgo anto. ‘‘Antamidaṃ, bhikkhave, jīvikāna’’nti (saṃ. ni. 3.80) ettha lāmakabhāvo anto. ‘‘Sakkāyo kho, āvuso, paṭhamo anto’’tiādīsu (a. ni. 6.61) koṭṭhāso anto. Idha koṭṭhāso adhippeto. <bold>Sakkāyo</bold>ti pañcupādānakkhandhā. <bold>Sakkāyasamudayo</bold>ti <pageBreak edition="P" number="3.0992" /> tesaṃ nibbattikā purimataṇhā. <bold>Sakkāyanirodho</bold>ti ubhinnaṃ appavattibhūtaṃ nibbānaṃ. Maggo pana nirodhādhigamassa upāyattā nirodhe gahite gahitovāti veditabbo.</paragraph>
<paragraph line="78"><bold>Dukkhadukkhatā</bold>ti dukkhabhūtā dukkhatā. Dukkhavedanāyetaṃ nāmaṃ. <bold>Saṅkhāradukkhatā</bold>ti saṅkhārabhāvena dukkhatā. Adukkhamasukhāvedanāyetaṃ nāmaṃ. Sā hi saṅkhatattā uppādajarābhaṅgapīḷitā, tasmā aññadukkhasabhāvavirahato saṅkhāradukkhatāti vuttā. <bold>Vipariṇāmadukkhatā</bold>ti vipariṇāme dukkhatā. Sukhavedanāyetaṃ nāmaṃ. Sukhassa hi vipariṇāme dukkhaṃ uppajjati, tasmā sukhaṃ vipariṇāmadukkhatāti vuttaṃ. Apica ṭhapetvā dukkhavedanaṃ sukhavedanañca sabbepi tebhūmakā dhammā ‘‘sabbe saṅkhārā dukkhā’’ti vacanato saṅkhāradukkhatāti veditabbā.</paragraph>
<paragraph line="79"><bold>Micchattaniyato</bold>ti micchāsabhāvo hutvā niyato. Niyatamicchādiṭṭhiyā saddhiṃ ānantariyakammassetaṃ nāmaṃ. Sammāsabhāve niyato <bold>sammattaniyato.</bold> Catunnaṃ ariyamaggānametaṃ nāmaṃ. Na niyatoti <bold>aniyato.</bold> Avasesānaṃ dhammānametaṃ nāmaṃ.</paragraph>
<paragraph line="80">Tayo tamāti ‘‘tamandhakāro sammoho avijjogho mahābhayo’’ti vacanato avijjā tamo nāma. Idha pana avijjāsīsena vicikicchā vuttā. <bold>Ārabbhā</bold>ti āgamma. <bold>Kaṅkhatī</bold>ti kaṅkhaṃ uppādeti. <bold>Vicikicchatī</bold>ti vicinanto kicchaṃ āpajjati, sanniṭṭhātuṃ na sakkoti. <bold>Nādhimucchatī</bold>ti tattha adhimucchituṃ na sakkoti. <bold>Na sampasīdatī</bold>ti taṃ ārabbha pasādaṃ āropetuṃ na sakkoti.</paragraph>
<paragraph line="81"><bold>Arakkheyyānī</bold>ti <pageBreak edition="V" number="3.0159" /><pageBreak edition="M" number="3.0175" /> na rakkhitabbāni. Tīsu dvāresu paccekaṃ rakkhaṇakiccaṃ natthi, sabbāni satiyā eva rakkhitānīti dīpeti. <bold>Natthi tathāgatassā</bold>ti. ‘‘Idaṃ nāma me sahasā uppannaṃ kāyaduccaritaṃ, imāhaṃ yathā me paro na jānāti <pageBreak edition="P" number="3.0993" />, tathā rakkhāmi, paṭicchādemī’’ti evaṃ rakkhitabbaṃ natthi tathāgatassa kāyaduccaritaṃ. Sesesupi eseva nayo. Kiṃ pana sesakhīṇāsavānaṃ kāyasamācārādayo aparisuddhāti? No aparisuddhā. Na pana tathāgatassa viya parisuddhā. Appassutakhīṇāsavo hi kiñcāpi lokavajjaṃ nāpajjati, paṇṇattiyaṃ pana akovidattā vihārakāraṃ kuṭikāraṃ sahagāraṃ sahaseyyanti evarūpā kāyadvāre āpattiyo āpajjati. Sañcarittaṃ padasodhammaṃ uttarichappañcavācaṃ bhūtārocananti evarūpā vacīdvāre āpattiyo āpajjati. Upanikkhittasādiyanavasena manodvāre rūpiyappaṭiggāhaṇāpattiṃ āpajjati, dhammasenāpatisadisassāpi hi khīṇāsavassa manodvāre saupārambhavasena manoduccaritaṃ uppajjati eva.</paragraph>
<paragraph line="82">Cātumavatthusmiñhi pañcahi bhikkhusatehi saddhiṃ sāriputtamoggallānānaṃ paṇāmitakāle tesaṃ atthāya cātumeyyakehi sakyehi bhagavati khamāpite thero bhagavatā ‘‘kinti te sāriputta ahosi mayā bhikkhusaṅghe paṇāmite’’ti puṭṭho ahaṃ parisāya abyattabhāvena satthārā paṇāmito. Ito dāni paṭṭhāya paraṃ na ovadissāmīti cittaṃ uppādetvā āha ‘‘evaṃ kho me, bhante, ahosi bhagavatā bhikkhusaṅgho paṇāmito, appossukko dāni bhagavā diṭṭhadhammasukhavihāraṃ anuyutto viharissati, mayampi dāni appossukkā diṭṭhadhammasukhavihāraṃ anuyuttā viharissāmā’’ti.</paragraph>
<paragraph line="83">Athassa tasmiṃ manoduccarite upārambhaṃ āropento satthā āha – ‘‘āgamehi tvaṃ, sāriputta na kho te, sāriputta, punapi evarūpaṃ cittaṃ uppādetabba’’nti. Evaṃ paraṃ na ovadissāmi nānusāsissāmīti vitakkitamattampi therassa manoduccaritaṃ nāma jātaṃ. Bhagavato pana ettakaṃ nāma natthi, anacchariyañcetaṃ. Sabbaññutaṃ pattassa duccaritaṃ na bhaveyya. Bodhisattabhūmiyaṃ ṭhitassa chabbassāni padhānaṃ anuyuñjantassāpi panassa nāhosi. Udaracchaviyā piṭṭhikaṇṭakaṃ allīnāya ‘‘kālaṅkato samaṇo gotamo’’ti devatānaṃ vimatiyā uppajjamānāyapi ‘‘siddhattha kasmā kilamasi? Sakkā bhoge <pageBreak edition="M" number="3.0176" /> ca bhuñjituṃ puññāni ca kātu’’nti mārena pāpimatā vuccamānassa ‘‘bhoge bhuñjissāmī’’ti vitakkamattampi nuppajjati. Atha naṃ māro bodhisattakāle chabbassāni buddhakāle ekaṃ vassaṃ <pageBreak edition="P" number="3.0994" /> anubandhitvā kiñci vajjaṃ apassitvā idaṃ vatvā pakkāmi –</paragraph>
<gatha1 line="84">‘‘Sattavassāni <pageBreak edition="V" number="3.0160" /> bhagavantaṃ, anubandhiṃ padāpadaṃ;</gatha1>
<gathalast line="85">Otāraṃ nādhigacchissaṃ, sambuddhassa satīmato’’ti. (su. ni. 448);</gathalast>
<paragraph line="86">Apica aṭṭhārasannaṃ buddhadhammānaṃ vasenāpi bhagavato duccaritābhāvo veditabbo. <bold>Aṭṭhārasa buddhadhammā</bold> nāma natthi tathāgatassa kāyaduccaritaṃ, natthi vacīduccaritaṃ, natthi manoduccaritaṃ, atīte buddhassa appaṭihatañāṇaṃ, anāgate, paccuppanne buddhassa appaṭihatañāṇaṃ, sabbaṃ kāyakammaṃ buddhassa bhagavato ñāṇānuparivatti, sabbaṃ vacīkammaṃ, sabbaṃ manokammaṃ buddhassa bhagavato ñāṇānuparivatti, natthi chandassa hāni, natthi vīriyassa hāni, natthi satiyā hāni, natthi davā, natthi ravā, natthi calitaṃ natthi sahasā, natthi abyāvaṭo mano, natthi akusalacittanti.</paragraph>
<paragraph line="87"><bold>Kiñcanā</bold>ti palibodhā. <bold>Rāgo kiñcana</bold>nti rāgo uppajjamāno satte bandhati palibundhati tasmā kiñcananti vuccati. Itaresupi dvīsu eseva nayo.</paragraph>
<paragraph line="88"><bold>Aggī</bold>ti anudahanaṭṭhena <bold>aggi. Rāgaggī</bold>ti rāgo uppajjamāno satte anudahati jhāpeti, tasmā aggīti vuccati. Itaresupi eseva nayo. Tattha vatthūni ekā daharabhikkhunī cittalapabbatavihāre uposathāgāraṃ gantvā dvārapālarūpakaṃ olokayamānā ṭhitā. Athassā anto rāgo uppanno. Sā teneva jhāyitvā kālamakāsi. Bhikkhuniyo gacchamānā ‘‘ayaṃ daharā ṭhitā, pakkosatha, na’’nti āhaṃsu. Ekā gantvā kasmā ṭhitāsīti hatthe gaṇhi. Gahitamattā parivattitvā papatā. Idaṃ tāva rāgassa anudahanatāya vatthu. Dosassa pana anudahanatāya <bold>manopadosikā</bold> devā. Mohassa anudahanatāya <bold>khiḍḍāpadosikā</bold> devā daṭṭhabbā. Mohavasena hi tāsaṃ satisammoso hoti. Tasmā khiḍḍāvasena āhārakālaṃ ativattitvā kālaṅkaronti.</paragraph>
<paragraph line="89"><bold>Āhuneyyaggī</bold>tiādīsu <pageBreak edition="M" number="3.0177" /> āhunaṃ vuccati sakkāro, āhunaṃ arahantīti <bold>āhuneyyā.</bold> Mātāpitaro hi puttānaṃ bahūpakāratāya āhunaṃ <pageBreak edition="P" number="3.0995" /> arahanti. Tesu vippaṭipajjamānā puttā nirayādīsu nibbattanti. Tasmā kiñcāpi mātāpitaro nānudahanti, anudahanassa pana paccayā honti. Iti anudahanaṭṭhena āhuneyyaggīti vuccanti. Svāyamattho mittavindakavatthunā dīpetabbo –</paragraph>
<paragraph line="90">Mittavindako hi mātarā ‘‘tāta, ajja uposathiko hutvā vihāre sabbarattiṃ dhammassavanaṃ <pageBreak edition="V" number="3.0161" /> suṇa, sahassaṃ te dassāmī’’ti vutto dhanalobhena uposathaṃ samādāya vihāraṃ gantvā idaṃ ṭhānaṃ akutobhayanti sallakkhetvā dhammāsanassa heṭṭhā nipanno sabbarattiṃ niddāyitvā gharaṃ agamāsi. Mātā pātova yāguṃ pacitvā upanāmesi. So sahassaṃ gahetvāva pivi. Athassa etadahosi – ‘‘dhanaṃ saṃharissāmī’’ti. So nāvāya samuddaṃ pakkhanditukāmo ahosi. Atha naṃ mātā ‘‘tāta, imasmiṃ kule cattālīsakoṭidhanaṃ atthi, alaṃ gamanenā’’ti nivāresi. So tassā vacanaṃ anādiyitvā gacchati eva. Mātā purato aṭṭhāsi. Atha naṃ kujjhitvā ‘‘ayaṃ mayhaṃ purato tiṭṭhatī’’ti pādena paharitvā patitaṃ antaraṃ katvā agamāsi.</paragraph>
<paragraph line="91">Mātā uṭṭhahitvā ‘‘mādisāya mātari evarūpaṃ kammaṃ katvā gatassa te gataṭṭhāne sukhaṃ bhavissatīti evaṃsaññī nāma tvaṃ puttā’’ti āha. Tassa nāvaṃ āruyha gacchato sattame divase nāvā aṭṭhāsi. Atha te manussā ‘‘addhā ettha pāpapuriso atthi salākaṃ dethā’’ti āhaṃsu. Salākā diyyamānā tasseva tikkhattuṃ pāpuṇāti. Te tassa uḷumpaṃ datvā taṃ samudde pakkhipiṃsu. So ekaṃ dīpaṃ gantvā vimānapetīhi saddhiṃ sampattiṃ anubhavanto tāhi ‘‘purato purato mā agamāsī’’ti vuccamānopi taddiguṇaṃ taddiguṇaṃ sampattiṃ passanto anupubbena khuracakkadharaṃ ekaṃ addasa. Tassa taṃ cakkaṃ padumapupphaṃ viya upaṭṭhāsi. So taṃ āha – ‘‘ambho, idaṃ tayā piḷandhitaṃ padumaṃ mayhaṃ dehī’’ti. ‘‘Na idaṃ sāmi padumaṃ, khuracakkaṃ eta’’nti. So ‘‘vañcesi maṃ, tvaṃ kiṃ mayā padumaṃ adiṭṭhapubba’’nti vatvā tvaṃ lohitacandanaṃ vilimpitvā piḷandhanaṃ padumapupphaṃ mayhaṃ na dātukāmoti āha. So cintesi ‘‘ayampi mayā katasadisaṃ kammaṃ katvā tassa phalaṃ <pageBreak edition="M" number="3.0178" /> anubhavitukāmo’’ti. Atha naṃ ‘‘handa re’’ti vatvā tassa matthake cakkaṃ pakkhipi. Tena vuttaṃ –</paragraph>
<gatha1 line="92">‘‘Catubbhi <pageBreak edition="P" number="3.0996" /> aṭṭhajjhagamā, aṭṭhāhipi ca soḷasa;</gatha1>
<gatha1 line="93">Soḷasāhi ca bāttiṃsa, atricchaṃ cakkamāsado;</gatha1>
<paragraph line="94">Icchāhatassa posassa, cakkaṃ bhamati matthake’’ti. (jā. 1.1.104).</paragraph>
<paragraph line="95"><bold>Gahapatī</bold>ti pana gehasāmiko vuccati. So mātugāmassa sayanavatthālaṅkārādianuppadānena bahūpakāro. Taṃ aticaranto mātugāmo nirayādīsu nibbattati, tasmā sopi purimanayeneva anudahanaṭṭhena gahapataggīti vutto.</paragraph>
<paragraph line="96">Tattha vatthu – kassapabuddhassa kāle sotāpannassa upāsakassa bhariyā aticārinī ahosi <pageBreak edition="V" number="3.0162" />. So taṃ paccakkhato disvā ‘‘kasmā tvaṃ evaṃ karosī’’ti āha. Sā ‘‘sacāhaṃ evarūpaṃ karomi, ayaṃ me sunakho viluppamāno khādatū’’ti vatvā kālaṅkatvā kaṇṇamuṇḍakadahe vemānikapetī hutvā nibbattā. Divā sampattiṃ anubhavati, rattiṃ dukkhaṃ. Tadā bārāṇasīrājā migavaṃ caranto araññaṃ pavisitvā anupubbena kaṇṇamuṇḍakadahaṃ sampatto tāya saddhiṃ sampattiṃ anubhavati. Sā taṃ vañcetvā rattiṃ dukkhaṃ anubhavati. So ñatvā ‘‘kattha nu kho gacchatī’’ti piṭṭhito piṭṭhito gantvā avidūre ṭhito kaṇṇamuṇḍakadahato nikkhamitvā taṃ ‘‘paṭapaṭa’’nti khādamānaṃ ekaṃ sunakhaṃ disvā asinā dvidhā chindi. Dve ahesuṃ. Puna chinne cattāro. Puna chinne aṭṭha. Puna chinne soḷasa ahesuṃ. Sā ‘‘kiṃ karosi sāmī’’ti āha. So ‘‘kiṃ ida’’nti āha. Sā ‘‘evaṃ akatvā kheḷapiṇḍaṃ bhūmiyaṃ niṭṭhubhitvā pādena ghaṃsāhī’’ti āha. So tathā akāsi. Sunakhā antaradhāyiṃsu. Taṃ divasaṃ tassā kammaṃ khīṇaṃ. Rājā vippaṭisārī hutvā gantuṃ āraddho. Sā ‘‘mayhaṃ, sāmi, kammaṃ khīṇaṃ mā agamā’’ti āha. Rājā asutvāva gato.</paragraph>
<paragraph line="97"><bold>Dakkhiṇeyyaggī</bold>ti ettha pana <bold>dakkhiṇā</bold>ti cattāro paccayā, bhikkhusaṅgho dakkhiṇeyyo. So gihīnaṃ tīsu saraṇesu pañcasu sīlesu dasasu sīlesu mātāpituupaṭṭhāne dhammikasamaṇabrāhmaṇaupaṭṭhāneti evamādīsu kalyāṇadhammesu niyojanena bahūpakāro, tasmiṃ micchāpaṭipannā gihī bhikkhusaṅghaṃ <pageBreak edition="M" number="3.0179" /> akkositvā paribhāsitvā nirayādīsu nibbattanti, tasmā sopi purimanayeneva anudahanaṭṭhena dakkhiṇeyyaggīti <pageBreak edition="P" number="3.0997" /> vutto. Imassa panatthassa vibhāvanatthaṃ vimānavatthusmiṃ revatīvatthu vitthāretabbaṃ.</paragraph>
<paragraph line="98">‘‘Tividhena rūpasaṅgaho’’ti ettha <bold>tividhenā</bold>ti tīhi koṭṭhāsehi. <bold>Saṅgaho</bold>ti jātisañjātikiriyagaṇanavasena catubbidho saṅgaho. Tattha sabbe khattiyā āgacchantūtiādiko (ma. ni. 1.462) jātisaṅgaho. Sabbe kosalakātiādiko sañjātisaṅgaho. Sabbe hatthārohātiādiko kiriyasaṅgaho. Cakkhāyatanaṃ katamaṃ khandhagaṇanaṃ gacchatīti? Cakkhāyatanaṃ rūpakkhandhagaṇanaṃ gacchatīti. Hañci cakkhāyatanaṃ rūpakkhandhena saṅgahitanti ayaṃ gaṇanasaṅgaho, so idha adhippeto. Tasmā tividhena rūpasaṅgahoti tīhi koṭṭhāsehi rūpagaṇanāti attho.</paragraph>
<paragraph line="99"><bold>Sanidassanā</bold>dīsu attānaṃ ārabbha pavattena cakkhuviññāṇasaṅkhātena saha nidassanenāti <bold>sanidassanaṃ.</bold> Cakkhupaṭihananasamatthato saha paṭighenāti <bold>sappaṭighaṃ.</bold> Taṃ atthato rūpāyatanameva. Cakkhuviññāṇasaṅkhātaṃ nāssa nidassananti <bold>anidassanaṃ.</bold> Sotādipaṭihananasamatthato saha paṭighenāti <pageBreak edition="V" number="3.0163" /><bold>sappaṭighaṃ.</bold> Taṃ atthato cakkhāyatanādīni nava āyatanāni. Vuttappakāraṃ nāssa nidassananti <bold>anidassanaṃ.</bold> Nāssa paṭighoti <bold>appaṭighaṃ.</bold> Taṃ atthato ṭhapetvā dasāyatanāni avasesaṃ sukhumarūpaṃ.</paragraph>
<paragraph line="100"><bold>Tayo saṅkhārā</bold>ti sahajātadhamme ceva samparāye phaladhamme ca saṅkharonti rāsī karontīti saṅkhārā. Abhisaṅkharotīti abhisaṅkhāro. Puñño abhisaṅkhāro <bold>puññābhisaṅkhāro.</bold></paragraph>
<paragraph line="101">‘‘Tattha katamo puññābhisaṅkhāro? Kusalā cetanā kāmāvacarā rūpāvacarā dānamayā sīlamayā bhāvanāmayā’’ti evaṃ vuttānaṃ aṭṭhannaṃ kāmāvacarakusalamahācittacetanānaṃ, pañcannaṃ rūpāvacarakusalacetanānañcetaṃ adhivacanaṃ. Ettha ca dānasīlamayā aṭṭheva cetanā honti. Bhāvanāmayā terasāpi. Yathā hi paguṇaṃ dhammaṃ sajjhāyamāno ekaṃ dve anusandhiṃ gatopi na jānāti, pacchā āvajjanto jānāti, evameva kasiṇaparikammaṃ <pageBreak edition="M" number="3.0180" /> karontassa paguṇajjhānaṃ paccavekkhantassa ñāṇavippayuttāpi bhāvanā hoti. Tena vuttaṃ ‘‘bhāvanāmayā terasāpī’’ti.</paragraph>
<paragraph line="102">Tattha dānamayādīsu ‘‘dānaṃ ārabbha dānamadhikicca yā uppajjati <pageBreak edition="P" number="3.0998" /> cetanā sañcetanā cetayitattaṃ, ayaṃ vuccati dānamayo puññābhisaṅkhāro. Sīlaṃ ārabbha, bhāvanaṃ ārabbha, bhāvanamadhikicca yā uppajjati cetanā sañcetanā cetayitattaṃ, ayaṃ vuccati bhāvanāmayo puññābhisaṅkhāro’’ti ayaṃ saṅkhepadesanā.</paragraph>
<paragraph line="103">Cīvarādīsu pana catūsu paccayesu rūpādīsu vā chasu ārammaṇesu annādīsu vā dasasu dānavatthūsu taṃ taṃ dentassa tesaṃ uppādanato paṭṭhāya pubbabhāge, pariccāgakāle, pacchā somanassacittena anussaraṇe cāti tīsu kālesu pavattā cetanā dānamayā nāma. Sīlapūraṇatthāya pana pabbajissāmīti vihāraṃ gacchantassa, pabbajantassa manorathaṃ matthakaṃ pāpetvā pabbajito vatamhi sādhu sādhūti āvajjantassa, pātimokkhaṃ saṃvarantassa, cīvarādayo paccaye paccavekkhantassa, āpāthagatesu rūpādīsu cakkhudvārādīni saṃvarantassa, ājīvaṃ sodhentassa ca pavattā cetanā sīlamayā nāma.</paragraph>
<paragraph line="104">Paṭisambhidāyaṃ vuttena vipassanāmaggena ‘‘cakkhuṃ aniccato dukkhato anattato bhāventassa…pe… manaṃ. Rūpe. Dhamme. Cakkhuviññāṇaṃ…pe… manoviññāṇaṃ. Cakkhusamphassaṃ…pe… manosamphassaṃ. Cakkhusamphassajaṃ vedanaṃ…pe… manosamphassajaṃ vedanaṃ. Rūpasaññaṃ <pageBreak edition="V" number="3.0164" />, jarāmaraṇaṃ aniccato dukkhato anattato bhāventassa pavattā cetanā bhāvanāmayā nāmā’’ti ayaṃ vitthārakathā.</paragraph>
<paragraph line="105">Apuñño ca so abhisaṅkhāro cāti <bold>apuññābhisaṅkhāro. </bold> Dvādasaakusalacittasampayuttānaṃ cetanānaṃ etaṃ adhivacanaṃ. Vuttampi cetaṃ ‘‘tattha katamo apuññābhisaṅkhāro? Akusalacetanā kāmāvacarā, ayaṃ vuccati apuññābhisaṅkhāro’’ti. Āneñjaṃ niccalaṃ santaṃ vipākabhūtaṃ arūpameva abhisaṅkharotīti <bold>āneñjābhisaṅkhāro. </bold> Catunnaṃ arūpāvacarakusalacetanānaṃ etaṃ adhivacanaṃ. Yathāha ‘‘tattha katamo āneñjābhisaṅkhāro? Kusalacetanā arūpāvacarā, ayaṃ vuccati āneñjābhisaṅkhāro’’ti.</paragraph>
<paragraph line="106"><bold>Puggalattike</bold><pageBreak edition="M" number="3.0181" /> sattavidho purisapuggalo, tisso sikkhā sikkhatīti <bold>sekkho.</bold> Khīṇāsavo sikkhitasikkhattā puna na sikkhissatīti <bold>asekkho.</bold> Puthujjano sikkhāhi paribāhiyattā <bold>nevasekkho nāsekkho.</bold></paragraph>
<paragraph line="107">Therattike <pageBreak edition="P" number="3.0999" /> jātimahallako gihī <bold>jātitthero</bold> nāma. ‘‘Cattārome, bhikkhave, therakaraṇā dhammā. Idha, bhikkhave, thero sīlavā hoti, bahussuto hoti, catunnaṃ jhānānaṃ lābhī hoti, āsavānaṃ khayā bahussuto hoti, catunnaṃ jhānānaṃ lābhī hoti, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ime kho, bhikkhave, cattāro therakaraṇā dhammā’’ti (a. ni. 4.22). Evaṃ vuttesu dhammesu ekena vā anekehi vā samannāgato <bold>dhammathero</bold> nāma. Aññataro theranāmako bhikkhūti evaṃ theranāmako vā, yaṃ vā pana mahallakakāle pabbajitaṃ sāmaṇerādayo disvā thero theroti vadanti, ayaṃ <bold>sammutithero</bold> nāma.</paragraph>
<paragraph line="108"><bold>Puññakiriyavatthūsu</bold> dānameva <bold>dānamayaṃ.</bold> Puññakiriyā ca sā tesaṃ tesaṃ ānisaṃsānaṃ vatthu cāti <bold>puññakiriyavatthu.</bold> Itaresupi dvīsu eseva nayo. Atthato pana pubbe vuttadānamayacetanādivaseneva saddhiṃ pubbabhāgaaparabhāgacetanāhi imāni tīṇi puññakiriyavatthūni veditabbāni. Ekamekañcettha pubbabhāgato paṭṭhāya kāyena karontassa kāyakammaṃ hoti. Tadatthaṃ vācaṃ nicchārentassa vacīkammaṃ. Kāyaṅgavācaṅgaṃ acopetvā manasā cintentassa manokammaṃ. Annādīni dentassa cāpi annadānādīni demīti vā dānapāramiṃ āvajjetvā <pageBreak edition="V" number="3.0165" /> vā dānakāle dānamayaṃ puññakiriyavatthu hoti. Vattasīse ṭhatvā dadato sīlamayaṃ. Khayato vayato sammasanaṃ paṭṭhapetvā dadato bhāvanāmayaṃ puññakiriyavatthu hoti.</paragraph>
<paragraph line="109">Aparānipi satta puññakiriyavatthūni apacitisahagataṃ puññakiriyavatthu, veyyāvaccasahagataṃ, pattānuppadānaṃ, pattabbhanumodanaṃ, desanāmayaṃ, savanamayaṃ, diṭṭhijugataṃ puññakiriyavatthūti. Tattha mahallakaṃ disvā paccuggamanapattacīvarappaṭiggahaṇaabhivādanamaggasampadānādivasena apacitisahagataṃ veditabbaṃ. Vuḍḍhatarānaṃ vattappaṭipattikaraṇavasena, gāmaṃ piṇḍāya paviṭṭhaṃ bhikkhuṃ disvā pattaṃ gahetvā gāme bhikkhaṃ samādapetvā upasaṃharaṇavasena, ‘‘gaccha bhikkhūnaṃ pattaṃ āharā’’ti sutvā vegena gantvā pattāharaṇādivasena ca veyyāvaccasahagataṃ <pageBreak edition="M" number="3.0182" /> veditabbaṃ. Cattāro paccaye datvā sabbasattānaṃ patti hotūti pavattanavasena pattānuppadānaṃ veditabbaṃ. Parehi dinnāya pattiyā sādhu suṭṭhūti anumodanāvasena <pageBreak edition="P" number="3.1000" /> pattabbhanumodanaṃ veditabbaṃ. Eko ‘‘evaṃ maṃ ‘dhammakathiko’ti jānissantī’’ti icchāya ṭhatvā lābhagaruko hutvā deseti, taṃ na mahapphalaṃ. Eko attano paguṇadhammaṃ apaccāsīsamāno paresaṃ deseti, idaṃ desanāmayaṃ puññakiriyavatthu nāma. Eko suṇanto ‘‘iti maṃ ‘saddho’ti jānissantī’’ti suṇāti, taṃ na mahapphalaṃ. Eko ‘‘evaṃ me mahapphalaṃ bhavissatī’’ti hitappharaṇena muducittena dhammaṃ suṇāti, idaṃ savanamayaṃ puññakiriyavatthu. Diṭṭhijugataṃ pana sabbesaṃ niyamalakkhaṇaṃ. Yaṃkiñci puññaṃ karontassa hi diṭṭhiyā ujubhāveneva mahapphalaṃ hoti.</paragraph>
<paragraph line="110">Iti imesaṃ sattannaṃ puññakiriyavatthūnaṃ purimeheva tīhi saṅgaho veditabbo. Ettha hi apacitiveyyāvaccāni sīlamaye. Pattidānapattabbhanumodanāni dānamaye. Desanāsavanāni bhāvanāmaye. Diṭṭhijugataṃ tīsupi saṅgahaṃ gacchati.</paragraph>
<paragraph line="111"><bold>Codanāvatthūnī</bold>ti codanākāraṇāni. <bold>Diṭṭhenā</bold>ti maṃsacakkhunā vā dibbacakkhunā vā vītikkamaṃ disvā codeti. <bold>Sutenā</bold>ti pakatisotena vā dibbasotena vā parassa saddaṃ sutvā codeti. <bold>Parisaṅkāya vā</bold>ti diṭṭhaparisaṅkitena vā sutaparisaṅkitena vā mutaparisaṅkitena vā codeti. Ayamettha saṅkhepo, vitthāro pana samantapāsādikāyaṃ vuttanayeneva veditabbo.</paragraph>
<paragraph line="112"><bold>Kāmūpapattiyo</bold>ti kāmūpasevanā kāmappaṭilābhā vā. <bold>Paccupaṭṭhitakāmā</bold>ti nibaddhakāmā nibaddhārammaṇā. <bold>Seyyathāpi manussā</bold>ti yathā manussā. Manussā hi nibaddheyeva vatthusmiṃ vasaṃ vattenti <pageBreak edition="V" number="3.0166" />. Yattha paṭibaddhacittā honti, satampi sahassampi datvā mātugāmaṃ ānetvā nibaddhabhogaṃ bhuñjanti. <bold>Ekacce devā</bold> nāma catudevalokavāsino. Tepi nibaddhavatthusmiṃyeva vasaṃ vattenti. <bold>Ekacce vinipātikā</bold> nāma nerayike ṭhapetvā avasesā macchakacchapādayopi hi nibaddhavatthusmiṃyeva vasaṃ vattenti. Maccho attano macchiyā kacchapo kacchapiyāti <pageBreak edition="M" number="3.0183" />. <bold>Nimminitvā nimminitvā</bold>ti nīlapītādivasena yādisaṃ yādisaṃ attano <pageBreak edition="P" number="3.1001" /> rūpaṃ icchanti, tādisaṃ tādisaṃ nimminitvā āyasmato anuruddhassa purato manāpakāyikā devatā viya. <bold>Nimmānaratī</bold>ti evaṃ sayaṃ nimmite nimmite nimmāne rati etesanti nimmānaratī. <bold>Paranimmitakāmā</bold>ti parehi nimmitakāmā. Tesañhi manaṃ ñatvā pare yathārucitaṃ kāmabhogaṃ nimminanti, te tattha vasaṃ vattenti. Kathaṃ parassa manaṃ jānantīti? Pakatisevanavasena. Yathā hi kusalo sūdo rañño bhuñjantassa yaṃ yaṃ so bahuṃ gaṇhāti, taṃ taṃ tassa ruccatīti jānāti, evaṃ pakatiyā abhirucitārammaṇaṃ ñatvā tādisakaṃyeva nimminanti. Te tattha vasaṃ vattenti, methunaṃ sevanti. Keci pana therā ‘‘hasitamattena olokitamattena āliṅgitamattena ca tesaṃ kāmakiccaṃ ijjhatī’’ti vadanti, taṃ aṭṭhakathāyaṃ ‘‘etaṃ pana natthī’’ti paṭikkhittaṃ. Na hi kāyena aphusantassa phoṭṭhabbaṃ kāmakiccaṃ sādheti. Channampi hi kāmāvacarānaṃ kāmā pākatikā eva. Vuttampi cetaṃ –</paragraph>
<gatha1 line="113">‘‘Cha ete kāmāvacarā, sabbakāmasamiddhino;</gatha1>
<gathalast line="114">Sabbesaṃ ekasaṅkhātaṃ, āyu bhavati kittaka’’nti. (vibha. 1023);</gathalast>
<paragraph line="115"><bold>Sukhūpapattiyo</bold>ti sukhappaṭilābhā. <bold>Uppādetvā uppādetvā sukhaṃ viharantī</bold>ti te heṭṭhā paṭhamajjhānasukhaṃ nibbattetvā upari vipākajjhānasukhaṃ anubhavantīti attho. <bold>Sukhena abhisannā</bold>ti dutiyajjhānasukhena tintā. <bold>Parisannā</bold>ti samantato tintā. <bold>Paripūrā</bold>ti paripuṇṇā. <bold>Paripphuṭā</bold>ti tasseva vevacanaṃ. Idampi vipākajjhānasukhameva sandhāya vuttaṃ. <bold>Ahosukhaṃ ahosukha</bold>nti tesaṃ kira bhavalobho mahā uppajjati. Tasmā kadāci karahaci evaṃ udānaṃ udānenti. <bold>Santamevā</bold>ti paṇītameva. <bold>Tusitā</bold>ti tato uttariṃ sukhassa apatthanato santuṭṭhā hutvā. <bold>Sukhaṃ paṭivedentī</bold>ti tatiyajjhānasukhaṃ anubhavanti.</paragraph>
<paragraph line="116"><bold>Sekkhā paññā</bold>ti satta ariyapaññā. Arahato paññā <bold>asekkhā.</bold> Avasesā paññā <bold>nevasekkhānāsekkhā.</bold></paragraph>
<paragraph line="117"><bold>Cintāmayā</bold>dīsu <pageBreak edition="V" number="3.0167" /><pageBreak edition="M" number="3.0184" /><pageBreak edition="P" number="3.1002" /> ayaṃ vitthāro – ‘‘tattha katamā cintāmayā paññā? Yogavihitesu vā kammāyatanesu yogavihitesu vā sippāyatanesu yogavihitesu vā vijjāṭṭhānesu kammassakataṃ vā saccānulomikaṃ vā rūpaṃ aniccanti vā…pe… viññāṇaṃ aniccanti vā yaṃ evarūpaṃ anulomikaṃ khantiṃ diṭṭhiṃ ruciṃ muttiṃ pekkhaṃ dhammanijjhānakkhantiṃ parato asutvā paṭilabhati, ayaṃ vuccati <bold>cintāmayā paññā.</bold> Tattha katamā sutamayā paññā? Yogavihitesu vā kammāyatanesu…pe… dhammanijjhānakkhantiṃ parato sutvā paṭilabhati, ayaṃ vuccati <bold>sutamayā paññā.</bold> (Tattha katamā bhāvanāmayā paññā?) Sabbāpi samāpannassa paññā <bold>bhāvanāmayā paññā</bold>’’ti (vibha. 768-69).</paragraph>
<paragraph line="118"><bold>Sutāvudha</bold>nti sutameva āvudhaṃ. Taṃ atthato tepiṭakaṃ buddhavacanaṃ. Tañhi nissāya bhikkhu paññāvudhaṃ nissāya sūro yodho avikampamāno mahākantāraṃ viya saṃsārakantāraṃ atikkamati avihaññamāno. Teneva vuttaṃ – ‘‘sutāvudho, bhikkhave, ariyasāvako akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhamattānaṃ pariharatī’’ti (a. ni. 7.67).</paragraph>
<paragraph line="119"><bold>Pavivekāvudha</bold>nti ‘‘kāyaviveko cittaviveko upadhiviveko’’ti ayaṃ tividhopi vivekova āvudhaṃ. Tassa nānākaraṇaṃ kāyaviveko vivekaṭṭhakāyānaṃ nekkhammābhiratānaṃ. Cittaviveko ca parisuddhacittānaṃ paramavodānappattānaṃ. Upadhiviveko ca nirupadhīnaṃ puggalānaṃ. Imasmiñhi tividhe viveke abhirato, na kutoci bhāyati. Tasmā ayampi avassayaṭṭhena āvudhanti vutto. Lokiyalokuttarapaññāva āvudhaṃ <bold>paññāvudhaṃ.</bold> Yassa sā atthi, so na kutoci bhāyati, na cassa koci bhāyati. Tasmā sāpi avassayaṭṭheneva āvudhanti vuttā.</paragraph>
<paragraph line="120"><bold>Anaññātaññassāmītindriya</bold>nti ito pubbe anaññātaṃ aviditaṃ dhammaṃ jānissāmīti paṭipannassa uppannaṃ indriyaṃ. Sotāpattimaggañāṇassetaṃ adhivacanaṃ. <bold>Aññindriya</bold>nti aññābhūtaṃ ājānanabhūtaṃ indriyaṃ. Sotāpattiphalato paṭṭhāya chasu ṭhānesu ñāṇassetaṃ adhivacanaṃ. <bold>Aññātāvindriya</bold>nti aññātāvīsu jānanakiccapariyosānappattesu dhammesu indriyaṃ. Arahattaphalañāṇassetaṃ adhivacanaṃ.</paragraph>
<paragraph line="121"><bold>Maṃsacakkhu</bold><pageBreak edition="M" number="3.0185" /><pageBreak edition="P" number="3.1003" /> cakkhupasādo. <bold>Dibbacakkhu</bold> ālokanissitaṃ ñāṇaṃ. <bold>Paññācakkhu</bold> lokiyalokuttarapaññā.</paragraph>
<paragraph line="122"><bold>Adhisīlasikkhā</bold>dīsu <pageBreak edition="V" number="3.0168" /> adhisīlañca taṃ sikkhitabbato sikkhā cāti <bold>adhisīlasikkhā.</bold> Itarasmiṃ dvayepi eseva nayo. Tattha sīlaṃ adhisīlaṃ, cittaṃ adhicittaṃ, paññā adhipaññāti ayaṃ pabhedo veditabbo –</paragraph>
<paragraph line="123"><bold>Sīlaṃ</bold> nāma pañcasīladasasīlāni, pātimokkhasaṃvaro <bold>adhisīlaṃ</bold> nāma. Aṭṭha samāpattiyo cittaṃ, vipassanāpādakajjhānaṃ <bold>adhicittaṃ.</bold> Kammassakatañāṇaṃ paññā, vipassanāpaññā <bold>adhipaññā.</bold> Anuppannepi hi buddhuppāde pavattatīti pañcasīladasasīlāni sīlameva, pātimokkhasaṃvarasīlaṃ buddhuppādeyeva pavattatīti adhisīlaṃ. Cittapaññāsupi eseva nayo. Apica nibbānaṃ patthayantena samādinnaṃ pañcasīlampi dasasīlampi adhisīlameva. Samāpannā aṭṭha samāpattiyopi adhicittameva. Sabbaṃ vā lokiyaṃ sīlameva, lokuttaraṃ adhisīlaṃ. Cittapaññāsupi eseva nayo.</paragraph>
<paragraph line="124"><bold>Bhāvanāsu</bold> khīṇāsavassa pañcadvārikakāyo <bold>kāyabhāvanā</bold> nāma. Aṭṭha samāpattiyo <bold>cittabhāvanā</bold> nāma. Arahattaphalapaññā <bold>paññābhāvanā</bold> nāma. Khīṇāsavassa hi ekanteneva pañcadvārikakāyo subhāvito hoti. Aṭṭha samāpattiyo cassa na aññesaṃ viya dubbalā, tasseva ca paññā bhāvitā nāma hoti paññāvepullapattiyā. Tasmā evaṃ vuttaṃ.</paragraph>
<paragraph line="125"><bold>Anuttariyesu</bold> vipassanā <bold>dassanānuttariyaṃ</bold> maggo <bold>paṭipadānussariyaṃ.</bold> Phalaṃ <bold>vimuttānuttariyaṃ.</bold> Phalaṃ vā dassanānuttariyaṃ. Maggo paṭipadānuttariyaṃ. Nibbānaṃ vimuttānuttariyaṃ. Nibbānaṃ vā dassanānuttariyaṃ, tato uttariñhi daṭṭhabbaṃ nāma natthi. Maggo paṭipadānuttariyaṃ. Phalaṃ vimuttānuttariyaṃ. <bold>Anuttariya</bold>nti uttamaṃ jeṭṭhakaṃ.</paragraph>
<paragraph line="126"><bold>Samādhīsu</bold> paṭhamajjhānasamādhi <bold>savitakkasavicāro.</bold> Pañcakanayena dutiyajjhānasamādhi <bold>avitakkavicāramatto.</bold> Seso <bold>avitakkaavicāro.</bold></paragraph>
<paragraph line="127"><bold>Suññatā</bold>dīsu tividhā kathā āgamanato, saguṇato, ārammaṇatoti. Āgamanato nāma eko bhikkhu anattato abhinivisitvā anattato disvā anattato vuṭṭhāti, tassa vipassanā <bold>suññatā</bold> nāma hoti. Kasmā? Asuññatattakārakānaṃ kilesānaṃ <pageBreak edition="P" number="3.1004" /> abhāvā. Vipassanāgamanena <pageBreak edition="M" number="3.0186" /> maggasamādhi suññato nāma hoti. Maggāgamanena phalasamādhi suññato nāma. Aparo aniccato abhinivisitvā aniccato disvā aniccato vuṭṭhāti. Tassa vipassanā animittā <pageBreak edition="V" number="3.0169" /> nāma hoti. Kasmā? Nimittakārakakilesābhāvā. Vipassanāgamanena maggasamādhi <bold>animitto</bold> nāma hoti. Maggāgamanena phalaṃ animittaṃ nāma. Aparo dukkhato abhinivisitvā dukkhato disvā dukkhato vuṭṭhāti, tassa vipassanā <bold>appaṇihitā</bold> nāma hoti. Kasmā? Paṇidhikārakakilesābhāvā. Vipassanāgamanena maggasamādhi appaṇihito nāma. Maggāgamanena phalaṃ appaṇihitaṃ nāmāti ayaṃ <bold>āgamanato</bold> kathā. Maggasamādhi pana rāgādīhi suññatattā suññato, rāganimittādīnaṃ abhāvā animitto, rāgapaṇidhiādīnaṃ abhāvā appaṇihitoti ayaṃ <bold>saguṇato</bold> kathā. Nibbānaṃ rāgādīhi suññatattā rāgādinimittapaṇidhīnañca abhāvā suññatañceva animittañca appaṇihitañca. Tadārammaṇo maggasamādhi suññato animitto appaṇihito. Ayaṃ <bold>ārammaṇato</bold> kathā.</paragraph>
<paragraph line="128"><bold>Soceyyānī</bold>ti sucibhāvakarā soceyyappaṭipadā dhammā. Vitthāro panettha ‘‘tattha katamaṃ <bold>kāyasoceyyaṃ?</bold> Pāṇātipātā veramaṇī’’tiādinā nayena vuttānaṃ tiṇṇaṃ sucaritānaṃ vasena veditabbo.</paragraph>
<paragraph line="129"><bold>Moneyyānī</bold>ti munibhāvakarā moneyyappaṭipadā dhammā. Tesaṃ vitthāro ‘‘tattha katamaṃ <bold>kāyamoneyyaṃ?</bold> Tividhakāyaduccaritassa pahānaṃ kāyamoneyyaṃ, tividhaṃ kāyasucaritaṃ kāyamoneyyaṃ, kāyārammaṇe ñāṇaṃ kāyamoneyyaṃ, kāyapariññā kāyamoneyyaṃ, kāyapariññāsahagato maggo kāyamoneyyaṃ, kāyasmiṃ chandarāgappahānaṃ kāyamoneyyaṃ, kāyasaṅkhāranirodhā catutthajjhānasamāpatti kāyamoneyyaṃ. Tattha katamaṃ <bold>vacīmoneyyaṃ? </bold> Catubbidhavacīduccaritassa pahānaṃ vacīmoneyyaṃ, catubbidhaṃ vacīsucaritaṃ vacīmoneyyaṃ, vācārammaṇe ñāṇaṃ vacīmoneyyaṃ vācāpariññā vacīmoneyyaṃ pariññāsahagato maggo, vācāya chandarāgappahānaṃ, vacīsaṅkhāranirodhā dutiyajjhānasamāpatti vacīmoneyyaṃ. Tattha katamaṃ <bold>manomoneyyaṃ?</bold> Tividhamanoduccaritassa pahānaṃ manomoneyyaṃ <pageBreak edition="P" number="3.1005" />, tividhaṃ manosucaritaṃ manomoneyyaṃ, manārammaṇe ñāṇaṃ manomoneyyaṃ, manopariññā manomoneyyaṃ. Pariññāsahagato maggo, manasmiṃ chandarāgappahānaṃ <pageBreak edition="M" number="3.0187" />, cittasaṅkhāranirodhā saññāvedayitanirodhasamāpatti manomoneyya’’nti (mahāni. 14).</paragraph>
<paragraph line="130">Kosallesu <bold>āyo</bold>ti vuḍḍhi. <bold>Apāyo</bold>ti avuḍḍhi. Tassa tassa kāraṇaṃ <bold>upāyo.</bold> Tesaṃ pajānanā kosallaṃ. Vitthāro pana vibhaṅge vuttoyeva.</paragraph>
<paragraph line="131">Vuttañhetaṃ – ‘‘tattha katamaṃ āyakosallaṃ? Ime dhamme manasikaroto anuppannā ceva akusalā <pageBreak edition="V" number="3.0170" /> dhammā nuppajjanti, uppannā ca akusalā dhammā nirujjhanti. Ime vā pana me dhamme manasikaroto anuppannā ceva kusalā dhammā uppajjanti, uppannā ca kusalā dhammā bhiyyobhāvāya vepullāya bhāvanāya pāripūriyā saṃvattantīti, yā tattha paññā pajānanā…pe… sammādiṭṭhi. Idaṃ vuccati āyakosallaṃ. Tattha katamaṃ apāyakosallaṃ? Ime dhamme manasikaroto anuppannā ceva kusalā dhammā na uppajjanti, uppannā ca kusalā dhammā nirujjhanti. Ime vā pana me dhamme manasikaroto anuppannā ceva akusalā dhammā uppajjanti, uppannā ca akusalā dhammā bhiyyobhāvāya vepullāya bhāvanāya pāripūriyā saṃvattantīti, yā tattha paññā pajānanā…pe… sammādiṭṭhi. Idaṃ vuccati apāyakosallaṃ. Sabbāpi tatrupāyā paññā upāyakosalla’’nti (vibha. 771). Idaṃ pana accāyikakicce vā bhaye vā uppanne tassa tikicchanatthaṃ ṭhānuppattiyā kāraṇajānanavaseneva veditabbaṃ.</paragraph>
<paragraph line="132"><bold>Madā</bold>ti majjanākāravasena pavattamānā. Tesu ‘‘ahaṃ nirogo saṭṭhi vā sattati vā vassāni atikkantāni, na me harītakīkhaṇḍampi khāditapubbaṃ, ime panaññe asukaṃ nāma ṭhānaṃ rujjati, bhesajjaṃ khādāmāti vicaranti, ko añño mādiso nirogo nāmā’’ti evaṃ mānakaraṇaṃ <bold>ārogyamado.</bold> ‘‘Mahallakakāle puññaṃ karissāma, daharamha tāvā’’ti yobbane ṭhatvā mānakaraṇaṃ <bold>yobbanamado.</bold> ‘‘Ciraṃ jīviṃ, ciraṃ jīvāmi, ciraṃ jīvissāmi; sukhaṃ jīviṃ, sukhaṃ jīvāmi, sukhaṃ jīvissāmī’’ti evaṃ mānakaraṇaṃ <bold>jīvitamado.</bold></paragraph>
<paragraph line="133"><bold>Ādhipateyyesu</bold> adhipatito āgataṃ ādhipateyyaṃ. ‘‘Ettakomhi sīlena samādhinā paññāya vimuttiyā, na me etaṃ patirūpa’’nti evaṃ attānaṃ adhipattiṃ <pageBreak edition="M" number="3.0188" /> jeṭṭhakaṃ katvā pāpassa akaraṇaṃ <pageBreak edition="P" number="3.1006" /><bold>attādhipateyyaṃ</bold> nāma. Lokaṃ adhipatiṃ katvā akaraṇaṃ <bold>lokādhipateyyaṃ</bold> nāma. Lokuttaradhammaṃ adhipatiṃ katvā akaraṇaṃ <bold>dhammādhipateyyaṃ</bold> nāma.</paragraph>
<paragraph line="134"><bold>Kathāvatthūnī</bold>ti kathākāraṇāni. <bold>Atītaṃ vā addhāna</bold>nti atītaṃ dhammaṃ, atītakkhandheti attho. Apica ‘‘yaṃ, bhikkhave, rūpaṃ atītaṃ niruddhaṃ vipariṇataṃ, ‘ahosī’ti tassa saṅkhā, ‘ahosī’ti tassa paññatti ‘ahosī’ti tassa samaññā, na tassa saṅkhā ‘atthī’ti, na tassa saṅkhā ‘bhavissatī’ti (saṃ. ni. 3.62) evaṃ āgatena niruttipathasuttenapettha attho dīpetabbo.</paragraph>
<paragraph line="135"><bold>Vijjā</bold>ti tamavijjhanaṭṭhena vijjā. Viditakaraṇaṭṭhenāpi vijjā. Pubbenivāsānussatiñāṇañhi <pageBreak edition="V" number="3.0171" /> uppajjamānaṃ pubbenivāsaṃ chādetvā ṭhitaṃ tamaṃ vijjhati, pubbenivāsañca viditaṃ karotīti vijjā. Cutūpapātañāṇaṃ cutipaṭisandhicchādakaṃ tamaṃ vijjhati, tañca viditaṃ karotīti vijjā. Āsavānaṃ khaye ñāṇaṃ catusaccacchādakaṃ tamaṃ vijjhati, catusaccadhammañca viditaṃ karotīti vijjā.</paragraph>
<paragraph line="136"><bold>Vihāresu</bold> aṭṭha samāpattiyo <bold>dibbo vihāro.</bold> Catasso appamaññā <bold>brahmā vihāro.</bold> Phalasamāpatti <bold>ariyo vihāro.</bold></paragraph>
<paragraph line="137">Pāṭihāriyāni kevaṭṭasutte vitthāritāneva.</paragraph>
<paragraph line="138">‘‘Ime kho, āvuso’’tiādīsu vuttanayeneva yojetabbaṃ. Iti samasaṭṭhiyā tikānaṃ vasena asītisatapañhe kathento thero sāmaggirasaṃ dassesīti.</paragraph>
<centered line="139">Tikavaṇṇanā niṭṭhitā.</centered>
<subhead line="140">Catukkavaṇṇanā</subhead>
<paragraph line="141" number="306"> Iti tikavasena sāmaggirasaṃ dassetvā idāni catukkavasena dassetuṃ puna desanaṃ ārabhi. Tattha ‘‘satipaṭṭhānacatukkaṃ’’ pubbe vitthāritameva.</paragraph>
<paragraph line="142">Sammappadhānacatukke <pageBreak edition="M" number="3.0189" /><bold>chandaṃ janetī</bold>ti ‘‘yo chando chandikatā kattukamyatā kusalo dhammacchando’’ti evaṃ vuttaṃ kattukamyataṃ janeti. <bold>Vāyamatī</bold>ti vāyāmaṃ karoti. <bold>Vīriyaṃ ārabhatī</bold>ti vīriyaṃ janeti. <bold>Cittaṃ paggaṇhātī</bold>ti cittaṃ upatthambheti. Ayamettha saṅkhepo <pageBreak edition="P" number="3.1007" />. Vitthāro pana sammappadhānavibhaṅge āgatoyeva.</paragraph>
<paragraph line="143">Iddhipādesu chandaṃ nissāya pavatto samādhi <bold>chandasamādhi. </bold> Padhānabhūtā saṅkhārā <bold>padhānasaṅkhārā. Samannāgata</bold>nti tehi dhammehi upetaṃ. Iddhiyā pādaṃ, iddhibhūtaṃ vā pādanti <bold>iddhipādaṃ</bold><pageBreak edition="V" number="3.0172" />. Sesesupi eseva nayo. Ayamettha saṅkhepo, vitthāro pana iddhipādavibhaṅge āgato eva. Visuddhimagge panassa attho dīpito. Jhānakathāpi visuddhimagge vitthāritāva.</paragraph>
<paragraph line="144" number="307"><bold>Diṭṭhadhammasukhavihārāyā</bold>ti imasmiṃyeva attabhāve sukhavihāratthāya. Idha phalasamāpattijhānāni, khīṇāsavassa aparabhāge nibbattitajhānāni ca kathitāni.</paragraph>
<paragraph line="145"><bold>Ālokasaññaṃ manasikarotī</bold>ti divā vā rattiṃ vā sūriyacandapajjotamaṇiādīnaṃ ālokaṃ ālokoti manasikaroti. <bold>Divāsaññaṃ adhiṭṭhātī</bold>ti evaṃ manasi katvā divātisaññaṃ ṭhapeti. <bold>Yathā divā tathā ratti</bold>nti yathā divā diṭṭho āloko, tatheva taṃ rattiṃ manasikaroti. <bold>Yathā rattiṃ tathā divā</bold>ti yathā rattiṃ āloko diṭṭho, evameva divā manasikaroti. <bold>Iti vivaṭena cetasā</bold>ti evaṃ apihitena cittena. <bold>Apariyonaddhenā</bold>ti samantato anaddhena. <bold>Sappabhāsa</bold>nti saobhāsaṃ. <bold>Ñāṇadassanapaṭilābhāyā</bold>ti ñāṇadassanapaṭilābhatthāya. Iminā kiṃ kathitaṃ? Middhavinodanaāloko kathito parikammaāloko vā. Iminā kiṃ kathitaṃ hoti? Khīṇāsavassa dibbacakkhuñāṇaṃ. Tasmiṃ vā āgatepi anāgatepi pādakajjhānasamāpattimeva sandhāya ‘‘sappabhāsaṃ cittaṃ bhāvetī’’ti vuttaṃ.</paragraph>
<paragraph line="146"><bold>Satisampajaññāyā</bold>ti sattaṭṭhānikassa satisampajaññassa atthāya. <bold>Viditā vedanā uppajjantī</bold>tiādīsu khīṇāsavassa vatthu viditaṃ hoti ārammaṇaṃ viditaṃ vatthārammaṇaṃ viditaṃ. Vatthārammaṇaviditatāya evaṃ vedanā uppajjanti, evaṃ tiṭṭhanti, evaṃ nirujjhanti. Na kevalañca vedanā eva idha vuttā <pageBreak edition="P" number="3.1008" /> saññādayopi <pageBreak edition="M" number="3.0190" />, avuttā cetanādayopi, viditā ca uppajjanti ceva tiṭṭhanti ca nirujjhanti ca. Api ca vedanāya uppādo vidito hoti, upaṭṭhānaṃ viditaṃ hoti. Avijjāsamudayā vedanāsamudayo, taṇhāsamudayā kammasamudayo, phassasamudayā vedanāyasamudayo. Nibbattilakkhaṇaṃ passantopi vedanākkhandhassa samudayaṃ passati. Evaṃ vedanāya uppādo vidito hoti. Kathaṃ vedanāya upaṭṭhānaṃ viditaṃ hoti? Aniccato manasikaroto khayatūpaṭṭhānaṃ viditaṃ hoti. Dukkhato manasikaroto bhayatūpaṭṭhānaṃ viditaṃ hoti. Anattato manasikaroto suññatūpaṭṭhānaṃ viditaṃ hoti. Evaṃ vedanāya upaṭṭhānaṃ viditaṃ hoti, khayato bhayato suññato jānāti. Kathaṃ vedanāya atthaṅgamo vidito hoti? Avijjānirodhā vedanānirodho.…Pe… evaṃ vedanāya atthaṅgamo vidito hoti. Imināpi nayenettha attho veditabbo.</paragraph>
<paragraph line="147"><bold>Iti</bold><pageBreak edition="V" number="3.0173" /><bold>rūpa</bold>ntiādi vuttanayameva. <bold>Ayaṃ āvuso samādhibhāvanā</bold>ti ayaṃ āsavānaṃ khayañāṇassa pādakajjhānasamādhibhāvanā.</paragraph>
<paragraph line="148" number="308"><bold>Appamaññā</bold>ti pamāṇaṃ agahetvā anavasesapharaṇavasena appamaññāva. Anupadavaṇṇanā pana bhāvanāsamādhividhānañca etāsaṃ visuddhimagge vitthāritameva. Arūpakathāpi visuddhimagge vitthāritāva.</paragraph>
<paragraph line="149"><bold>Apassenānī</bold>ti apassayāni. <bold>Saṅkhāyā</bold>ti ñāṇena ñatvā. <bold>Paṭisevatī</bold>ti ñāṇena ñatvā sevitabbayuttakameva sevati. Tassa ca vitthāro ‘‘paṭisaṅkhā yoniso cīvaraṃ paribhuñjatī’’tiādinā nayena veditabbo. <bold>Saṅkhāyekaṃ adhivāsetī</bold>ti ñāṇena ñatvā adhivāsetabbayuttakameva adhivāseti. Vitthāro panettha ‘‘paṭisaṅkhā yoniso khamo hoti sītassā’’tiādinā nayena veditabbo. <bold>Parivajjetī</bold>ti ñāṇena ñatvā parivajjetuṃ yuttameva parivajjeti. Tassa vitthāro ‘‘paṭisaṅkhā yoniso caṇḍaṃ hatthiṃ parivajjetī’’tiādinā nayena veditabbo. <bold>Vinodetī</bold>ti ñāṇena ñatvā vinodetabbameva vinodeti, nudati nīharati anto pavisituṃ na deti. Tassa vitthāro ‘‘uppannaṃ <pageBreak edition="P" number="3.1009" /> kāmavitakkaṃ nādhivāsetī’’tiādinā nayena veditabbo.</paragraph>
<subhead line="150">Ariyavaṃsacatukkavaṇṇanā</subhead>
<paragraph line="151" number="309"><bold>Ariyavaṃsā</bold>ti <pageBreak edition="M" number="3.0191" /> ariyānaṃ vaṃsā. Yathā hi khattiyavaṃso, brāhmaṇavaṃso, vessavaṃso, suddavaṃso, samaṇavaṃso, kulavaṃso, rājavaṃso, evaṃ ayampi aṭṭhamo ariyavaṃso ariyatanti ariyapaveṇī nāma hoti. So kho panāyaṃ ariyavaṃso imesaṃ vaṃsānaṃ mūlagandhādīnaṃ kāḷānusāritagandhādayo viya aggamakkhāyati. Ke pana te ariyā yesaṃ ete vaṃsāti? Ariyā vuccanti buddhā ca paccekabuddhā ca tathāgatasāvakā ca, etesaṃ ariyānaṃ vaṃsāti <bold>ariyavaṃsā.</bold> Ito pubbe hi satasahassakappādhikānaṃ catunnaṃ asaṅkhyeyyānaṃ matthake taṇhaṅkaro medhaṅkaro saraṇaṅkaro dīpaṅkaroti cattāro buddhā uppannā, te ariyā, tesaṃ ariyānaṃ vaṃsāti ariyavaṃsā. Tesaṃ buddhānaṃ parinibbānato aparabhāge asaṅkhyeyyaṃ atikkamitvā koṇḍañño nāma buddho uppanno…pe… imasmiṃ kappe kakusandho, koṇāgamano, kassapo, amhākaṃ bhagavā gotamoti cattāro buddhā uppannā. Tesaṃ ariyānaṃ vaṃsāti ariyavaṃsā. Apica atītānāgatapaccuppannānaṃ sabbabuddhapaccekabuddhabuddhasāvakānaṃ ariyānaṃ vaṃsāti ariyavaṃsā. Te kho <pageBreak edition="V" number="3.0174" /> panete <bold>aggaññā</bold> aggāti jānitabbā. <bold>Rattaññā</bold> dīgharattaṃ pavattāti jānitabbā. <bold>Vaṃsaññā</bold> vaṃsāti jānitabbā.</paragraph>
<paragraph line="152"><bold>Porāṇā</bold>ti na adhunuppattikā. <bold>Asaṃkiṇṇā</bold> avikiṇṇā anapanītā. <bold>Asaṃkiṇṇapubbā</bold> atītabuddhehi na saṃkiṇṇapubbā. ‘‘Kiṃ imehī’’ti na apanītapubbā? <bold>Na saṅkīyantī</bold>ti idānipi na apanīyanti. <bold>Na saṅkīyissantī</bold>ti anāgatabuddhehipi na apanīyissanti, ye loke viññū samaṇabrāhmaṇā, tehi appaṭikuṭṭhā, samaṇehi brāhmaṇehi viññūhi aninditā agarahitā.</paragraph>
<paragraph line="153"><bold>Santuṭṭho hotī</bold>ti paccayasantosavasena santuṭṭho hoti. <bold>Itarītarena cīvarenā</bold>ti thūlasukhumalūkhapaṇītathirajiṇṇānaṃ yena kenaci. Atha kho yathāladdhādīnaṃ itarītarena yena kenaci santuṭṭho hotīti attho. Cīvarasmiñhi tayo santosā – yathālābhasantoso, yathābalasantoso, yathāsāruppasantosoti. Piṇḍapātādīsupi eseva nayo. Tesaṃ vitthārakathā sāmaññaphale vuttanayeneva veditabbā. Ime tayo santose sandhāya ‘‘santuṭṭho hoti, itarītarena yathāladdhādīsu yena kenaci cīvarena santuṭṭho hotī’’ti vuttaṃ.</paragraph>
<paragraph line="154">Ettha <pageBreak edition="M" number="3.0192" /><pageBreak edition="P" number="3.1010" /> ca cīvaraṃ jānitabbaṃ, cīvarakkhettaṃ jānitabbaṃ, paṃsukūlaṃ jānitabbaṃ, cīvarasantoso jānitabbo, cīvarapaṭisaṃyuttāni dhutaṅgāni jānitabbāni. Tattha <bold>cīvaraṃ jānitabba</bold>nti khomādīni cha cīvarāni dukūlādīni cha anulomacīvarāni jānitabbāni. Imāni dvādasa kappiyacīvarāni. Kusacīraṃ vākacīraṃ phalakacīraṃ kesakambalaṃ vāḷakambalaṃ potthako cammaṃ ulūkapakkhaṃ rukkhadussaṃ latādussaṃ erakadussaṃ kadalidussaṃ veḷudussanti evamādīni pana akappiyacīvarāni. <bold>Cīvarakkhetta</bold>nti ‘‘saṅghato vā gaṇato vā ñātito vā mittato vā attano vā dhanena paṃsukūlaṃ vā’’ti evaṃ uppajjanato cha khettāni, aṭṭhannañca mātikānaṃ vasena <bold>aṭṭha khettāni</bold> jānitabbāni. <bold>Paṃsukūla</bold>nti sosānikaṃ, pāpaṇikaṃ, rathiyaṃ saṅkārakūṭakaṃ, sotthiyaṃ, sinānaṃ, titthaṃ, gatapaccāgataṃ, aggidaḍḍhaṃ, gokhāyitaṃ upacikakhāyitaṃ, undūrakhāyitaṃ, antacchinnaṃ, dasācchinnaṃ, dhajāhaṭaṃ, thūpaṃ, samaṇacīvaraṃ, sāmuddiyaṃ, ābhisekiyaṃ, panthikaṃ, vātāhaṭaṃ, iddhimayaṃ, devadattiyanti tevīsati paṃsukūlāni veditabbāni.</paragraph>
<paragraph line="155">Ettha ca <bold>sotthiya</bold>nti gabbhamalaharaṇaṃ. <bold>Gatapaccāgata</bold>nti matakasarīraṃ pārupitvā susānaṃ netvā ānītacīvaraṃ. <bold>Dhajāhaṭa</bold>nti dhajaṃ ussāpetvā tato ānītaṃ. <bold>Thūpa</bold>nti vammike pūjitacīvaraṃ <pageBreak edition="V" number="3.0175" />. <bold>Sāmuddiya</bold>nti samuddavīcīhi thalaṃ pāpitaṃ. <bold>Panthika</bold>nti panthaṃ gacchantehi corabhayena pāsāṇehi koṭṭetvā pārutacīvaraṃ. <bold>Iddhimaya</bold>nti ehibhikkhucīvaraṃ. Sesaṃ pākaṭameva.</paragraph>
<paragraph line="156"><bold>Cīvarasantoso</bold>ti vīsati cīvarasantosā, vitakkasantoso, gamanasantoso, pariyesanasantoso, paṭilābhasantoso, mattappaṭiggahaṇasantoso, loluppavivajjanasantoso, yathālābhasantoso, yathābalasantoso, yathāsāruppasantoso, udakasantoso, dhovanasantoso, karaṇasantoso, parimāṇasantoso, suttasantoso, sibbanasantoso, rajanasantoso, kappasantoso, paribhogasantoso, sannidhiparivajjanasantoso, vissajjanasantosoti.</paragraph>
<paragraph line="157">Tattha sādakabhikkhunā temāsaṃ nibaddhavāsaṃ vasitvā ekamāsamattaṃ vitakketuṃ vaṭṭati. So hi pavāretvā cīvaramāse cīvaraṃ karoti. Paṃsukūliko <pageBreak edition="M" number="3.0193" /> aḍḍhamāseneva karoti. Iti māsaḍḍhamāsamattaṃ vitakkanaṃ vitakkasantoso. Vitakkasantosena pana santuṭṭhena bhikkhunā pācīnakkhaṇḍarājivāsikapaṃsukūlikattherasadisena <pageBreak edition="P" number="3.1011" /> bhavitabbaṃ.</paragraph>
<paragraph line="158"><bold>Thero</bold> kira cetiyapabbatavihāre cetiyaṃ vandissāmīti āgato cetiyaṃ vanditvā cintesi ‘‘mayhaṃ cīvaraṃ jiṇṇaṃ bahūnaṃ vasanaṭṭhāne labhissāmī’’ti. So mahāvihāraṃ gantvā saṅghattheraṃ disvā vasanaṭṭhānaṃ pucchitvā tattha vuttho punadivase cīvaraṃ ādāya āgantvā theraṃ vandi. Thero kiṃ āvusoti āha. Gāmadvāraṃ, bhante, gamissāmīti. Ahampāvuso, gamissāmīti. Sādhu, bhanteti gacchanto mahābodhidvārakoṭṭhake ṭhatvā puññavantānaṃ vasanaṭṭhāne manāpaṃ labhissāmīti cintetvā aparisuddho me vitakkoti tatova paṭinivatti. Punadivase ambaṅgaṇasamīpato, punadivase mahācetiyassa uttaradvārato, tatheva paṭinivattitvā catutthadivase therassa santikaṃ agamāsi. Thero imassa bhikkhuno vitakko na parisuddho bhavissatīti cīvaraṃ gahetvā tena saddhiṃyeva pañhaṃ pucchamāno gāmaṃ pāvisi. Tañca rattiṃ eko manusso uccārapalibuddho sāṭakeyeva vaccaṃ katvā taṃ saṅkāraṭṭhāne chaḍḍesi. <bold>Paṃsukūlikatthero</bold> taṃ nīlamakkhikāhi samparikiṇṇaṃ disvā añjaliṃ paggahesi. Mahāthero ‘‘kiṃ, āvuso, saṅkāraṭṭhānassa añjaliṃ paggaṇhāsī’’ti? ‘‘Nāhaṃ, bhante, saṅkāraṭṭhānassa añjaliṃ paggaṇhāmi, mayhaṃ pitu dasabalassa paggaṇhāmi, puṇṇadāsiyā sarīraṃ pārupitvā chaḍḍitaṃ paṃsukūlaṃ tumbamatte pāṇake vidhunitvā susānato gaṇhantena dukkaraṃ kataṃ, bhante’’ti. Mahāthero ‘‘parisuddho vitakko paṃsukūlikassā’’ti cintesi. Paṃsukūlikattheropi tasmiṃyeva ṭhāne ṭhito vipassanaṃ vaḍḍhetvā <pageBreak edition="V" number="3.0176" /> tīṇi phalāni patto taṃ sāṭakaṃ gahetvā cīvaraṃ katvā pārupitvā pācīnakkhaṇḍarājiṃ gantvā aggaphalaṃ arahattaṃ pāpuṇi.</paragraph>
<paragraph line="159">Cīvaratthāya gacchantassa pana ‘‘kattha labhissāmī’’ti acintetvā kammaṭṭhānasīseneva gamanaṃ <bold>gamanasantoso</bold> nāma.</paragraph>
<paragraph line="160">Pariyesantassa pana yena vā tena vā saddhiṃ apariyesitvā lajjiṃ pesalaṃ bhikkhuṃ gahetvā pariyesanaṃ <bold>pariyesanasantoso</bold> nāma.</paragraph>
<paragraph line="161">Evaṃ <pageBreak edition="M" number="3.0194" /> pariyesantassa āhariyamānaṃ cīvaraṃ dūrato disvā ‘‘etaṃ manāpaṃ bhavissati, etaṃ amanāpa’’nti evaṃ avitakketvā thūlasukhumādīsu yathāladdheneva <pageBreak edition="P" number="3.1012" /> santussanaṃ <bold>paṭilābhasantoso</bold> nāma.</paragraph>
<paragraph line="162">Evaṃ laddhaṃ gaṇhantassāpi ‘‘ettakaṃ dupaṭṭassa bhavissati, ettakaṃ ekapaṭṭassā’’ti attano pahonakamatteneva santussanaṃ <bold>mattappaṭiggahaṇasantoso</bold> nāma.</paragraph>
<paragraph line="163">Cīvaraṃ pariyesantassa pana ‘‘asukassa gharadvāre manāpaṃ labhissāmī’’ti acintetvā dvārapaṭipāṭiyā caraṇaṃ <bold>loluppavivajjanasantoso</bold> nāma.</paragraph>
<paragraph line="164">Lūkhapaṇītesu yena kenaci yāpetuṃ sakkontassa yathāladdheneva yāpanaṃ <bold>yathālābhasantoso</bold> nāma.</paragraph>
<paragraph line="165">Attano thāmaṃ jānitvā yena yāpetuṃ sakkoti, tena yāpanaṃ <bold>yathābalasantoso</bold> nāma.</paragraph>
<paragraph line="166">Manāpaṃ aññassa datvā attano yena kenaci yāpanaṃ <bold>yathāsāruppasantoso</bold> nāma.</paragraph>
<paragraph line="167">‘‘Kattha udakaṃ manāpaṃ, kattha amanāpa’’nti avicāretvā yena kenaci dhovanupagena udakena dhovanaṃ <bold>udakasantoso</bold> nāma. Paṇḍumattikagerukapūtipaṇṇarasakiliṭṭhāni pana udakāni vajjetuṃ vaṭṭati.</paragraph>
<paragraph line="168">Dhovantassa <pageBreak edition="V" number="3.0177" /> pana muggarādīhi apaharitvā hatthehi madditvā dhovanaṃ <bold>dhovanasantoso</bold> nāma. Tathā asujjhantaṃ paṇṇāni pakkhipitvā tāpitaudakenāpi dhovituṃ vaṭṭati.</paragraph>
<paragraph line="169">Evaṃ dhovitvā karontassa idaṃ thūlaṃ, idaṃ sukhumanti akopetvā pahonakanīhāreneva karaṇaṃ <bold>karaṇasantoso</bold> nāma.</paragraph>
<paragraph line="170">Timaṇḍalappaṭicchādanamattasseva karaṇaṃ <bold>parimāṇasantoso</bold> nāma.</paragraph>
<paragraph line="171">Cīvarakaraṇatthāya pana manāpasuttaṃ pariyesissāmīti avicāretvā rathikādīsu vā devaṭṭhāne vā āharitvā pādamūle vā ṭhapitaṃ yaṃkiñcideva suttaṃ gahetvā karaṇaṃ <bold>suttasantoso</bold> nāma.</paragraph>
<paragraph line="172">Kusibandhanakāle <pageBreak edition="M" number="3.0195" /> pana aṅgulamatte sattavāre na vijjhitabbaṃ, evaṃ karontassa hi yo bhikkhu sahāyo na hoti, tassa vattabhedopi natthi. Tivaṅgulamatte pana sattavāre vijjhitabbaṃ, evaṃ karontassa maggapaṭipannenāpi sahāyena bhavitabbaṃ. Yo na hoti, tassa vattabhedo. Ayaṃ <bold>sibbanasantoso</bold> nāma.</paragraph>
<paragraph line="173">Rajantena pana kāḷakacchakādīni pariyesantena na rajitabbaṃ. Somavakkalādīsu yaṃ labhati, tena rajitabbaṃ. Alabhantena pana manussehi araññe vākaṃ gahetvā chaḍḍitarajanaṃ vā bhikkhūhi pacitvā chaḍḍitakasaṭaṃ vā gahetvā rajitabbaṃ, ayaṃ <bold>rajanasantoso</bold> nāma.</paragraph>
<paragraph line="174">Nīlakaddamakāḷasāmesu <pageBreak edition="P" number="3.1013" /> yaṃkiñci gahetvā hatthipiṭṭhe nisinnassa paññāyamānakapakaraṇaṃ <bold>kappasantoso</bold> nāma.</paragraph>
<paragraph line="175">Hirikopīnapaṭicchādanamattavasena paribhuñjanaṃ <bold>paribhogasantoso</bold> nāma.</paragraph>
<paragraph line="176">Dussaṃ pana labhitvā suttaṃ vā sūciṃ vā kārakaṃ vā alabhantena ṭhapetuṃ vaṭṭati, labhantena na vaṭṭati. Katampi sace antevāsikādīnaṃ dātukāmo hoti, te ca asannihitā yāva āgamanā ṭhapetuṃ vaṭṭati. Āgatamattesu dātabbaṃ. Dātuṃ asakkontena adhiṭṭhātabbaṃ. Aññasmiṃ <pageBreak edition="V" number="3.0178" /> cīvare sati paccattharaṇampi adhiṭṭhātuṃ vaṭṭati. Anadhiṭṭhitameva hi sannidhi hoti. Adhiṭṭhitaṃ na hotīti <bold>mahāsīvatthero</bold> āha. Ayaṃ <bold>sannidhiparivajjanasantoso</bold> nāma.</paragraph>
<paragraph line="177">Vissajjantena pana na mukhaṃ oloketvā dātabbaṃ. Sāraṇīyadhamme ṭhatvā vissajjitabbanti ayaṃ <bold>vissajjanasantoso</bold> nāma.</paragraph>
<paragraph line="178"><bold>Cīvarapaṭisaṃyuttāni dhutaṅgāni</bold> nāma paṃsukūlikaṅgañceva tecīvarikaṅgañca. Tesaṃ vitthārakathā <bold>visuddhimaggato</bold> veditabbā. Iti cīvarasantosamahāariyavaṃsaṃ pūrayamāno bhikkhu imāni dve dhutaṅgāni gopeti. Imāni gopento cīvarasantosamahāariyavaṃsena santuṭṭho hoti.</paragraph>
<paragraph line="179"><bold>Vaṇṇavādī</bold>ti eko santuṭṭho hoti, santosassa vaṇṇaṃ na katheti, eko na santuṭṭho hoti, santosassa vaṇṇaṃ katheti, eko <pageBreak edition="M" number="3.0196" /> neva santuṭṭho hoti, na santosassa vaṇṇaṃ katheti, eko santuṭṭho ceva hoti, santosassa ca vaṇṇaṃ katheti, taṃ dassetuṃ ‘‘itarītaracīvarasantuṭṭhiyā ca vaṇṇavādī’’ti vuttaṃ.</paragraph>
<paragraph line="180"><bold>Anesana</bold>nti dūteyyapahinagamanānuyogappabhedaṃ nānappakāraṃ anesanaṃ. <bold>Appatirūpa</bold>nti ayuttaṃ. <bold>Aladdhā cā</bold>ti alabhitvā. Yathā ekacco ‘‘kathaṃ nu kho cīvaraṃ labhissāmī’’ti. Puññavantehi bhikkhūhi saddhiṃ ekato hutvā kohaññaṃ karonto uttasati paritasati, santuṭṭho bhikkhu evaṃ aladdhā cīvaraṃ na paritasati. <bold>Laddhā cā</bold>ti dhammena samena labhitvā. <bold>Agadhito</bold>ti vigatalobhagiddho. <bold>Amucchito</bold>ti adhimattataṇhāya mucchaṃ anāpanno. <bold>Anajjhāpanno</bold>ti taṇhāya anotthato apariyonaddho. <bold>Ādīnavadassāvī</bold>ti anesanāpattiyañca gedhitaparibhoge ca ādīnavaṃ passamāno. <bold>Nissaraṇapañño</bold>ti ‘‘yāvadeva sītassa paṭighātāyā’’ti vuttaṃ nissaraṇameva pajānanto.</paragraph>
<paragraph line="181"><bold>Itarītaracīvarasantuṭṭhiyā</bold>ti <pageBreak edition="P" number="3.1014" /> yena kenaci cīvarena santuṭṭhiyā. <bold>Nevattānukkaṃsetī</bold>ti ‘‘ahaṃ paṃsukūliko mayā upasampadamāḷeyeva paṃsukūlikaṅgaṃ gahitaṃ, ko mayā sadiso atthī’’ti attukkaṃsanaṃ na karoti. <bold>Na paraṃ vambhetī</bold>ti ‘‘ime panaññe bhikkhū na paṃsukūlikā’’ti vā ‘‘paṃsukūlikaṅgamattampi etesaṃ natthī’’ti vā evaṃ paraṃ na vambheti. <bold>Yo hi tattha dakkho</bold>ti yo tasmiṃ cīvarasantose, vaṇṇavādādīsu vā dakkho cheko byatto. <bold>Analaso</bold>ti sātaccakiriyāya <pageBreak edition="V" number="3.0179" /> ālasiyavirahito. <bold>Sampajāno paṭissato</bold>ti sampajānapaññāya ceva satiyā ca yutto. <bold>Ariyavaṃse ṭhito</bold>ti ariyavaṃse patiṭṭhito.</paragraph>
<paragraph line="182"><bold>Itarītarena piṇḍapātenā</bold>ti yena kenaci piṇḍapātena. Etthāpi piṇḍapāto jānitabbo. Piṇḍapātakkhettaṃ jānitabbaṃ, piṇḍapātasantoso jānitabbo, piṇḍapātapaṭisaṃyuttaṃ dhutaṅgaṃ jānitabbaṃ. Tattha <bold>piṇḍapāto</bold>ti ‘‘odano, kummāso, sattu, maccho, maṃsaṃ, khīraṃ, dadhi, sappi, navanītaṃ, telaṃ, madhu, phāṇitaṃ, yāgu, khādanīyaṃ, sāyanīyaṃ, lehanīya’’nti soḷasa piṇḍapātā.</paragraph>
<paragraph line="183"><bold>Piṇḍapātakkhetta</bold>nti <pageBreak edition="M" number="3.0197" /> saṅghabhattaṃ, uddesabhattaṃ, nimantanaṃ, salākabhattaṃ, pakkhikaṃ, uposathikaṃ, pāṭipadikaṃ, āgantukabhattaṃ, gamikabhattaṃ, gilānabhattaṃ, gilānupaṭṭhākabhattaṃ, dhurabhattaṃ, kuṭibhattaṃ, vārabhattaṃ, vihārabhattanti pannarasa piṇḍapātakkhettāni.</paragraph>
<paragraph line="184"><bold>Piṇḍapātasantoso</bold>ti piṇḍapāte vitakkasantoso, gamanasantoso, pariyesanasantoso paṭilābhasantoso, paṭiggahaṇasantoso, mattappaṭiggahaṇasantoso, loluppavivajjanasantoso, yathālābhasantoso, yathābalasantoso, yathāsāruppasantoso, upakārasantoso, parimāṇasantoso, paribhogasantoso, sannidhiparivajjanasantoso, vissajjanasantosoti pannarasa santosā.</paragraph>
<paragraph line="185">Tattha sādako bhikkhu mukhaṃ dhovitvā vitakketi. Piṇḍapātikena pana gaṇena saddhiṃ caratā sāyaṃ therūpaṭṭhānakāle ‘‘sve kattha piṇḍāya carissāmāti asukagāme, bhante’’ti, ettakaṃ cintetvā tato paṭṭhāya na vitakketabbaṃ. Ekacārikena vitakkamāḷake ṭhatvā vitakketabbaṃ. Tato paraṃ vitakkento ariyavaṃsā cuto hoti paribāhiro. Ayaṃ <bold>vitakkasantoso</bold> nāma.</paragraph>
<paragraph line="186">Piṇḍāya pavisantena ‘‘kuhiṃ labhissāmī’’ti acintetvā <pageBreak edition="P" number="3.1015" /> kammaṭṭhānasīsena gantabbaṃ. Ayaṃ <bold>gamanasantoso</bold> nāma.</paragraph>
<paragraph line="187">Pariyesantena yaṃ vā taṃ vā agahetvā lajjiṃ pesalameva gahetvā pariyesitabbaṃ. Ayaṃ <bold>pariyesanasantoso</bold> nāma.</paragraph>
<paragraph line="188">Dūratova <pageBreak edition="V" number="3.0180" /> āhariyamānaṃ disvā ‘‘etaṃ manāpaṃ, etaṃ amanāpa’’nti cittaṃ na uppādetabbaṃ. Ayaṃ <bold>paṭilābhasantoso</bold> nāma.</paragraph>
<paragraph line="189">‘‘Imaṃ manāpaṃ gaṇhissāmi, imaṃ amanāpaṃ na gaṇhissāmī’’ti acintetvā yaṃkiñci yāpanamattaṃ gahetabbameva, ayaṃ <bold>paṭiggahaṇasantoso</bold> nāma.</paragraph>
<paragraph line="190">Ettha pana deyyadhammo bahu, dāyako appaṃ dātukāmo, appaṃ gahetabbaṃ. Deyyadhammo bahu, dāyakopi bahuṃ dātukāmo, pamāṇeneva gahetabbaṃ. Deyyadhammo na bahu, dāyakopi appaṃ dātukāmo, appaṃ gahetabbaṃ. Deyyadhammo na bahu, dāyako pana bahuṃ dātukāmo, pamāṇena gahetabbaṃ. Paṭiggahaṇasmiñhi <pageBreak edition="M" number="3.0198" /> mattaṃ ajānanto manussānaṃ pasādaṃ makkheti, saddhādeyyaṃ vinipāteti, sāsanaṃ na karoti, vijātamātuyāpi cittaṃ gahetuṃ na sakkoti. Iti mattaṃ jānitvāva paṭiggahetabbanti ayaṃ <bold>mattappaṭiggahaṇasantoso</bold> nāma.</paragraph>
<paragraph line="191">Saddhakulāniyeva agantvā dvārappaṭipāṭiyā gantabbaṃ. Ayaṃ <bold>loluppavivajjanasantoso</bold> nāma. <bold>Yathālābhasantosā</bold>dayo cīvare vuttanayā eva.</paragraph>
<paragraph line="192">Piṇḍapātaṃ paribhuñjitvā samaṇadhammaṃ anupālessāmīti evaṃ upakāraṃ ñatvā paribhuñjanaṃ <bold>upakārasantoso</bold> nāma.</paragraph>
<paragraph line="193">Pattaṃ pūretvā ānītaṃ na paṭiggahetabbaṃ, anupasampanne sati tena gāhāpetabbaṃ, asati harāpetvā paṭiggahaṇamattaṃ gahetabbaṃ. Ayaṃ <bold>parimāṇasantoso</bold> nāma.</paragraph>
<paragraph line="194">‘‘Jighacchāya paṭivinodanaṃ idamettha nissaraṇa’’nti evaṃ paribhuñjanaṃ <bold>paribhogasantoso</bold> nāma.</paragraph>
<paragraph line="195">Nidahitvā na paribhuñjitabbanti ayaṃ <bold>sannidhiparivajjanasantoso</bold> nāma.</paragraph>
<paragraph line="196">Mukhaṃ anoloketvā sāraṇīyadhamme ṭhitena vissajjetabbaṃ. Ayaṃ <bold>vissajjanasantoso</bold> nāma.</paragraph>
<paragraph line="197"><bold>Piṇḍapātapaṭisaṃyuttāni</bold> pana pañca dhutaṅgāni – piṇḍapātikaṅgaṃ, sapadānacārikaṅgaṃ, ekāsanikaṅgaṃ <pageBreak edition="V" number="3.0181" />, pattapiṇḍikaṅgaṃ, khalupacchābhattikaṅganti. Tesaṃ vitthārakathā visuddhimagge vuttā. Iti piṇḍapātasantosamahāariyavaṃsaṃ pūrayamāno bhikkhu imāni pañca dhutaṅgāni gopeti. Imāni gopento piṇḍapātasantosamahāariyavaṃsena santuṭṭho hoti. ‘‘Vaṇṇavādī’’tiādīni vuttanayeneva veditabbāni.</paragraph>
<paragraph line="198"><bold>Senāsanenā</bold>ti idha senāsanaṃ jānitabbaṃ, senāsanakkhettaṃ <pageBreak edition="P" number="3.1016" /> jānitabbaṃ, senāsanasantoso jānitabbo, senāsanapaṭisaṃyuttaṃ dhutaṅgaṃ jānitabbaṃ. Tattha <bold>senāsana</bold>nti mañco, pīṭhaṃ, bhisi, bimbohanaṃ, vihāro, aḍḍhayogo, pāsādo, hammiyaṃ, guhā, leṇaṃ, aṭṭo, māḷo <pageBreak edition="M" number="3.0199" />, veḷugumbo, rukkhamūlaṃ, yattha vā pana bhikkhū paṭikkamantīti imāni pannarasa senāsanāni.</paragraph>
<paragraph line="199"><bold>Senāsanakkhetta</bold>nti ‘‘saṅghato vā gaṇato vā ñātito vā mittato vā attano vā dhanena paṃsukūlaṃ vā’’ti cha khettāni.</paragraph>
<paragraph line="200"><bold>Senāsanasantoso</bold>ti senāsane vitakkasantosādayo pannarasa santosā. Te piṇḍapāte vuttanayeneva veditabbā. <bold>Senāsanapaṭisaṃyuttāni</bold> pana pañca dhutaṅgāni – āraññikaṅgaṃ, rukkhamūlikaṅgaṃ, abbhokāsikaṅgaṃ, sosānikaṅgaṃ, yathāsantatikaṅganti. Tesaṃ vitthārakathā visuddhimagge vuttā. Iti senāsanasantosamahāariyavaṃsaṃ pūrayamāno bhikkhu imāni pañca dhutaṅgāni gopeti. Imāni gopento senāsanasantosamahāariyavaṃsena santuṭṭho hoti.</paragraph>
<paragraph line="201">Gilānapaccayo pana piṇḍapāteyeva paviṭṭho. Tattha yathālābhayathābalayathāsāruppasantoseneva santussitabbaṃ. Nesajjikaṅgaṃ bhāvanārāmaariyavaṃsaṃ bhajati. Vuttampi cetaṃ –</paragraph>
<gatha1 line="202">‘‘Pañca senāsane vuttā, pañca āhāranissitā;</gatha1>
<gathalast line="203">Eko vīriyasaṃyutto, dve ca cīvaranissitā’’ti.</gathalast>
<paragraph line="204">Iti āyasmā dhammasenāpati sāriputtatthero pathaviṃ pattharamāno viya sāgarakucchiṃ pūrayamāno viya ākāsaṃ vitthārayamāno viya ca paṭhamaṃ cīvarasantosaṃ ariyavaṃsaṃ kathetvā candaṃ uṭṭhāpento viya sūriyaṃ ullaṅghento viya ca dutiyaṃ piṇḍapātasantosaṃ kathetvā sineruṃ ukkhipento viya tatiyaṃ senāsanasantosaṃ ariyavaṃsaṃ kathetvā idāni sahassanayappaṭimaṇḍitaṃ catutthaṃ <pageBreak edition="V" number="3.0182" /> bhāvanārāmaṃ ariyavaṃsaṃ kathetuṃ <bold>puna caparaṃ āvuso bhikkhu pahānārāmo hotī</bold>ti desanaṃ ārabhi.</paragraph>
<paragraph line="205">Tattha āramanaṃ ārāmo, abhiratīti attho. Pañcavidhe pahāne ārāmo assāti <bold>pahānārāmo.</bold> Kāmacchandaṃ pajahanto ramati, nekkhammaṃ bhāvento ramati, byāpādaṃ pajahanto ramati…pe… sabbakilese pajahanto ramati, arahattamaggaṃ bhāvento ramatīti evaṃ pahāne ratoti <bold>pahānarato</bold><pageBreak edition="M" number="3.0200" />. Vuttanayeneva <pageBreak edition="P" number="3.1017" /> bhāvanāya ārāmo assāti <bold>bhāvanārāmo.</bold> Bhāvanāya ratoti <bold>bhāvanārato.</bold></paragraph>
<paragraph line="206">Imesu pana catūsu ariyavaṃsesu purimehi tīhi terasannaṃ dhutaṅgānaṃ catupaccayasantosassa ca vasena sakalaṃ vinayapiṭakaṃ kathitaṃ hoti. Bhāvanārāmena avasesaṃ piṭakadvayaṃ. Imaṃ pana bhāvanārāmataṃ ariyavaṃsaṃ kathentena bhikkhunā paṭisambhidāmagge nekkhammapāḷiyā kathetabbo. Dīghanikāye dasuttarasuttantapariyāyena kathetabbo. Majjhimanikāye satipaṭṭhānasuttantapariyāyena kathetabbo. Abhidhamme niddesapariyāyena kathetabbo.</paragraph>
<paragraph line="207">Tattha <bold>paṭisambhidāmagge nekkhammapāḷiyā</bold>ti so nekkhammaṃ bhāvento ramati, kāmacchandaṃ pajahanto ramati. Abyāpādaṃ byāpādaṃ. Ālokasaññaṃ, thinamiddhaṃ. Avikkhepaṃ uddhaccaṃ. Dhammavavatthānaṃ, vicikicchaṃ. Ñāṇaṃ, avijjaṃ. Pāmojjaṃ, aratiṃ. Paṭhamaṃ jhānaṃ, pañca nīvaraṇe. Dutiyaṃ jhānaṃ, vitakkavicāre. Tatiyaṃ jhānaṃ, pītiṃ. Catutthaṃ jhānaṃ, sukhadukkhe. Ākāsānañcāyatanasamāpattiṃ bhāvento ramati, rūpasaññaṃ paṭighasaññaṃ nānattasaññaṃ pajahanto ramati. Viññāṇañcāyatanasamāpattiṃ…pe… nevasaññānāsaññāyatanasamāpattiṃ bhāvento ramati, ākiñcaññāyatanasaññaṃ pajahanto ramati.</paragraph>
<paragraph line="208">Aniccānupassanaṃ bhāvento ramati, niccasaññaṃ pajahanto ramati. Dukkhānupassanaṃ, sukhasaññaṃ. Anattānupassanaṃ, attasaññaṃ. Nibbidānupassanaṃ, nandiṃ. Virāgānupassanaṃ, rāgaṃ. Nirodhānupassanaṃ, samudayaṃ. Paṭinissaggānupassanaṃ, ādānaṃ. Khayānupassanaṃ, ghanasaññaṃ. Vayānupassanaṃ, āyūhanaṃ. Vipariṇāmānupassanaṃ, dhuvasaññaṃ. Animittānupassanaṃ, nimittaṃ. Apaṇihitānupassanaṃ, paṇidhiṃ. Suññatānupassanaṃ abhinivesaṃ. Adhipaññādhammavipassanaṃ, sārādānābhinivesaṃ. Yathābhūtañāṇadassanaṃ, sammohābhinivesaṃ. Ādīnavānupassanaṃ, ālayābhinivesaṃ. Paṭisaṅkhānupassanaṃ, appaṭisaṅkhaṃ. Vivaṭṭānupassanaṃ, saṃyogābhinivesaṃ. Sotāpattimaggaṃ <pageBreak edition="V" number="3.0183" />, diṭṭhekaṭṭhe kilese. Sakadāgāmimaggaṃ, oḷārike kilese. Anāgāmimaggaṃ, aṇusahagate kilese. Arahattamaggaṃ bhāvento ramati, sabbakilese pajahanto ramatīti evaṃ <pageBreak edition="P" number="3.1018" /><bold>paṭisambhidāmagge</bold> nekkhammapāḷiyā kathetabbo.</paragraph>
<paragraph line="209"><bold>Dīghanikāye</bold><pageBreak edition="M" number="3.0201" /><bold>dasuttarasuttantapariyāyenā</bold>ti ekaṃ dhammaṃ bhāvento ramati, ekaṃ dhammaṃ pajahanto ramati…pe… dasa dhamme bhāvento ramati, dasa dhamme pajahanto ramati. Katamaṃ ekaṃ dhammaṃ bhāvento ramati? Kāyagatāsatiṃ sātasahagataṃ. Imaṃ ekaṃ dhammaṃ bhāvento ramati. Katamaṃ ekaṃ dhammaṃ pajahanto ramati? Asmimānaṃ. Imaṃ ekaṃ dhammaṃ pajahanto ramati. Katame dve dhamme…pe… katame dasa dhamme bhāvento ramati? Dasa kasiṇāyatanāni. Ime dasa dhamme bhāvento ramati. Katame dasa dhamme pajahanto ramati? Dasa micchatte. Ime dasa dhamme pajahanto ramati. Evaṃ kho, bhikkhave, bhikkhu bhāvanārāmo hotīti evaṃ dīghanikāye dasuttarasuttantapariyāyena kathetabbo.</paragraph>
<paragraph line="210"><bold>Majjhimanikāye satipaṭṭhānasuttantapariyāyenā</bold>ti ekāyano, bhikkhave, maggo sattānaṃ visuddhiyā, sokaparidevānaṃ samatikkamāya, dukkhadomanassānaṃ atthaṅgamāya, ñāyassa adhigamāya, nibbānassa sacchikiriyāya yadidaṃ cattāro satipaṭṭhānā. Katame cattāro? Idha, bhikkhave, bhikkhu kāye kāyānupassī viharati… vedanāsu vedanānupassī… citte cittānupassī… dhammesu dhammānupassī… ‘atthi dhammā’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati na ca kiñci loke upādiyati. Evampi, bhikkhave, bhikkhu bhāvanārāmo hoti bhāvanārato, pahānārāmo hoti pahānarato. Puna caparaṃ, bhikkhave, bhikkhu gacchanto vā gacchāmīti pajānāti…pe… puna caparaṃ, bhikkhave, bhikkhu seyyathāpi passeyya sarīraṃ sivathikāya chaḍḍitaṃ…pe… pūtīni cuṇṇakajātāni. So imameva kāyaṃ upasaṃharati, ayampi kho kāyo evaṃdhammo evaṃbhāvī evaṃanatītoti. Iti ajjhattaṃ vā kāye kāyānupassī viharati…pe… evampi kho, bhikkhave, bhikkhu bhāvanārāmo hotīti evaṃ majjhimanikāye satipaṭṭhānasuttantapariyāyena kathetabbo.</paragraph>
<paragraph line="211"><bold>Abhidhamme niddesapariyāyenā</bold>ti sabbepi saṅkhate aniccato dukkhato rogato gaṇḍato…pe… saṃkilesikadhammato passanto ramati. Ayaṃ, bhikkhave, bhikkhu bhāvanārāmo hotīti evaṃ niddesapariyāyena kathetabbo.</paragraph>
<paragraph line="212"><bold>Neva</bold><pageBreak edition="V" number="3.0184" /><bold>attānukkaṃsetī</bold>ti ajja me saṭṭhi vā sattati vā vassāni aniccaṃ dukkhaṃ anattāti vipassanāya kammaṃ karontassa, ko mayā sadiso atthīti evaṃ attukkaṃsanaṃ na karoti. <bold>Na paraṃ vambhetī</bold>ti aniccaṃ dukkhanti vipassanāmattakampi natthi, kiṃ ime vissaṭṭhakammaṭṭhānā carantīti <pageBreak edition="P" number="3.1019" /> evaṃ paraṃ vambhanaṃ na karoti. Sesaṃ vuttanayameva.</paragraph>
<paragraph line="213" number="310"><bold>Padhānānī</bold>ti <pageBreak edition="M" number="3.0202" /> uttamavīriyāni. <bold>Saṃvarapadhāna</bold>nti cakkhādīni saṃvarantassa uppannavīriyaṃ. <bold>Pahānapadhāna</bold>nti kāmavitakkādayo pajahantassa uppannavīriyaṃ. <bold>Bhāvanāpadhāna</bold>nti bojjhaṅge bhāventassa uppannavīriyaṃ. <bold>Anurakkhaṇāpadhāna</bold>nti samādhinimittaṃ anurakkhantassa uppannavīriyaṃ.</paragraph>
<paragraph line="214"><bold>Vivekanissita</bold>ntiādīsu viveko virāgo nirodhoti tīṇipi nibbānassa nāmāni. Nibbānañhi upadhivivekattā <bold>viveko.</bold> Taṃ āgamma rāgādayo virajjantīti <bold>virāgo.</bold> Nirujjhantīti <bold>nirodho.</bold> Tasmā ‘‘vivekanissita’’ntiādīsu ārammaṇavasena adhigantabbavasena vā nibbānanissitanti attho. <bold>Vossaggapariṇāmi</bold>nti ettha dve vossaggā pariccāgavossaggo ca pakkhandanavossaggo ca. Tattha vipassanā tadaṅgavasena kilese ca khandhe ca pariccajatīti pariccāgavossaggo. Maggo ārammaṇavasena nibbānaṃ pakkhandatīti pakkhandanavossaggo. Tasmā vossaggapariṇāminti yathā bhāviyamāno satisambojjhaṅgo vossaggatthāya pariṇamati, vipassanābhāvañca maggabhāvañca pāpuṇāti, evaṃ bhāvetīti ayamettha attho. Sesapadesupi eseva nayo.</paragraph>
<paragraph line="215"><bold>Bhadraka</bold>nti bhaddakaṃ. <bold>Samādhinimittaṃ</bold> vuccati aṭṭhikasaññādivasena adhigato samādhiyeva. <bold>Anurakkhatī</bold>ti samādhiparibandhakadhamme rāgadosamohe sodhento rakkhati. Ettha ca aṭṭhikasaññādikā pañceva saññā vuttā. Imasmiṃ pana ṭhāne dasapi asubhāni vitthāretvā kathetabbāni. Tesaṃ vitthāro visuddhimagge vuttoyeva.</paragraph>
<paragraph line="216"><bold>Dhamme ñāṇa</bold>nti ekapaṭivedhavasena catusaccadhamme ñāṇaṃ catusaccabbhantare nirodhasacce dhamme ñāṇañca <pageBreak edition="P" number="3.1020" />. Yathāha – ‘‘tattha katamaṃ dhamme ñāṇaṃ? Catūsu maggesu catūsu phalesu ñāṇa’’nti (vibha. 796). <bold>Anvaye ñāṇa</bold>nti cattāri saccāni paccakkhato disvā yathā idāni, evaṃ atītepi anāgatepi imeva pañcakkhandhā dukkhasaccaṃ, ayameva taṇhā samudayasaccaṃ, ayameva nirodho nirodhasaccaṃ, ayameva maggo maggasaccanti evaṃ tassa ñāṇassa anugatiyaṃ ñāṇaṃ. Tenāha <pageBreak edition="V" number="3.0185" /> – ‘‘so iminā dhammena ñātena diṭṭhena pattena viditena pariyogāḷhena atītānāgatena nayaṃ netī’’ti. <bold>Pariye ñāṇa</bold>nti paresaṃ cittaparicchede <pageBreak edition="M" number="3.0203" /> ñāṇaṃ. Yathāha – ‘‘tattha katamaṃ pariye ñāṇaṃ? Idha bhikkhu parasattānaṃ parapuggalānaṃ cetasā ceto paricca jānātī’’ti (vibha. 796) vitthāretabbaṃ. Ṭhapetvā pana imāni tīṇi ñāṇāni avasesaṃ <bold>sammutiñāṇaṃ</bold> nāma. Yathāha – ‘‘tattha katamaṃ sammutiñāṇaṃ? Ṭhapetvā dhamme ñāṇaṃ ṭhapetvā anvaye ñāṇaṃ ṭhapetvā paricchede ñāṇaṃ avasesaṃ sammutiñāṇa’’nti (vibha. 796).</paragraph>
<paragraph line="217"><bold>Dukkhe ñāṇā</bold>dīhi arahattaṃ pāpetvā ekassa bhikkhuno niggamanaṃ catusaccakammaṭṭhānaṃ kathitaṃ. Tattha dve saccāni vaṭṭaṃ, dve vivaṭṭaṃ, vaṭṭe abhiniveso hoti, no vivaṭṭe. Dvīsu saccesu ācariyasantike pariyattiṃ uggahetvā kammaṃ karoti, dvīsu saccesu ‘‘nirodhasaccaṃ nāma iṭṭhaṃ kantaṃ manāpaṃ, maggasaccaṃ nāma iṭṭhaṃ kantaṃ manāpa’’nti savanavasena kammaṃ karoti. Dvīsu saccesu uggahaparipucchāsavanadhāraṇasammasanapaṭivedho vaṭṭati, dvīsu savanapaṭivedho vaṭṭati. Tīṇi kiccavasena paṭivijjhati, ekaṃ ārammaṇavasena. Dve saccāni duddasattā gambhīrāni, dve gambhīrattā duddasāni.</paragraph>
<subhead line="218">Sotāpattiyaṅgādicatukkavaṇṇanā</subhead>
<paragraph line="219" number="311"><bold>Sotāpattiyaṅgānī</bold>ti sotāpattiyā aṅgāni, sotāpattimaggassa paṭilābhakāraṇānīti attho. <bold>Sappurisasaṃsevo</bold>ti buddhādīnaṃ sappurisānaṃ upasaṅkamitvā sevanaṃ. <bold>Saddhammassavana</bold>nti sappāyassa tepiṭakadhammassa savanaṃ. <bold>Yonisomanasikāro</bold>ti aniccādivasena manasikāro. <bold>Dhammānudhammappaṭipattī</bold>ti lokuttaradhammassa anudhammabhūtāya pubbabhāgapaṭipattiyā paṭipajjanaṃ.</paragraph>
<paragraph line="220"><bold>Aveccappasādenā</bold>ti <pageBreak edition="P" number="3.1021" /> acalappasādena. ‘‘Itipi so bhagavā’’tiādīni visuddhimagge vitthāritāni. Phaladhātuāhāracatukkāni uttānatthāneva. Apicettha lūkhapaṇītavatthuvasena oḷārikasukhumatā veditabbā.</paragraph>
<paragraph line="221"><bold>Viññāṇaṭṭhitiyo</bold>ti viññāṇaṃ etāsu tiṭṭhatīti viññāṇaṭṭhitiyo. Ārammaṇaṭṭhitivasenetaṃ vuttaṃ. <bold>Rūpūpāya</bold>nti rūpaṃ upagataṃ hutvā. Pañcavokārabhavasmiñhi abhisaṅkhāraviññāṇaṃ rūpakkhandhaṃ nissāya tiṭṭhati. Taṃ sandhāyetaṃ vuttaṃ. <bold>Rūpārammaṇa</bold>nti rūpakkhandhagocaraṃ rūpapatiṭṭhitaṃ hutvā. <bold>Nandūpasecana</bold>nti <pageBreak edition="V" number="3.0186" /><pageBreak edition="M" number="3.0204" /> lobhasahagataṃ sampayuttanandiyāva upasittaṃ hutvā. Itaraṃ upanissayakoṭiyā. <bold>Vuddhiṃ virūḷhiṃ vepullaṃ āpajjatī</bold>ti saṭṭhipi sattatipi vassāni evaṃ pavattamānaṃ vuddhiṃ virūḷhiṃ vepullaṃ āpajjati. <bold>Vedanūpāyādīsupi</bold> eseva nayo. Imehi pana tīhi padehi catuvokārabhave abhisaṅkhāraviññāṇaṃ vuttaṃ. Tassa yāvatāyukaṃ pavattanavasena vuddhiṃ virūḷhiṃ vepullaṃ āpajjanā veditabbā. Catukkavasena pana desanāya āgatattā viññāṇūpāyanti na vuttaṃ. Evaṃ vuccamāne ca ‘‘katamaṃ nu kho ettha kammaviññāṇaṃ, katamaṃ vipākaviññāṇa’’nti sammoho bhaveyya, tasmāpi na vuttaṃ. <bold>Agatigamanāni</bold> vitthāritāneva.</paragraph>
<paragraph line="222"><bold>Cīvarahetū</bold>ti tattha manāpaṃ cīvaraṃ labhissāmīti cīvarakāraṇā uppajjati. <bold>Iti bhavābhavahetū</bold>ti ettha <bold>itī</bold>ti nidassanatthe nipāto. Yathā cīvarādihetu, evaṃ bhavābhavahetūpīti attho. <bold>Bhavābhavo</bold>ti cettha paṇītapaṇītatarāni telamadhuphāṇitādīni adhippetāni. Imesaṃ pana catunnaṃ taṇhuppādānaṃ pahānatthāya paṭipāṭiyāva cattāro ariyavaṃsā desitāti veditabbā. <bold>Paṭipadācatukkaṃ</bold> heṭṭhā vuttameva. Akkhamādīsu padhānakaraṇakāle sītādīni na khamatīti <bold>akkhamā.</bold> Khamatīti <bold>khamā.</bold> Indriyadamanaṃ <bold>damā.</bold> ‘‘Uppannaṃ kāmavitakkaṃ nādhivāsetī’’tiādinā nayena vitakkasamanaṃ <bold>samā.</bold></paragraph>
<paragraph line="223"><bold>Dhammapadānī</bold>ti <pageBreak edition="P" number="3.1022" /> dhammakoṭṭhāsāni. Anabhijjhā dhammapadaṃ nāma alobho vā alobhasīsena adhigatajjhānavipassanāmaggaphalanibbānāni vā. Abyāpādo dhammapadaṃ nāma akopo vā mettāsīsena adhigatajjhānādīni vā. Sammāsati dhammapadaṃ nāma suppaṭṭhitasati vā satisīsena adhigatajjhānādīni vā. Sammāsamādhi dhammapadaṃ nāma samāpatti vā aṭṭhasamāpattivasena adhigatajjhānavipassanāmaggaphalanibbānāni vā. Dasāsubhavasena vā adhigatajjhānādīni anabhijjhā dhammapadaṃ. Catubrahmavihāravasena adhigatāni abyāpādo dhammapadaṃ. Dasānussatiāhārepaṭikūlasaññāvasena adhigatāni sammāsati dhammapadaṃ. Dasakasiṇaānāpānavasena adhigatāni sammāsamādhi dhammapadanti.</paragraph>
<paragraph line="224">Dhammasamādānesu paṭhamaṃ acelakapaṭipadā. Dutiyaṃ tibbakilesassa arahattaṃ gahetuṃ asakkontassa assumukhassāpi rudato parisuddhabrahmacariyacaraṇaṃ. Tatiyaṃ kāmesu pātabyatā. Catutthaṃ cattāro paccaye alabhamānassāpi <pageBreak edition="M" number="3.0205" /> jhānavipassanāvasena sukhasamaṅgino sāsanabrahmacariyaṃ.</paragraph>
<paragraph line="225"><bold>Dhammakkhandhā</bold>ti <pageBreak edition="V" number="3.0187" /> ettha guṇaṭṭho khandhaṭṭho. <bold>Sīlakkhandho</bold>ti sīlaguṇo. Ettha ca phalasīlaṃ adhippetaṃ. Sesapadesupi eseva nayo. Iti catūsupi ṭhānesu phalameva vuttaṃ.</paragraph>
<paragraph line="226"><bold>Balānī</bold>ti upatthambhanaṭṭhena akampiyaṭṭhena ca balāni. Tesaṃ paṭipakkhehi kosajjādīhi akampaniyatā veditabbā. Sabbānipi samathavipassanāmaggavasena lokiyalokuttarāneva kathitāni.</paragraph>
<paragraph line="227"><bold>Adhiṭṭhānānī</bold>ti ettha <bold>adhī</bold>ti upasaggamattaṃ. Atthato pana tena vā tiṭṭhanti, tattha vā tiṭṭhanti, ṭhānameva vā taṃtaṃguṇādhikānaṃ purisānaṃ adhiṭṭhānaṃ, paññāva adhiṭṭhānaṃ <bold>paññādhiṭṭhānaṃ. </bold> Ettha ca paṭhamena aggaphalapaññā. Dutiyena vacīsaccaṃ. Tatiyena āmisapariccāgo. Catutthena kilesūpasamo kathitoti veditabbo. Paṭhamena ca kammassakatapaññaṃ vipassanāpaññaṃ vā ādiṃ katvā phalapaññā kathitā. Dutiyena vacīsaccaṃ ādiṃ katvā paramatthasaccaṃ nibbānaṃ. Tatiyena āmisapariccāgaṃ ādiṃ katvā aggamaggena kilesapariccāgo. Catutthena samāpattivikkhambhite <pageBreak edition="P" number="3.1023" /> kilese ādiṃ katvā aggamaggena kilesavūpasamo. Paññādhiṭṭhānena vā ekena arahattaphalapaññā kathitā. Sesehi paramatthasaccaṃ. Saccādhiṭṭhānena vā ekena paramatthasaccaṃ kathitaṃ. Sesehi arahattapaññāti <bold>mūsikābhayatthero</bold> āha.</paragraph>
<subhead line="228">Pañhabyākaraṇādicatukkavaṇṇanā</subhead>
<paragraph line="229" number="312"><bold>Pañhabyākaraṇāni</bold> mahāpadesakathāya vitthāritāneva.</paragraph>
<paragraph line="230"><bold>Kaṇha</bold>nti kāḷakaṃ dasaakusalakammapathakammaṃ. <bold>Kaṇhavipāka</bold>nti apāye nibbattanato kāḷakavipākaṃ. <bold>Sukka</bold>nti paṇḍaraṃ kusalakammapathakammaṃ. <bold>Sukkavipāka</bold>nti sagge nibbattanato paṇḍaravipākaṃ. <bold>Kaṇhasukka</bold>nti missakakammaṃ. <bold>Kaṇhasukkavipāka</bold>nti sukhadukkhavipākaṃ. Missakakammañhi katvā akusalena tiracchānayoniyaṃ maṅgalahatthiṭṭhānādīsu uppanno kusalena pavatte sukhaṃ vedayati. Kusalena rājakulepi nibbatto akusalena pavatte dukkhaṃ vedayati. <bold>Akaṇhaasukka</bold>nti kammakkhayakaraṃ catumaggañāṇaṃ adhippetaṃ. Tañhi <pageBreak edition="M" number="3.0206" /> yadi kaṇhaṃ bhaveyya, kaṇhavipākaṃ dadeyya. Yadi sukkaṃ bhaveyya, sukkavipākaṃ dadeyya. Ubhayavipākassa pana adānato akaṇhāsukkavipākattā akaṇhaṃ asukkanti ayamettha attho.</paragraph>
<paragraph line="231"><bold>Sacchikaraṇīyā</bold>ti <pageBreak edition="V" number="3.0188" /> paccakkhakaraṇena ceva paṭilābhena ca sacchikātabbā. <bold>Cakkhunā</bold>ti dibbacakkhunā. <bold>Kāyenā</bold>ti sahajātanāmakāyena. <bold>Paññāyā</bold>ti arahattaphalañāṇena.</paragraph>
<paragraph line="232"><bold>Oghā</bold>ti vaṭṭasmiṃ satte ohananti osīdāpentīti oghā. Tattha pañcakāmaguṇiko rāgo <bold>kāmogho.</bold> Rūpārūpabhavesu chandarāgo <bold>bhavogho.</bold> Tathā jhānanikanti sassatadiṭṭhisahagato ca rāgo. Dvāsaṭṭhi diṭṭhiyo <bold>diṭṭhogho.</bold></paragraph>
<paragraph line="233">Vaṭṭasmiṃ yojentīti <bold>yogā.</bold> Te oghā viya veditabbā.</paragraph>
<paragraph line="234">Visaṃyojentīti <bold>visaññogā.</bold> Tattha asubhajjhānaṃ kāmayogavisaṃyogo. Taṃ pādakaṃ katvā adhigato anāgāmimaggo ekanteneva <bold>kāmayogavisaññogo</bold> nāma. Arahattamaggo <bold>bhavayogavisaññogo</bold> nāma. Sotāpattimaggo <bold>diṭṭhiyogavisaññogo</bold> nāma. Arahattamaggo <bold>avijjāyogavisaññogo</bold> nāma.</paragraph>
<paragraph line="235">Ganthanavasena <pageBreak edition="P" number="3.1024" /><bold>ganthā.</bold> Vaṭṭasmiṃ nāmakāyañceva rūpakāyañca ganthati bandhati palibundhatīti <bold>kāyagantho.</bold><bold>Idaṃsaccābhiniveso</bold>ti idameva saccaṃ, moghamaññanti evaṃ pavatto diṭṭhābhiniveso.</paragraph>
<paragraph line="236"><bold>Upādānānī</bold>ti ādānaggahaṇāni. Kāmoti rāgo, soyeva gahaṇaṭṭhena upādānanti <bold>kāmupādānaṃ.</bold> Diṭṭhīti micchādiṭṭhi, sāpi gahaṇaṭṭhena upādānanti <bold>diṭṭhupādānaṃ.</bold> Iminā suddhīti evaṃ sīlavatānaṃ gahaṇaṃ <bold>sīlabbatupādānaṃ.</bold> Attāti etena vadati ceva upādiyati cāti <bold>attavādupādānaṃ.</bold></paragraph>
<paragraph line="237"><bold>Yoniyo</bold>ti koṭṭhāsā. Aṇḍe jātāti <bold>aṇḍajā.</bold> Jalābumhi jātāti <bold>jalābujā.</bold> Saṃsede jātāti <bold>saṃsedajā. </bold> Sayanasmiṃ pūtimacchādīsu ca nibbattānametaṃ adhivacanaṃ. Vegena āgantvā upapatitā viyāti <bold>opapātikā.</bold> Tattha devamanussesu saṃsedajaopapātikānaṃ ayaṃ <pageBreak edition="M" number="3.0207" /> viseso. Saṃsedajā mandā daharā hutvā nibbattanti. Opapātikā soḷasavassuddesikā hutvā. Manussesu hi bhummadevesu ca imā catassopi yoniyo labbhanti. Tathā tiracchānesu supaṇṇanāgādīsu. Vuttañhetaṃ – ‘‘tattha, bhikkhave, aṇḍajā supaṇṇā aṇḍajeva nāge haranti, na jalābuje na saṃsedaje na opapātike’’ti (saṃ. ni. 3.393). Cātumahārājikato paṭṭhāya uparidevā opapātikāyeva <pageBreak edition="V" number="3.0189" />. Tathā nerayikā. Petesu catassopi labbhanti. <bold>Gabbhāvakkantiyo</bold> sampasādanīye kathitā eva.</paragraph>
<paragraph line="238"><bold>Attabhāvapaṭilābhesu</bold> paṭhamo khiḍḍāpadosikavasena veditabbo. Dutiyo orabbhikādīhi ghātiyamānaurabbhādivasena. Tatiyo manopadosikāvasena. Catuttho cātumahārājike upādāya uparisesadevatāvasena. Te hi devā neva attasañcetanāya maranti, na parasañcetanāya.</paragraph>
<subhead line="239">Dakkhiṇāvisuddhādicatukkavaṇṇanā</subhead>
<paragraph line="240" number="313"><bold>Dakkhiṇāvisuddhiyo</bold>ti dānasaṅkhātā dakkhiṇā visujjhanti mahapphalā honti etāhīti <bold>dakkhiṇāvisuddhiyo.</bold></paragraph>
<paragraph line="241"><bold>Dāyakato visujjhati, no paṭiggāhakato</bold>ti yattha dāyako sīlavā hoti, dhammenuppannaṃ deyyadhammaṃ deti, paṭiggāhako dussīlo. Ayaṃ dakkhiṇā vessantaramahārājassa dakkhiṇāsadisā. <bold>Paṭiggāhakato</bold><pageBreak edition="P" number="3.1025" /><bold>visujjhati, no dāyakato</bold>ti yattha paṭiggāhako sīlavā hoti, dāyako dussīlo, adhammenuppannaṃ deti, ayaṃ dakkhiṇā coraghātakassa dakkhiṇāsadisā. <bold>Neva dāyakato visujjhati, no paṭiggāhakato</bold>ti yattha ubhopi dussīlā deyyadhammopi adhammena nibbatto. Vipariyāyena catutthā veditabbā.</paragraph>
<paragraph line="242"><bold>Saṅgahavatthūnī</bold>ti saṅgahakāraṇāni. Tāni heṭṭhā vibhattāneva.</paragraph>
<paragraph line="243"><bold>Anariyavohārā</bold>ti anariyānaṃ lāmakānaṃ vohārā.</paragraph>
<paragraph line="244"><bold>Ariyavohārā</bold>ti ariyānaṃ sappurisānaṃ vohārā.</paragraph>
<paragraph line="245"><bold>Diṭṭhavāditā</bold>ti <pageBreak edition="M" number="3.0208" /> diṭṭhaṃ mayāti evaṃ vāditā. Ettha ca taṃtaṃsamuṭṭhāpakacetanāvasena attho veditabbo.</paragraph>
<subhead line="246">Attantapādicatukkavaṇṇanā</subhead>
<paragraph line="247" number="314"><bold>Attantapā</bold>dīsu <pageBreak edition="V" number="3.0190" /> paṭhamo acelako. Dutiyo orabbhikādīsu aññataro. Tatiyo yaññayājako. Catuttho sāsane sammāpaṭipanno.</paragraph>
<paragraph line="248"><bold>Attahitāya paṭipannā</bold>dīsu paṭhamo yo sayaṃ sīlādisampanno, paraṃ sīlādīsu na samādapeti āyasmā vakkalitthero viya. Dutiyo yo attanā na sīlādisampanno, paraṃ sīlādīsu samādapeti āyasmā upanando viya. Tatiyo yo nevattanā sīlādisampanno, paraṃ sīlādīsu na samādapeti devadatto viya. Catuttho yo attanā ca sīlādisampanno parañca sīlādīsu samādapeti āyasmā mahākassapo viya.</paragraph>
<paragraph line="249">Tamādīsu <bold>tamo</bold>ti andhakārabhūto. <bold>Tamaparāyaṇo</bold>ti tamameva paraṃ ayanaṃ gati assāti tamaparāyaṇo. Evaṃ sabbapadesu attho veditabbo. Ettha ca paṭhamo nīce caṇḍālādikule dujjīvite hīnattabhāve nibbattitvā tīṇi duccaritāni paripūreti. Dutiyo tathāvidho hutvā tīṇi sucaritāni paripūreti. Tatiyo uḷāre khattiyakule bahuannapāne sampannattabhāve nibbattitvā tīṇi duccaritāni paripūreti. Catuttho tādisova hutvā tīṇi sucaritāni paripūreti.</paragraph>
<paragraph line="250"><bold>Samaṇamacalo</bold>ti samaṇaacalo. Ma-kāro padasandhimattaṃ. So sotāpanno veditabbo. Sotāpanno hi catūhi vātehi indakhīlo viya parappavādehi akampiyo. Acalasaddhāya samannāgatoti <bold>samaṇamacalo.</bold> Vuttampi cetaṃ – ‘‘katamo ca puggalo samaṇamacalo? Idhekacco puggalo tiṇṇaṃ saṃyojanānaṃ parikkhayā’’ti (pu. pa. 190) vitthāro. Rāgadosānaṃ pana tanubhūtattā sakadāgāmī <bold>samaṇapadumo</bold><pageBreak edition="P" number="3.1026" /> nāma. Tenāha – ‘‘katamo pana puggalo samaṇapadumo? Idhekacco puggalo sakideva imaṃ lokaṃ āgantvā dukkhassantaṃ karoti, ayaṃ vuccati puggalo <pageBreak edition="M" number="3.0209" /> samaṇapadumo’’ti (pu. pa. 190). Rāgadosānaṃ abhāvā khippameva pupphissatīti anāgāmī <bold>samaṇapuṇḍarīko</bold> nāma. Tenāha – ‘‘katamo ca puggalo samaṇapuṇḍarīko? Idhekacco puggalo pañcannaṃ orambhāgiyānaṃ…pe… ayaṃ vuccati puggalo samaṇapuṇḍarīko’’ti (pu. pa. 190). Arahā pana sabbesampi ganthakārakilesānaṃ abhāvā samaṇesu <bold>samaṇasukhumālo</bold> nāma. Tenāha – ‘‘katamo ca puggalo samaṇesu samaṇasukhumālo? Idhekacco āsavānaṃ khayā…pe… upasampajja viharati. Ayaṃ vuccati puggalo samaṇesu samaṇasukhumālo’’ti.</paragraph>
<paragraph line="251">‘‘Ime kho <pageBreak edition="V" number="3.0191" />, āvuso’’tiādi vuttanayeneva yojetabbaṃ. Iti samapaññāsāya catukkānaṃ vasena dvepañhasatāni kathento thero sāmaggirasaṃ dassesīti.</paragraph>
<centered line="252">Catukkavaṇṇanā niṭṭhitā.</centered>
<subhead line="253">Pañcakavaṇṇanā</subhead>
<paragraph line="254" number="315"> Iti catukkavasena sāmaggirasaṃ dassetvā idāni pañcakavasena dassetuṃ puna desanaṃ ārabhi. Tattha pañcasu khandhesu <bold>rūpakkhandho</bold> lokiyo. Sesā <bold>lokiyalokuttarā. Upādānakkhandhā</bold> lokiyāva. Vitthārato pana khandhakathā visuddhimagge vuttā. <bold>Kāmaguṇā</bold> heṭṭhā vitthāritāva.</paragraph>
<paragraph line="255">Sukatadukkaṭādīhi gantabbāti <bold>gatiyo. Nirayo</bold>ti nirassādo. Sahokāsena khandhā kathitā. Tato paresu tīsu nibbattā khandhāva vuttā. Catutthe okāsopi.</paragraph>
<paragraph line="256">Āvāse macchariyaṃ <bold>āvāsamacchariyaṃ.</bold> Tena samannāgato bhikkhu āgantukaṃ disvā ‘‘ettha cetiyassa vā saṅghassa vā parikkhāro ṭhapito’’tiādīni vatvā saṅghikampi āvāsaṃ nivāreti. So kālaṅkatvā peto vā ajagaro vā hutvā nibbattati. Kule macchariyaṃ <bold>kulamacchariyaṃ.</bold> Tena samannāgato bhikkhu tehi kāraṇehi attano upaṭṭhākakule aññesaṃ <pageBreak edition="M" number="3.0210" /> pavesanampi nivāreti. Lābhe macchariyaṃ <bold>lābhamacchariyaṃ.</bold> Tena samannāgato <pageBreak edition="P" number="3.1027" /> bhikkhu saṅghikampi lābhaṃ maccharāyanto yathā aññe na labhanti, evaṃ karoti. Vaṇṇe macchariyaṃ <bold>vaṇṇamacchariyaṃ. Vaṇṇo</bold>ti cettha sarīravaṇṇopi guṇavaṇṇopi veditabbo. Pariyattidhamme macchariyaṃ <bold>dhammamacchariyaṃ.</bold> Tena samannāgato bhikkhu ‘‘imaṃ dhammaṃ pariyāpuṇitvā eso maṃ abhibhavissatī’’ti aññassa na deti. Yo pana dhammānuggahena vā puggalānuggahena vā na deti, na taṃ macchariyaṃ.</paragraph>
<paragraph line="257">Cittaṃ nivārenti pariyonandhantīti <bold>nīvaraṇāni.</bold> Kāmacchando nīvaraṇapatto arahattamaggavajjho. Kāmarāgānusayo kāmarāgasaṃyojanapatto anāgāmimaggavajjho. Thinaṃ cittagelaññaṃ <pageBreak edition="V" number="3.0192" />. Middhaṃ khandhattayagelaññaṃ. Ubhayampi arahattamaggavajjhaṃ. Tathā uddhaccaṃ. Kukkuccaṃ anāgāmimaggavajjhaṃ. Vicikicchā paṭhamamaggavajjhā.</paragraph>
<paragraph line="258"><bold>Saṃyojanānī</bold>ti bandhanāni. Tehi pana baddhesu puggalesu rūpārūpabhave nibbattā sotāpannasakadāgāmino antobaddhā bahisayitā nāma. Tesañhi kāmabhave bandhanaṃ. Kāmabhave anāgāmino bahibaddhā antosayitā nāma. Tesañhi rūpārūpabhave bandhanaṃ. Kāmabhave sotāpannasakadāgāmino antobaddhā antosayitā nāma. Rūpārūpabhave anāgāmino bahibaddhā bahisayitā nāma. Khīṇāsavo sabbattha abandhano.</paragraph>
<paragraph line="259">Sikkhitabbaṃ padaṃ <bold>sikkhāpadaṃ,</bold> sikkhākoṭṭhāsoti attho. Sikkhāya vā padaṃ sikkhāpadaṃ, adhicittaadhipaññāsikkhāya adhigamupāyoti attho. Ayamettha saṅkhepo. Vitthārato pana sikkhāpadakathā vibhaṅgappakaraṇe sikkhāpadavibhaṅge āgatā eva.</paragraph>
<subhead line="260">Abhabbaṭṭhānādipañcakavaṇṇanā</subhead>
<paragraph line="261" number="316"> ‘‘Abhabbo, āvuso, khīṇāsavo bhikkhu sañcicca pāṇa’’ntiādi desanāsīsameva, sotāpannādayopi pana abhabbā. Puthujjanakhīṇāsavānaṃ nindāpasaṃsatthampi evaṃ vuttaṃ. Puthujjano nāma gārayho, mātughātādīnipi karoti <pageBreak edition="M" number="3.0211" />. Khīṇāsavo pana pāsaṃso, kunthakipillikaghātādīnipi na karotīti.</paragraph>
<paragraph line="262">Byasanesu viyassatīti byasanaṃ, hitasukhaṃ khipati viddhaṃsetīti attho. Ñātīnaṃ byasanaṃ <bold>ñātibyasanaṃ,</bold> corarogabhayādīhi ñātivināsoti attho. Bhogānaṃ byasanaṃ <pageBreak edition="P" number="3.1028" /><bold>bhogabyasanaṃ,</bold> rājacorādivasena bhogavināsoti attho. Rogo eva byasanaṃ <bold>rogabyasanaṃ.</bold> Rogo hi ārogyaṃ byasati vināsetīti byasanaṃ, sīlassa byasanaṃ <bold>sīlabyasanaṃ.</bold> Dussīlyassetaṃ nāmaṃ. Sammādiṭṭhiṃ vināsayamānā uppannā diṭṭhi eva byasanaṃ <bold>diṭṭhibyasanaṃ. </bold> Ettha ca ñātibyasanādīni tīṇi neva akusalāni na tilakkhaṇāhatāni. Sīladiṭṭhibyasanadvayaṃ akusalaṃ tilakkhaṇāhataṃ. Teneva ‘‘nāvuso, sattā ñātibyasanahetu vā’’tiādimāha.</paragraph>
<paragraph line="263"><bold>Ñātisampadā</bold>ti ñātīnaṃ sampadā pāripūrī bahubhāvo. <bold>Bhogasampadāyapi</bold> eseva nayo. Ārogyassa sampadā <bold>ārogyasampadā.</bold> Pāripūrī dīgharattaṃ arogatā. <bold>Sīladiṭṭhisampadāsupi</bold> eseva nayo <pageBreak edition="V" number="3.0193" />. Idhāpi ñātisampadādayo no kusalā, na tilakkhaṇāhatā. Sīladiṭṭhisampadā kusalā, tilakkhaṇāhatā. Teneva ‘‘nāvuso, sattā ñātisampadāhetu vā’’tiādimāha.</paragraph>
<paragraph line="264">Sīlavipattisīlasampattikathā mahāparinibbāne vitthāritāva.</paragraph>
<paragraph line="265"><bold>Codakenā</bold>ti vatthusaṃsandassanā, āpattisaṃsandassanā, saṃvāsappaṭikkhepo, sāmīcippaṭikkhepoti catūhi codanāvatthūhi codayamānena. <bold>Kālena vakkhāmi no akālenā</bold>ti ettha cuditakassa kālo kathito, na codakassa. Paraṃ codentena hi parisamajjhe vā uposathapavāraṇagge vā āsanasālābhojanasālādīsu vā na codetabbaṃ. Divāṭṭhāne nisinnakāle ‘‘karotāyasmā okāsaṃ, ahaṃ āyasmantaṃ vattukāmo’’ti evaṃ okāsaṃ kāretvā codetabbaṃ. Puggalaṃ pana upaparikkhitvā yo lolapuggalo abhūtaṃ vatvā bhikkhūnaṃ ayasaṃ āropeti, so okāsakammaṃ vināpi codetabbo. <bold>Bhūtenā</bold>ti tacchena sabhāvena. <bold>Saṇhenā</bold>ti maṭṭhena mudukena. <bold>Atthasañhitenā</bold>ti atthakāmatāya hitakāmatāya upetena.</paragraph>
<subhead line="266">Padhāniyaṅgapañcakavaṇṇanā</subhead>
<paragraph line="267" number="317"><bold>Padhāniyaṅgānī</bold>ti <pageBreak edition="M" number="3.0212" /> padhānaṃ vuccati padahanaṃ, padhānamassa atthīti padhāniyo, padhāniyassa bhikkhuno aṅgāni <bold>padhāniyaṅgāni. Saddho</bold>ti saddhāya samannāgato. Saddhā panesā āgamanasaddhā, adhigamanasaddhā, okappanasaddhā, pasādasaddhāti catubbidhā. Tattha sabbaññubodhisattānaṃ saddhā abhinīhārato āgatattā <bold>āgamanasaddhā</bold> nāma. Ariyasāvakānaṃ <pageBreak edition="P" number="3.1029" /> paṭivedhena adhigatattā <bold>adhigamanasaddhā</bold> nāma. Buddho dhammo saṅghoti vutte acalabhāvena okappanaṃ <bold>okappanasaddhā</bold> nāma. Pasāduppatti <bold>pasādasaddhā</bold> nāma. Idha okappanasaddhā adhippetā. <bold>Bodhi</bold>nti catutthamaggañāṇaṃ. Taṃ suppaṭividdhaṃ tathāgatenāti saddahati. Desanāsīsameva cetaṃ, iminā pana aṅgena tīsupi ratanesu saddhā adhippetā. Yassa hi buddhādīsu pasādo balavā, tassa padhānavīriyaṃ ijjhati. <bold>Appābādho</bold>ti arogo. <bold>Appātaṅko</bold>ti niddukkho. <bold>Samavepākiniyā</bold>ti samavipācanīyā. <bold>Gahaṇiyā</bold>ti kammajatejodhātuyā. <bold>Nātisītāya nāccuṇhāyā</bold>ti atisītagahaṇiko sītabhīrū hoti, accuṇhagahaṇiko uṇhabhīrū hoti, tesaṃ padhānaṃ na ijjhati. Majjhimagahaṇikassa ijjhati. Tenāha – ‘‘majjhimāya padhānakkhamāyā’’ti. <bold>Yathābhūtaṃ attānaṃ āvikattā</bold>ti yathābhūtaṃ attano aguṇaṃ pakāsetā. <bold>Udayatthagāminiyā</bold>ti udayañca atthaṅgamañca gantuṃ paricchindituṃ samatthāya, etena paññāsalakkhaṇapariggāhakaṃ udayabbayañāṇaṃ vuttaṃ <pageBreak edition="V" number="3.0194" />. <bold>Ariyāyā</bold>ti parisuddhāya. <bold>Nibbedhikāyā</bold>ti anibbiddhapubbe lobhakkhandhādayo nibbijjhituṃ samatthāya. <bold>Sammā dukkhakkhayagāminiyā</bold>ti tadaṅgavasena kilesānaṃ pahīnattā yaṃ yaṃ dukkhaṃ khīyati, tassa tassa dukkhassa khayagāminiyā. Iti sabbehi imehi padehi vipassanāpaññāva kathitā. Duppaññassa hi padhānaṃ na ijjhati.</paragraph>
<subhead line="268">Suddhāvāsādipañcakavaṇṇanā</subhead>
<paragraph line="269" number="318"><bold>Suddhāvāsā</bold>ti suddhā idha āvasiṃsu āvasanti āvasissanti vāti suddhāvāsā. Suddhāti kilesamalarahitā anāgāmikhīṇāsavā. <bold>Avihā</bold>tiādīsu yaṃ vattabbaṃ, taṃ mahāpadāne vuttameva.</paragraph>
<paragraph line="270"><bold>Anāgāmīsu</bold><pageBreak edition="M" number="3.0213" /> āyuno majjhaṃ anatikkamitvā antarāva kilesaparinibbānaṃ arahattaṃ patto <bold>antarāparinibbāyī</bold> nāma. Majjhaṃ upahacca atikkamitvā patto <bold>upahaccaparinibbāyī</bold><pageBreak edition="P" number="3.1030" /> nāma. Asaṅkhārena appayogena akilamanto sukhena patto <bold>asaṅkhāraparinibbāyī</bold> nāma. Sasaṅkhārena sappayogena kilamanto dukkhena patto <bold>sasaṅkhāraparinibbāyī</bold> nāma. Ime cattāro pañcasupi suddhāvāsesu labbhanti. <bold>Uddhaṃsotoakaniṭṭhagāmī</bold>ti ettha pana catukkaṃ veditabbaṃ. Yo hi avihāto paṭṭhāya cattāro devaloke sodhetvā akaniṭṭhaṃ gantvā parinibbāyati, ayaṃ uddhaṃsoto akaniṭṭhagāmī nāma. Yo avihāto dutiyaṃ vā tatiyaṃ vā catutthaṃ vā devalokaṃ gantvā parinibbāyati, ayaṃ uddhaṃsoto na akaniṭṭhagāmī nāma. Yo kāmabhavato akaniṭṭhesu nibbattitvā parinibbāyati, ayaṃ na uddhaṃsoto akaniṭṭhagāmī nāma. Yo heṭṭhā catūsu devalokesu tattha tattheva nibbattitvā parinibbāyati, ayaṃ na uddhaṃsoto na akaniṭṭhagāmī nāmāti.</paragraph>
<subhead line="271">Cetokhilapañcakavaṇṇanā</subhead>
<paragraph line="272" number="319"><bold>Cetokhilā</bold>ti cittassa thaddhabhāvā. <bold>Satthari kaṅkhatī</bold>ti satthu sarīre vā guṇe vā kaṅkhati. Sarīre kaṅkhamāno ‘‘dvattiṃsamahāpurisavaralakkhaṇapaṭimaṇḍitaṃ nāma sarīraṃ atthi nu kho natthī’’ti kaṅkhati. Guṇe kaṅkhamāno ‘‘atītānāgatapaccuppannajānanasamatthaṃ sabbaññutañāṇaṃ atthi nu kho natthī’’ti kaṅkhati. <bold>Ātappāyā</bold>ti vīriyakaraṇatthāya. <bold>Anuyogāyā</bold>ti punappunaṃ yogāya. Sātaccāyāti <bold>satatakiriyāya. Padhānāyā</bold>ti padahanatthāya. <bold>Ayaṃ paṭhamo cetokhilo</bold>ti ayaṃ satthari <pageBreak edition="V" number="3.0195" /> vicikicchāsaṅkhāto paṭhamo cittassa thaddhabhāvo. <bold>Dhamme</bold>ti pariyattidhamme ca paṭivedhadhamme ca. Pariyattidhamme kaṅkhamāno ‘‘tepiṭakaṃ buddhavacanaṃ caturāsītidhammakkhandhasahassānīti vadanti, atthi nu kho etaṃ natthī’’ti kaṅkhati. Paṭivedhadhamme kaṅkhamāno ‘‘vipassanānissando maggo nāma, magganissando phalaṃ nāma, sabbasaṅkhārapaṭinissaggo nibbānaṃ nāmāti vadanti, taṃ atthi nu kho natthī’’ti kaṅkhati. <bold>Saṅghe kaṅkhatī</bold>ti ‘‘ujuppaṭipannotiādīnaṃ padānaṃ vasena evarūpaṃ paṭipadaṃ paṭipanno cattāro maggaṭṭhā cattāro <pageBreak edition="P" number="3.1031" /> phalaṭṭhāti aṭṭhannaṃ puggalānaṃ samūhabhūto saṅgho nāma atthi nu kho natthī’’ti kaṅkhati. <bold>Sikkhāya kaṅkhamāno</bold> ‘‘adhisīlasikkhā nāma, adhicittaadhipaññāsikkhā nāmāti vadanti <pageBreak edition="M" number="3.0214" />, sā atthi nu kho natthī’’ti kaṅkhati. <bold>Ayaṃ pañcamo</bold>ti ayaṃ sabrahmacārīsu kopasaṅkhāto pañcamo cittassa thaddhabhāvo kacavarabhāvo khāṇukabhāvo.</paragraph>
<subhead line="273">Cetasovinibandhādipañcakavaṇṇanā</subhead>
<paragraph line="274" number="320"><bold>Cetasovinibandhā</bold>ti cittaṃ bandhitvā muṭṭhiyaṃ katvā viya gaṇhantīti cetasovinibandhā. <bold>Kāme</bold>ti vatthukāmepi kilesakāmepi. <bold>Kāye</bold>ti attano kāye. <bold>Rūpe</bold>ti bahiddhārūpe. <bold>Yāvadattha</bold>nti yattakaṃ icchati, tattakaṃ. <bold>Udarāvadehaka</bold>nti udarapūraṃ. Tañhi udaraṃ avadehanato ‘‘udarāvadehaka’’nti vuccati. <bold>Seyyasukha</bold>nti mañcapīṭhasukhaṃ. <bold>Passasukha</bold>nti yathā samparivattakaṃ sayantassa dakkhiṇapassavāmapassānaṃ sukhaṃ hoti, evaṃ uppannaṃ sukhaṃ. <bold>Middhasukha</bold>nti niddāsukhaṃ. <bold>Anuyutto</bold>ti yuttappayutto viharati. <bold>Paṇidhāyā</bold>ti patthayitvā. <bold>Brahmacariyenā</bold>ti methunaviratibrahmacariyena. <bold>Devo vā bhavissāmī</bold>ti mahesakkhadevo vā bhavissāmi. <bold>Devaññataro vā</bold>ti appesakkhadevesu vā aññataro.</paragraph>
<paragraph line="275"><bold>Indriyesu</bold> paṭhamapañcake lokiyāneva kathitāni. Dutiyapañcake paṭhamadutiyacatutthāni lokiyāni, tatiyapañcamāni lokiyalokuttarāni. Tatiyapañcake samathavipassanāmaggavasena lokiyalokuttarāni.</paragraph>
<subhead line="276">Nissaraṇiyapañcakavaṇṇanā</subhead>
<paragraph line="277" number="321"><bold>Nissaraṇiyā</bold>ti nissaṭā visaññuttā. <bold>Dhātuyo</bold>ti attasuññasabhāvā. <bold>Kāme manasikaroto</bold>ti kāme manasikarontassa, asubhajjhānato vuṭṭhāya agadaṃ gahetvā visaṃ vīmaṃsanto <pageBreak edition="V" number="3.0196" /> viya vīmaṃsanatthaṃ kāmābhimukhaṃ cittaṃ pesentassāti attho. <bold>Na pakkhandatī</bold>ti na pavisati. <bold>Na pasīdatī</bold>ti pasādaṃ nāpajjati. <bold>Na</bold><pageBreak edition="P" number="3.1032" /><bold>santiṭṭhatī</bold>ti na patiṭṭhati. <bold>Na vimuccatī</bold>ti nādhimuccati. Yathā pana kukkuṭapattaṃ vā nhārudaddulaṃ vā aggimhi pakkhittaṃ patilīyati patikuṭati pativattati na sampasāriyati; evaṃ patilīyati na pasāriyati. <bold>Nekkhammaṃ kho panā</bold>ti idha nekkhammaṃ nāma dasasu asubhesu paṭhamajjhānaṃ, tadassa manasikaroto cittaṃ pakkhandati. <bold>Tassa taṃ citta</bold>nti tassa taṃ <pageBreak edition="M" number="3.0215" /> asubhajjhānacittaṃ. <bold>Sugata</bold>nti gocare gatattā suṭṭhu gataṃ. <bold>Subhāvita</bold>nti ahānabhāgiyattā suṭṭhu bhāvitaṃ. <bold>Suvuṭṭhita</bold>nti kāmato suṭṭhu vuṭṭhitaṃ. <bold>Suvimutta</bold>nti kāmehi suṭṭhu vimuttaṃ. Kāmapaccayā āsavā nāma kāmahetukā cattāro āsavā. <bold>Vighātā</bold>ti dukkhā. <bold>Pariḷāhā</bold>ti kāmarāgapariḷāhā. <bold>Na so taṃ vedanaṃ vedetī</bold>ti so taṃ kāmavedanaṃ vighātapariḷāhavedanañca na vedayati. <bold>Idamakkhātaṃ kāmānaṃ nissaraṇa</bold>nti idaṃ asubhajjhānaṃ kāmehi nissaṭattā kāmānaṃ nissaraṇanti akkhātaṃ. Yo pana taṃ jhānaṃ pādakaṃ katvā saṅkhāre sammasanto tatiyaṃ maggaṃ patvā anāgāmiphalena nibbānaṃ disvā puna kāmā nāma natthīti jānāti, tassa cittaṃ accantanissaraṇameva. Sesapadesupi eseva nayo.</paragraph>
<paragraph line="278">Ayaṃ pana viseso, dutiyavāre mettājhānāni byāpādassa nissaraṇaṃ nāma. Tatiyavāre karuṇājhānāni vihiṃsāya nissaraṇaṃ nāma. Catutthavāre arūpajjhānāni rūpānaṃ nissaraṇaṃ nāma. Accantanissaraṇe cettha arahattaphalaṃ yojetabbaṃ.</paragraph>
<paragraph line="279">Pañcamavāre <bold>sakkāyaṃ manasikaroto</bold>ti suddhasaṅkhāre pariggaṇhitvā arahattaṃ pattassa sukkhavipassakassa phalasamāpattito vuṭṭhāya vīmaṃsanatthaṃ pañcupādānakkhandhābhimukhaṃ cittaṃ pesentassa. <bold>Idamakkhātaṃ sakkāyanissaraṇa</bold>nti idaṃ arahattamaggena ca phalena ca nibbānaṃ disvā ṭhitassa bhikkhuno puna sakkāyo natthīti uppannaṃ arahattaphalasamāpatticittaṃ sakkāyassa nissaraṇanti akkhātaṃ.</paragraph>
<subhead line="280">Vimuttāyatanapañcakavaṇṇanā</subhead>
<paragraph line="281" number="322"><bold>Vimuttāyatanānī</bold>ti vimuccanakāraṇāni. <bold>Atthapaṭisaṃvedino</bold>ti pāḷiatthaṃ jānantassa. <bold>Dhammapaṭisaṃvedino</bold>ti <pageBreak edition="P" number="3.1033" /> pāḷiṃ jānantassa. <bold>Pāmojja</bold>nti taruṇapīti. <bold>Pītī</bold>ti tuṭṭhākārabhūtā balavapīti. <bold>Kāyo</bold>ti nāmakāyo paṭipassambhati. <bold>Sukhaṃ vedayatī</bold>ti sukhaṃ paṭilabhati. <bold>Cittaṃ samādhiyatī</bold>ti arahattaphalasamādhinā samādhiyati. Ayañhi taṃ dhammaṃ suṇanto āgatāgataṭṭhāne <pageBreak edition="V" number="3.0197" /> jhānavipassanāmaggaphalāni jānāti, tassa evaṃ jānato pīti uppajjati. So tassā pītiyā antarā osakkituṃ na dento upacārakammaṭṭhāniko hutvā vipassanaṃ vaḍḍhetvā arahattaṃ pāpuṇāti. Taṃ sandhāya vuttaṃ – ‘‘cittaṃ samādhiyatī’’ti. Sesesupi eseva nayo <pageBreak edition="M" number="3.0216" />. Ayaṃ pana viseso, <bold>samādhinimitta</bold>nti aṭṭhatiṃsāya ārammaṇesu aññataro samādhiyeva samādhinimittaṃ. <bold>Suggahitaṃ hotī</bold>tiādīsu ācariyasantike kammaṭṭhānaṃ uggaṇhantena suṭṭhu gahitaṃ hoti. <bold>Suṭṭhu manasikata</bold>nti suṭṭhu upadhāritaṃ. <bold>Suppaṭividdhaṃ paññāyā</bold>ti paññāya suṭṭhu paccakkhaṃ kataṃ. <bold>Tasmiṃ dhamme</bold>ti tasmiṃ kammaṭṭhānapāḷidhamme.</paragraph>
<paragraph line="282"><bold>Vimuttiparipācanīyā</bold>ti vimutti vuccati arahattaṃ, taṃ paripācentīti <bold>vimuttiparipācanīyā. Aniccasaññā</bold>ti aniccānupassanāñāṇe uppannasaññā. <bold>Anicce dukkhasaññā</bold>ti dukkhānupassanāñāṇe uppannasaññā. <bold>Dukkhe anattasaññā</bold>ti anattānupassanāñāṇe uppannasaññā. <bold>Pahānasaññā</bold>ti pahānānupassanāñāṇe uppannasaññā. <bold>Virāgasaññā</bold>ti virāgānupassanāñāṇe uppannasaññā.</paragraph>
<paragraph line="283">‘‘Ime kho āvuso’’tiādi vuttanayeneva yojetabbaṃ. Iti chabbīsatiyā pañcakānaṃ vasena tiṃsasatapañhe kathento thero sāmaggirasaṃ dassesīti.</paragraph>
<centered line="284">Pañcakavaṇṇanā niṭṭhitā.</centered>
<subhead line="285">Chakkavaṇṇanā</subhead>
<paragraph line="286" number="323"> Iti pañcakavasena sāmaggirasaṃ dassetvā idāni chakkavasena dassetuṃ puna desanaṃ ārabhi. Tattha <bold>ajjhattikānī</bold>ti ajjhattajjhattikāni. <bold>Bāhirānī</bold>ti <pageBreak edition="P" number="3.1034" /> tato ajjhattajjhattato bahibhūtāni. Vitthārato pana āyatanakathā <bold>visuddhimagge</bold> kathitāva. <bold>Viññāṇakāyā</bold>ti viññāṇasamūhā. <bold>Cakkhuviññāṇa</bold>nti cakkhupasādanissitaṃ kusalākusalavipākaviññāṇaṃ. Esa nayo sabbattha. <bold>Cakkhusamphasso</bold>ti cakkhunissito samphasso. <bold>Sotasamphassā</bold>dīsupi eseva nayo. <bold>Manosamphasso</bold>ti ime dasa samphasse ṭhapetvā seso sabbo manosamphasso nāma. Vedanāchakkampi eteneva nayena veditabbaṃ. <bold>Rūpasaññā</bold>ti rūpaṃ <pageBreak edition="V" number="3.0198" /> ārammaṇaṃ katvā uppannā saññā. Etenupāyena sesāpi veditabbā. Cetanāchakkepi eseva nayo. Tathā taṇhāchakke.</paragraph>
<paragraph line="287"><bold>Agāravo</bold>ti <pageBreak edition="M" number="3.0217" /> gāravavirahito. <bold>Appatisso</bold>ti appatissayo anīcavutti. Ettha pana yo bhikkhu satthari dharamāne tīsu kālesu upaṭṭhānaṃ na yāti. Satthari anupāhane caṅkamante saupāhano caṅkamati, nīce caṅkamante ucce caṅkamati, heṭṭhā vasante upari vasati, satthudassanaṭṭhāne ubho aṃse pārupati, chattaṃ dhāreti, upāhanaṃ dhāreti, nahāyati, uccāraṃ vā passāvaṃ vā karoti. Parinibbute pana cetiyaṃ vandituṃ na gacchati, cetiyassa paññāyanaṭṭhāne satthudassanaṭṭhāne vuttaṃ sabbaṃ karoti, ayaṃ <bold>satthari agāravo</bold> nāma. Yo pana dhammassavane saṃghuṭṭhe sakkaccaṃ na gacchati, sakkaccaṃ dhammaṃ na suṇāti, samullapanto nisīdati, sakkaccaṃ na gaṇhāti, na vāceti, ayaṃ <bold>dhamme agāravo</bold> nāma. Yo pana therena bhikkhunā anajjhiṭṭho dhammaṃ deseti, nisīdati, pañhaṃ katheti, vuḍḍhe bhikkhū ghaṭṭento gacchati, tiṭṭhati, nisīdati, dussapallatthikaṃ vā hatthapallatthikaṃ vā karoti, saṅghamajjhe ubho aṃse pārupati, chattupāhanaṃ dhāreti, ayaṃ <bold>saṅghe agāravo</bold> nāma. Ekabhikkhusmimpi hi agārave kate saṅghe agāravo katova hoti. Tisso sikkhā pana apūrayamānova <bold>sikkhāya agāravo</bold> nāma. Appamādalakkhaṇaṃ ananubrūhayamāno <bold>appamāde agāravo</bold> nāma. Duvidhampi <bold>paṭisanthāraṃ</bold> akaronto <bold>paṭisanthāre agāravo</bold> nāma. Cha gāravā vuttappaṭipakkhavasena veditabbā.</paragraph>
<paragraph line="288"><bold>Somanassūpavicārā</bold>ti <pageBreak edition="P" number="3.1035" /> somanassasampayuttā vicārā. <bold>Somanassaṭṭhāniya</bold>nti somanassakāraṇabhūtaṃ. <bold>Upavicaratī</bold>ti vitakkena vitakketvā vicārena paricchindati. Esa nayo sabbattha. <bold>Domanassūpavicārā</bold>pi evameva veditabbā. Tathā <bold>upekkhūpavicārā. Sāraṇīyadhammā</bold> heṭṭhā vitthāritā. <bold>Diṭṭhisāmaññagato</bold>ti iminā pana padena kosambakasutte paṭhamamaggo kathito. Idha cattāropi maggā.</paragraph>
<subhead line="289">Vivādamūlachakkavaṇṇanā</subhead>
<paragraph line="290" number="325"><bold>Vivādamūlānī</bold>ti vivādassa mūlāni. <bold>Kodhano</bold>ti kujjhanalakkhaṇena kodhena samannāgato. <bold>Upanāhī</bold>ti veraappaṭinissaggalakkhaṇena upanāhena samannāgato. <bold>Ahitāya dukkhāya devamanussāna</bold>nti dvinnaṃ bhikkhūnaṃ vivādo kathaṃ devamanussānaṃ ahitāya dukkhāya saṃvattati. Kosambakakkhandhake viya dvīsu bhikkhūsu vivādaṃ āpannesu tasmiṃ vihāre <pageBreak edition="M" number="3.0218" /> tesaṃ antevāsikā <pageBreak edition="V" number="3.0199" /> vivadanti. Tesaṃ ovādaṃ gaṇhanto bhikkhunisaṅgho vivadati. Tato tesaṃ upaṭṭhākā vivadanti. Atha manussānaṃ ārakkhadevatā dve koṭṭhāsā honti. Tattha dhammavādīnaṃ ārakkhadevatā dhammavādiniyo honti adhammavādīnaṃ adhammavādiniyo. Tato ārakkhadevatānaṃ mittā bhummā devatā bhijjanti. Evaṃ paramparā yāva brahmalokā ṭhapetvā ariyasāvake sabbe devamanussā dve koṭṭhāsā honti. Dhammavādīhi pana adhammavādinova bahutarā honti. Tato ‘‘yaṃ bahukehi gahitaṃ, taṃ taccha’’nti dhammaṃ vissajjetvā bahutarāva adhammaṃ gaṇhanti. Te adhammaṃ purakkhatvā vadantā apāyesu nibbattanti. Evaṃ dvinnaṃ bhikkhūnaṃ vivādo devamanussānaṃ ahitāya dukkhāya hoti.</paragraph>
<paragraph line="291"><bold>Ajjhattaṃ vā</bold>ti tumhākaṃ abbhantaraparisāya. <bold>Bahiddhā vā</bold>ti paresaṃ parisāya.</paragraph>
<paragraph line="292"><bold>Makkhī</bold>ti paresaṃ guṇamakkhanalakkhaṇena makkhena samannāgato. <bold>Paḷāsī</bold>ti yugaggāhalakkhaṇena paḷāsena samannāgato. <bold>Issukī</bold>ti parasakkārādīni issāyanalakkhaṇāya issāya samannāgato. <bold>Maccharī</bold>ti āvāsamacchariyādīhi samannāgato. <bold>Saṭho</bold>ti kerāṭiko. <bold>Māyāvī</bold>ti <pageBreak edition="P" number="3.1036" /> katapāpapaṭicchādako. <bold>Pāpiccho</bold>ti asantasambhāvanicchako dussīlo. <bold>Micchādiṭṭhī</bold>ti natthikavādī ahetukavādī akiriyavādī. <bold>Sandiṭṭhiparāmāsī</bold>ti sayaṃ diṭṭhimeva parāmasati. <bold>Ādhānaggāhī</bold>ti daḷhaggāhī. <bold>Duppaṭinissaggī</bold>ti na sakkā hoti gahitaṃ vissajjāpetuṃ.</paragraph>
<paragraph line="293"><bold>Pathavīdhātū</bold>ti patiṭṭhādhātu. <bold>Āpodhātū</bold>ti ābandhanadhātu. <bold>Tejodhātū</bold>ti paripācanadhātu. <bold>Vāyodhātū</bold>ti vitthambhanadhātu. <bold>Ākāsadhātū</bold>ti asamphuṭṭhadhātu. <bold>Viññāṇadhātū</bold>ti vijānanadhātu.</paragraph>
<subhead line="294">Nissaraṇiyachakkavaṇṇanā</subhead>
<paragraph line="295" number="326"><bold>Nissaraṇiyā dhātuyo</bold>ti nissaṭadhātuyova. <bold>Pariyādāya tiṭṭhatī</bold>ti pariyādiyitvā hāpetvā tiṭṭhati. <bold>‘Mā hevantissa vacanīyo’</bold>ti yasmā abhūtaṃ byākaraṇaṃ byākaroti, tasmā mā evaṃ bhaṇīti <pageBreak edition="M" number="3.0219" /> vattabbo. <bold>Yadidaṃ mettācetovimuttī</bold>ti yā ayaṃ mettācetovimutti, idaṃ nissaraṇaṃ byāpādassa, byāpādato nissaṭāti attho. Yo pana mettāya tikacatukkajjhānato vuṭṭhito saṅkhāre sammasitvā tatiyamaggaṃ patvā ‘‘puna byāpādo natthī’’ti tatiyaphalena nibbānaṃ passati, tassa cittaṃ accantaṃ nissaraṇaṃ byāpādassa. Etenupāyena sabbattha attho veditabbo.</paragraph>
<paragraph line="296"><bold>Animittā</bold><pageBreak edition="V" number="3.0200" /><bold>cetovimuttī</bold>ti arahattaphalasamāpatti. Sā hi rāganimittādīnañceva rūpanimittādīnañca niccanimittādīnañca abhāvā ‘‘animittā’’ti vuttā. <bold>Nimittānusārī</bold>ti vuttappabhedaṃ nimittaṃ anusaratīti nimittānusārī.</paragraph>
<paragraph line="297"><bold>Asmī</bold>ti asmimāno. <bold>Ayamahamasmī</bold>ti pañcasu khandhesu ayaṃ nāma ahaṃ asmīti ettāvatā arahattaṃ byākataṃ hoti. <bold>Vicikicchākathaṃkathāsalla</bold>nti vicikicchābhūtaṃ kathaṃkathāsallaṃ. <bold>‘Mā hevantissa vacanīyo’</bold>ti sace te paṭhamamaggavajjhā vicikicchā uppajjati, arahattabyākaraṇaṃ micchā hoti, tasmā mā abhūtaṃ bhaṇīti vāretabbo. <bold>Asmimānasamugghāto</bold>ti arahattamaggo. Arahattamaggaphalavasena hi nibbāne diṭṭhe puna asmimāno natthīti arahattamaggo asmimānasamugghātoti vutto.</paragraph>
<subhead line="298">Anuttariyādichakkavaṇṇanā</subhead>
<paragraph line="299" number="327"><bold>Anuttariyānī</bold>ti <pageBreak edition="P" number="3.1037" /> anuttarāni jeṭṭhakāni. Dassanesu anuttariyaṃ <bold>dassanānuttariyaṃ.</bold> Sesapadesupi eseva nayo. Tattha hatthiratanādīnaṃ dassanaṃ na dassanānuttariyaṃ, niviṭṭhasaddhassa pana niviṭṭhapemavasena dasabalassa vā bhikkhusaṅghassa vā kasiṇāsubhanimittādīnaṃ vā aññatarassa dassanaṃ <bold>dassanānuttariyaṃ</bold> nāma. Khattiyādīnaṃ guṇakathāsavanaṃ na savanānuttariyaṃ, niviṭṭhasaddhassa pana niviṭṭhapemavasena tiṇṇaṃ vā ratanānaṃ guṇakathāsavanaṃ tepiṭakabuddhavacanasavanaṃ vā <bold>savanānuttariyaṃ</bold> nāma. Maṇiratanādilābho na lābhānuttariyaṃ, sattavidhaariyadhanalābho pana <bold>lābhānuttariyaṃ</bold> nāma. Hatthisippādisikkhanaṃ na sikkhānuttariyaṃ, sikkhattayapūraṇaṃ pana <bold>sikkhānuttariyaṃ</bold> nāma. Khattiyādīnaṃ pāricariyā na pāricariyānuttariyaṃ, tiṇṇaṃ pana ratanānaṃ pāricariyā <bold>pāricariyānuttariyaṃ</bold> nāma. Khattiyādīnaṃ guṇānussaraṇaṃ nānussatānuttariyaṃ, tiṇṇaṃ pana ratanānaṃ guṇānussaraṇaṃ <bold>anussatānuttariyaṃ</bold> nāma.</paragraph>
<paragraph line="300">Anussatiyova <pageBreak edition="M" number="3.0220" /><bold>anussatiṭṭhānāni</bold> nāma. <bold>Buddhānussatī</bold>ti buddhassa guṇānussaraṇaṃ. Evaṃ anussarato hi pīti uppajjati. So taṃ pītiṃ khayato vayato paṭṭhapetvā arahattaṃ pāpuṇāti. Upacārakammaṭṭhānaṃ nāmetaṃ gihīnampi labbhati, esa nayo sabbattha. Vitthārakathā panettha visuddhimagge vuttanayeneva veditabbā.</paragraph>
<subhead line="301">Satatavihārachakkavaṇṇanā</subhead>
<paragraph line="302" number="328"><bold>Satatavihārā</bold>ti <pageBreak edition="V" number="3.0201" /> khīṇāsavassa niccavihārā. <bold>Cakkhunā rūpaṃ disvā</bold>ti cakkhudvārārammaṇe āpāthagate taṃ rūpaṃ cakkhuviññāṇena disvā javanakkhaṇe iṭṭhe arajjanto <bold>neva sumano hoti,</bold> aniṭṭhe adussanto <bold>na dummano.</bold> Asamapekkhane mohaṃ anuppādento <bold>upekkhako viharati</bold> majjhatto, satiyā yuttattā <bold>sato,</bold> sampajaññena yuttattā <bold>sampajāno. </bold> Sesapadesupi eseva nayo. Iti chasupi dvāresu upekkhako viharatīti iminā chaḷaṅgupekkhā kathitā. <bold>Sampajāno</bold>ti vacanato pana cattāri ñāṇasampayuttacittāni labbhanti. <bold>Satatavihārā</bold>ti vacanato aṭṭhapi mahācittāni labbhanti <bold>arajjanto adussanto</bold>ti vacanato dasapi cittāni labbhanti. Somanassaṃ kathaṃ labbhatīti ce āsevanato labbhati.</paragraph>
<subhead line="303">Abhijātichakkavaṇṇanā</subhead>
<paragraph line="304" number="329"><bold>Abhijātiyo</bold>ti <pageBreak edition="P" number="3.1038" /> jātiyo. <bold>Kaṇhābhijātiko samāno</bold>ti kaṇhe nīcakule jāto hutvā. <bold>Kaṇhaṃ dhammaṃ abhijāyatī</bold>ti kāḷakaṃ dasadussīlyadhammaṃ pasavati karoti. So taṃ abhijāyitvā niraye nibbattati. <bold>Sukkaṃ dhamma</bold>nti ahaṃ pubbepi puññānaṃ akatattā nīcakule nibbatto. Idāni puññaṃ karomīti puññasaṅkhātaṃ paṇḍaraṃ dhammaṃ abhijāyati. So tena sagge nibbattati. <bold>Akaṇhaṃ asukkaṃ nibbāna</bold>nti nibbānañhi sace kaṇhaṃ bhaveyya, kaṇhavipākaṃ dadeyya. Sace sukkaṃ, sukkavipākaṃ dadeyya. Dvinnampi appadānato pana ‘‘akaṇhaṃ asukka’’nti vuttaṃ. Nibbānañca nāma imasmiṃ atthe arahattaṃ adhippetaṃ. Tañhi kilesanibbānante jātattā nibbānaṃ nāma. Taṃ esa abhijāyati pasavati karoti. <bold>Sukkābhijātiko samāno</bold>ti sukke uccakule jāto hutvā. Sesaṃ vuttanayeneva veditabbaṃ.</paragraph>
<subhead line="305">Nibbedhabhāgiyachakkavaṇṇanā</subhead>
<paragraph line="306"><bold>Nibbedhabhāgiyā</bold>ti <pageBreak edition="M" number="3.0221" /> nibbedho vuccati nibbānaṃ, taṃ bhajanti upagacchantīti <bold>nibbedhabhāgiyā.</bold> Aniccasaññādayo pañcake vuttā. Nirodhānupassanāñāṇe saññā <bold>nirodhasaññā</bold> nāma.</paragraph>
<paragraph line="307">‘‘Ime <pageBreak edition="V" number="3.0202" /> kho, āvuso’’tiādi vuttanayeneva yojetabbaṃ. Iti dvāvīsatiyā chakkānaṃ vasena bāttiṃsasatapañhe kathento thero sāmaggirasaṃ dassesīti.</paragraph>
<centered line="308">Chakkavaṇṇanā niṭṭhitā.</centered>
<subhead line="309">Sattakavaṇṇanā</subhead>
<paragraph line="310" number="330"> Iti chakkavasena sāmaggirasaṃ dassetvā idāni sattakavasena dassetuṃ puna desanaṃ ārabhi.</paragraph>
<paragraph line="311">Tattha sampattipaṭilābhaṭṭhena saddhāva dhanaṃ <bold>saddhādhanaṃ.</bold> Esa nayo sabbattha. <bold>Paññādhanaṃ</bold> panettha sabbaseṭṭhaṃ. Paññāya hi ṭhatvā tīṇi sucaritāni pañcasīlāni dasasīlāni pūretvā saggūpagā honti, sāvakapāramīñāṇaṃ, paccekabodhiñāṇaṃ, sabbaññutaññāṇañca paṭivijjhanti. Imāsaṃ sampattīnaṃ paṭilābhakāraṇato paññā ‘‘dhana’’nti vuttā. Sattapi cetāni lokiyalokuttaramissakāneva kathitāni. <bold>Bojjhaṅga</bold>kathā kathitāva.</paragraph>
<paragraph line="312"><bold>Samādhiparikkhārā</bold>ti <pageBreak edition="P" number="3.1039" /> samādhiparivārā. Sammādiṭṭhādīni vuttatthāneva. Imepi satta parikkhārā lokiyalokuttarāva kathitā.</paragraph>
<paragraph line="313">Asataṃ dhammā asantā vā dhammā lāmakā dhammāti <bold>asaddhammā.</bold> Vipariyāyena <bold>saddhammā</bold> veditabbā. Sesamettha uttānatthameva. <bold>Saddhammesu</bold> pana saddhādayo sabbepi vipassakasseva kathitā. Tesupi paññā lokiyalokuttarā. Ayaṃ viseso.</paragraph>
<paragraph line="314">Sappurisānaṃ dhammāti <bold>sappurisadhammā.</bold> Tattha suttageyyādikaṃ dhammaṃ jānātīti <bold>dhammaññū.</bold> Tassa tasseva bhāsitassa atthaṃ jānātīti <bold>atthaññū.</bold> ‘‘Ettakomhi sīlena samādhinā paññāyā’’ti evaṃ attānaṃ jānātīti <bold>attaññū.</bold> Paṭiggahaṇaparibhogesu mattaṃ jānātīti <bold>mattaññū.</bold> Ayaṃ <pageBreak edition="M" number="3.0222" /> kālo uddesassa, ayaṃ kālo paripucchāya, ayaṃ kālo yogassa adhigamāyāti evaṃ kālaṃ jānātīti <bold>kālaññū.</bold> Ettha ca pañca vassāni uddesassa kālo. Dasa <pageBreak edition="V" number="3.0203" /> paripucchāya. Idaṃ atisambādhaṃ. Dasa vassāni pana uddesassa kālo. Vīsati paripucchāya. Tato paraṃ yoge kammaṃ kātabbaṃ. Aṭṭhavidhaṃ parisaṃ jānātīti <bold>parisaññū.</bold> Sevitabbāsevitabbaṃ puggalaṃ jānātīti <bold>puggalaññū.</bold></paragraph>
<paragraph line="315" number="331"><bold>Niddasavatthūnī</bold>ti niddasādivatthūni. Niddaso bhikkhu, nibbīso, nittiṃso, niccattālīso, nippaññāso bhikkhūti evaṃ vacanakāraṇāni. Ayaṃ kira pañho titthiyasamaye uppanno. Titthiyā hi dasavassakāle mataṃ nigaṇṭhaṃ niddasoti vadanti. So kira puna dasavasso na hoti. Na kevalañca dasavassova. Navavassopi…pe… ekavassopi na hoti. Eteneva nayena vīsativassādikālepi mataṃ nibbīso, nittiṃso, niccattālīso, nippaññāsoti vadanti. Āyasmā ānando gāme vicaranto taṃ kathaṃ sutvā vihāraṃ gantvā bhagavato ārocesi. Bhagavā āha –</paragraph>
<indent line="316">‘‘Na idaṃ, ānanda, titthiyānaṃ adhivacanaṃ mama sāsane khīṇāsavassetaṃ adhivacanaṃ. Khīṇāsavo hi dasavassakāle parinibbuto puna dasavasso na hoti. Na kevalañca dasavassova, navavassopi…pe… ekavassopi. Na kevalañca ekavassova, dasamāsikopi…pe… ekamāsikopi. Ekadivasikopi. Ekamuhuttopi na hoti eva. Kasmā? Puna paṭisandhiyā abhāvā. Nibbīsādīsupi eseva nayo. Iti bhagavā mama sāsane khīṇāsavassetaṃ adhivacana’’nti <pageBreak edition="P" number="3.1040" /> –</indent>
<paragraph line="317">Vatvā yehi kāraṇehi so niddaso hoti, tāni dassetuṃ satta niddasavatthūni deseti. Theropi tameva desanaṃ uddharitvā satta niddasavatthūni <bold>idhāvuso, bhikkhu, sikkhāsamādāne</bold>tiādimāha. Tattha <bold>idhā</bold>ti imasmiṃ sāsane. <bold>Sikkhāsamādāne tibbacchando hotī</bold>ti sikkhattayapūraṇe bahalacchando hoti. <bold>Āyatiñca sikkhāsamādāne avigatapemo</bold>ti <pageBreak edition="M" number="3.0223" /> anāgate punadivasādīsupi sikkhāpūraṇe avigatapemena samannāgato hoti. <bold>Dhammanisantiyā</bold>ti dhammanisāmanāya. Vipassanāyetaṃ adhivacanaṃ. <bold>Icchāvinaye</bold>ti taṇhāvinayane. <bold>Paṭisallāne</bold>ti ekībhāve. <bold>Vīriyārambhe</bold>ti kāyikacetasikassa vīriyassa pūraṇe. <bold>Satinepakke</bold>ti satiyañceva nepakkabhāve ca. <bold>Diṭṭhipaṭivedhe</bold>ti maggadassane. Sesaṃ sabbattha vuttanayeneva veditabbaṃ.</paragraph>
<paragraph line="318"><bold>Saññāsu</bold> asubhānupassanāñāṇe saññā <bold>asubhasaññā.</bold> Ādīnavānupassanāñāṇe saññā <bold>ādīnavasaññā</bold> nāma. Sesā heṭṭhā vuttā eva. Balasattakaviññāṇaṭṭhitisattakapuggalasattakāni vuttanayāneva <pageBreak edition="V" number="3.0204" />. Appahīnaṭṭhena anusayantīti <bold>anusayā.</bold> Thāmagato kāmarāgo kāmarāgānusayo. Esa nayo sabbattha. Saṃyojanasattakaṃ uttānatthameva.</paragraph>
<subhead line="319">Adhikaraṇasamathasattakavaṇṇanā</subhead>
<paragraph line="320">Adhikaraṇasamathesu adhikaraṇāni samenti vūpasamentīti <bold>adhikaraṇasamathā. Uppannuppannāna</bold>nti uppannānaṃ uppannānaṃ. <bold>Adhikaraṇāna</bold>nti vivādādhikaraṇaṃ anuvādādhikaraṇaṃ āpattādhikaraṇaṃ kiccādhikaraṇanti imesaṃ catunnaṃ. <bold>Samathāya vūpasamāyā</bold>ti samathatthañceva vūpasamanatthañca. <bold>Sammukhāvinayo dātabbo…pe… tiṇavatthārako</bold>ti ime satta samathā dātabbā.</paragraph>
<paragraph line="321">Tatrāyaṃ vinicchayanayo. Adhikaraṇesu tāva dhammoti vā adhammoti vā aṭṭhārasahi vatthūhi vivadantānaṃ bhikkhūnaṃ yo vivādo, idaṃ <bold>vivādādhikaraṇaṃ</bold> nāma. Sīlavipattiyā <pageBreak edition="P" number="3.1041" /> vā ācāradiṭṭhiājīvavipattiyā vā anuvadantānaṃ anuvādo upavadanā ceva codanā ca, idaṃ <bold>anuvādādhikaraṇaṃ</bold> nāma. Mātikāya āgatā pañca, vibhaṅge dveti sattapi āpattikkhandhā, idaṃ <bold>āpattādhikaraṇaṃ</bold> nāma. Saṅghassa apalokanādīnaṃ catunnaṃ kammānaṃ karaṇaṃ, idaṃ <bold>kiccādhikaraṇaṃ</bold> nāma.</paragraph>
<paragraph line="322">Tattha vivādādhikaraṇaṃ dvīhi samathehi sammati sammukhāvinayena ca yebhuyyasikāya ca. Sammukhāvinayeneva sammamānaṃ yasmiṃ vihāre uppannaṃ tasmiṃyeva vā aññattha vūpasametuṃ gacchantānaṃ antarāmagge vā yattha gantvā saṅghassa niyyātitaṃ tattha saṅghena vā saṅghe vūpasametuṃ asakkonte tattheva <pageBreak edition="M" number="3.0224" /> ubbāhikāya sammatapuggalehi vā vinicchitaṃ sammati. Evaṃ sammamāne ca panetasmiṃ yā saṅghasammukhatā dhammasammukhatā vinayasammukhatā puggalasammukhatā, ayaṃ <bold>sammukhāvinayo</bold> nāma.</paragraph>
<paragraph line="323">Tattha ca kārakasaṅghassa saṅghasāmaggivasena sammukhībhāvo <bold>saṅghasammukhatā.</bold> Sametabbassa vatthuno bhūtatā <bold>dhammasammukhatā.</bold> Yathā taṃ sametabbaṃ, tatheva sammanaṃ <bold>vinayasammukhatā.</bold> Yo ca vivadati, yena ca vivadati, tesaṃ ubhinnaṃ atthapaccatthikānaṃ sammukhībhāvo <bold>puggalasammukhatā.</bold> Ubbāhikāya vūpasame panettha saṅghasammukhatā parihāyati. Evaṃ tāva sammukhāvinayeneva sammati.</paragraph>
<paragraph line="324">Sace <pageBreak edition="V" number="3.0205" /> panevampi na sammati, atha naṃ ubbāhikāya sammatā bhikkhū ‘‘na mayaṃ sakkoma vūpasametu’’nti saṅghasseva niyyātenti, tato saṅgho pañcaṅgasamannāgataṃ bhikkhuṃ salākaggāhāpakaṃ sammannati. Tena guḷhakavivaṭakasakaṇṇajappakesu tīsu salākaggāhesu aññataravasena salākaṃ gāhāpetvā sannipatitaparisāya dhammavādīnaṃ yebhuyyatāya yathā te dhammavādino vadanti, evaṃ vūpasantaṃ adhikaraṇaṃ sammukhāvinayena ca yebhuyyasikāya ca vūpasantaṃ hoti.</paragraph>
<paragraph line="325">Tattha sammukhāvinayo vuttanayo eva. Yaṃ pana yebhuyyasikākammassa karaṇaṃ, ayaṃ <bold>yebhuyyasikā</bold> nāma. Evaṃ vivādādhikaraṇaṃ dvīhi samathehi sammati. <bold>Anuvādādhikaraṇaṃ</bold> catūhi samathehi sammati – sammukhāvinayena <pageBreak edition="P" number="3.1042" /> ca sativinayena ca amūḷhavinayena ca tassapāpiyasikāya ca. <bold>Sammukhāvinayeneva</bold> sammamānaṃ yo ca anuvadati, yañca anuvadati, tesaṃ vacanaṃ sutvā sace kāci āpatti natthi, ubho khamāpetvā, sace atthi, ayaṃ nāmettha āpattīti evaṃ vinicchitaṃ vūpasammati. Tattha sammukhāvinayalakkhaṇaṃ vuttanayameva. Yadā pana khīṇāsavassa bhikkhuno amūlikāya sīlavipattiyā anuddhaṃsitassa sativinayaṃ yācamānassa saṅgho ñatticatutthena kammena sativinayaṃ deti, tadā sammukhāvinayena ca sativinayena ca vūpasantaṃ hoti. Dinne pana sativinaye puna tasmiṃ puggale kassaci anuvādo na ruhati.</paragraph>
<paragraph line="326">Yadā ummattako bhikkhu ummādavasena assāmaṇake ajjhācāre ‘‘saratāyasmā evarūpiṃ āpatti’’nti bhikkhūhi codiyamāno ‘‘ummattakena me <pageBreak edition="M" number="3.0225" />, āvuso, etaṃ kataṃ, nāhaṃ taṃ sarāmī’’ti bhaṇantopi bhikkhūhi codiyamānova puna acodanatthāya amūḷhavinayaṃ yācati, saṅgho cassa ñatticatutthena kammena amūḷhavinayaṃ deti, tadā sammukhāvinayena ca amūḷhavinayena ca vūpasantaṃ hoti. Dinne pana amūḷhavinaye puna tasmiṃ puggale kassaci tappaccayā anuvādo na ruhati.</paragraph>
<paragraph line="327">Yadā pana pārājikena vā pārājikasāmantena vā codiyamānassa aññenaññaṃ paṭicarato pāpussannatāya pāpiyassa puggalassa ‘‘sacāyaṃ acchinnamūlo bhavissati, sammā vattitvā osāraṇaṃ labhissati. Sace chinnamūlo ayamevassa nāsanā bhavissatī’’ti maññamāno saṅgho ñatticatutthena kammena tassapāpiyasikaṃ karoti, tadā sammukhāvinayena ca tassapāpiyasikāya ca vūpasantaṃ hotīti. Evaṃ anuvādādhikaraṇaṃ catūhi samathehi sammati. <bold>Āpattādhikaraṇaṃ</bold> tīhi samathehi sammati sammukhāvinayena ca paṭiññātakaraṇena ca tiṇavatthārakena ca. Tassa sammukhāvinayeneva vūpasamo natthi. Yadā pana ekassa vā bhikkhuno <pageBreak edition="V" number="3.0206" /> santike saṅghagaṇamajjhesu vā bhikkhu lahukaṃ āpattiṃ deseti, tadā <bold>āpattādhikaraṇaṃ</bold> sammukhāvinayena ca paṭiññātakaraṇena ca vūpasammati.</paragraph>
<paragraph line="328">Tattha sammukhāvinaye tāva yo ca deseti, yassa ca deseti, tesaṃ sammukhībhāvo puggalasammukhatā. Sesaṃ vuttanayameva.</paragraph>
<paragraph line="329">Puggalassa gaṇassa ca desanākāle saṅghasammukhatā parihāyati. Yā panettha ahaṃ, bhante, itthannāmaṃ āpattiṃ <pageBreak edition="P" number="3.1043" /> āpannoti ca āma, passāmīti ca paṭiññā, tāya paṭiññāya ‘‘āyatiṃ saṃvareyyāsī’’ti karaṇaṃ, taṃ <bold>paṭiññātakaraṇaṃ</bold> nāma. Saṅghādisese hi parivāsādiyācanā paṭiññā. Parivāsādīnaṃ dānaṃ paṭiññātakaraṇaṃ nāma. Dve pakkhajātā pana bhaṇḍanakārakā bhikkhū bahuṃ assāmaṇakaṃ ajjhācaritvā puna lajjidhamme uppanne sace mayaṃ imāhi āpattīhi aññamaññaṃ kāressāma, siyāpi taṃ adhikaraṇaṃ kakkhaḷattāya saṃvatteyyāti aññamaññaṃ āpattiyā kārāpane dosaṃ disvā yadā tiṇavatthārakakammaṃ karonti, tadā āpattādhikaraṇaṃ sammukhāvinayena ca tiṇavatthārakena ca sammati.</paragraph>
<paragraph line="330">Tattha hi yattakā hatthapāsūpagatā ‘‘na metaṃ khamatī’’ti evaṃ diṭṭhāvikammaṃ akatvā niddampi okkantā honti, sabbesaṃ ṭhapetvā thullavajjañca gihipaṭisaṃyuttañca <pageBreak edition="M" number="3.0226" /> sabbāpattiyo vuṭṭhahanti, evaṃ āpattādhikaraṇaṃ tīhi samathehi sammati. <bold>Kiccādhikaraṇaṃ</bold> ekena samathena sammati sammukhāvinayeneva. Imāni cattāri adhikaraṇāni yathānurūpaṃ imehi sattahi samathehi sammanti. Tena vuttaṃ – uppannuppannānaṃ adhikaraṇānaṃ samathāya vūpasamāya sammukhāvinayo dātabbo…pe… tiṇavatthārakoti. Ayamettha vinicchayanayo. Vitthāro pana samathakkhandhake āgatoyeva. Vinicchayopissa samantapāsādikāyaṃ vutto.</paragraph>
<paragraph line="331">‘‘Ime kho, āvuso’’tiādi vuttanayeneva yojetabbaṃ. Iti cuddasannaṃ sattakānaṃ vasena aṭṭhanavuti pañhe kathento thero sāmaggirasaṃ dassesīti.</paragraph>
<centered line="332">Sattakavaṇṇanā niṭṭhitā.</centered>
<subhead line="333">Aṭṭhakavaṇṇanā</subhead>
<paragraph line="334" number="333"> Iti <pageBreak edition="V" number="3.0207" /> sattakavasena sāmaggirasaṃ dassetvā idāni aṭṭhakavasena dassetuṃ puna desanaṃ ārabhi. Tattha <bold>micchattā</bold>ti ayāthāvā micchāsabhāvā. <bold>Sammattā</bold>ti yāthāvā sammāsabhāvā.</paragraph>
<paragraph line="335" number="334"><bold>Kusītavatthūnī</bold>ti kusītassa alasassa vatthūni patiṭṭhā kosajjakāraṇānīti attho. <bold>Kammaṃ kattabbaṃ hotī</bold>ti cīvaravicāraṇādikammaṃ kātabbaṃ hoti. <bold>Na vīriyaṃ ārabhatī</bold>ti duvidhampi vīriyaṃ nārabhati. <bold>Appattassā</bold>ti jhānavipassanāmaggaphaladhammassa appattassa pattiyā. <bold>Anadhigatassā</bold>ti <pageBreak edition="P" number="3.1044" /> tasseva anadhigatassa adhigamatthāya. <bold>Asacchikatassā</bold>ti tasseva apaccakkhakatassa sacchikaraṇatthāya. <bold>Idaṃ paṭhama</bold>nti idaṃ handāhaṃ nipajjāmīti evaṃ osīdanaṃ paṭhamaṃ kusītavatthu. Iminā nayena sabbattha attho veditabbo. ‘‘Māsācitaṃ maññe’’ti ettha pana <bold>māsācitaṃ</bold> nāma tintamāso. Yathā tintamāso garuko hoti, evaṃ garukoti adhippāyo. <bold>Gilānā vuṭṭhito hotī</bold>ti gilāno hutvā pacchā vuṭṭhito hoti.</paragraph>
<paragraph line="336" number="335"><bold>Ārambhavatthūnī</bold>ti vīriyakāraṇāni. Tesampi imināva nayena attho veditabbo.</paragraph>
<paragraph line="337" number="336"><bold>Dānavatthūnī</bold>ti <pageBreak edition="M" number="3.0227" /> dānakāraṇāni. <bold>Āsajja dānaṃ detī</bold>ti patvā dānaṃ deti. Āgataṃ disvāva muhuttaṃyeva nisīdāpetvā sakkāraṃ katvā dānaṃ deti, dassāmi dassāmīti na kilameti. Iti ettha āsādanaṃ dānakāraṇaṃ nāma hoti. <bold>Bhayā dānaṃ detī</bold>tiādīsupi bhayādīni dānakāraṇānīti veditabbāni. Tattha <bold>bhayaṃ</bold> nāma ayaṃ adāyako akārakoti garahābhayaṃ vā apāyabhayaṃ vā. <bold>Adāsi me</bold>ti mayhaṃ pubbe esa idaṃ nāma adāsīti deti. <bold>Dassati me</bold>ti anāgate idaṃ nāma dassatīti deti. <bold>Sāhu dāna</bold>nti dānaṃ nāma sādhu sundaraṃ, buddhādīhi paṇḍitehi pasatthanti deti. <bold>Cittālaṅkāracittaparikkhāratthaṃ dānaṃ detī</bold>ti samathavipassanācittassa alaṅkāratthañceva parivāratthañca deti. Dānañhi cittaṃ mudukaṃ karoti. Yena laddhaṃ hoti, sopi laddhaṃ meti muducitto hoti, yena dinnaṃ, sopi dinnaṃ mayāti muducitto hoti, iti ubhinnampi cittaṃ mudukaṃ karoti, teneva ‘‘adantadamanaṃ dāna’’nti vuccati. Yathāha –</paragraph>
<gatha1 line="338">‘‘Adantadamanaṃ dānaṃ, adānaṃ dantadūsakaṃ;</gatha1>
<gathalast line="339">Dānena piyavācāya, unnamanti namanti cā’’ti.</gathalast>
<paragraph line="340">Imesu <pageBreak edition="V" number="3.0208" /><pageBreak edition="P" number="3.1045" /> pana aṭṭhasu dānesu cittālaṅkāradānameva uttamaṃ.</paragraph>
<paragraph line="341" number="337"><bold>Dānūpapattiyo</bold>ti dānapaccayā upapattiyo. <bold>Dahatī</bold>ti ṭhapeti. <bold>Adhiṭṭhātī</bold>ti tasseva vevacanaṃ. <bold>Bhāvetī</bold>ti vaḍḍheti. <bold>Hīne vimutta</bold>nti hīnesu pañcakāmaguṇesu vimuttaṃ. <bold>Uttari abhāvita</bold>nti tato uttari maggaphalatthāya abhāvitaṃ. <bold>Tatrūpapattiyā saṃvattatī</bold>ti yaṃ patthetvā kusalaṃ kataṃ, tattha tattha nibbattanatthāya saṃvattati.</paragraph>
<paragraph line="342"><bold>Vītarāgassā</bold>ti maggena vā samucchinnarāgassa samāpattiyā vā vikkhambhitarāgassa. Dānamatteneva hi brahmaloke nibbattituṃ na sakkā. Dānaṃ pana samādhivipassanācittassa alaṅkāro parivāro hoti. Tato dānena muducitto brahmavihāre bhāvetvā brahmaloke nibbattati. Tena vuttaṃ ‘‘vītarāgassa no sarāgassā’’ti.</paragraph>
<paragraph line="343">Khattiyānaṃ parisā <bold>khattiyaparisā,</bold> samūhoti attho. Esa nayo sabbattha.</paragraph>
<paragraph line="344">Lokassa <pageBreak edition="M" number="3.0228" /> dhammā <bold>lokadhammā.</bold> Etehi mutto nāma natthi, buddhānampi hontiyeva. Vuttampi cetaṃ – ‘‘aṭṭhime, bhikkhave, lokadhammā lokaṃ anuparivattanti, loko ca aṭṭha lokadhamme anuparivattatī’’ti (a. ni. 8.5). <bold>Lābho alābho</bold>ti lābhe āgate alābho āgato evāti veditabbo. <bold>Yasā</bold>dīsupi eseva nayo.</paragraph>
<paragraph line="345" number="338"> Abhibhāyatanavimokkhakathā heṭṭhā kathitā eva.</paragraph>
<paragraph line="346">‘‘Ime kho, āvuso’’tiādi vuttanayeneva yojetabbaṃ. Iti ekādasannaṃ aṭṭhakānaṃ vasena aṭṭhāsīti pañhe kathento thero sāmaggirasaṃ dassesīti.</paragraph>
<centered line="347">Aṭṭhakavaṇṇanā niṭṭhitā.</centered>
<subhead line="348">Navakavaṇṇanā</subhead>
<paragraph line="349" number="340"> Iti <pageBreak edition="V" number="3.0209" /> aṭṭhakavasena sāmaggirasaṃ dassetvā idāni navakavasena dassetuṃ puna desanaṃ ārabhi. Tattha <bold>āghātavatthūnī</bold>ti āghātakāraṇāni. <bold>Āghātaṃ bandhatī</bold>ti kopaṃ bandhati karoti uppādeti.</paragraph>
<paragraph line="350"><bold>Taṃ kutettha labbhā</bold>ti taṃ anatthacaraṇaṃ mā ahosīti etasmiṃ puggale kuto labbhā, kena kāraṇena sakkā laddhuṃ <pageBreak edition="P" number="3.1046" />? Paro nāma parassa attano cittaruciyā anatthaṃ karotīti evaṃ cintetvā āghātaṃ paṭivinodeti. Atha vā sacāhaṃ paṭikopaṃ kareyyaṃ, taṃ kopakaraṇaṃ ettha puggale kuto labbhā, kena kāraṇena laddhabbanti attho. Kuto lābhātipi pāṭho, sacāhaṃ ettha kopaṃ kareyyaṃ, tasmiṃ me kopakaraṇe kuto lābhā, lābhā nāma ke siyunti attho. Imasmiñca atthe <bold>ta</bold>nti nipātamattameva hoti.</paragraph>
<paragraph line="351" number="341"><bold>Sattāvāsā</bold>ti sattānaṃ āvāsā, vasanaṭṭhānānīti attho. Tattha suddhāvāsāpi sattāvāsova, asabbakālikattā pana na gahitā. Suddhāvāsā hi buddhānaṃ khandhāvārasadisā. Asaṅkhyeyyakappe buddhesu anibbattantesu <pageBreak edition="M" number="3.0229" /> taṃ ṭhānaṃ suññaṃ hotīti asabbakālikattā na gahitā. Sesamettha yaṃ vattabbaṃ, taṃ heṭṭhā vuttameva.</paragraph>
<paragraph line="352" number="342"> Akkhaṇesu <bold>dhammo ca desiyatī</bold>ti catusaccadhammo desiyati. <bold>Opasamiko</bold>ti kilesūpasamakaro. <bold>Parinibbāniko</bold>ti kilesaparinibbānena parinibbānāvaho. <bold>Sambodhagāmī</bold>ti catumaggañāṇapaṭivedhagāmī. <bold>Aññatara</bold>nti asaññabhavaṃ vā arūpabhavaṃ vā.</paragraph>
<paragraph line="353" number="343"><bold>Anupubbavihārā</bold>ti anupaṭipāṭiyā samāpajjitabbavihārā.</paragraph>
<paragraph line="354" number="344"><bold>Anupubbanirodhā</bold>ti anupaṭipāṭiyā nirodhā.</paragraph>
<paragraph line="355">‘‘Ime, kho āvuso’’tiādi vuttanayeneva yojetabbaṃ. Iti channaṃ navakānaṃ vasena catupaṇṇāsa pañhe kathento thero sāmaggirasaṃ dassesīti.</paragraph>
<centered line="356">Navakavaṇṇanā niṭṭhitā.</centered>
<subhead line="357">Dasakavaṇṇanā</subhead>
<paragraph line="358" number="345"> Iti <pageBreak edition="V" number="3.0210" /> navakavasena sāmaggirasaṃ dassetvā idāni dasakavasena dassetuṃ puna desanaṃ ārabhi. Tattha <bold>nāthakaraṇā</bold>ti ‘‘sanāthā, bhikkhave, viharatha mā anāthā, dasa ime, bhikkhave, dhammā nāthakaraṇā’’ti (a. ni. 10.18) evaṃ akkhātā attano patiṭṭhākarā dhammā.</paragraph>
<paragraph line="359"><bold>Kalyāṇamitto</bold>tiādīsu sīlādiguṇasampannā kalyāṇā assa mittāti <bold>kalyāṇamitto.</bold> Te cassa ṭhānanisajjādīsu saha ayanato sahāyāti <bold>kalyāṇasahāyo.</bold> Cittena ceva kāyena ca kalyāṇamittesu eva sampavaṅko onatoti <bold>kalyāṇasampavaṅko. Suvaco</bold><pageBreak edition="P" number="3.1047" /><bold>hotī</bold>ti sukhena vattabbo hoti sukhena anusāsitabbo. <bold>Khamo</bold>ti gāḷhena pharusena kakkhaḷena vuccamāno khamati, na kuppati. <bold>Padakkhiṇaggāhī anusāsani</bold>nti yathā ekacco ovadiyamāno vāmato gaṇhāti, paṭippharati vā asuṇanto vā gacchati, evaṃ akatvā ‘‘ovadatha, bhante <pageBreak edition="M" number="3.0230" />, anusāsatha, tumhesu anovadantesu ko añño ovadissatī’’ti padakkhiṇaṃ gaṇhāti.</paragraph>
<paragraph line="360"><bold>Uccāvacānī</bold>ti uccāni ca avacāni ca. <bold>Kiṃ karaṇīyānī</bold>ti kiṃ karomīti evaṃ vatvā kattabbakammāni. Tattha <bold>uccakammāni</bold> nāma cīvarassa karaṇaṃ rajanaṃ cetiye sudhākammaṃ uposathāgāracetiyagharabodhiyagharesu kattabbanti evamādi. <bold>Avacakammaṃ</bold> nāma pādadhovanamakkhanādikhuddakakammaṃ. <bold>Tatrupāyāyā</bold>ti tatrupagamanīyā. <bold>Alaṃ kātu</bold>nti kātuṃ samattho hoti. <bold>Alaṃ saṃvidhātu</bold>nti vicāretuṃ samattho.</paragraph>
<paragraph line="361">Dhamme assa kāmo sinehoti <bold>dhammakāmo,</bold> tepiṭakaṃ buddhavacanaṃ piyāyatīti attho. <bold>Piyasamudāhāro</bold>ti parasmiṃ kathente sakkaccaṃ suṇāti, sayañca paresaṃ desetukāmo hotīti attho. ‘‘Abhidhamme abhivinaye’’ti ettha dhammo abhidhammo, vinayo abhivinayoti catukkaṃ veditabbaṃ. Tattha <bold>dhammo</bold>ti suttantapiṭakaṃ. <bold>Abhidhammo</bold>ti satta pakaraṇāni. <bold>Vinayo</bold>ti ubhatovibhaṅgā. <bold>Abhivinayo</bold>ti khandhakaparivārā. Atha vā suttantapiṭakampi abhidhammapiṭakampi <bold>dhammo</bold> eva. Maggaphalāni <bold>abhidhammo.</bold> Sakalaṃ vinayapiṭakaṃ <bold>vinayo.</bold> Kilesavūpasamakāraṇaṃ <bold>abhivinayo.</bold> Iti sabbasmimpi ettha dhamme abhidhamme vinaye abhivinaye ca. <bold>Uḷārapāmojjo</bold>ti bahulapāmojjo hotīti attho.</paragraph>
<paragraph line="362"><bold>Kusalesu</bold><pageBreak edition="V" number="3.0211" /><bold>dhammesū</bold>ti kāraṇatthe bhummaṃ, catubhūmakakusaladhammakāraṇā, tesaṃ adhigamatthāya anikkhittadhuro hotīti attho.</paragraph>
<paragraph line="363" number="346"> Kasiṇadasake sakalaṭṭhena <bold>kasiṇāni.</bold> Tadārammaṇānaṃ dhammānaṃ khettaṭṭhena vā adhiṭṭhānaṭṭhena vā <bold>āyatanāni. Uddha</bold>nti upari gaganatalābhimukhaṃ. <bold>Adho</bold>ti <pageBreak edition="P" number="3.1048" /> heṭṭhā bhūmitalābhimukhaṃ. <bold>Tiriya</bold>nti khettamaṇḍalamiva samantā paricchinditvā. Ekacco hi uddhameva kasiṇaṃ vaḍḍheti, ekacco adho, ekacco samantato. Tena tena vā kāraṇena evaṃ pasāreti ālokamiva rūpadassanakāmo. Tena vuttaṃ ‘‘pathavīkasiṇameko sañjānāti uddhaṃ adho tiriya’’nti. <bold>Advaya</bold>nti idaṃ pana ekassa aññabhāvānupagamanatthaṃ vuttaṃ. Yathā hi udakaṃ paviṭṭhassa sabbadisāsu udakameva hoti, na aññaṃ, evameva pathavīkasiṇaṃ pathavīkasiṇameva hoti <pageBreak edition="M" number="3.0231" />, natthi tassa añño kasiṇasambhedoti. Esa nayo sabbattha. <bold>Appamāṇa</bold>nti idaṃ tassa tassa pharaṇaappamāṇavasena vuttaṃ. Tañhi cetasā pharanto sakalameva pharati, na ‘‘ayamassa ādi, idaṃ majjha’’nti pamāṇaṃ gaṇhātīti. <bold>Viññāṇakasiṇa</bold>nti cettha kasiṇugghāṭimākāse pavattaviññāṇaṃ. Tattha kasiṇavasena kasiṇugghāṭimākāse kasiṇugghāṭimākāsavasena tattha pavattaviññāṇe uddhaṃ adho tiriyatā veditabbā. Ayamettha saṅkhepo. Kammaṭṭhānabhāvanānayena panetāni pathavīkasiṇādīni vitthārato visuddhimagge vuttāneva.</paragraph>
<subhead line="364">Akusalakammapathadasakavaṇṇanā</subhead>
<paragraph line="365" number="347"> Kammapathesu kammāneva sugatiduggatīnaṃ pathabhūtattā <bold>kammapathā</bold> nāma. Tesu pāṇātipāto adinnādānaṃ musāvādādayo ca cattāro brahmajāle vitthāritā eva. <bold>Kāmesumicchācāro</bold>ti ettha pana <bold>kāmesū</bold>ti methunasamācāresu methunavatthūsu vā. <bold>Micchācāro</bold>ti ekantanindito lāmakācāro. Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā <bold>kāmesumicchācāro.</bold></paragraph>
<paragraph line="366">Tattha <bold>agamanīyaṭṭhānaṃ</bold> nāma purisānaṃ tāva māturakkhitā, piturakkhitā, mātāpiturakkhitā, bhāturakkhitā, bhaginirakkhitā, ñātirakkhitā, gottarakkhitā, dhammarakkhitā, sārakkhā, saparidaṇḍāti māturakkhitādayo dasa. Dhanakkītā, chandavāsinī, bhogavāsinī, paṭavāsinī, odapattakinī, obhatacumbaṭā, dāsī ca bhariyā ca, kammakārī ca bhariyā ca, dhajāhaṭā, muhuttikāti etā dhanakkītādayo dasāti vīsati. Itthīsu pana dvinnaṃ <pageBreak edition="V" number="3.0212" /> sārakkhasaparidaṇḍānaṃ dasannañca dhanakkītādīnanti dvādasannaṃ itthīnaṃ aññe purisā. Idaṃ agamanīyaṭṭhānaṃ nāma. So panesa micchācāro sīlādiguṇarahite agamanīyaṭṭhāne appasāvajjo. Sīlādiguṇasampanne <pageBreak edition="P" number="3.1049" /> mahāsāvajjo. Tassa cattāro sambhārā agamanīyavatthu, tasmiṃ sevanacittaṃ, sevanappayogo, maggenamaggappaṭipattiadhivāsananti. Eko payogo sāhatthiko eva.</paragraph>
<paragraph line="367">Abhijjhāyatīti <bold>abhijjhā,</bold> parabhaṇḍābhimukhī hutvā tanninnatāya pavattatīti attho. Sā ‘‘aho vata idaṃ mamassā’’ti evaṃ parabhaṇḍābhijjhāyanalakkhaṇā adinnādānaṃ viya appasāvajjā mahāsāvajjā ca. Tassā dve sambhārā parabhaṇḍaṃ, attano pariṇāmanañca. Parabhaṇḍavatthuke hi <pageBreak edition="M" number="3.0232" /> lobhe uppannepi na tāva kammapathabhedo hoti, yāva ‘‘aho vatīdaṃ mamassā’’ti attano na pariṇāmeti.</paragraph>
<paragraph line="368">Hitasukhaṃ byāpādayatīti <bold>byāpādo.</bold> So paraṃ vināsāya manopadosalakkhaṇo pharusāvācā viya appasāvajjo mahāsāvajjo ca. Tassa dve sambhārā parasatto ca, tassa vināsacintā ca. Parasattavatthuke hi kodhe uppannepi na tāva kammapathabhedo hoti, yāva ‘‘aho vatāyaṃ ucchijjheyya vinasseyyā’’ti tassa vināsaṃ na cinteti.</paragraph>
<paragraph line="369">Yathābhuccagahaṇābhāvena micchā passatīti <bold>micchādiṭṭhi.</bold> Sā ‘‘natthi dinna’’ntiādinā nayena viparītadassanalakkhaṇā. Samphappalāpo viya appasāvajjā mahāsāvajjā ca. Apica aniyatā appasāvajjā, niyatā mahāsāvajjā. Tassā dve sambhārā vatthuno ca gahitākāraviparītatā, yathā ca taṃ gaṇhāti, tathābhāvena tassūpaṭṭhānanti.</paragraph>
<paragraph line="370">Imesaṃ pana dasannaṃ akusalakammapathānaṃ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo.</paragraph>
<paragraph line="371">Tattha <bold>dhammato</bold>ti etesu hi paṭipāṭiyā satta cetanādhammāva honti. Abhijjhādayo tayo cetanāsampayuttā.</paragraph>
<paragraph line="372"><bold>Koṭṭhāsato</bold>ti paṭipāṭiyā satta, micchādiṭṭhi cāti ime aṭṭha kammapathā eva honti, no <pageBreak edition="V" number="3.0213" /> mūlāni. Abhijjhābyāpādā kammapathā ceva mūlāni ca. Abhijjhā hi mūlaṃ patvā lobho akusalamūlaṃ hoti. Byāpādo doso akusalamūlaṃ hoti.</paragraph>
<paragraph line="373"><bold>Ārammaṇato</bold>ti pāṇātipāto jīvitindriyārammaṇato saṅkhārārammaṇo hoti. Adinnādānaṃ sattārammaṇaṃ vā saṅkhārārammaṇaṃ vā, micchācāro phoṭṭhabbavasena saṅkhārārammaṇo. ‘‘Sattārammaṇo’’tipi eke. Musāvādo sattārammaṇo vā saṅkhārārammaṇo vā, tathā pisuṇavācā. Pharusavācā sattārammaṇāva. Samphappalāpo diṭṭhasutamutaviññātavasena sattārammaṇo vā saṅkhārārammaṇo <pageBreak edition="P" number="3.1050" /> vā. Tathā abhijjhā. Byāpādo sattārammaṇova. Micchādiṭṭhi tebhūmakadhammavasena saṅkhārārammaṇā.</paragraph>
<paragraph line="374"><bold>Vedanāto</bold>ti <pageBreak edition="M" number="3.0233" /> pāṇātipāto dukkhavedano hoti. Kiñcāpi hi rājāno coraṃ disvā hasamānāpi ‘‘gacchatha naṃ ghātethā’’ti vadanti, sanniṭṭhāpakacetanā pana dukkhasampayuttāva hoti. Adinnādānaṃ tivedanaṃ. Micchācāro sukhamajjhattavasena dvivedano. Sanniṭṭhāpakacitte pana majjhattavedano na hoti. Musāvādo tivedano. Tathā pisuṇavācā. Pharusavācā dukkhavedanā. Samphappalāpo tivedano. Abhijjhā sukhamajjhattavasena dvivedanā tathā micchādiṭṭhi. Byāpādo dukkhavedano.</paragraph>
<paragraph line="375"><bold>Mūlato</bold>ti pāṇātipāto dosamohavasena dvimūlako hoti. Adinnādānaṃ dosamohavasena vā lobhamohavasena vā. Micchācāro lobhamohavasena. Musāvādo dosamohavasena vā lobhamohavasena vā tathā pisuṇavācā samphappalāpo ca. Pharusavācā dosamohavasena. Abhijjhā mohavasena ekamūlā. Tathā byāpādo. Micchādiṭṭhi lobhamohavasena dvimūlāti.</paragraph>
<subhead line="376">Kusalakammapathadasakavaṇṇanā</subhead>
<paragraph line="377"><bold>Pāṇātipātā veramaṇi</bold>ādīni samādānasampattasamucchedavirativasena veditabbāni.</paragraph>
<paragraph line="378"><bold>Dhammato</bold> pana etesupi paṭipāṭiyā satta cetanāpi vattanti viratiyopi. Ante tayo cetanāsampayuttāva.</paragraph>
<paragraph line="379"><bold>Koṭṭhāsato</bold>ti paṭipāṭiyā satta kammapathā eva, no mūlāni. Ante tayo kammapathā ceva mūlāni <pageBreak edition="V" number="3.0214" /> ca. Anabhijjhā hi mūlaṃ patvā alobho kusalamūlaṃ hoti. Abyāpādo adoso kusalamūlaṃ. Sammādiṭṭhi amoho kusalamūlaṃ.</paragraph>
<paragraph line="380"><bold>Ārammaṇato</bold>ti pāṇātipātādīnaṃ ārammaṇāneva etesaṃ ārammaṇāni. Vītikkamitabbatoyeva hi veramaṇī nāma hoti. Yathā pana nibbānārammaṇo ariyamaggo kilese pajahati, evaṃ jīvitindriyādiārammaṇāpete kammapathā pāṇātipātādīni dussīlyāni pajahantīti veditabbā.</paragraph>
<paragraph line="381"><bold>Vedanāto</bold>ti <pageBreak edition="M" number="3.0234" /> sabbe sukhavedanā honti majjhattavedanā vā. Kusalaṃ patvā hi dukkhavedanā nāma natthi.</paragraph>
<paragraph line="382"><bold>Mūlato</bold>ti paṭipāṭiyā satta ñāṇasampayuttacittena viramantassa alobhaadosaamohavasena timūlāni honti, ñāṇavippayuttacittena viramantassa dvimūlāni. Anabhijjhā ñāṇasampayuttacittena viramantassa dvimūlā, ñāṇavippayuttacittena ekamūlā. Alobho pana attanāva attano mūlaṃ na hoti. Abyāpādepi <pageBreak edition="P" number="3.1051" /> eseva nayo. Sammādiṭṭhi alobhādosavasena dvimūlā evāti.</paragraph>
<subhead line="383">Ariyavāsadasakavaṇṇanā</subhead>
<paragraph line="384" number="348"><bold>Ariyavāsā</bold>ti ariyā eva vasiṃsu vasanti vasissanti etesūti ariyavāsā. <bold>Pañcaṅgavippahīno</bold>ti pañcahi aṅgehi vippayuttova hutvā khīṇāsavo avasi vasati vasissatīti tasmā ayaṃ pañcaṅgavippahīnatā, ariyassa vāsattā ariyavāsoti vutto. Esa nayo sabbattha.</paragraph>
<paragraph line="385"><bold>Evaṃ kho, āvuso, bhikkhu chaḷaṅgasamannāgato hotī</bold>ti chaḷaṅgupekkhāya samannāgato hoti. Chaḷaṅgupekkhā nāma keti? Ñāṇādayo. ‘‘Ñāṇa’’nti vutte kiriyato cattāri ñāṇasampayuttacittāni labbhanti. ‘‘Satatavihāro’’ti vutte aṭṭha mahācittāni. ‘‘Rajjanadussanaṃ natthī’’ti vutte dasa cittāni labbhanti. Somanassaṃ āsevanavasena labbhati.</paragraph>
<paragraph line="386"><bold>Satārakkhena cetasā</bold>ti khīṇāsavassa hi tīsu dvāresu sabbakālaṃ sati ārakkhakiccaṃ sādheti <pageBreak edition="V" number="3.0215" />. Tenevassa ‘‘carato ca tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitaṃ hotī’’ti vuccati.</paragraph>
<paragraph line="387"><bold>Puthusamaṇabrāhmaṇāna</bold>nti bahūnaṃ samaṇabrāhmaṇānaṃ. Ettha ca <bold>samaṇā</bold>ti pabbajjupagatā. <bold>Brāhmaṇā</bold>ti bhovādino. <bold>Puthupaccekasaccānī</bold>ti bahūni pāṭekkasaccāni, idameva dassanaṃ saccaṃ, idameva dassanaṃ saccanti evaṃ pāṭiyekkaṃ gahitāni bahūni saccānīti attho. <bold>Nunnānī</bold>ti nihatāni. <bold>Paṇunnānī</bold>ti suṭṭhu nihatāni. <bold>Cattānī</bold>ti vissaṭṭhāni. <bold>Vantānī</bold>ti vamitāni. <bold>Muttānī</bold>ti chinnabandhanāni <pageBreak edition="M" number="3.0235" /> katāni. <bold>Pahīnānī</bold>ti pajahitāni. <bold>Paṭinissaṭṭhānī</bold>ti yathā na puna cittaṃ āruhanti, evaṃ paṭinissajjitāni. Sabbāneva tāni gahitaggahaṇassa vissaṭṭhabhāvavevacanāni.</paragraph>
<paragraph line="388"><bold>Samavayasaṭṭhesano</bold>ti ettha <bold>avayā</bold>ti anūnā. <bold>Saṭṭhā</bold>ti vissaṭṭhā. Sammā avayā saṭṭhā esanā assāti <bold>samavayasaṭṭhesano.</bold> Sammā vissaṭṭhasabbaesanoti attho. <bold>Rāgā cittaṃ vimutta</bold>ntiādīhi maggassa kiccanipphatti kathitā.</paragraph>
<paragraph line="389"><bold>Rāgo</bold><pageBreak edition="P" number="3.1052" /><bold>me pahīno</bold>tiādīhi paccavekkhaṇāya phalaṃ kathitaṃ.</paragraph>
<subhead line="390">Asekkhadhammadasakavaṇṇanā</subhead>
<paragraph line="391"><bold>Asekkhā sammādiṭṭhī</bold>tiādayo sabbepi phalasampayuttadhammā eva. Ettha ca sammādiṭṭhi, sammāñāṇanti dvīsu ṭhānesu paññāva kathitā. <bold>Sammāvimuttī</bold>ti iminā padena vuttāvasesā. Phalasamāpattidhammā saṅgahitāti veditabbā.</paragraph>
<paragraph line="392">‘‘Ime kho, āvuso’’tiādi vuttanayeneva yojetabbaṃ. Iti channaṃ dasakānaṃ vasena samasaṭṭhi pañhe kathento thero sāmaggirasaṃ dassesīti.</paragraph>
<centered line="393">Dasakavaṇṇanā niṭṭhitā.</centered>
<subhead line="394">Pañhasamodhānavaṇṇanā</subhead>
<paragraph line="395" number="349"> Idha <pageBreak edition="V" number="3.0216" /> pana ṭhatvā pañhā samodhānetabbā. Imasmiñhi sutte ekakavasena dve pañhā kathitā. Dukavasena sattati. Tikavasena asītisataṃ. Catukkavasena dvesatāni. Pañcakavasena tiṃsasataṃ. Chakkavasena bāttiṃsasataṃ. Sattakavasena aṭṭhanavuti. Aṭṭhakavasena aṭṭhāsīti. Navakavasena catupaṇṇāsa. Dasakavasena samasaṭṭhīti evaṃ sahassaṃ cuddasa pañhā kathitā.</paragraph>
<paragraph line="396">Imañhi suttantaṃ ṭhapetvā tepiṭake buddhavacane añño suttanto evaṃ bahupañhapaṭimaṇḍito natthi. Bhagavā imaṃ suttantaṃ ādito paṭṭhāya sakalaṃ <pageBreak edition="M" number="3.0236" /> sutvā cintesi – ‘‘dhammasenāpati sāriputto buddhabalaṃ dīpetvā appaṭivattiyaṃ sīhanādaṃ nadati. Sāvakabhāsitoti vutte okappanā na hoti, jinabhāsitoti vutte hoti, tasmā jinabhāsitaṃ katvā devamanussānaṃ okappanaṃ imasmiṃ suttante uppādessāmī’’ti. Tato vuṭṭhāya sādhukāraṃ adāsi. Tena vuttaṃ ‘‘atha kho bhagavā vuṭṭhahitvā āyasmantaṃ sāriputtaṃ āmantesi, sādhu, sādhu, sāriputta, sādhu kho tvaṃ sāriputta, bhikkhūnaṃ saṅgītipariyāyaṃ abhāsī’’ti.</paragraph>
<paragraph line="397">Tattha <bold>saṅgītipariyāya</bold>nti sāmaggiyā kāraṇaṃ. Idaṃ vuttaṃ hoti – ‘‘sādhu, kho tvaṃ, sāriputta, mama sabbaññutaññāṇena saṃsanditvā bhikkhūnaṃ sāmaggirasaṃ abhāsī’’ti. <bold>Samanuñño satthā ahosī</bold>ti anumodanena samanuñño ahosi. Ettakena ayaṃ suttanto jinabhāsito nāma jāto. Desanāpariyosāne imaṃ suttantaṃ manasikarontā te bhikkhū arahattaṃ pāpuṇiṃsūti.</paragraph>
<centered line="398">Sumaṅgalavilāsiniyā dīghanikāyaṭṭhakathāya</centered>
<centered line="399">Saṅgītisuttavaṇṇanā niṭṭhitā.</centered>
</body>
</document>