<?xml version="1.0"?>
<document>
<metadata>
<normativeSource>http://tipitaka.org/romn/cscd/s0102a.att9.xml</normativeSource>
<archivePath>roman/atthakatha/suttapitaka (atthakatha)/digha nikaya (atthakatha)/mahavagga-atthakatha/10. payasirajannasuttavannana.xml</archivePath>
<titlePath>10. Pāyāsirājaññasuttavaṇṇanā - Mahāvagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">10. Pāyāsirājaññasuttavaṇṇanā</chapter>
<paragraph line="2" number="406"><bold>Evaṃ</bold><pageBreak edition="V" number="2.0357" /><pageBreak edition="P" number="3.0807" /><pageBreak edition="M" number="2.0396" /><bold>me suta</bold>nti pāyāsirājaññasuttaṃ. Tatrāyamapubbapadavaṇṇanā – <bold>āyasmā</bold>ti piyavacanametaṃ. <bold>Kumārakassapo</bold>ti tassa nāmaṃ. Kumārakāle pabbajitattā pana bhagavatā ‘‘kassapaṃ pakkosatha, idaṃ phalaṃ vā khādanīyaṃ vā kassapassa dethā’’ti vutte ‘‘katarakassapassā’’ti. ‘‘Kumārakassapassā’’ti evaṃ gahitanāmattā tato paṭṭhāya vuḍḍhakālepi ‘‘kumārakassapo’’ tveva vuccati. Apica rañño posāvanikaputtattāpi taṃ kumārakassapoti sañjāniṃsu.</paragraph>
<paragraph line="3">Ayaṃ panassa pubbayogato paṭṭhāya āvibhāvakathā – thero kira padumuttarassa bhagavato kāle seṭṭhiputto ahosi. Athekadivasaṃ bhagavantaṃ citrakathiṃ ekaṃ attano sāvakaṃ etadagge ṭhapentaṃ disvā bhagavato sattāhaṃ dānaṃ datvā ‘‘ahampi bhagavā anāgate ekassa buddhassa ayaṃ thero viya citrakathī sāvako bhavāmī’’ti patthanaṃ katvā puññāni karonto kassapassa bhagavato sāsane pabbajitvā visesaṃ nibbattetuṃ nāsakkhi. Tadā kira parinibbutassa bhagavato sāsane osakkante pañca bhikkhū nisseṇiṃ bandhitvā pabbataṃ āruyha samaṇadhammaṃ akaṃsu. Saṅghatthero tatiyadivase arahattaṃ patto, anuthero catutthadivase anāgāmī ahosi, itare tayo visesaṃ nibbattetuṃ asakkontā devaloke nibbattā.</paragraph>
<paragraph line="4">Tesaṃ ekaṃ buddhantaraṃ devesu ca manussesu ca sampattiṃ anubhavantānaṃ eko takkasilāyaṃ rājakule nibbattitvā pakkusāti nāma rājā hutvā bhagavantaṃ uddissa pabbajitvā rājagahaṃ uddissa āgacchanto kumbhakārasālāyaṃ bhagavato dhammadesanaṃ sutvā anāgāmiphalaṃ patto. Eko <pageBreak edition="P" number="3.0808" /> ekasmiṃ samuddapaṭṭane kulaghare nibbattitvā nāvaṃ āruyha bhinnanāvo dārucīrāni nivāsetvā lābhasampattiṃ patto ‘‘ahaṃ arahā’’ti cittaṃ uppādetvā ‘‘na tvaṃ arahā, gaccha, satthāraṃ upasaṅkamitvā pañhaṃ pucchā’’ti atthakāmāya devatāya codito tathā katvā arahattaphalaṃ patto.</paragraph>
<paragraph line="5">Eko <pageBreak edition="V" number="2.0358" /> rājagahe ekissā kuladārikāya kucchimhi uppanno. Sā ca paṭhamaṃ mātāpitaro yācitvā pabbajjaṃ alabhamānā kulagharaṃ gantvā gabbhaṃ gaṇhi <pageBreak edition="M" number="2.0397" />. Gabbhasaṇṭhitampi ajānanti sāmikaṃ ārādhetvā tena anuññātā bhikkhunīsu pabbajitā, tassā gabbhanimittaṃ disvā bhikkhuniyo devadattaṃ pucchiṃsu. So ‘‘assamaṇī’’ti āha. Dasabalaṃ pucchiṃsu. Satthā upālittheraṃ sampaṭicchāpesi. Thero sāvatthinagaravāsīni kulāni visākhañca upāsikaṃ pakkosāpetvā sodhento ‘‘pure laddho gabbho, pabbajjā arogā’’ti āha. Satthā ‘‘suvinicchitaṃ adhikaraṇa’’nti therassa sādhukāramadāsi. Sā bhikkhunī suvaṇṇabimbasadisaṃ puttaṃ vijāyi. Taṃ gahetvā rājā pasenadi kosalo posāpesi. ‘‘Kassapo’’ti cassa nāmaṃ katvā aparabhāge alaṅkaritvā satthu santikaṃ netvā pabbājesi. Iti naṃ rañño posāvanikaputtattāpi ‘‘kumārakassapo’’ti sañjāniṃsūti. Taṃ ekadivasaṃ andhavane samaṇadhammaṃ karontaṃ atthakāmā devatā pañhe uggahāpetvā ‘‘ime pañhe bhagavantaṃ pucchā’’ti āha. Thero pañhe pucchitvā pañhavissajjanāvasāne arahattaṃ pāpuṇi. Bhagavāpi taṃ citrakathikānaṃ bhikkhūnaṃ aggaṭṭhāne ṭhapesi.</paragraph>
<paragraph line="6"><bold>Setabyā</bold>ti tassa nagarassa nāmaṃ. <bold>Uttarena setabya</bold>nti setabyato uttaradisāya. <bold>Rājañño</bold>ti anabhisittakarājā. <bold>Diṭṭhigata</bold>nti diṭṭhiyeva. Yathā gūthagataṃ muttagatanti vutte na gūthādito aññaṃ atthi, evaṃ diṭṭhiyeva diṭṭhigataṃ. <bold>Itipi natthī</bold>ti taṃ taṃ kāraṇaṃ apadisitvā evampi natthīti vadati. <bold>Purā…pe… saññāpetī</bold>ti yāva na saññāpeti.</paragraph>
<subhead line="7">Candimasūriyaupamāvaṇṇanā</subhead>
<paragraph line="8" number="411"><bold>Ime bho, kassapa, candimasūriyā</bold>ti so kira therena pucchito cintesi ‘‘ayaṃ samaṇo paṭhamaṃ candimasūriye upamaṃ āhari, candimasūriyasadiso bhavissati paññāya, anabhibhavanīyo <pageBreak edition="P" number="3.0809" /> aññena, sace panāhaṃ ‘candimasūriyā imasmiṃ loke’ti bhaṇissāmi, ‘kiṃ nissitā ete, kittakapamāṇā, kittakaṃ uccā’tiādīhi paliveṭhessati. Ahaṃ kho panetaṃ nibbeṭhetuṃ na sakkhissāmi, ‘parasmiṃ loke’ iccevassa kathessāmī’’ti. Tasmā evamāha.</paragraph>
<paragraph line="9">Bhagavā <pageBreak edition="M" number="2.0398" /> pana tato pubbe na cirasseva <bold>sudhābhojanīyajātakaṃ</bold> kathesi. Tattha ‘‘cande cando devaputto, sūriye sūriyo devaputto’’ti āgataṃ. Bhagavatā ca kathitaṃ jātakaṃ vā suttantaṃ vā sakalajambudīpe <pageBreak edition="V" number="2.0359" /> patthaṭaṃ hoti, tena so ‘‘ettha nivāsino devaputtā natthī’’ti na sakkā vattunti cintetvā <bold>devā te na manussā</bold>ti āha.</paragraph>
<paragraph line="10" number="412"><bold>Atthi pana, rājañña, pariyāyo</bold>ti atthi pana kāraṇanti pucchati. <bold>Ābādhikā</bold>ti visabhāgavedanāsaṅkhātena ābādhena samannāgatā. <bold>Dukkhitā</bold>ti dukkhappattā. <bold>Bāḷhagilānā</bold>ti adhimattagilānā. <bold>Saddhāyikā</bold>ti ahaṃ tumhe saddahāmi, tumhe mayhaṃ saddhāyikā saddhāyitabbavacanāti attho. <bold>Paccayikā</bold>ti ahaṃ tumhe pattiyāmi, tumhe mayhaṃ paccayikā pattiyāyitabbāti attho.</paragraph>
<subhead line="11">Corādiupamāvaṇṇanā</subhead>
<paragraph line="12" number="413"><bold>Uddisitvā</bold>ti tesaṃ attānañca paṭisāmitabhaṇḍakañca dassetvā, sampaṭicchāpetvāti attho. <bold>Vippalapantassā</bold>ti ‘‘putto me, dhītā me, dhanaṃ me’’ti vividhaṃ palapantassa. <bold>Nirayapālesū</bold>ti niraye kammakāraṇikasattesu. Ye pana ‘‘kammameva kammakāraṇaṃ karoti, natthi nirayapālā’’ti vadanti. Te ‘‘tamenaṃ, bhikkhave, nirayapālā’’ti devadūtasuttaṃ paṭibāhanti. Manussaloke rājakulesu kāraṇikamanussā viya hi niraye nirayapālā honti.</paragraph>
<paragraph line="13" number="415"><bold>Veḷupesikāhī</bold>ti veḷuvilīvehi. <bold>Sunimmajjathā</bold>ti yathā suṭṭhu nimmajjitaṃ hoti, evaṃ nimmajjatha, apanethāti attho.</paragraph>
<paragraph line="14"><bold>Asucī</bold>ti amanāpo. <bold>Asucisaṅkhāto</bold>ti asucikoṭṭhāsabhūto asucīti ñāto vā. <bold>Duggandho</bold>ti <pageBreak edition="P" number="3.0810" /> kuṇapagandho. <bold>Jeguccho</bold>ti jigucchitabbayutto. <bold>Paṭikūlo</bold>ti dassaneneva paṭighāvaho. <bold>Ubbādhatī</bold>ti divasassa dvikkhattuṃ nhatvā tikkhattuṃ vatthāni parivattetvā alaṅkatapaṭimaṇḍitānaṃ cakkavattiādīnampi manussānaṃ gandho yojanasate ṭhitānaṃ devatānaṃ kaṇṭhe āsattakuṇapaṃ viya bādhati.</paragraph>
<paragraph line="15" number="416"> Puna <pageBreak edition="M" number="2.0399" /> pāṇātipātādipañcasīlāni samādāyavattentānaṃ vasena vadati. <bold>Tāvatiṃsāna</bold>nti idañca dūre nibbattā tāva mā āgacchantu, ime kasmā na entīti vadati.</paragraph>
<paragraph line="16" number="418"><bold>Jaccandhūpamo</bold><pageBreak edition="V" number="2.0360" /><bold>maññe paṭibhāsī</bold>ti jaccandho viya upaṭṭhāsi. <bold>Araññavanapatthānī</bold>ti araññakaṅgayuttatāya araññāni, mahāvanasaṇḍatāya vanapatthāni. <bold>Pantānī</bold>ti dūrāni.</paragraph>
<paragraph line="17" number="419"><bold>Kalyāṇadhamme</bold>ti teneva sīlena sundaradhamme. <bold>Dukkhapaṭikūle</bold>ti dukkhaṃ apatthente. <bold>Seyyo bhavissatī</bold>ti paraloke sugatisukhaṃ bhavissatīti adhippāyo.</paragraph>
<paragraph line="18" number="420"><bold>Upavijaññā</bold>ti upagatavijāyanakālā, paripakkagabbhā na cirasseva vijāyissatīti attho. <bold>Opabhoggā bhavissatī</bold>ti pādaparicārikā bhavissati. <bold>Anayabyasana</bold>nti mahādukkhaṃ. Ayoti sukhaṃ, na ayo anayo, dukkhaṃ. Tadetaṃ sabbaso sukhaṃ byasati vikkhipatīti byasanaṃ. Iti anayova byasanaṃ <bold>anayabyasanaṃ,</bold> mahādukkhanti attho. <bold>Ayoniso</bold>ti anupāyena. <bold>Apakkaṃ na paripācentī</bold>ti apariṇataṃ akhīṇaṃ āyuṃ antarāva na upacchindanti. <bold>Paripākaṃ āgamentī</bold>ti āyuparipākakālaṃ āgamenti. Dhammasenāpatināpetaṃ vuttaṃ –</paragraph>
<gatha1 line="19">‘‘Nābhinandāmi maraṇaṃ, nābhinandāmi jīvitaṃ;</gatha1>
<gathalast line="20">Kālañca paṭikaṅkhāmi, nibbisaṃ bhatako yathāti. (theragā. 1001)</gathalast>
<paragraph line="21" number="421"><bold>Ubbhinditvā</bold>ti mattikālepaṃ bhinditvā.</paragraph>
<paragraph line="22" number="422"><bold>Rāmaṇeyyaka</bold>nti <pageBreak edition="P" number="3.0811" /> ramaṇīyabhāvaṃ. <bold>Velāsikā</bold>ti khiḍḍāparādhikā. <bold>Komārikā</bold>ti taruṇadārikā. <bold>Tuyhaṃ jīva</bold>nti supinadassanakāle nikkhamantaṃ vā pavisantaṃ vā jīvaṃ api nu passanti. Idha cittācāraṃ ‘‘jīva’’nti gahetvā āha. So hi tattha jīvasaññīti.</paragraph>
<paragraph line="23" number="423"><bold>Jiyāyā</bold>ti dhanujiyāya, gīvaṃ veṭhetvāti attho. <bold>Patthinnataro</bold>ti thaddhataro. Iminā kiṃ dasseti? Tumhe jīvakāle sattassa pañcakkhandhāti <pageBreak edition="M" number="2.0400" /> vadanti, cavanakāle pana rūpakkhandhamattameva avasissati, tayo khandhā appavattā honti, viññāṇakkhandho gacchati. Avasiṭṭhena rūpakkhandhena lahutarena bhavitabbaṃ, garukataro ca hoti. Tasmā natthi koci kuhiṃ gantāti imamatthaṃ dasseti.</paragraph>
<paragraph line="24" number="424"><bold>Nibbuta</bold>nti vūpasantatejaṃ.</paragraph>
<paragraph line="25" number="425"><bold>Anupahaccā</bold>ti <pageBreak edition="V" number="2.0361" /> avināsetvā. <bold>Āmato hotī</bold>ti addhamato marituṃ āraddho hoti. <bold>Odhunāthā</bold>ti orato karotha. <bold>Sandhunāthā</bold>ti parato karotha. <bold>Niddhunāthā</bold>ti aparāparaṃ karotha. <bold>Tañcāyatanaṃ na paṭisaṃvedetī</bold>ti tena cakkhunā taṃ rūpāyatanaṃ na vibhāveti. Esa nayo sabbattha.</paragraph>
<paragraph line="26" number="426"><bold>Saṅkhadhamo</bold>ti saṅkhadhamako. <bold>Upalāpetvā</bold>ti dhamitvā.</paragraph>
<paragraph line="27" number="428"><bold>Aggiko</bold>ti aggiparicārako. <bold>Āpādeyya</bold>nti nipphādeyyaṃ, āyuṃ vā pāpuṇāpeyyaṃ. <bold>Poseyya</bold>nti bhojanādīhi bhareyyaṃ. <bold>Vaḍḍheyya</bold>nti vaḍḍhiṃ gameyyaṃ. <bold>Araṇīsahita</bold>nti araṇīyugaḷaṃ.</paragraph>
<paragraph line="28" number="429"><bold>Tirorājānopī</bold>ti tiroraṭṭhe aññasmimpi janapade rājāno jānanti. <bold>Abyatto</bold>ti avisado acheko. <bold>Kopenapī</bold>ti ye maṃ evaṃ vakkhanti, tesu uppajjanakena kopenapi etaṃ diṭṭhigataṃ harissāmi pariharissāmīti gahetvā vicarissāmi. <bold>Makkhenā</bold>ti tayā vuttayuttakāraṇamakkhalakkhaṇena makkhenāpi. <bold>Palāsenā</bold>ti tayā saddhiṃ yugaggāhalakkhaṇena palāsenāpi.</paragraph>
<paragraph line="29" number="430"><bold>Haritakapaṇṇa</bold>nti <pageBreak edition="P" number="3.0812" /> yaṃ kiñci haritakaṃ, antamaso allatiṇapaṇṇampi na hotīti attho. <bold>Sannaddhakalāpa</bold>nti sannaddhadhanukalāpaṃ. <bold>Āsittodakāni vaṭumānī</bold>ti paripuṇṇasalilā maggā ca kandarā ca. <bold>Yoggānī</bold>ti balibadde.</paragraph>
<paragraph line="30">Bahunikkhantaroti <bold>bahunikkhanto</bold> ciranikkhantoti attho. <bold>Yathābhatena bhaṇḍenā</bold>ti yaṃ vo tiṇakaṭṭhodakabhaṇḍakaṃ āropitaṃ, tena yathābhatena yathāropitena, yathāgahitenāti attho.</paragraph>
<paragraph line="31"><bold>Appasārānī</bold>ti appagghāni. <bold>Paṇiyānī</bold>ti bhaṇḍāni.</paragraph>
<subhead line="32">Gūthabhārikādiupamāvaṇṇanā</subhead>
<paragraph line="33" number="432"><bold>Mama</bold><pageBreak edition="M" number="2.0401" /><bold>ca sūkarabhatta</bold>nti mama ca sūkarānaṃ idaṃ bhattaṃ. <bold>Uggharanta</bold>nti upari gharantaṃ. <bold>Paggharanta</bold>nti <pageBreak edition="V" number="2.0362" /> heṭṭhā parissavantaṃ. <bold>Tumhe khvettha bhaṇe</bold>ti tumhe kho ettha bhaṇe. Ayameva vā pāṭho. <bold>Tathā hi pana me sūkarabhatta</bold>nti tathā hi pana me ayaṃ gūtho sūkarānaṃ bhattaṃ.</paragraph>
<paragraph line="34" number="434"><bold>Āgatāgataṃ kaliṃ gilatī</bold>ti āgatāgataṃ parājayaguḷaṃ gilati. <bold>Pajjohissāmī</bold>ti pajjohanaṃ karissāmi, balikammaṃ karissāmīti attho. <bold>Akkhehi dibbissāmā</bold>ti guḷehi kīḷissāma. <bold>Littaṃ paramena tejasā</bold>ti paramatejena visena littaṃ.</paragraph>
<paragraph line="35" number="436"><bold>Gāmapaṭṭa</bold>nti vuṭṭhitagāmapadeso vuccati. ‘‘Gāmapada’’ntipi pāṭho, ayamevattho. <bold>Sāṇabhāra</bold>nti sāṇavākabhāraṃ. <bold>Susannaddho</bold>ti subaddho. <bold>Tvaṃ pajānāhī</bold>ti tvaṃ jāna. Sace gaṇhitukāmosi, gaṇhāhīti vuttaṃ hoti.</paragraph>
<paragraph line="36"><bold>Khoma</bold>nti khomavākaṃ. <bold>Aya</bold>nti kāḷalohaṃ. <bold>Loha</bold>nti tambalohaṃ. <bold>Sajjha</bold>nti rajataṃ. <bold>Suvaṇṇa</bold>nti <pageBreak edition="P" number="3.0813" /> suvaṇṇamāsakaṃ. <bold>Abhinandiṃsū</bold>ti tussiṃsu.</paragraph>
<paragraph line="37" number="437"><bold>Attamano</bold>ti sakamano tuṭṭhacitto. <bold>Abhiraddho</bold>ti abhippasanno. <bold>Pañhāpaṭibhānānī</bold>ti pañhupaṭṭhānāni. <bold>Paccanīkaṃ kattabba</bold>nti paccanīkaṃ paṭiviruddhaṃ viya kattabbaṃ amaññissaṃ, paṭilomagāhaṃ gahetvā aṭṭhāsinti attho.</paragraph>
<paragraph line="38" number="438"><bold>Saṅghātaṃ āpajjantī</bold>ti saṅghātaṃ vināsaṃ maraṇaṃ āpajjanti. <bold>Na mahapphalo</bold>ti vipākaphalena na mahapphalo hoti. <bold>Na mahānisaṃso</bold>ti guṇānisaṃsena mahānisaṃso na hoti. <bold>Na mahājutiko</bold>ti ānubhāvajutiyā mahājutiko na hoti. <bold>Na mahāvipphāro</bold>ti vipākavipphāratāya mahāvipphāro na hoti. <bold>Bījanaṅgala</bold>nti bījañca naṅgalañca. <bold>Dukkhette</bold>ti duṭṭhukhette nissārakhette. <bold>Dubbhūme</bold>ti visamabhūmibhāge. <bold>Patiṭṭhāpeyyā</bold>ti ṭhapeyya. <bold>Khaṇḍānī</bold>ti chinnabhinnāni. <bold>Pūtīnī</bold>ti nissārāni. <bold>Vātātapahatānī</bold>ti <pageBreak edition="M" number="2.0402" /> vātena ca ātapena ca hatāni pariyādinnatejāni. <bold>Asārādānī</bold>ti taṇḍulasārādānarahitāni palālāni. <bold>Asukhasayitānī</bold>ti yāni sukkhāpetvā koṭṭhe ākiritvā ṭhapitāni, tāni sukhasayitāni nāma. Etāni pana na tādisāni. <bold>Anuppaveccheyyā</bold>ti anupaveseyya, na sammā vasseyya, anvaddhamāsaṃ anudasāhaṃ anupañcāhaṃ na vasseyyāti attho. <bold>Api nu tānī</bold>ti api nu evaṃ khettabījavuṭṭhidose sati tāni bījāni aṅkuramūlapattādīhi uddhaṃ vuddhiṃ heṭṭhā virūḷhiṃ samantato ca vepullaṃ āpajjeyyunti <pageBreak edition="V" number="2.0363" />. <bold>Evarūpo kho rājañña yañño</bold>ti evarūpaṃ rājañña dānaṃ parūpaghātena uppāditapaccayatopi dāyakatopi pariggāhakatopi avisuddhattā na mahapphalaṃ hoti.</paragraph>
<paragraph line="39"><bold>Evarūpo kho rājañña yañño</bold>ti evarūpaṃ rājaññadānaṃ aparūpaghātena uppannapaccayatopi aparūpaghātitāya sīlavantadāyakatopi <pageBreak edition="P" number="3.0814" /> sammādiṭṭhiādiguṇasampannapaṭiggāhakatopi mahapphalaṃ hoti. Sace pana guṇātirekaṃ nirodhā vuṭṭhitaṃ paṭiggāhakaṃ labhati, cetanā ca vipulā hoti, diṭṭheva dhamme vipākaṃ detīti.</paragraph>
<paragraph line="40" number="439"> Imaṃ pana therassa dhammakathaṃ sutvā pāyāsirājañño theraṃ nimantetvā sattāhaṃ therassa mahādānaṃ datvā tato paṭṭhāya mahājanassa dānaṃ paṭṭhapesi. Taṃ sandhāya <bold>atha kho pāyāsi rājañño</bold>tiādi vuttaṃ. Tattha <bold>kaṇājaka</bold>nti sakuṇḍakaṃ uttaṇḍulabhattaṃ. <bold>Bilaṅgadutiya</bold>nti kañjikadutiyaṃ. <bold>Dhorakāni ca vatthānī</bold>ti thūlāni ca vatthāni. <bold>Guḷavālakānī</bold>ti guḷadasāni, puñjapuñjavasena ṭhitamahantadasānīti attho. <bold>Evaṃ anuddisatī</bold>ti evaṃ upadisati. <bold>Pādāpī</bold>ti pādenapi.</paragraph>
<paragraph line="41" number="440"><bold>Asakkacca</bold>nti saddhāvirahitaṃ assaddhadānaṃ. <bold>Asahatthā</bold>ti na sahatthena. <bold>Acittīkata</bold>nti cittīkāravirahitaṃ, na cittīkārampi paccupaṭṭhāpetvā na paṇītacittaṃ katvā adāsi. <bold>Apaviddha</bold>nti chaḍḍitaṃ vippatitaṃ. <bold>Suññaṃ serīsaka</bold>nti serīsakaṃ nāma ekaṃ tucchaṃ rajatavimānaṃ upagato. Tassa kira dvāre mahāsirīsarukkho, tena taṃ ‘‘serīsaka’’nti vuccati.</paragraph>
<paragraph line="42" number="441"><bold>Āyasmā</bold><pageBreak edition="M" number="2.0403" /><bold>gavaṃpatī</bold>ti thero kira pubbe manussakāle gopāladārakānaṃ jeṭṭhako hutvā mahato sirīsassa mūlaṃ sodhetvā vālikaṃ okiritvā ekaṃ piṇḍapātikattheraṃ rukkhamūle nisīdāpetvā attanā laddhaṃ āhāraṃ datvā tato cuto tassānubhāvena tasmiṃ rajatavimāne nibbatti. Sirīsarukkho vimānadvāre aṭṭhāsi. So paññāsāya vassehi phalati, tato paññāsa vassāni gatānīti devaputto saṃvegaṃ āpajjati. So aparena samayena amhākaṃ bhagavato kāle manussesu nibbattitvā satthu dhammakathaṃ sutvā arahattaṃ patto. Pubbāciṇṇavasena pana divāvihāratthāya tadeva vimānaṃ abhiṇhaṃ gacchati, taṃ kirassa utusukhaṃ hoti. Taṃ sandhāya ‘‘tena kho pana samayena āyasmā gavaṃpatī’’tiādi vuttaṃ.</paragraph>
<paragraph line="43"><bold>So</bold><pageBreak edition="P" number="3.0815" /><pageBreak edition="V" number="2.0364" /><bold>sakkaccaṃ dānaṃ datvā</bold>ti so parassa santakampi dānaṃ sakkaccaṃ datvā. <bold>Evamārocesī</bold>ti ‘‘sakkaccaṃ dānaṃ dethā’’tiādinā nayena ārocesi. Tañca pana therassa ārocanaṃ sutvā mahājano sakkaccaṃ dānaṃ datvā devaloke nibbatto. Pāyāsissa pana rājaññassa paricārakā sakkaccaṃ dānaṃ datvāpi nikantivasena gantvā tasseva santike nibbattā. Taṃ kira disācārikavimānaṃ vaṭṭaniaṭaviyaṃ ahosi. Pāyāsidevaputto ca ekadivasaṃ vāṇijakānaṃ dassetvā attano katakammaṃ kathesīti.</paragraph>
<centered line="44">Iti sumaṅgalavilāsiniyā dīghanikāyaṭṭhakathāyaṃ</centered>
<centered line="45">Pāyāsirājaññasuttavaṇṇanā niṭṭhitā.</centered>
<centered line="46">Niṭṭhitā ca mahāvaggassatthavaṇṇanā.</centered>
<centered line="47">Mahāvaggaṭṭhakathā niṭṭhitā.</centered>
</body>
</document>