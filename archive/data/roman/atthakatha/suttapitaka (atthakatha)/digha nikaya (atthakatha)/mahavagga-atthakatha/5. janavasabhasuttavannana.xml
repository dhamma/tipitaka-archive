<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0102a.att4.xml</normativeSource>
    <archivePath>roman/atthakatha/suttapitaka (atthakatha)/digha nikaya (atthakatha)/mahavagga-atthakatha/5. janavasabhasuttavannana.xml</archivePath>
    <baseFileName>5. janavasabhasuttavannana</baseFileName>
    <titlePath>5. Janavasabhasuttavaṇṇanā - Mahāvagga-aṭṭhakathā - Dīgha nikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">5. Janavasabhasuttavaṇṇanā</chapter>
    <subhead line="2">Nātikiyādibyākaraṇavaṇṇanā</subhead>
    <paragraph line="3" number="273-275"><bold>Evaṃ</bold><pageBreak edition="Vipassana Research Institut" number="2.0206" /><pageBreak edition="Myanmar" number="2.0230" /><pageBreak edition="Pali Text Society" number="2.0637" /><bold>me suta</bold>nti janavasabhasuttaṃ. Tatrāyaṃ anuttānapadavaṇṇanā – <bold>parito parito janapadesū</bold>ti samantā samantā janapadesu. <bold>Paricārake</bold>ti buddhadhammasaṅghānaṃ paricārake. <bold>Upapattīsū</bold>ti ñāṇagatipuññānaṃ upapattīsu. <bold>Kāsikosalesū</bold>ti kāsīsu ca kosalesu ca, kāsiraṭṭhe ca kosalaraṭṭhe cāti attho. Esa nayo sabbattha. Aṅgamagadhayonakakambojaassakaavantiraṭṭhesu pana chasu na byākaroti. Imesaṃ pana soḷasannaṃ mahājanapadānaṃ purimesu dasasuyeva byākaroti. <bold>Nātikiyā</bold>ti nātikagāmavāsino.</paragraph>
    <paragraph line="4"><bold>Tenā</bold>ti tena anāgāmiādibhāvena. <bold>Sutvā</bold>ti sabbaññutaññāṇena paricchinditvā byākarontassa bhagavato pañhābyākaraṇaṃ sutvā tesaṃ anāgāmiādīsu niṭṭhaṅgatā hutvā. Tena anāgāmiādibhāvena attamanā ahesuṃ. Aṭṭhakathāyaṃ pana <bold>tenā</bold>ti te nātikiyāti vuttaṃ. Etasmiṃ atthe na-kāro nipātamattaṃ hoti.</paragraph>
    <subhead line="5">Ānandaparikathāvaṇṇanā</subhead>
    <paragraph line="6" number="277"><bold>Bhagavantaṃ kittayamānarūpo</bold>ti aho buddho, aho dhammo, aho saṅgho; aho dhammo svākkhātoti evaṃ kittayantova kālamakāsi. <bold>Bahujano pasīdeyyā</bold>ti amhākaṃ pitā mātā bhātā bhaginī putto dhītā sahāyako, tena amhehi saddhiṃ ekato bhuttā, ekato sayitā, tassa idañcidañca manāpaṃ akarimha, so kira anāgāmī sakadāgāmī sotāpanno; aho sādhu, aho suṭṭhūti evaṃ bahujano pasādaṃ āpajjeyya.</paragraph>
    <paragraph line="7" number="278"><bold>Gati</bold>nti <pageBreak edition="Vipassana Research Institut" number="2.0207" /> ñāṇagatiṃ. <bold>Abhisamparāya</bold>nti ñāṇābhisamparāyameva. <bold>Addasā kho</bold>ti kittake jane addasa? Catuvīsatisatasahassāni.</paragraph>
    <paragraph line="8" number="279"><bold>Upasantapadisso</bold>ti <pageBreak edition="Myanmar" number="2.0231" /> upasantadassano. <bold>Bhātirivā</bold>ti <pageBreak edition="Pali Text Society" number="2.0638" /> ativiya bhāti, ativiya virocati. <bold>Indriyāna</bold>nti manacchaṭṭhānaṃ indriyānaṃ. <bold>Addasaṃ kho ahaṃ ānandā</bold>ti neva dasa, na vīsati, na sataṃ, na sahassaṃ, anūnādhikāni catuvīsatisatasahassāni addasanti āha.</paragraph>
    <subhead line="9">Janavasabhayakkhavaṇṇanā</subhead>
    <paragraph line="10" number="280"> Disvā pana me ettako jano maṃ nissāya dukkhā pamuttoti balavasomanassaṃ uppajji, cittaṃ pasīdi, cittassa pasannattā cittasamuṭṭhānaṃ lohitaṃ pasīdi, lohitassa pasannattā manacchaṭṭhāni indriyāni pasīdiṃsūti sabbamidaṃ vatvā <bold>atha kho ānandā</bold>tiādimāha. Tattha yasmā so bhagavato dhammakathaṃ sutvā dasasahassādhikassa janasatasahassassa jeṭṭhako hutvā sotāpanno jāto, tasmā <bold>janavasabho</bold>tissa nāmaṃ ahosi.</paragraph>
    <paragraph line="11"><bold>Ito sattā</bold>ti ito devalokā cavitvā satta. <bold>Tato sattā</bold>ti tato manussalokā cavitvā satta. <bold>Saṃsārāni catuddasā</bold>ti sabbāpi catuddasakhandhapaṭipāṭiyo. <bold>Nivāsamabhijānāmī</bold>ti jātivasena nivāsaṃ jānāmi. <bold>Yattha me vusitaṃ pure</bold>ti yattha devesu ca vessavaṇassa sahabyataṃ upagatena manussesu ca rājabhūtena ito attabhāvato pureyeva mayā vusitaṃ. Pure evaṃ vusitattā eva ca idāni sotāpanno hutvā tīsu vatthūsu bahuṃ puññaṃ katvā tassānubhāvena upari nibbattituṃ samatthopi dīgharattaṃ vusitaṭṭhāne nikantiyā balavatāya ettheva nibbatto.</paragraph>
    <paragraph line="12" number="281"><bold>Āsā ca pana me santiṭṭhatī</bold>ti imināhaṃ sotāpannoti na suttappamattova hutvā kālaṃ vītināmesiṃ. Sakadāgāmimaggatthāya pana me vipassanā āraddhā. Ajjeva ajjeva paṭivijjhissāmīti evaṃ saussāho viharāmīti dasseti. <bold>Yadagge</bold>ti laṭṭhivanuyyāne paṭhamadassane sotāpannadivasaṃ sandhāya vadati. <bold>Tadagge ahaṃ, bhante, dīgharattaṃ avinipāto avinipātaṃ sañjānāmī</bold>ti taṃdivasaṃ ādiṃ katvā, ahaṃ, bhante, purimaṃ catuddasaattabhāvasaṅkhātaṃ dīgharattaṃ avinipāto laṭṭhivanuyyāne sotāpattimaggavasena adhigataṃ avinipātadhammataṃ sañjānāmīti attho. <bold>Anacchariya</bold>nti <pageBreak edition="Myanmar" number="2.0232" /> anuacchariyaṃ. Cintayamānaṃ punappunaṃ acchariyamevidaṃ yaṃ kenacideva karaṇīyena gacchanto bhagavantaṃ antarāmagge addasaṃ. Idampi acchariyaṃ <pageBreak edition="Pali Text Society" number="2.0639" /> yañca vessavaṇassa <pageBreak edition="Vipassana Research Institut" number="2.0208" /> mahārājassa sayaṃparisāya bhāsato bhagavato diṭṭhasadisameva sammukhā sutaṃ. <bold>Dve paccayā</bold>ti antarāmagge diṭṭhabhāvo ca vessavaṇassa sammukhā sutaṃ ārocetukāmatā ca.</paragraph>
    <subhead line="13">Devasabhāvaṇṇanā</subhead>
    <paragraph line="14" number="282"><bold>Sannipatitā</bold>ti kasmā sannipatitā? Te kira catūhi kāraṇehi sannipatanti. Vassūpanāyikasaṅgahatthaṃ, pavāraṇāsaṅgahatthaṃ, dhammasavanatthaṃ, pāricchattakakīḷānubhavanatthanti. Tattha sve vassūpanāyikāti āsāḷhīpuṇṇamāya dvīsu devalokesu devā sudhammāya devasabhāya sannipatitvā mantenti asukavihāre eko bhikkhu vassūpagato, asukavihāre dve tayo cattāro pañca dasa vīsati tiṃsaṃ cattālīsaṃ paññāsaṃ sataṃ sahassaṃ bhikkhū vassūpagatā, etthettha ṭhāne ayyānaṃ ārakkhaṃ susaṃvihitaṃ karothāti evaṃ vassūpanāyikasaṅgaho kato hoti.</paragraph>
    <paragraph line="15">Tadāpi eteneva kāraṇena sannipatitā. <bold>Idaṃ tesaṃ hoti āsanasmi</bold>nti idaṃ tesaṃ catunnaṃ mahārājānaṃ āsanaṃ hoti. Evaṃ tesu nisinnesu atha pacchā amhākaṃ āsanaṃ hoti.</paragraph>
    <paragraph line="16"><bold>Yenatthenā</bold>ti yena vassūpanāyikatthena. <bold>Taṃ atthaṃ cintayitvā taṃ atthaṃ mantayitvā</bold>ti taṃ araññavāsino bhikkhusaṅghassa ārakkhatthaṃ cintayitvā. Etthettha vuṭṭhabhikkhusaṅghassa ārakkhaṃ saṃvidahathāti catūhi mahārājehi saddhiṃ mantetvā. <bold>Vuttavacanāpi ta</bold>nti tettiṃsa devaputtā vadanti, mahārājāno <bold>vuttavacanā</bold> nāma. Tathā tettiṃsa devaputtā paccānusāsanti, itare <bold>paccānusiṭṭhavacanā</bold> nāma. Padadvayepi pana tanti nipātamattameva. <bold>Avipakkantā</bold>ti agatā.</paragraph>
    <paragraph line="17" number="283"><bold>Uḷāro</bold>ti vipulo mahā. <bold>Devānubhāva</bold>nti yā sā sabbadevatānaṃ vatthālaṅkāravimānasarīrānaṃ pabhā dvādasa yojanāni pharati. Mahāpuññānaṃ pana sarīrappabhā yojanasataṃ pharati. Taṃ devānubhāvaṃ atikkamitvā.</paragraph>
    <paragraph line="18"><bold>Brahmuno</bold><pageBreak edition="Myanmar" number="2.0233" /><bold>hetaṃ pubbanimitta</bold>nti yathā sūriyassa udayato etaṃ pubbaṅgamaṃ etaṃ pubbanimittaṃ yadidaṃ aruṇuggaṃ, evameva brahmunopi etaṃ – ‘‘pubbanimitta’’nti dīpeti.</paragraph>
    <subhead line="19">Sanaṅkumārakathāvaṇṇanā</subhead>
    <paragraph line="20" number="284"><bold>Anabhisambhavanīyo</bold>ti <pageBreak edition="Vipassana Research Institut" number="2.0209" /><pageBreak edition="Pali Text Society" number="2.0640" /> apattabbo, na taṃ devā tāvatiṃsā passantīti attho. <bold>Cakkhupathasmi</bold>nti cakkhupasāde āpāthe vā. So devānaṃ cakkhussa āpāthe sambhavanīyo pattabbo na hoti, na abhibhavatīti vuttaṃ hoti. Heṭṭhā heṭṭhā hi devatā uparūpari devānaṃ oḷārikaṃ katvā māpitameva attabhāvaṃ passituṃ sakkonti, <bold>vedapaṭilābha</bold>nti tuṭṭhipaṭilābhaṃ. <bold>Adhunābhisitto rajjenā</bold>ti sampati abhisitto rajjena. Ayaṃ panattho duṭṭhagāmaṇiabhayavatthunā dīpetabbo –</paragraph>
    <paragraph line="21">So kira dvattiṃsa damiḷarājāno vijitvā anurādhapure pattābhiseko tuṭṭhasomanassena māsaṃ niddaṃ na labhi, tato – ‘‘niddaṃ na labhāmi, bhante’’ti bhikkhusaṅghassa ācikkhi. Tena hi, mahārāja, ajja uposathaṃ adhiṭṭhāhīti. So ca uposathaṃ adhiṭṭhāsi. Saṅgho gantvā – ‘‘cittayamakaṃ sajjhāyathā’’ti aṭṭha ābhidhammikabhikkhū pesesi. Te gantvā – ‘‘nipajja tvaṃ, mahārājā,’’ti vatvā sajjhāyaṃ ārabhiṃsu. Rājā sajjhāyaṃ suṇantova niddaṃ okkami. Therā – rājānaṃ mā pabodhayitthāti pakkamiṃsu. Rājā dutiyadivase sūriyuggamane pabujjhitvā there apassanto – ‘‘kuhiṃ ayyā’’ti pucchi. Tumhākaṃ niddokkamanabhāvaṃ ñatvā gatāti. Natthi, bho, mayhaṃ ayyakassa dārakānaṃ ajānanakabhesajjaṃ nāma, yāva niddābhesajjampi jānanti yevāti āha.</paragraph>
    <paragraph line="22"><bold>Pañcasikho</bold>ti pañcasikhagandhabbasadiso hutvā. Pañcasikhagandhabbadevaputtassa kira sabbadevatā attabhāvaṃ mamāyanti. Tasmā brahmāpi tādisaṃyeva attabhāvaṃ nimminitvā pāturahosi. <bold>Pallaṅkena nisīdī</bold>ti pallaṅkaṃ ābhujitvā nisīdi.</paragraph>
    <paragraph line="23"><bold>Vissaṭṭho</bold>ti sumutto apalibuddho. <bold>Viññeyyo</bold>ti atthaviññāpano. <bold>Mañjū</bold>ti madhuro mudu. <bold>Savanīyo</bold>ti sotabbayuttako kaṇṇasukho. <bold>Bindū</bold>ti <pageBreak edition="Myanmar" number="2.0234" /> ekagghano. <bold>Avisārī</bold>ti suvisado avippakiṇṇo. <bold>Gambhīro</bold>ti nābhimūlato paṭṭhāya gambhīrasamuṭṭhito, na jivhādantaoṭṭhatālumattappahārasamuṭṭhito. Evaṃ samuṭṭhito hi amadhuro ca hoti, na ca dūraṃ sāveti. <bold>Ninnādī</bold>ti <pageBreak edition="Pali Text Society" number="2.0641" /> mahāmeghamudiṅgasaddo viya ninnādayutto. Apicettha pacchimaṃ pacchimaṃ padaṃ purimassa purimassa atthoyevāti veditabbo. <bold>Yathāparisa</bold>nti yattakā parisā, tattakameva viññāpeti. Anto parisāyaṃ yevassa saddo samparivattati, na bahiddhā vidhāvati. <bold>Ye hi kecī</bold>ti <pageBreak edition="Vipassana Research Institut" number="2.0210" /> ādi bahujanahitāya paṭipannabhāvadassanatthaṃ vadati. <bold>Saraṇaṃ gatā</bold>ti na yathā vā tathā vā saraṇaṃ gate sandhāya vadati. Nibbematikagahitasaraṇe pana sandhāya vadati. <bold>Gandhabbakāyaṃ paripūrentī</bold>ti gandhabbadevagaṇaṃ paripūrenti. Iti amhākaṃ satthu loke uppannakālato paṭṭhāya cha devalokādīsu piṭṭhaṃ koṭṭetvā pūritanāḷi viya saravananaḷavanaṃ viya ca nirantaraṃ jātaparisāti āha.</paragraph>
    <subhead line="24">Bhāvitaiddhipādavaṇṇanā</subhead>
    <paragraph line="25" number="287"><bold>Yāvasupaññattā cime tena bhagavatā</bold>ti tena mayhaṃ satthārā bhagavatā yāva supaññattā yāva sukathitā. <bold>Iddhipādā</bold>ti ettha ijjhanaṭṭhena iddhi, patiṭṭhānaṭṭhena pādāti veditabbā. <bold>Iddhipahutāyā</bold>ti iddhipahonakatāya. <bold>Iddhivisavitāyā</bold>ti iddhivipajjanabhāvāya, punappunaṃ āsevanavasena ciṇṇavasitāyāti vuttaṃ hoti. <bold>Iddhivikubbanatāyā</bold>ti iddhivikubbanabhāvāya, nānappakārato katvā dassanatthāya. <bold>Chandasamādhippadhānasaṅkhārasamannāgata</bold>ntiādīsu chandahetuko chandādhiko vā samādhi chandasamādhi, kattukamyatāchandaṃ adhipatiṃ karitvā paṭiladdhasamādhissetaṃ adhivacanaṃ. Padhānabhūtā saṅkhārā padhānasaṅkhārā. Catukiccasādhakassa sammappadhānavīriyassetaṃ adhivacanaṃ. <bold>Samannāgata</bold>nti chandasamādhinā ca padhānasaṅkhārena ca upetaṃ. <bold>Iddhipāda</bold>nti nipphattipariyāyena ijjhanaṭṭhena vā, ijjhanti etāya sattā iddhā vuddhā ukkaṃsagatā hontīti iminā vā pariyāyena <bold>iddhī</bold>ti saṅkhyaṃ gatānaṃ abhiññācittasampayuttānaṃ chandasamādhipadhānasaṅkhārānaṃ adhiṭṭhānaṭṭhena pādabhūto sesacittacetasikarāsīti attho. Vuttañhetaṃ – ‘‘iddhipādoti tathābhūtassa vedanākkhandho, saññākkhandho, saṅkhārakkhandho viññāṇakkhandho’’ti (vibha. 434). Iminā <pageBreak edition="Myanmar" number="2.0235" /> nayena sesesupi attho veditabbo. Yatheva <pageBreak edition="Pali Text Society" number="2.0642" /> hi chandaṃ adhipatiṃ karitvā paṭiladdhasamādhi chandasamādhīti vutto, evaṃ vīriyaṃ, cittaṃ, vīmaṃsaṃ adhipatiṃ karitvā paṭiladdhasamādhi vīmaṃsāsamādhīti vuccati. Apica upacārajjhānaṃ pādo, paṭhamajjhānaṃ iddhi. Saupacāraṃ paṭhamajjhānaṃ pādo, dutiyajjhānaṃ iddhīti evaṃ pubbabhāge pādo, aparabhāge iddhīti evamettha attho veditabbo. Vitthārena iddhipādakathā <bold>visuddhimagge</bold> ca <bold>vibhaṅgaṭṭhakathāya</bold> ca vuttā.</paragraph>
    <paragraph line="26">Keci pana ‘‘nipphannā iddhi. Anipphanno iddhipādo’’ti vadanti, tesaṃ vādamaddanatthāya abhidhamme <bold>uttaracūḷikavāro</bold> nāma ābhato – ‘‘cattāro iddhipādā chandiddhipādo, vīriyiddhipādo, cittiddhipādo, vīmaṃsiddhipādo. Tattha katamo chandiddhipādo? Idha bhikkhu yasmiṃ <pageBreak edition="Vipassana Research Institut" number="2.0211" /> samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi paṭhamaṃ jhānaṃ upasampajja viharati dukkhāpaṭipadaṃ dandhābhiññaṃ. Yo tasmiṃ samaye chando chandikatā kattukamyatā kusalo dhammacchando, ayaṃ vuccati chandiddhipādo, avasesā dhammā chandiddhipādasampayuttā’’ti (vibha. 458). Ime pana lokuttaravaseneva āgatā. Tattha raṭṭhapālatthero chandaṃ dhuraṃ katvā lokuttaraṃ dhammaṃ nibbattesi. Soṇatthero vīriyaṃ dhuraṃ katvā, sambhūtatthero cittaṃ dhuraṃ katvā, āyasmā mogharājā vīmaṃsaṃ dhuraṃ katvāti.</paragraph>
    <paragraph line="27">Tattha yathā catūsu amaccaputtesu ṭhānantaraṃ patthetvā rājānaṃ upanissāya viharantesu eko upaṭṭhāne chandajāto rañño ajjhāsayañca ruciñca ñatvā divā ca ratto ca upaṭṭhahanto rājānaṃ ārādhetvā ṭhānantaraṃ pāpuṇi. Yathā so, evaṃ chandadhurena lokuttaradhammanibbattako veditabbo.</paragraph>
    <paragraph line="28">Eko pana – ‘‘divase divase upaṭṭhātuṃ ko sakkoti, uppanne kicce parakkamena ārādhessāmī’’ti kupite paccante raññā pahito parakkamena sattumaddanaṃ katvā ṭhānantaraṃ pāpuṇi. Yathā so, evaṃ vīriyadhurena lokuttaradhammanibbattako veditabbo.</paragraph>
    <paragraph line="29">Eko <pageBreak edition="Myanmar" number="2.0236" /> – ‘‘divase divase upaṭṭhānampi urena sattisarapaṭicchannampi <pageBreak edition="Pali Text Society" number="2.0643" /> bhāroyeva, mantabalena ārādhessāmī’’ti khattavijjāya kataparicayattā mantasaṃvidhānena rājānaṃ ārādhetvā ṭhānantaraṃ pāpuṇāti. Yathā so, evaṃ cittadhurena lokuttaradhammanibbattako veditabbo.</paragraph>
    <paragraph line="30">Aparo – ‘‘kiṃ imehi upaṭṭhānādīhi, rājāno nāma jātisampannassa ṭhānantaraṃ denti, tādisassa dento mayhaṃ dassatī’’ti jātisampattimeva nissāya ṭhānantaraṃ pāpuṇi, yathā so, evaṃ suparisuddhaṃ vīmaṃsaṃ nissāya vīmaṃsadhurena lokuttaradhammanibbattako veditabbo.</paragraph>
    <paragraph line="31"><bold>Anekavihita</bold>nti anekavidhaṃ. <bold>Iddhividha</bold>nti iddhikoṭṭhāsaṃ.</paragraph>
    <subhead line="32">Tividhaokāsādhigamavaṇṇanā</subhead>
    <paragraph line="33" number="288"><bold>Sukhassādhigamāyā</bold>ti jhānasukhassa maggasukhassa phalasukhassa ca adhigamāya. <bold>Saṃsaṭṭho</bold>ti <pageBreak edition="Vipassana Research Institut" number="2.0212" /> sampayuttacitto. <bold>Ariyadhamma</bold>nti ariyena bhagavatā buddhena desitaṃ dhammaṃ. <bold>Suṇātī</bold>ti satthu sammukhā bhikkhubhikkhunīādīhi vā desiyamānaṃ suṇāti. <bold>Yoniso manasikarotī</bold>ti upāyato pathato kāraṇato ‘anicca’ntiādivasena manasi karoti. <bold>‘‘Yoniso manasikāro</bold> nāma upāyamanasikāro pathamanasikāro, anicce aniccanti dukkhe dukkhanti anattani anattāti asubhe asubhanti saccānulomikena vā cittassa āvaṭṭanā anvāvaṭṭanā ābhogo samannāhāro manasikāro, ayaṃ vuccati yonisomanasikāro’’ti. Evaṃ vutte yonisomanasikāre kammaṃ ārabhatīti attho. <bold>Asaṃsaṭṭho</bold>ti vatthukāmehipi kilesakāmehipi asaṃsaṭṭho viharati. <bold>Uppajjati sukha</bold>nti uppajjati paṭhamajjhānasukhaṃ. <bold>Sukhā bhiyyo somanassa</bold>nti samāpattito vuṭṭhitassa jhānasukhapaccayā aparāparaṃ somanassaṃ uppajjati. <bold>Pamudā</bold>ti tuṭṭhākārato dubbalapīti. <bold>Pāmojja</bold>nti balavataraṃ pītisomanassaṃ. <bold>Paṭhamo okāsādhigamo</bold>ti paṭhamajjhānaṃ pañcanīvaraṇāni vikkhambhetvā attano okāsaṃ gahetvā tiṭṭhati, tasmā ‘‘paṭhamo okāsādhigamo’’ti vuttaṃ.</paragraph>
    <paragraph line="34"><bold>Oḷārikā</bold>ti <pageBreak edition="Myanmar" number="2.0237" /> ettha kāyavacīsaṅkhārā tāva oḷārikā hontu, cittasaṅkhārā kathaṃ oḷārikāti? Appahīnattā. Kāyasaṅkhārā hi catutthajjhānena pahīyanti, vacīsaṅkhārā dutiyajjhānena, cittasaṅkhārā nirodhasamāpattiyā. Iti kāyavacīsaṅkhāresu pahīnesupi te tiṭṭhantiyevāti pahīne upādāya <pageBreak edition="Pali Text Society" number="2.0644" /> appahīnattā oḷārikā nāma jātā. <bold>Sukha</bold>nti nirodhā vuṭṭhahantassa uppannaṃ catutthajjhānikaphalasamāpattisukhaṃ. <bold>Sukhā bhiyyo somanassa</bold>ti phalasamāpattito vuṭṭhitassa aparāparaṃ somanassaṃ. <bold>Dutiyo okāsādhigamo</bold>ti catutthajjhānaṃ sukhaṃ dukkhaṃ vikkhambhetvā attano okāsaṃ gahetvā tiṭṭhati, tasmā ‘‘dutiyo okāsādhigamo’’ti vuttaṃ. Dutiyatatiyajjhānāni panettha catutthe gahite gahitāneva hontīti visuṃ na vuttānīti.</paragraph>
    <paragraph line="35"><bold>Idaṃ kusala</bold>ntiādīsu <bold>kusalaṃ</bold> nāma dasakusalakammapathā. <bold>Akusala</bold>nti dasaakusalakammapathā. <bold>Sāvajjadukādayo</bold>pi etesaṃ vaseneva veditabbā. Sabbañceva panetaṃ kaṇhañca sukkañca sappaṭibhāgañcāti <bold>kaṇhasukkasappaṭibhāgaṃ.</bold> Nibbānameva hetaṃ appaṭibhāgaṃ. <bold>Avijjā pahīyatī</bold>ti vaṭṭapaṭicchādikā avijjā pahīyati. <bold>Vijjā uppajjatī</bold>ti arahattamaggavijjā uppajjati. <bold>Sukha</bold>nti arahattamaggasukhañceva phalasukhañca. <bold>Sukhā bhiyyo somanassa</bold>nti phalasamāpattito vuṭṭhitassa aparāparaṃ somanassaṃ. <bold>Tatiyo okāsādhigamo</bold>ti arahattamaggo sabbakilese vikkhambhetvā attano okāsaṃ gahetvā tiṭṭhati, tasmā ‘‘tatiyo okāsādhigamo’’ti vutto. Sesamaggā pana tasmiṃ gahite antogadhā evāti visuṃ na vuttā.</paragraph>
    <paragraph line="36">Ime <pageBreak edition="Vipassana Research Institut" number="2.0213" /> pana tayo okāsādhigamā aṭṭhatiṃsārammaṇavasena vitthāretvā kathetabbā. Kathaṃ? Sabbāni ārammaṇāni <bold>visuddhimagge</bold> vuttanayeneva upacāravasena ca appanāvasena ca vavatthapetvā catuvīsatiyā ṭhānesu paṭhamajjhānaṃ ‘‘paṭhamo okāsādhigamo’’ti kathetabbaṃ. Terasasu ṭhānesu dutiyatatiyajjhānāni, pannarasasu ṭhānesu catutthajjhānañca nirodhasamāpattiṃ pāpetvā ‘‘dutiyo okāsādhigamo’’ti kathetabbaṃ. Dasa upacārajjhānāni pana maggassa padaṭṭhānabhūtāni tatiyaṃ okāsādhigamaṃ bhajanti. Apica tīsu sikkhāsu adhisīlasikkhā paṭhamaṃ okāsādhigamaṃ bhajati, adhicittasikkhā dutiyaṃ, adhipaññāsikkhā tatiyanti evaṃ sikkhāvasenapi kathetabbaṃ. Sāmaññaphalepi cūḷasīlato yāva paṭhamajjhānā paṭhamo okāsādhigamo <pageBreak edition="Myanmar" number="2.0238" />, dutiyajjhānato yāva nevasaññānāsaññāyatanā dutiyo <pageBreak edition="Pali Text Society" number="2.0645" />, vipassanāto yāva arahattā tatiyo okāsādhigamoti evaṃ sāmaññaphalasuttantavasenapi kathetabbaṃ. Tīsu pana piṭakesu vinayapiṭakaṃ paṭhamaṃ okāsādhigamaṃ bhajati, suttantapiṭakaṃ dutiyaṃ, abhidhammapiṭakaṃ tatiyanti evaṃ piṭakavasenapi kathetabbaṃ.</paragraph>
    <paragraph line="37">Pubbe kira mahātherā vassūpanāyikāya imameva suttaṃ paṭṭhapenti. Kiṃ kāraṇā? Tīṇi piṭakāni vibhajitvā kathetuṃ labhissāmāti. Tepiṭakena hi samodhānetvā kathentassa dukkathitanti na sakkā vattuṃ. Tepiṭakaṃ bhajāpetvā kathitameva idaṃ suttaṃ sukathitaṃ hotīti.</paragraph>
    <subhead line="38">Catusatipaṭṭhānavaṇṇanā</subhead>
    <paragraph line="39" number="289"><bold>Kusalassādhigamāyā</bold>ti maggakusalassa ceva phalakusalassa ca adhigamatthāya. Ubhayampi hetaṃ anavajjaṭṭhena khemaṭṭhena vā kusalameva. <bold>Tattha sammāsamādhiyatī</bold>ti tasmiṃ ajjhattakāye samāhito ekaggacitto hoti. <bold>Bahiddhā parakāye ñāṇadassanaṃ abhinibbattetī</bold>ti attano kāyato parassa kāyābhimukhaṃ ñāṇaṃ peseti. Esa nayo sabbattha. Sabbattheva ca <bold>satimā</bold>ti padena kāyādipariggāhikā sati, <bold>loko</bold>ti padena pariggahitakāyādayova loko. Cattāro cete satipaṭṭhānā lokiyalokuttaramissakā kathitāti veditabbā.</paragraph>
    <subhead line="40">Sattasamādhiparikkhāravaṇṇanā</subhead>
    <paragraph line="41" number="290"><bold>Samādhiparikkhārā</bold>ti ettha tayo parikkhārā. ‘‘Ratho sīlaparikkhāro jhānakkho cakkavīriyo’’ti (saṃ. ni. 5.4) hi ettha alaṅkāro parikkhāro nāma. ‘‘Sattahi nagaraparikkhārehi <pageBreak edition="Vipassana Research Institut" number="2.0214" /> suparikkhataṃ hotī’’ti (a. ni. 7.67) ettha parivāro parikkhāro nāma. ‘‘Gilānapaccayajīvitaparikkhāro’’ti (dī. ni. 3.182) ettha sambhāro parikkhāro nāma. Idha pana parivāraparikkhāravasena ‘‘satta samādhiparikkhārā’’ti vuttaṃ. <bold>Parikkhatā</bold>ti parivāritā. <bold>Ayaṃ vuccati so ariyo sammāsamādhī</bold>ti ayaṃ sattahi ratanehi parivuto cakkavattī viya sattahi aṅgehi parivuto <pageBreak edition="Myanmar" number="2.0239" /> ‘‘ariyo sammāsamādhī’’ti vuccati. <bold>Saupaniso itipī</bold>ti saupanissayo itipi vuccati, saparivāro yevāti vuttaṃ hoti. <bold>Sammādiṭṭhissā</bold>ti sammādiṭṭhiyaṃ ṭhitassa. <bold>Sammāsaṅkappo pahotī</bold>ti sammāsaṅkappo pavattati. Esa nayo sabbapadesu. Ayaṃ panattho maggavasenāpi phalavasenāpi veditabbo. Kathaṃ? Maggasammādiṭṭhiyaṃ ṭhitassa <pageBreak edition="Pali Text Society" number="2.0646" /> maggasammāsaṅkappo pahoti…pe… maggañāṇe ṭhitassa maggavimutti pahoti. Tathā phalasammādiṭṭhiyaṃ ṭhitassa phalasammāsaṅkappo pahoti…pe… phalasammāñāṇe ṭhitassa phalavimutti pahotīti.</paragraph>
    <paragraph line="42"><bold>Svākkhāto</bold>tiādīni <bold>visuddhimagge</bold> vaṇṇitāni. <bold>Apārutā</bold>ti vivaṭā. <bold>Amatassā</bold>ti nibbānassa. <bold>Dvārā</bold>ti pavesanamaggā. <bold>Aveccappasādenā</bold>ti acalappasādena. <bold>Dhammavinītā</bold>ti sammāniyyānena niyyātā.</paragraph>
    <paragraph line="43"><bold>Atthāyaṃ itarā pajā</bold>ti anāgāmino sandhāyāha, anāgāmino ca atthīti vuttaṃ hoti. <bold>Puññabhāgā</bold>ti puññakoṭṭhāsena nibbattā. <bold>Ottappa</bold>nti ottappamāno. Tena kadāci nāma musā assāti musāvādabhayena saṅkhātuṃ na sakkomi, na pana mama saṅkhātuṃ balaṃ natthīti dīpeti.</paragraph>
    <paragraph line="44" number="291"><bold>Taṃ kiṃ maññati bhava</bold>nti iminā kevalaṃ vessavaṇaṃ pucchati, na panassa evarūpo satthā nāhosīti vā na bhavissatīti vā laddhi atthi. Sabbabuddhānañhi abhisamaye viseso natthi.</paragraph>
    <paragraph line="45" number="292"><bold>Sayaṃparisāya</bold>nti attano parisāyaṃ. <bold>Tayidaṃ brahmacariya</bold>nti taṃ idaṃ sakalaṃ sikkhattayabrahmacariyaṃ. Sesaṃ uttānameva. Imāni pana padāni dhammasaṅgāhakattherehi ṭhapitānīti.</paragraph>
    <centered line="46">Iti sumaṅgalavilāsiniyā dīghanikāyaṭṭhakathāyaṃ</centered>
    <centered line="47">Janavasabhasuttavaṇṇanā niṭṭhitā.</centered>
  </content>
</document>