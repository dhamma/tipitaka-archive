<?xml version="1.0"?>
<document>
<metadata>
<normativeSource>http://tipitaka.org/romn/cscd/s0401a.att7.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/ekakanipata-atthakatha/7. viriyarambhadivaggavannana.xml</archivePath>
<title>7. Vīriyārambhādivaggavaṇṇanā - Ekakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">7. Vīriyārambhādivaggavaṇṇanā</chapter>
<paragraph line="2" number="61">Sattamassa <pageBreak edition="V" number="1.0059" />paṭhame <bold>vīriyārambho</bold>ti catukiccassa sammappadhānavīriyassa ārambho, āraddhapaggahitaparipuṇṇavīriyatāti attho.</paragraph>
<paragraph line="3" number="62">Dutiye <pageBreak edition="M" number="1.0057" /><bold>mahicchatā</bold>ti mahālobho. Yaṃ sandhāya vuttaṃ –</paragraph>
<indent line="4">‘‘Tattha katamā mahicchatā? Itarītaracīvarapiṇḍapātasenāsanagilānapaccayabhesajjaparikkhārehi pañcahi vā kāmaguṇehi asantuṭṭhassa bhiyyokamyatā, yā evarūpā icchā icchāgatā mahicchatā rāgo sārāgo cittassa sārāgo. Ayaṃ vuccati mahicchatā’’ti (vibha. 850).</indent>
<paragraph line="5" number="63">Tatiye <pageBreak edition="P" number="1.0075" /><bold>appicchatā</bold>ti alobho. <bold>Appicchassā</bold>ti anicchassa. Ettha hi byañjanaṃ sāvasesaṃ viya, attho pana niravaseso. Na hi appamattikāya icchāya atthibhāvena so appicchoti vutto, icchāya pana abhāvena punappunaṃ āsevitassa alobhasseva bhāvena appicchoti vutto.</paragraph>
<paragraph line="6">Apicettha atricchatā, pāpicchatā, mahicchatā appicchatāti ayaṃ bhedo veditabbo. Tattha sakalābhe atittassa paralābhe patthanā <bold>atricchatā</bold>nāma, yāya samannāgatassa ekabhājane pakkapūvepi attano patte patite na supakko viya khuddako ca viya khāyati, sveva pana parassa patte pakkhitto supakko viya mahanto viya ca khāyati. Asantaguṇasambhāvanatā pana paṭiggahaṇe ca amattaññutā <bold>pāpicchatā</bold>nāma, sā ‘‘idhekacco assaddho samāno saddhoti maṃ jano jānātū’’tiādinā nayena abhidhamme āgatāyeva, tāya samannāgato puggalo kohaññe patiṭṭhāti. Santaguṇasambhāvanatā pana paṭiggahaṇe ca amattaññutā <bold>mahicchatā</bold>nāma, sāpi ‘‘idhekacco saddho samāno saddhoti maṃ jano jānātūti icchati, sīlavā samāno sīlavāti maṃ <pageBreak edition="V" number="1.0060" />jano jānātū’’ti iminā nayena āgatāyeva. Tāya samannāgato puggalo dussantappayo hoti, vijātamātāpissa cittaṃ gahetuṃ na sakkoti. Tenetaṃ vuccati –</paragraph>
<gatha1 line="7">‘‘Aggikkhandho samuddo ca, mahiccho cāpi puggalo;</gatha1>
<gathalast line="8">Sakaṭena paccaye dentu, tayopete atappayā’’ti.</gathalast>
<paragraph line="9">Santaguṇanigūhanatā <pageBreak edition="M" number="1.0058" />pana paṭiggahaṇe ca mattaññutā <bold>appicchatā</bold>nāma, tāya samannāgato puggalo attani vijjamānampi guṇaṃ paṭicchādetukāmatāya saddho samāno ‘‘saddhoti maṃ jano jānātū’’ti na icchati. Sīlavā, pavivitto, bahussuto, āraddhavīriyo, samādhisampanno, paññavā, khīṇāsavo <pageBreak edition="P" number="1.0076" />samāno ‘‘khīṇāsavoti maṃ jano jānātū’’ti na icchati seyyathāpi <bold>majjhantikatthero</bold>.</paragraph>
<paragraph line="10">Thero kira mahākhīṇāsavo ahosi, pattacīvaraṃ panassa pādamattameva agghati. So asokassa dhammarañño vihāramahadivase saṅghatthero ahosi. Athassa atilūkhabhāvaṃ disvā manussā, ‘‘bhante, thokaṃ bahi hothā’’ti āhaṃsu. Thero ‘‘mādise khīṇāsave rañño saṅgahaṃ akaronte añño ko karissatī’’ti pathaviyaṃ nimujjitvā saṅghattherassa ukkhittapiṇḍaṃ gaṇhantoyeva ummujji. Evaṃ khīṇāsavo samāno ‘‘khīṇāsavoti maṃ jano jānātū’’ti na icchati. Evaṃ appiccho ca pana bhikkhu anuppannaṃ lābhaṃ uppādeti, uppannaṃ thāvaraṃ karoti, dāyakānaṃ cittaṃ ārādheti. Yathā yathā hi so attano appicchatāya appaṃ gaṇhāti, tathā tathā tassa vatte pasannā manussā bahū denti.</paragraph>
<paragraph line="11">Aparopi catubbidho appiccho – paccayaappiccho, dhutaṅgaappiccho, pariyattiappiccho, adhigamaappicchoti. Tattha catūsu paccayesu appiccho <bold>paccayaappiccho</bold>nāma. So dāyakassa vasaṃ jānāti, deyyadhammassa vasaṃ jānāti, attano thāmaṃ jānāti. Yadi hi deyyadhammo bahu hoti, dāyako appamattakaṃ dātukāmo, dāyakassa vasena appaṃ gaṇhāti. Deyyadhammo appo, dāyako bahuṃ dātukāmo, deyyadhammassa vasena appaṃ gaṇhāti. Deyyadhammopi bahu, dāyakopi bahuṃ dātukāmo, attano thāmaṃ ñatvā pamāṇeneva gaṇhāti.</paragraph>
<paragraph line="12">Dhutaṅgasamādānassa <pageBreak edition="V" number="1.0061" />attani atthibhāvaṃ najānāpetukāmo <bold>dhutaṅgaappiccho</bold>nāma. Tassa vibhāvanatthaṃ imāni vatthūni – <bold>sosānikamahākumāratthero</bold><pageBreak edition="P" number="1.0077" />kira saṭṭhi vassāni susāne vasi, añño ekabhikkhupi na aññāsi. Tenevāha –</paragraph>
<gatha1 line="13">‘‘Susāne <pageBreak edition="M" number="1.0059" />saṭṭhi vassāni, abbokiṇṇaṃ vasāmahaṃ;</gatha1>
<gathalast line="14">Dutiyo maṃ na jāneyya, aho sosānikuttamo’’ti.</gathalast>
<paragraph line="15">Cetiyapabbate dve <bold>bhātikattherā</bold>vasiṃsu. Kaniṭṭho upaṭṭhākena pesitaṃ ucchukhaṇḍikaṃ gahetvā jeṭṭhassa santikaṃ agamāsi ‘‘paribhogaṃ, bhante, karothā’’ti. Therassa ca bhattakiccaṃ katvā mukhavikkhālanakālo ahosi. So ‘‘alaṃ, āvuso’’ti āha. Kacci, bhante, ekāsanikatthāti? Āharāvuso, ucchukhaṇḍikanti paññāsa vassāni ekāsaniko samānopi dhutaṅgaṃ nigūhamāno paribhogaṃ katvā mukhaṃ vikkhāletvā puna dhutaṅgaṃ adhiṭṭhāya gato.</paragraph>
<paragraph line="16">Yo pana <bold>sāketatissatthero</bold>viya bahussutabhāvaṃ jānāpetuṃ na icchati, ayaṃ <bold>pariyattiappiccho</bold>nāma. Thero kira ‘‘khaṇo natthīti uddesaparipucchāsu okāsaṃ akaronto kadā maraṇakkhaṇaṃ, bhante, labhissathā’’ti codito gaṇaṃ vissajjetvā kaṇikāravālikasamuddavihāraṃ gato. Tattha antovassaṃ theranavamajjhimānaṃ upakāro hutvā mahāpavāraṇāya uposathadivase dhammakathāya janapadaṃ khobhetvā gato.</paragraph>
<paragraph line="17">Yo pana sotāpannādīsu aññataro hutvā sotāpannādibhāvaṃ jānāpetuṃ na icchati, ayaṃ <bold>adhigamappiccho</bold>nāma tayo kulaputtā (ma. ni. 1.325) viya ghaṭīkārakumbhakāro (ma. ni. 2.282 ādayo) viya ca. Imasmiṃ panatthe laddhāsevanena balavaalobhena samannāgato sekkhopi puthujjanopi appicchoti veditabbo.</paragraph>
<paragraph line="18" number="64">Catutthe <bold>asantuṭṭhitā</bold>ti asantuṭṭhe puggale sevantassa bhajantassa payirupāsantassa uppanno asantosasaṅkhāto lobho.</paragraph>
<paragraph line="19" number="65">Pañcame <pageBreak edition="P" number="1.0078" /><bold>santuṭṭhitā</bold>ti santuṭṭhe puggale sevantassa bhajantassa payirupāsantassa uppanno <pageBreak edition="V" number="1.0062" />alobhasaṅkhāto santoso. <bold>Santuṭṭhassā</bold>ti itarītarapaccayasantosena samannāgatassa. So panesa santoso <pageBreak edition="M" number="1.0060" />dvādasavidho hoti. Seyyathidaṃ – cīvare yathālābhasantoso, yathābalasantoso, yathāsāruppasantosoti tividho. Evaṃ piṇḍapātādīsu.</paragraph>
<paragraph line="20">Tassāyaṃ pabhedasaṃvaṇṇanā – idha bhikkhu cīvaraṃ labhati sundaraṃ vā asundaraṃ vā. So teneva yāpeti aññaṃ na pattheti, labhantopi na gaṇhāti. Ayamassa cīvare <bold>yathālābhasantoso</bold>. Atha pana pakatidubbalo vā hoti ābādhajarābhibhūto vā, garuṃ cīvaraṃ pārupanto kilamati. So sabhāgena bhikkhunā saddhiṃ taṃ parivattetvā lahukena yāpentopi santuṭṭhova hoti. Ayamassa cīvare <bold>yathābalasantoso</bold>. Aparo paṇītapaccayalābhī hoti. So paṭṭacīvarādīnaṃ aññataraṃ mahagghacīvaraṃ bahūni vā pana cīvarāni labhitvā ‘‘idaṃ therānaṃ cirapabbajitānaṃ, idaṃ bahussutānaṃ anurūpaṃ, idaṃ gilānānaṃ, idaṃ appalābhānaṃ hotū’’ti datvā tesaṃ purāṇacīvaraṃ vā saṅkārakūṭādito vā nantakāni uccinitvā tehi saṅghāṭiṃ katvā dhārentopi santuṭṭhova hoti. Ayamassa cīvare <bold>yathāsāruppasantoso</bold>.</paragraph>
<paragraph line="21">Idha pana bhikkhu piṇḍapātaṃ labhati lūkhaṃ vā paṇītaṃ vā, so teneva yāpeti, aññaṃ na pattheti, labhantopi na gaṇhāti. Ayamassa piṇḍapāte <bold>yathālābhasantoso</bold>. Yo pana attano pakativiruddhaṃ vā byādhiviruddhaṃ vā piṇḍapātaṃ labhati, yenassa paribhuttena aphāsu hoti, so sabhāgassa bhikkhuno taṃ datvā tassa hatthato sappāyabhojanaṃ bhuñjitvā samaṇadhammaṃ karontopi santuṭṭhova hoti. Ayamassa piṇḍapāte <bold>yathābalasantoso</bold>. Aparo bahuṃ paṇītaṃ piṇḍapātaṃ labhati. So taṃ cīvaraṃ viya theracirapabbajitabahussutaappalābhagilānānaṃ <pageBreak edition="P" number="1.0079" />datvā tesaṃ vā sesakaṃ piṇḍāya vā caritvā missakāhāraṃ bhuñjantopi santuṭṭhova hoti. Ayamassa piṇḍapāte <bold>yathāsāruppasantoso</bold>.</paragraph>
<paragraph line="22">Idha pana bhikkhu senāsanaṃ labhati manāpaṃ vā amanāpaṃ vā, so tena neva somanassaṃ na domanassaṃ uppādeti, antamaso tiṇasanthārakenāpi yathāladdheneva <pageBreak edition="M" number="1.0061" />tussati. Ayamassa senāsane <bold>yathālābhasantoso</bold>. Yo pana attano pakativiruddhaṃ vā byādhiviruddhaṃ vā senāsanaṃ labhati, yatthassa vasato aphāsu hoti, so taṃ sabhāgassa bhikkhuno datvā tassa santake sappāyasenāsane vasantopi santuṭṭhova hoti. Ayamassa senāsane <bold>yathābalasantoso</bold>.</paragraph>
<paragraph line="23">Aparo <pageBreak edition="V" number="1.0063" />mahāpuñño leṇamaṇḍapakūṭāgārādīni bahūni paṇītasenāsanāni labhati. So tāni cīvarādīni viya theracirapabbajitabahussutaappalābhagilānānaṃ datvā yattha katthaci vasantopi santuṭṭhova hoti. Ayamassa senāsane <bold>yathāsāruppasantoso</bold>. Yopi ‘‘uttamasenāsanaṃ nāma pamādaṭṭhānaṃ, tattha nisinnassa thinamiddhaṃ okkamati, niddābhibhūtassa puna paṭibujjhato pāpavitakkā pātubhavantī’’ti paṭisañcikkhitvā tādisaṃ senāsanaṃ pattampi na sampaṭicchati, so taṃ paṭikkhipitvā abbhokāsarukkhamūlādīsu vasantopi santuṭṭhova hoti. Ayampissa senāsane <bold>yathāsāruppasantoso</bold>.</paragraph>
<paragraph line="24">Idha pana bhikkhu bhesajjaṃ labhati lūkhaṃ vā paṇītaṃ vā, so yaṃ labhati, teneva tussati, aññaṃ na pattheti, labhantopi na gaṇhāti. Ayamassa gilānapaccaye <bold>yathālābhasantoso</bold>. Yo pana telena atthiko phāṇitaṃ labhati, so taṃ sabhāgassa bhikkhuno datvā tassa hatthato telaṃ gahetvā aññadeva vā pariyesitvā bhesajjaṃ karontopi santuṭṭhova hoti. Ayamassa gilānapaccaye <bold>yathābalasantoso</bold>.</paragraph>
<paragraph line="25">Aparo mahāpuñño bahuṃ telamadhuphāṇitādipaṇītabhesajjaṃ labhati. So taṃ cīvaraṃ viya theracirapabbajitabahussutaappalābhagilānānaṃ datvā tesaṃ ābhatena yena kenaci <pageBreak edition="P" number="1.0080" />yāpentopi santuṭṭhova hoti. Yo pana ekasmiṃ bhājane muttaharītakaṃ ṭhapetvā ekasmiṃ catumadhuraṃ – ‘‘gaṇhatha, bhante, yadicchaka’’nti vuccamāno ‘‘sacassa tesu aññatarenapi rogo vūpasammati, atha muttaharītakaṃ nāma buddhādīhi vaṇṇita’’nti catumadhuraṃ paṭikkhipitvā muttaharītakena bhesajjaṃ karontopi paramasantuṭṭhova hoti. Ayamassa gilānapaccaye <bold>yathāsāruppasantoso</bold>. Imesaṃ pana paccekapaccayesu tiṇṇaṃ tiṇṇaṃ santosānaṃ yathāsāruppasantosova aggo.</paragraph>
<paragraph line="26" number="66-67">Chaṭṭhasattamesu <pageBreak edition="M" number="1.0062" />ayonisomanasikārayonisomanasikārā heṭṭhā vuttalakkhaṇāva. Sesamettha uttānatthamevāti.</paragraph>
<paragraph line="27" number="68">Aṭṭhame <bold>asampajañña</bold>nti asampajānabhāvo, mohassetaṃ adhivacanaṃ. <bold>Asampajānassā</bold>ti ajānantassa sammuḷhassa.</paragraph>
<paragraph line="28" number="69">Navame <pageBreak edition="V" number="1.0064" /><bold>sampajañña</bold>nti sampajānabhāvo, paññāyetaṃ nāmaṃ. <bold>Sampajānassā</bold>ti sampajānantassa.</paragraph>
<paragraph line="29" number="70">Dasame <bold>pāpamittatā</bold>ti yassa pāpā lāmakā mittā, so pāpamitto. Pāpamittassa bhāvo pāpamittatā, tenākārena pavattānaṃ catunnaṃ khandhānamevetaṃ nāmaṃ. Vuttampi cetaṃ –</paragraph>
<indent line="30">‘‘Tattha katamā pāpamittatā? Ye te puggalā assaddhā dussīlā appassutā maccharino duppaññā. Yā tesaṃ sevanā <pageBreak edition="P" number="1.0081" />nisevanā saṃsevanā bhajanā sambhajanā bhatti sambhatti sampavaṅkatā. Ayaṃ vuccati pāpamittatā’’ti (vibha. 901).</indent>
<centered line="31">Vīriyārambhādivaggavaṇṇanā.</centered>
</body>
</document>