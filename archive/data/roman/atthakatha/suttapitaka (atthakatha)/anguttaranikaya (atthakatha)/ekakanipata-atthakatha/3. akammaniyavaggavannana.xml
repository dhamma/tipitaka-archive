<?xml version="1.0"?>
<document>
<metadata>
<normativeSource>http://tipitaka.org/romn/cscd/s0401a.att3.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/ekakanipata-atthakatha/3. akammaniyavaggavannana.xml</archivePath>
<title>3. Akammaniyavaggavaṇṇanā - Ekakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">3. Akammaniyavaggavaṇṇanā</chapter>
<paragraph line="2" number="21-22">Tatiyassa <pageBreak edition="V" number="1.0041" /><pageBreak edition="P" number="1.0052" /><pageBreak edition="M" number="1.0040" />paṭhame <bold>abhāvita</bold>nti avaḍḍhitaṃ bhāvanāvasena appavattitaṃ. <bold>Akammaniyaṃ hotī</bold>ti kammakkhamaṃ kammayoggaṃ na hoti. Dutiye vuttavipariyāyena attho veditabbo. Ettha ca paṭhame <bold>citta</bold>nti vaṭṭavasena uppannacittaṃ, dutiye vivaṭṭavasena uppannacittaṃ. Tattha ca vaṭṭaṃ vaṭṭapādaṃ, vivaṭṭaṃ vivaṭṭapādanti ayaṃ pabhedo veditabbo. <bold>Vaṭṭaṃ</bold>nāma tebhūmakavaṭṭaṃ, <bold>vaṭṭapādaṃ</bold>nāma vaṭṭapaṭilābhāya kammaṃ, <bold>vivaṭṭaṃ</bold>nāma nava lokuttaradhammā, <bold>vivaṭṭapādaṃ</bold>nāma vivaṭṭapaṭilābhāya kammaṃ. Iti imesu suttesu vaṭṭavivaṭṭameva kathitanti.</paragraph>
<paragraph line="3" number="23-24">Tatiye vaṭṭavaseneva uppannacittaṃ veditabbaṃ. <bold>Mahato anatthāya saṃvattatī</bold>ti devamanussasampattiyo mārabrahmaissariyāni ca dadamānampi punappunaṃ jātijarābyādhimaraṇasokaparidevadukkhadomanassupāyāse khandhadhātuāyatanapaṭiccasamuppādavaṭṭāni ca dadamānaṃ kevalaṃ dukkhakkhandhameva detīti mahato anatthāya saṃvattati nāmāti. Catutthe <bold>citta</bold>nti vivaṭṭavaseneva uppannacittaṃ.</paragraph>
<paragraph line="4" number="25-26">Pañcamachaṭṭhesu <bold>abhāvitaṃ apātubhūta</bold>nti ayaṃ viseso. Tatrāmayadhippāyo – vaṭṭavasena uppannacittaṃ nāma uppannampi abhāvitaṃ apātubhūtameva hoti. Kasmā <pageBreak edition="P" number="1.0053" />? Lokuttarapādakajjhānavipassanāmaggaphalanibbānesu pakkhandituṃ asamatthattā. Vivaṭṭavasena uppannaṃ pana bhāvitaṃ pātubhūtaṃ nāma hoti. Kasmā? Tesu dhammesu pakkhandituṃ samatthattā. Kurundakavāsī phussamittatthero panāha – ‘‘maggacittameva, āvuso, bhāvitaṃ pātubhūtaṃ nāma hotī’’ti.</paragraph>
<paragraph line="5" number="27-28">Sattamaṭṭhamesu <bold>abahulīkata</bold>nti punappunaṃ akataṃ. Imānipi dve vaṭṭavivaṭṭavasena uppannacittāneva veditabbānīti.</paragraph>
<paragraph line="6" number="29">Navame ‘‘jātipi dukkhā’’tiādinā nayena vuttaṃ dukkhaṃ adhivahati āharatīti <bold>dukkhādhivahaṃ</bold>. Dukkhādhivāhantipi pāṭho. Tassattho – lokuttarapādakajjhānādi <pageBreak edition="M" number="1.0041" />ariyadhammābhimukhaṃ dukkhena <pageBreak edition="V" number="1.0042" />adhivāhīyati pesīyatīti dukkhādhivāhaṃ. Idampi vaṭṭavasena uppannacittameva. Tañhi vuttappakārā devamanussādisampattiyo dadamānampi jātiādīnaṃ adhivahanato dukkhādhivahaṃ, ariyadhammādhigamāya duppesanato dukkhādhivāhañca nāma hotīti.</paragraph>
<paragraph line="7" number="30">Dasame vivaṭṭavasena uppannacittameva cittaṃ. Tañhi mānusakasukhato dibbasukhaṃ, dibbasukhato jhānasukhaṃ, jhānasukhato vipassanāsukhaṃ, vipassanāsukhato maggasukhaṃ, maggasukhato phalasukhaṃ, phalasukhato nibbānasukhaṃ adhivahati āharatīti <bold>sukhādhivahaṃ</bold>nāma hoti, sukhādhivāhaṃ vā. Tañhi lokuttarapādakajjhānādiariyadhammābhimukhaṃ <pageBreak edition="P" number="1.0054" />supesayaṃ vissaṭṭhaindavajirasadisaṃ hotīti sukhādhivāhantipi vuccati. Imasmimpi vagge vaṭṭavivaṭṭameva kathitanti.</paragraph>
<centered line="8">Akammaniyavaggavaṇṇanā.</centered>
</body>
</document>