<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404a.att21.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/(7) 2. yamakavaggo.xml</archivePath>
    <baseFileName>(7) 2. yamakavaggo</baseFileName>
    <titlePath>(7) 2. Yamakavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(7) 2. Yamakavaggo</chapter>
    <subhead line="2">1. Avijjāsuttādivaṇṇanā</subhead>
    <paragraph line="3" number="61-62"> Dutiyassa paṭhame <bold>sāhāra</bold>nti sapaccayaṃ. <bold>Vijjāvimutti</bold>nti phalañāṇañceva sesasampayuttadhamme ca. <bold>Bojjhaṅgā</bold>ti maggabojjhaṅgā. Dutiye <bold>bhavataṇhāyā</bold>ti bhavapatthanāya. Evaṃ dvīsupi suttesu vaṭṭameva kathitaṃ, vaṭṭañcettha paṭhame sutte avijjāmūlakaṃ vaṭṭaṃ kathitaṃ, dutiye taṇhāmūlakaṃ.</paragraph>
    <subhead line="4">3-4. Niṭṭhaṅgatasuttādivaṇṇanā</subhead>
    <paragraph line="5" number="63-64"> Tatiye <pageBreak edition="Vipassana Research Institut" number="3.0315" /><pageBreak edition="Pali Text Society" number="5.0044" /><bold>niṭṭhaṃ gatā</bold>ti nibbematikā. <bold>Idha niṭṭhā</bold>ti imasmiṃyeva loke parinibbānaṃ. <bold>Idha vihāyā</bold>ti imaṃ lokaṃ vijahitvā suddhāvāsabrahmalokaṃ. Catutthe <bold>aveccappasannā</bold>ti acalappasādena sampannā. <bold>Sotāpannā</bold>ti ariyamaggasotaṃ āpannā.</paragraph>
    <subhead line="6">5-7. Paṭhamasukhasuttādivaṇṇanā</subhead>
    <paragraph line="7" number="65-67"> Pañcame <pageBreak edition="Myanmar" number="3.0318" /> vaṭṭamūlakaṃ sukhadukkhaṃ pucchitaṃ, chaṭṭhe sāsanamūlakaṃ. Sattame <bold>naḷakapāna</bold>nti atīte bodhisattassa ovāde ṭhatvā vānarayūthena naḷehi udakassa pītaṭṭhāne māpitattā evaṃladdhanāmo nigamo. <bold>Tuṇhībhūtaṃ tuṇhībhūta</bold>nti yaṃ yaṃ disaṃ anuviloketi, tattha tattha tuṇhībhūtameva. <bold>Anuviloketvā</bold>ti tato tato viloketvā. <bold>Piṭṭhi me āgilāyatī</bold>ti kasmā āgilāyati? Bhagavato hi cha vassāni mahāpadhānaṃ padahantassa mahantaṃ kāyadukkhaṃ ahosi, athassa aparabhāge mahallakakāle piṭṭhivāto uppajji. Upādinnakasarīrassa ṭhānanisajjādīhi appamattakena ābādhena na sakkā kenaci bhavituṃ. Taṃ gahetvāpi therassa okāsakaraṇatthaṃ evamāha. <bold>Saṅghāṭiṃ paññāpetvā</bold> ekamante patirūpaṭṭhāne paññattassa kappiyamañcassa upari attharitvā.</paragraph>
    <subhead line="8">9-10. Kathāvatthusuttadvayavaṇṇanā</subhead>
    <paragraph line="9" number="69-70"> Navame <bold>tiracchānakatha</bold>nti aniyyānikattā saggamokkhamaggānaṃ tiracchānabhūtaṃ kathaṃ. Tattha rājānaṃ ārabbha ‘‘mahāsammato mandhātā dhammāsoko <pageBreak edition="Pali Text Society" number="5.0045" /> evaṃmahānubhāvo’’tiādinā nayena pavattakathā <bold>rājakathā</bold>. Esa nayo <bold>corakathā</bold>dīsu. Tesu ‘‘asuko rājā abhirūpo dassanīyo’’tiādinā gehasitakathāva tiracchānakathā hoti, ‘‘sopi nāma evaṃmahānubhāvo khayaṃ gato’’ti evaṃ pavattā pana kammaṭṭhānabhāve tiṭṭhati. Coresupi ‘‘mūladevo evaṃmahānubhāvo, meghadevo evaṃmahānubhāvo’’ti tesaṃ kammaṃ paṭicca ‘‘aho sūrā’’ti gehasitakathāva <bold>tiracchānakathā</bold>. Yuddhesupi bhāratayuddhādīsu ‘‘asukena asuko evaṃ mārito evaṃ viddho’’ti kammassādavaseneva kathā tiracchānakathā, ‘‘tepi nāma khayaṃ gatā’’ti evaṃ pavattā pana sabbattha kammaṭṭhānameva <pageBreak edition="Vipassana Research Institut" number="3.0316" /> hoti. Apica annādīsu ‘‘evaṃ vaṇṇavantaṃ rasavantaṃ phassasampannaṃ khādimha bhuñjimha pivimha paribhuñjimhā’’ti kāmarasassādavasena kathetuṃ na vaṭṭati, sātthakaṃ pana katvā ‘‘pubbe evaṃ vaṇṇādisampannaṃ annaṃ pānaṃ vatthaṃ yānaṃ mālaṃ gandhaṃ sīlavantānaṃ adamha, cetiyaṃ pūjimhā’’ti kathetuṃ vaṭṭati.</paragraph>
    <paragraph line="10"><bold>Ñātikathā</bold>dīsupi ‘‘amhākaṃ ñātakā sūrā samatthā’’ti vā ‘‘pubbe mayaṃ evaṃ vicitrehi yānehi vicarimhā’’ti vā assādavasena vattuṃ na vaṭṭati <pageBreak edition="Myanmar" number="3.0319" />, sātthakaṃ pana katvā ‘‘tepi no ñātakā khayaṃ gatā’’ti vā ‘‘pubbe mayaṃ evarūpā upāhanā saṅghassa adamhā’’ti vā kathetabbaṃ. <bold>Gāmakathā</bold>pi suniviṭṭhadunniviṭṭhasubhikkhadubbhikkhādivasena <pageBreak edition="Pali Text Society" number="5.0046" /> vā ‘‘asukagāmavāsino sūrā samatthā’’ti vā evaṃ assādavaseneva na vaṭṭati, sātthakaṃ pana katvā ‘‘saddhā pasannā’’ti vā ‘‘khayavayaṃ gatā’’ti vā vattuṃ vaṭṭati. <bold>Nigamanagarajanapadakathāsu</bold>pi eseva nayo.</paragraph>
    <paragraph line="11"><bold>Itthikathā</bold>pi vaṇṇasaṇṭhānādīni paṭicca assādavasena na vaṭṭati, ‘‘saddhā pasannā khayaṃ gatā’’ti evameva vaṭṭati. <bold>Sūrakathāpi</bold> ‘‘nandimitto nāma yodho sūro ahosī’’ti assādavaseneva na vaṭṭati, ‘‘saddho ahosi khayaṃ gato’’ti evameva vaṭṭati. <bold>Surākatha</bold>nti pāḷiyaṃ pana anekavidhaṃ majjakathaṃ assādavasena kathetuṃ na vaṭṭati, ādīnavavaseneva vattuṃ vaṭṭati. <bold>Visikhākathāpi</bold> ‘‘asukavisikhā suniviṭṭhā dunniviṭṭhā sūrā samatthā’’ti assādavaseneva na vaṭṭati, ‘‘saddhā pasannā khayaṃ gatā’’ti vaṭṭati. <bold>Kumbhaṭṭhānakathā</bold> nāma kūṭaṭṭhānakathā udakatitthakathā vuccati (dī. ni. aṭṭha. 1.17; ma. ni. aṭṭha. 2.223; saṃ. ni. aṭṭha. 3.5.1080). Kumbhadāsikathā vā. Sāpi ‘‘pāsādikā naccituṃ gāyituṃ chekā’’ti assādavasena na vaṭṭati, ‘‘saddhā pasannā’’tiādinā nayeneva vaṭṭati.</paragraph>
    <paragraph line="12"><bold>Pubbapetakathā</bold> nāma atītañātikathā. Tattha vattamānañātikathāsadisova vinicchayo. <bold>Nānattakathā</bold> nāma purimapacchimakathāvimuttā avasesā nānāsabhāvā tiracchānakathā. <bold>Lokakkhāyikā</bold> nāma ‘‘ayaṃ loko kena nimmito? Asukena nāma <pageBreak edition="Pali Text Society" number="5.0047" /> nimmito. Kāko seto aṭṭhīnaṃ setattā, balākā rattā lohitassa rattattā’’tievamādikā lokāyatavitaṇḍasallāpakathā. <bold>Samuddakkhāyikā</bold> nāma kasmā samuddo sāgaroti. Sāgaradevena khatattā <pageBreak edition="Vipassana Research Institut" number="3.0317" /> sāgaro, khato meti hatthamuddāya niveditattā samuddotievamādikā niratthakā samuddakkhāyanakathā. <bold>Bhavo</bold>ti vuddhi, <bold>abhavo</bold>ti hāni. Iti bhavo iti abhavoti yaṃ vā taṃ vā niratthakakāraṇaṃ vatvā pavattitakathā <bold>itibhavābhavakathā</bold> nāma.</paragraph>
    <paragraph line="13"><bold>Tejasā teja</bold>nti attano tejasā tesaṃ tejaṃ. <bold>Pariyādiyeyyāthā</bold>ti khepetvā gahetvā abhibhaveyyātha. Tatridaṃ vatthu – eko piṇḍapātiko <pageBreak edition="Myanmar" number="3.0320" /> mahātheraṃ pucchi – ‘‘bhante, tejasā tejaṃ pariyādiyamānā bhikkhū kiṃ karontī’’ti. Thero āha – āvuso, kiñcideva ātape ṭhapetvā yathā chāyā heṭṭhā na otarati, uddhaṃyeva gacchati tathā karonti. Dasame <bold>pāsaṃsāni ṭhānānī</bold>ti pasaṃsāvahāni kāraṇāni. Sesaṃ sabbattha uttānatthamevāti.</paragraph>
    <centered line="14">Yamakavaggo dutiyo.</centered>
  </content>
</document>