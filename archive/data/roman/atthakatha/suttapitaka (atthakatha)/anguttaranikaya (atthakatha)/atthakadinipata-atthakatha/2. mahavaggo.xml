<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404a.att1.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/2. mahavaggo.xml</archivePath>
    <baseFileName>2. mahavaggo</baseFileName>
    <titlePath>2. Mahāvaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">2. Mahāvaggo</chapter>
    <subhead line="2">1. Verañjasuttavaṇṇanā</subhead>
    <paragraph line="3" number="11"> Dutiyassa paṭhame <bold>abhivādetī</bold>ti evamādīni <bold>na samaṇo gotamo</bold>ti ettha vuttanakārena yojetvā evamettha attho veditabbo <pageBreak edition="Myanmar" number="3.0198" /> ‘‘na vandati nāsanā vuṭṭhāti, nāpi ‘idha bhonto nisīdantū’ti evaṃ āsanena vā nimantetī’’ti. Ettha hi vā-saddo vibhāvane nāma atthe <pageBreak edition="Pali Text Society" number="4.0076" /> ‘‘rūpaṃ niccaṃ vā aniccaṃ vā’’tiādīsu viya. Evaṃ vatvā atha attano abhivādanādīni akarontaṃ bhagavantaṃ disvā āha – <bold>tayidaṃ, bho gotama, tathevā</bold>ti. Yaṃ taṃ mayā sutaṃ, taṃ tatheva, taṃ savanañca me dassanañca saṃsandati sameti, atthato ekībhāvaṃ gacchati. Na hi bhavaṃ gotamo…pe… āsanena vā nimantetīti. Evaṃ attanā sutaṃ diṭṭhena nigametvā nindanto āha – <bold>tayidaṃ, bho gotama, na sampannamevā</bold>ti taṃ abhivādanādīnaṃ akaraṇaṃ ayuttamevāti.</paragraph>
    <paragraph line="4">Athassa bhagavā attukkaṃsanaparavambhanadosaṃ anupagamma karuṇāsītalena hadayena taṃ aññāṇaṃ vidhamitvā yuttabhāvaṃ dassetukāmo <bold>nāhaṃ taṃ brāhmaṇā</bold>tiādimāha. Tatrāyaṃ saṅkhepattho – ahaṃ, brāhmaṇa, appaṭihatena sabbaññutaññāṇacakkhunā olokentopi taṃ puggalaṃ etasmiṃ sadevakādibhede loke na passāmi, yamahaṃ abhivādeyyaṃ vā paccuṭṭheyyaṃ vā āsanena vā nimanteyyaṃ. Anacchariyaṃ vā etaṃ, svāhaṃ ajja sabbaññutaṃ patto evarūpaṃ nipaccākārārahaṃ puggalaṃ na passāmi. Apica kho yadāpāhaṃ sampatijātova uttarena mukho sattapadavītihārena gantvā <pageBreak edition="Vipassana Research Institut" number="3.0199" /> sakalaṃ dasasahassilokadhātuṃ olokesiṃ, tadāpi etasmiṃ sadevakādibhede loke taṃ puggalaṃ na passāmi, yamahaṃ evarūpaṃ nipaccakāraṃ kareyyaṃ. Atha kho maṃ soḷasakappasahassāyuko khīṇāsavamahābrahmāpi añjaliṃ paggahetvā ‘‘tvaṃ loke mahāpuriso, tvaṃ <pageBreak edition="Pali Text Society" number="4.0077" /> sadevakassa lokassa aggo ca jeṭṭho ca seṭṭho ca, natthi tayā uttaritaro’’ti sañjātasomanasso patimānesi. Tadāpi cāhaṃ attanā uttaritaraṃ apassanto āsabhiṃ vācaṃ nicchāresiṃ – ‘‘aggohamasmi lokassa, jeṭṭhohamasmi lokassa, seṭṭhohamasmi lokassā’’ti. Evaṃ sampatijātassāpi mayhaṃ abhivādanādiraho puggalo natthi, svāhaṃ idāni sabbaññutaṃ patto kaṃ abhivādeyyaṃ. Tasmā tvaṃ, brāhmaṇa, mā tathāgatā evarūpaṃ paramanipaccakāraṃ patthayi. Yañhi, brāhmaṇa, tathāgato abhivādeyya vā…pe… āsanena vā nimanteyya, muddhāpi tassa puggalassa rattipariyosāne paripākasithilabandhanaṃ vaṇṭā muttatālaphalaṃ viya gīvato chijjitvā sahasāva bhūmiyaṃ nipateyya.</paragraph>
    <paragraph line="5">Evaṃ <pageBreak edition="Myanmar" number="3.0199" /> vuttepi brāhmaṇo duppaññatāya tathāgatassa lokajeṭṭhabhāvaṃ asallakkhento kevalaṃ taṃ vacanaṃ asahamāno āha – <bold>arasarūpo bhavaṃ gotamo</bold>ti. Ayaṃ kirassa adhippāyo – yaṃ loke abhivādanapaccuṭṭhānaañjalikammasāmīcikammaṃ ‘‘sāmaggiraso’’ti vuccati, taṃ bhoto gotamassa natthi. Tasmā arasarūpo bhavaṃ gotamo, arasajātiko arasasabhāvoti. Athassa bhagavā cittamudubhāvajananatthaṃ ujuvipaccanīkabhāvaṃ pariharanto aññathā tassa vacanassa atthaṃ <pageBreak edition="Pali Text Society" number="4.0078" /> attani sandassento <bold>atthi khvesa, brāhmaṇa, pariyāyo</bold>tiādimāha.</paragraph>
    <paragraph line="6">Tattha <bold>atthi khvesā</bold>ti atthi kho esa. <bold>Pariyāyo</bold>ti kāraṇaṃ. Idaṃ vuttaṃ hoti – atthi kho, brāhmaṇa, etaṃ kāraṇaṃ, yena kāraṇena maṃ ‘‘arasarūpo bhavaṃ gotamo’’ti vadamāno puggalo sammā vadeyya, avitathavādīti saṅkhaṃ gaccheyya. Katamo pana soti? Ye te, brāhmaṇa, rūparasā…pe… phoṭṭhabbarasā, te tathāgatassa pahīnāti. Kiṃ vuttaṃ hoti? Ye te jātivasena vā upapattivasena vā seṭṭhasammatānampi puthujjanānaṃ rūpārammaṇādīni assādentānaṃ abhinandantānaṃ rajjantānaṃ uppajjanti kāmasukhassādasaṅkhātā rūparasā, saddarasā, gandharasā, rasarasā, phoṭṭhabbarasā, ye imaṃ lokaṃ gīvāya bandhitvā viya āviñchanti, vatthārammaṇādisāmaggiyañca uppannattā sāmaggirasāti vuccanti. Te sabbepi tathāgatassa pahīnā. ‘‘Mayhaṃ pahīnā’’ti <pageBreak edition="Vipassana Research Institut" number="3.0200" /> vattabbepi mamākārena attānaṃ anukkhipanto dhammaṃ deseti, desanāvilāso vā esa tathāgatassa.</paragraph>
    <paragraph line="7">Tattha <bold>pahīnā</bold>ti cittasantānato vigatā, pajahitā vā. Etasmiṃ panatthe karaṇe sāmivacanaṃ daṭṭhabbaṃ. Ariyamaggasatthena ucchinnaṃ taṇhāvijjāmayaṃ mūlaṃ etesanti <bold>ucchinnamūlā</bold>. Tālavatthu viya nesaṃ vatthu katanti <bold>tālāvatthukatā</bold>. Yathā hi tālarukkhaṃ samūlaṃ uddharitvā tassa vatthumatte tasmiṃ padese kate na puna tassa tālassa uppatti paññāyati, evaṃ ariyamaggasatthena <pageBreak edition="Pali Text Society" number="4.0079" /> samūle rūpādirase uddharitvā tesaṃ pubbe uppannapubbabhāvena vatthumatte cittasantāne kate sabbepi te tālāvatthukatāti vuccanti. Aviruḷhidhammattā vā matthakacchinnatālo viya katāti tālāvatthukatā. Yasmā pana evaṃ tālāvatthukatā anabhāvaṃkatā honti <pageBreak edition="Myanmar" number="3.0200" />, yathā nesaṃ pacchābhāvo na hoti, tathā katā honti. Tasmā āha – <bold>anabhāvaṃkatā</bold>ti. <bold>Āyatiṃ anuppādadhammā</bold>ti anāgate anuppajjanakasabhāvā.</paragraph>
    <paragraph line="8"><bold>No ca kho yaṃ tvaṃ sandhāya vadesī</bold>ti yañca kho tvaṃ sandhāya vadesi, so pariyāyo na hoti. Nanu ca evaṃ vutte yo brāhmaṇena vutto sāmaggiraso, tassa attani vijjamānatā anuññātā hotīti? Na hoti. Yo hi naṃ sāmaggirasaṃ kātuṃ bhabbo hutvā na karoti, so tadabhāvena arasarūpoti vattabbataṃ arahati. Bhagavā pana abhabbova etaṃ kātuṃ, tenassa kāraṇe abhabbataṃ pakāsento āha – ‘‘no ca kho yaṃ tvaṃ sandhāya vadesī’’ti. Yaṃ pariyāyaṃ sandhāya tvaṃ maṃ ‘‘arasarūpo’’ti vadesi, so amhesu neva vattabboti.</paragraph>
    <paragraph line="9">Evaṃ brāhmaṇo attanā adhippetaṃ arasarūpataṃ āropetuṃ asakkonto athāparaṃ <bold>nibbhogo bhava</bold>ntiādimāha. Sabbapariyāyesu cettha vuttanayeneva yojanākkamaṃ viditvā sandhāyabhāsitamatthaṃ evaṃ veditabbaṃ – brāhmaṇo tadeva vayovuddhānaṃ abhivādanādikammaṃ loke <pageBreak edition="Pali Text Society" number="4.0080" /> ‘‘sāmaggiparibhogo’’ti maññamāno tadabhāvena ca bhagavantaṃ ‘‘nibbhogo’’tiādimāha. Bhagavā ca yvāyaṃ rūpādīsu sattānaṃ chandarāgaparibhogo, tadabhāvaṃ attani sampassamāno aparaṃ pariyāyamanujāni.</paragraph>
    <paragraph line="10">Puna brāhmaṇo yaṃ loke vayovuddhānaṃ abhivādanādikulasamudācārakammaṃ lokiyā karonti, tassa akiriyaṃ sampassamāno bhagavantaṃ <bold>akiriyavādo</bold>ti āha. Bhagavā pana yasmā kāyaduccaritādīnaṃ <pageBreak edition="Vipassana Research Institut" number="3.0201" /> akiriyaṃ vadati, tasmā taṃ akiriyavāditaṃ attani sampassamāno aparaṃ pariyāyamanujāni. Tattha ṭhapetvā kāyaduccaritādīni avasesā akusalā dhammā <bold>anekavihitā pāpakā akusalā dhammā</bold>ti veditabbā.</paragraph>
    <paragraph line="11">Puna brāhmaṇo tadeva abhivādanādikammaṃ bhagavati apassanto ‘‘imaṃ āgamma ayaṃ lokatanti lokapaveṇī ucchijjatī’’ti maññamāno bhagavantaṃ <bold>ucchedavādo</bold>ti āha. Bhagavā pana yasmā pañcakāmaguṇikarāgassa ceva akusalacittadvayasampayuttassa ca dosassa anāgāmimaggena ucchedaṃ vadati, sabbākusalasambhavassa pana mohassa arahattamaggena ucchedaṃ <pageBreak edition="Myanmar" number="3.0201" /> vadati, ṭhapetvā te tayo avasesānaṃ pāpakānaṃ akusalānaṃ dhammānaṃ yathānurūpaṃ catūhi maggehi ucchedaṃ vadati, tasmā taṃ ucchedavādaṃ attani sampassamāno aparaṃ pariyāyamanujāni.</paragraph>
    <paragraph line="12">Puna brāhmaṇo ‘‘jigucchati maññe samaṇo gotamo idaṃ vayovuddhānaṃ abhivādanādikulasamudācārakammaṃ, tena taṃ na karotī’’ti maññamāno bhagavantaṃ <bold>jegucchī</bold>ti āha. Bhagavā pana yasmā jigucchati kāyaduccaritādīhi, yāni kāyavacīmanoduccaritāni ceva yāva ca akusalānaṃ <pageBreak edition="Pali Text Society" number="4.0081" /> lāmakadhammānaṃ samāpatti samāpajjanā samaṅgibhāvo, taṃ sabbampi gūthaṃ viya maṇḍanakajātiko puriso jigucchati hirīyati, tasmā taṃ jegucchitaṃ attani sampassamāno aparaṃ pariyāyamanujāni. Tattha <bold>kāyaduccaritenā</bold>tiādi karaṇavacanaṃ upayogatthe daṭṭhabbaṃ.</paragraph>
    <paragraph line="13">Puna brāhmaṇo tadeva abhivādanādikammaṃ bhagavati apassanto ‘‘ayaṃ idaṃ lokajeṭṭhakakammaṃ vineti vināseti, atha vā yasmā etaṃ sāmīcikammaṃ na karoti, tasmā ayaṃ vinetabbo niggaṇhitabbo’’ti maññamāno bhagavantaṃ <bold>venayiko</bold>ti āha. Tatrāyaṃ padattho – vinayatīti vinayo, vināsetīti vuttaṃ hoti. Vinayo eva <bold>venayiko</bold>. Vinayaṃ vā arahatīti <bold>venayiko,</bold> niggahaṃ arahatīti vuttaṃ hoti. Bhagavā pana yasmā rāgādīnaṃ vinayāya vūpasamāya dhammaṃ deseti, tasmā venayiko hoti. Ayameva cettha padattho – vinayāya dhammaṃ desetīti venayiko. Vicitrā hi taddhitavutti. Svāyaṃ taṃ venayikabhāvaṃ attani sampassamāno aparaṃ pariyāyamanujāni.</paragraph>
    <paragraph line="14">Puna brāhmaṇo yasmā abhivādanādīni sāmīcikammāni karontā vayovuddhe tosenti hāsenti <pageBreak edition="Vipassana Research Institut" number="3.0202" />, akarontā pana tāpenti vihesenti domanassaṃ nesaṃ uppādenti, bhagavā ca tāni na karoti, tasmā ‘‘ayaṃ vayovuddhe tapatī’’ti maññamāno sappurisācāravirahitattā vā ‘‘kapaṇapuriso aya’’nti maññamāno bhagavantaṃ <bold>tapassī</bold>ti āha. Tatrāyaṃ padattho – tapatīti tapo, roseti vihesetīti attho. Sāmīcikammākaraṇassetaṃ adhivacanaṃ. Tapo assa atthīti <bold>tapassī</bold>. Dutiye atthavikappe byañjanāni avicāretvā loke kapaṇapuriso <pageBreak edition="Pali Text Society" number="4.0082" /> tapassīti <pageBreak edition="Myanmar" number="3.0202" /> vuccati. Bhagavā pana ye akusalā dhammā lokaṃ tapanato tapanīyāni vuccanti, tesaṃ pahīnattā yasmā tapassīti saṅkhaṃ gato. Tasmā taṃ tapassitaṃ attani sampassamāno aparaṃ pariyāyamanujāni. Tatrāyaṃ vacanattho – tapantīti tapā, akusaladhammānametaṃ adhivacanaṃ. Te tape assi nirassi pahāsi viddhaṃsīti tapassī.</paragraph>
    <paragraph line="15">Puna brāhmaṇo taṃ abhivādanādikammaṃ devalokagabbhasampattiyā devalokapaṭisandhipaṭilābhāya saṃvattatīti maññamāno bhagavati cassa abhāvaṃ disvā bhagavantaṃ <bold>apagabbho</bold>ti āha. Kodhavasena vā bhagavato mātukucchismiṃ paṭisandhiggahaṇe dosaṃ dassentopi evamāha. Tatrāyaṃ vacanattho – gabbhato apagatoti <bold>apagabbho,</bold> abhabbo devalokūpapattiṃ pāpuṇitunti adhippāyo. Hīno vā gabbho assāti apagabbho. Devalokagabbhaparibāhirattā āyatiṃ hīnagabbhapaṭilābhabhāgīti. Hīno vāssa mātukucchismiṃ gabbhavāso ahosīti adhippāyo. Bhagavato pana yasmā āyatiṃ gabbhaseyyā apagatā, tasmā so taṃ apagabbhataṃ attani sampassamāno aparaṃ pariyāyamanujāni. Tatra ca <bold>yassa kho, brāhmaṇa, āyatiṃ gabbhaseyyā punabbhavābhinibbatti pahīnā</bold>ti etesaṃ padānaṃ evamattho daṭṭhabbo – ‘‘brāhmaṇa, yassa puggalassa anāgate gabbhaseyyā punabbhave ca abhinibbatti anuttarena maggena vihatakāraṇattā pahīnā. Gabbhaseyyāgahaṇena cettha jalābujayoni gahitā, punabbhavābhinibbattiggahaṇena itarā tisso’’pi.</paragraph>
    <paragraph line="16">Apica gabbhassa seyyā <bold>gabbhaseyyā</bold>. Punabbhavo <pageBreak edition="Pali Text Society" number="4.0083" /> eva abhinibbatti <bold>punabbhavābhinibbattī</bold>ti evamettha attho daṭṭhabbo. Yathā ca viññāṇaṭṭhitīti vuttepi na viññāṇato aññā ṭhiti atthi, evamidhāpi na gabbhato aññā seyyā veditabbā. Abhinibbatti ca nāma yasmā punabbhavabhūtāpi apunabbhavabhūtāpi atthi, idha ca punabbhavabhūtā adhippetā, tasmā vuttaṃ – ‘‘punabbhavo eva abhinibbatti punabbhavābhinibbattī’’ti.</paragraph>
    <paragraph line="17">Evaṃ <pageBreak edition="Vipassana Research Institut" number="3.0203" /> āgatakālato paṭṭhāya arasarūpatādīhi aṭṭhahi akkosavatthūhi akkosantampi brāhmaṇaṃ bhagavā dhammissaro dhammarājā dhammasāmī tathāgato anukampāya sītaleneva cakkhunā brāhmaṇaṃ olekento yaṃ dhammadhātuṃ paṭivijjhitvā desanāvilāsappattā nāma hoti, tassā <pageBreak edition="Myanmar" number="3.0203" /> dhammadhātuyā suppaṭividdhattā vigatavalāhake nabhe puṇṇacando viya ca saradakāle sūriyo viya ca brāhmaṇassa hadayandhakāraṃ vidhamento tāniyeva akkosavatthūni tena tena pariyāyena aññathā dassetvā punapi attano karuṇāvipphāraṃ aṭṭhahi lokadhammehi akampiyabhāvena paṭiladdhatādiguṇalakkhaṇaṃ pathavisamacittataṃ akuppadhammatañca pakāsento ‘‘ayaṃ brāhmaṇo kevalaṃ palitasirakhaṇḍadantavalittacatādīhi attano vuddhabhāvaṃ sallakkheti, no ca kho jānāti attānaṃ jātiyā anugataṃ jarāya anusaṭaṃ byādhino adhibhūtaṃ maraṇena abbhāhataṃ ajja maritvā puna sveva uttānaseyyadārakabhāvagamanīyaṃ <pageBreak edition="Pali Text Society" number="4.0084" />. Mahantena kho pana ussāhena mama santikaṃ āgato, tadassa āgamanaṃ sātthakaṃ hotū’’ti cintetvā imasmiṃ loke attano appaṭisamaṃ purejātabhāvaṃ dassento <bold>seyyathāpi, brāhmaṇā</bold>tiādinā nayena brāhmaṇassa dhammadesanaṃ vaḍḍhesi.</paragraph>
    <paragraph line="18">Tattha <bold>seyyathāpī</bold>tiādīnaṃ heṭṭhā vutanayeneva attho veditabbo. Ayaṃ pana viseso – heṭṭhā vuttanayeneva hi te kukkuṭapotakā pakkhe vidhunantā taṃkhaṇānurūpaṃ viravantā nikkhamanti. Evaṃ nikkhamantānañca tesaṃ yo paṭhamataraṃ nikkhamati, so jeṭṭhoti vuccati. Tasmā bhagavā tāya upamāya attano jeṭṭhabhāvaṃ sādhetukāmo brāhmaṇaṃ pucchati – <bold>yo nu kho tesaṃ kukkuṭacchāpotakānaṃ…pe… kinti svāssa vacanīyo</bold>ti. Tattha <bold>kukkuṭacchāpakāna</bold>nti kukkuṭapotakānaṃ. <bold>Kinti svāssa vacanīyo</bold>ti so kinti vacanīyo assa, kiṃ vattabbo bhaveyya jeṭṭho vā kaniṭṭho vāti.</paragraph>
    <paragraph line="19"><bold>‘‘Jeṭṭho’’tissa, bho gotama, vacanīyo</bold>ti, bho gotama, so jeṭṭho iti assa vacanīyo. Kasmāti ce? <bold>So hi nesaṃ jeṭṭho</bold>ti, yasmā so nesaṃ vuddhataroti attho. Athassa bhagavā opammaṃ sampaṭipādento <bold>evameva kho</bold>ti āha, yathā so kukkuṭapotako, evaṃ ahampi. <bold>Avijjāgatāya</bold><pageBreak edition="Pali Text Society" number="4.0085" /><bold>pajāyā</bold>ti avijjā vuccati aññāṇaṃ, tattha gatāya. <bold>Pajāyā</bold>ti sattadhivacanametaṃ, avijjākosassa anto paviṭṭhesu sattesūpi vuttaṃ hoti. <bold>Aṇḍabhūtāyā</bold>ti aṇḍe bhūtāya pajātāya sañjātāya. Yathā hi aṇḍe nibbattā ekacce sattā aṇḍabhūtāti vuccanti, evamayaṃ <pageBreak edition="Myanmar" number="3.0204" /> sabbāpi pajā avijjaṇḍakose nibbattattā aṇḍabhūtāti vuccati. <bold>Pariyonaddhāyā</bold>ti <pageBreak edition="Vipassana Research Institut" number="3.0204" /> tena avijjaṇḍakosena samantato onaddhāya baddhāya veṭhitāya. <bold>Avijjaṇḍakosaṃ padāletvā</bold>ti taṃ avijjāmayaṃ aṇḍakosaṃ bhinditvā. <bold>Ekova loke</bold>ti sakalepi lokasannivāse ahameva eko adutiyo. <bold>Anuttaraṃ sammāsambodhiṃ abhisambuddho</bold>ti uttararahitaṃ sabbaseṭṭhaṃ sammā sāmañca bodhiṃ, atha vā pasatthaṃ sundarañca bodhiṃ. Arahattamaggañāṇassetaṃ nāmaṃ, sabbaññutaññāṇassāpi nāmameva. Ubhayampi vaṭṭati. Aññesaṃ arahattamaggo anuttarā bodhi hoti, na hotīti? Na hoti. Kasmā? Asabbaguṇadāyakattā. Tesañhi kassaci arahattamaggo arahattaphalameva deti, kassaci tisso vijjā, kassaci cha abhiññā, kassaci catasso paṭisambhidā, kassaci sāvakapāramiñāṇaṃ. Paccekabuddhānampi paccekabodhiñāṇameva deti, buddhānaṃ pana sabbaguṇasampattiṃ <pageBreak edition="Pali Text Society" number="4.0086" /> deti abhiseko viya rañño sabbalokissarabhāvaṃ. Tasmā aññassa kassacipi anuttarā bodhi na hotīti. <bold>Abhisambuddho</bold>ti abbhaññāsiṃ paṭivijjhiṃ, pattomhi adhigatomhīti vuttaṃ hoti.</paragraph>
    <paragraph line="20">Idāni yadetaṃ bhagavatā ‘‘evameva kho’’tiādinā nayena vuttaṃ opammasampaṭipādanaṃ, taṃ evaṃ atthena saṃsanditvā veditabbaṃ – yathā hi tassā kukkuṭiyā attano aṇḍesu adhisayanāditividhakiriyākaraṇaṃ, evaṃ bodhipallaṅke nisinnassa bodhisattabhūtassa bhagavato attano santāne aniccaṃ, dukkhaṃ, anattāti tividhānupassanākaraṇaṃ. Kukkuṭiyā tividhakiriyāsampādanena aṇḍānaṃ apūtibhāvo viya bodhisattabhūtassa bhagavato tividhānupassanāsampādanena vipassanāñāṇassa aparihāni. Kukkuṭiyā tividhakiriyākaraṇena aṇḍānaṃ allasinehapariyādānaṃ viya bodhisattabhūtassa bhagavato tividhānupassanāsampādanena bhavattayānugatanikantisinehapariyādānaṃ. Kukkuṭiyā tividhakiriyākaraṇena aṇḍakapālānaṃ tanubhāvo viya bodhisattabhūtassa bhagavato tividhānupassanāsampādanena avijjaṇḍakosassa tanubhāvo, kukkuṭiyā tividhakiriyākaraṇena kukkuṭapotakassa pādanakhatuṇḍakānaṃ thaddhakharabhāvo viya bodhisattabhūtassa bhagavato tividhānupassanāsampādanena vipassanāñāṇassa tikkhakharavippasannasūrabhāvo. Kukkuṭiyā tividhakiriyākaraṇena kukkuṭapotakassa pariṇāmakālo viya bodhisattabhūtassa <pageBreak edition="Myanmar" number="3.0205" /><pageBreak edition="Pali Text Society" number="4.0087" /> bhagavato tividhānupassanāsampādanena vipassanāñāṇassa pariṇāmakālo vaḍḍhikālo gabbhaggahaṇakālo. Kukkuṭiyā tividhakiriyākaraṇena kukkuṭapotakassa pādanakhasikhāya vā mukhatuṇḍakena vā aṇḍakosaṃ padāletvā pakkhe papphoṭetvā sotthinā abhinibbhidākālo viya bhagavato tividhānupassanāsampādanena vipassanāñāṇagabbhaṃ gaṇhāpetvā anupubbādhigatena <pageBreak edition="Vipassana Research Institut" number="3.0205" /> arahattamaggena avijjaṇḍakosaṃ padāletvā abhiññāpakkhe papphoṭetvā sotthinā sakalabuddhaguṇasacchikatakālo veditabbo.</paragraph>
    <paragraph line="21"><bold>Ahañhi, brāhmaṇa, jeṭṭho seṭṭho lokassā</bold>ti, brāhmaṇa, yathā tesaṃ kukkuṭapotakānaṃ paṭhamataraṃ aṇḍakosaṃ padāletvā abhinibbatto kukkuṭapotako jeṭṭho hoti, evaṃ avijjāgatāya pajāya taṃ avijjaṇḍakosaṃ padāletvā paṭhamataraṃ ariyāya jātiyā jātattā ahañhi jeṭṭho vuddhatamoti saṅkhaṃ gato, sabbaguṇehi pana appaṭisamattā seṭṭhoti.</paragraph>
    <paragraph line="22">Evaṃ bhagavā attano anuttaraṃ jeṭṭhaseṭṭhabhāvaṃ brāhmaṇassa pakāsetvā idāni yāya paṭipadāya taṃ adhigato, taṃ paṭipadaṃ pubbabhāgato pabhuti dassetuṃ <bold>āraddhaṃ kho pana me, brāhmaṇā</bold>tiādimāha. Tattha <bold>āraddhaṃ kho pana me, brāhmaṇa, vīriyaṃ ahosī</bold>ti, brāhmaṇa, na mayā ayaṃ anuttaro jeṭṭhaseṭṭhabhāvo kusītena muṭṭhassatinā sāraddhakāyena vikkhittacitena adhigato, apica kho tadadhigamāya āraddhaṃ kho pana me vīriyaṃ ahosi. Bodhimaṇḍe nisinnena mayā catusammappadhānabhedaṃ vīriyaṃ āraddhaṃ ahosi, paggahitaṃ asithilappavattitaṃ. Āraddhattāyeva ca me taṃ <bold>asallīnaṃ</bold> ahosi <pageBreak edition="Pali Text Society" number="4.0088" />. Na kevalañca vīriyameva, satipi me ārammaṇābhimukhabhāvena <bold>upaṭṭhitā</bold> ahosi, upaṭṭhitattāyeva ca <bold>asammuṭṭhā. Passaddho kāyo asāraddho</bold>ti kāyacittappassaddhivasena kāyopi me passaddho ahosi. Tattha yasmā nāmakāye passaddhe rūpakāyopi passaddhoyeva hoti, tasmā ‘‘nāmakāyo rūpakāyo’’ti avisesetvāva ‘‘passaddho kāyo’’ti vuttaṃ. <bold>Asāraddho</bold>ti so ca kho passaddhattāyeva asāraddho, vigatadarathoti vuttaṃ hoti <pageBreak edition="Myanmar" number="3.0206" />. <bold>Samāhitaṃ cittaṃ ekagga</bold>nti cittampi me sammā āhitaṃ suṭṭhu ṭhapitaṃ appitaṃ viya ahosi, samāhitattā eva ca ekaggaṃ acalaṃ nipphandananti. Ettāvatā jhānassa pubbabhāgapaṭipadā kathitā hoti.</paragraph>
    <paragraph line="23">Idāni imāya paṭipadāya adhigataṃ paṭhamajjhānaṃ ādiṃ katvā vijjāttayapariyosānaṃ visesaṃ dassento <bold>so kho aha</bold>ntiādimāha. Tattha yaṃ yāva vinicchayanayena vattabbaṃ siyā, taṃ visuddhimagge (visuddhi. 1.69) vuttameva.</paragraph>
    <paragraph line="24"><bold>Ayaṃ kho me, brāhmaṇā</bold>tiādīsu pana <bold>vijjā</bold>ti viditakaraṇaṭṭhena vijjā. Kiṃ viditaṃ karoti <pageBreak edition="Vipassana Research Institut" number="3.0206" />? Pubbenivāsaṃ. <bold>Avijjā</bold>ti tasseva pubbenivāsassa aviditakaraṇaṭṭhena tappaṭicchādakamoho. <bold>Tamo</bold>ti sveva moho tappaṭicchādakaṭṭhena tamo nāma. <bold>Āloko</bold>ti <pageBreak edition="Pali Text Society" number="4.0089" /> sā eva vijjā obhāsakaraṇaṭṭhena ālokoti. Ettha ca vijjā adhigatāti attho, sesaṃ pasaṃsāvacanaṃ. Yojanā panettha – ayaṃ kho me vijjā adhigatā, tassa me adhigatavijjassa avijjā vihatā, vinaṭṭhāti attho. Kasmā? Yasmā vijjā uppannā. Esa nayo itarasmimpi padadvaye. <bold>Yathā ta</bold>nti ettha <bold>ta</bold>nti nipātamattaṃ. Satiyā avippavāsena appamattassa vīriyātāpena ātāpino kāye ca jīvite ca anapekkhātāya pahitattassa pesitattassāti attho. Idaṃ vuttaṃ hoti – yathā appamattassa ātāpino pahitattassa viharato avijjā vihaññeyya, vijjā uppajjeyya tamo vihaññeyya, āloko uppajjeyya, evameva mama avijjā vihatā, vijjā uppannā, tamo vihato, āloko uppanno. Etassa me padhānānuyogassa anurūpameva phalaṃ laddhanti.</paragraph>
    <paragraph line="25"><bold>Ayaṃ kho me, brāhmaṇa, paṭhamā abhinibbhidā ahosi kukkuṭacchāpakasseva aṇḍakosamhā</bold>ti ayaṃ kho mama, brāhmaṇa, pubbenivāsānussatiñāṇamukhatuṇḍakena pubbe nivutthakhandhappaṭicchādakaṃ avijjaṇḍakosaṃ padāletvā paṭhamā abhinibbhidā paṭhamā nikkhanti paṭhamā ariyājāti ahosi kukkuṭacchāpakasseva mukhatuṇḍakena vā ṃ pādanakhasikhāya vā aṇḍakosaṃ padāletvā tamhā aṇḍakosamhā abhinibbhidā nikkhanti kukkuṭanikāye paccājātīti. Ayaṃ tāva pubbenivāsakathāyaṃ nayo.</paragraph>
    <paragraph line="26">Cutupapātakathāya <pageBreak edition="Myanmar" number="3.0207" /> pana <bold>vijjā</bold>ti dibbacakkhuñāṇavijjā. <bold>Avijjā</bold>ti cutupapātappaṭicchādikā <pageBreak edition="Pali Text Society" number="4.0090" /> avijjā. Yathā pana pubbenivāsakathāyaṃ ‘‘pubbenivāsānussatiñāṇamukhatuṇḍakena pubbe nivutthakkhandhappaṭicchādakaṃ avijjaṇḍakosaṃ padāletvā’’ti vuttaṃ, evamidha ‘‘cutupapātañāṇamukhatuṇḍakena cutupapātappaṭicchādakaṃ avijjaṇḍakosaṃ padāletvā’’ti vattabbaṃ.</paragraph>
    <paragraph line="27">Yaṃ panetaṃ paccavekkhaṇañāṇapariggahitaṃ āsavānaṃ khayañāṇādhigamaṃ brāhmaṇassa dassento <bold>ayaṃ kho me, brāhmaṇa, tatiyā vijjā</bold>tiādimāha, tattha <bold>vijjā</bold>ti arahattamaggavijjā. <bold>Avijjā</bold>ti catusaccappaṭicchādikā avijjā. <bold>Ayaṃ kho me, brāhmaṇa, tatiyā abhinibbhidā ahosī</bold>ti <pageBreak edition="Vipassana Research Institut" number="3.0207" /> ettha ayaṃ kho mama, brāhmaṇa, āsavānaṃ khayañāṇamukhatuṇḍakena catusaccapaṭicchādakaṃ avijjaṇḍakosaṃ padāletvā tatiyā abhinibbhidā tatiyā nikkhanti tatiyā ariyajāti ahosi kukkuṭacchāpakasseva mukhatuṇḍakena vā pādanakhasikhāya vā aṇḍakosaṃ padāletvā tamhā aṇḍakosamhā abhinibbhidā nikkhanti kukkuṭanikāye paccājātīti.</paragraph>
    <paragraph line="28">Ettāvatā kiṃ dassesīti? So hi, brāhmaṇa, kukkuṭacchāpako aṇḍakosaṃ padāletvā tato nikkhamanto sakimeva jāyati, ahaṃ pana pubbenivutthakkhandhappaṭicchādakaṃ avijjaṇḍakosaṃ bhinditvā paṭhamaṃ tāva pubbenivāsānussatiñāṇavijjāya jāto. Tato sattānaṃ cutipaṭisandhippaṭicchādakaṃ avijjaṇḍakosaṃ padāletvā dutiyaṃ dibbacakkhuñāṇavijjāya jāto, puna catusaccappaṭicchādakaṃ avijjaṇḍakosaṃ padāletvā tatiyaṃ āsavānaṃ khayañāṇavijjāya jāto. Evaṃ tīhi vijjāhi tikkhattuṃ jātomhi. Sā ca me jāti ariyā suparisuddhāti idaṃ dasseti. Evaṃdassento ca pubbenivāsañāṇena atītaṃsañāṇaṃ, dibbacakkhunā paccuppannānāgataṃsañāṇaṃ, āsavakkhayena sakalalokiyalokuttaraguṇanti <pageBreak edition="Pali Text Society" number="4.0091" /> evaṃ tīhi vijjāhi sabbepi sabbaññuguṇe pakāsetvā attano ariyāya jātiyā jeṭṭhaseṭṭhabhāvaṃ brāhmaṇassa dassesi.</paragraph>
    <paragraph line="29"><bold>Evaṃ vutte verañjo brāhmaṇo</bold>ti evaṃ bhagavatā lokānukampakena brāhmaṇaṃ anukampamānena niguhitabbepi attano ariyāya jātiyā jeṭṭhaseṭṭhabhāve vijjāttayapakāsikāya dhammadesanāya vutte pītivipphāraparipuṇṇagattacitto verañjo brāhmaṇo taṃ bhagavato ariyāya jātiyā jeṭṭhaseṭṭhabhāvaṃ viditvā ‘‘īdisaṃ nāmāhaṃ sabbalokajeṭṭhaṃ <pageBreak edition="Myanmar" number="3.0208" /> sabbaguṇasamannāgataṃ sabbaññuṃ ‘aññesaṃ abhivādanādikammaṃ na karotī’ti avacaṃ, dhiratthu vata, bho, aññāṇa’’nti attānaṃ garahitvā ‘‘ayaṃ dāni loke ariyāya jātiyā purejātaṭṭhena jeṭṭho, sabbaguṇehi appaṭisamaṭṭhena seṭṭho’’ti niṭṭhaṃ gantvā bhagavantaṃ etadavoca – <bold>jeṭṭho bhavaṃ gotamo seṭṭho bhavaṃ gotamo</bold>ti. Evañca pana vatvā puna taṃ bhagavato dhammadesanaṃ abbhanumodamāno <bold>abhikkantaṃ bho gotamā</bold>tiādimāha. Taṃ vuttatthamevāti.</paragraph>
    <subhead line="30">2. Sīhasuttavaṇṇanā</subhead>
    <paragraph line="31" number="12"> Dutiye <bold>abhiññātā</bold>ti ñātā paññātā pākaṭā. <bold>Santhāgāre</bold>ti mahājanassa vissamanatthāya <pageBreak edition="Vipassana Research Institut" number="3.0208" /> kate agāre. Sā kira santhāgārasālā nagaramajjhe ahosi, catūsu ṭhānesu ṭhitānaṃ paññāyati, catūhi disāhi āgatamanussā paṭhamaṃ tattha vissamitvā pacchā attano attano phāsukaṭṭhānaṃ gacchanti. Rājakulānaṃ rajjakiccasantharaṇatthāya <pageBreak edition="Pali Text Society" number="4.0092" /> kataṃ agārantipi vadantiyeva. Tattha hi nisīditvā licchavirājāno rajjakiccaṃ santharanti karonti vicārenti. <bold>Sannisinnā</bold>ti tesaṃ nisīdanatthaññeva paññattesu mahārahavarapaccattharaṇesu samussitasetacchattesu āsanesu sannisinnā. <bold>Anekapariyāyena buddhassa vaṇṇaṃ bhāsantī</bold>ti rājakule kiccañceva lokatthacariyañca vicāretvā anekehi kāraṇehi buddhassa vaṇṇaṃ bhāsanti kathenti dīpenti. Paṇḍitā hi te rājāno saddhā pasannā sotāpannāpi sakadāgāminopi anāgāminopi ariyasāvakā, te sabbepi lokiyajaṭaṃ chinditvā buddhādīnaṃ tiṇṇaṃ ratanānaṃ vaṇṇaṃ bhāsanti. Tattha tividho buddhavaṇṇo nāma cariyavaṇṇo, sarīravaṇṇo, guṇavaṇṇoti. Tatrime rājāno cariyāya vaṇṇaṃ ārabhiṃsu – ‘‘dukkaraṃ vata kataṃ sammāsambuddhena kappasatasahassādhikāni cattāri asaṅkheyyāni dasa pāramiyo, dasa upapāramiyo, dasa paramatthapāramiyoti samattiṃsa pāramiyo pūrentena, ñātatthacariyaṃ, lokatthacariyaṃ, buddhacariyaṃ matthakaṃ pāpetvā pañca mahāpariccāge pariccajantenā’’ti aḍḍhacchakkehi jātakasatehi buddhavaṇṇaṃ kathentā tusitabhavanaṃ pāpetvā ṭhapayiṃsu.</paragraph>
    <paragraph line="32"><bold>Dhammassa</bold><pageBreak edition="Myanmar" number="3.0209" /><bold>vaṇṇaṃ</bold> bhāsantā pana ‘‘tena bhagavatā dhammo desito, nikāyato pañca nikāyā, piṭakato tīṇi piṭakāni, aṅgato nava aṅgāni, khandhato caturāsītidhammakkhandhasahassānī’’ti koṭṭhāsavasena dhammaguṇaṃ kathayiṃsu.</paragraph>
    <paragraph line="33"><bold>Saṅghassa vaṇṇaṃ</bold> bhāsantā satthu dhammadesanaṃ sutvā ‘‘paṭiladdhasaddhā kulaputtā bhogakkhandhañceva ñātiparivaṭṭañca <pageBreak edition="Pali Text Society" number="4.0093" /> pahāya setacchattaṃ oparajjaṃ senāpatiseṭṭhibhaṇḍāgārikaṭṭhānantarādīni agaṇetvā nikkhamma satthu varasāsane pabbajanti. Setacchattaṃ pahāya pabbajitānaṃ bhaddiyarājamahākappinapukkusātiādīnaṃ rājapabbajitānaṃyeva buddhakāle asītisahassāni ahesuṃ. Anekakoṭisataṃ dhanaṃ pahāya pabbajitānaṃ pana yasakulaputtasoṇaseṭṭhiputtaraṭṭhapālakulaputtādīnaṃ paricchedo natthi. Evarūpā ca evarūpā ca kulaputtā satthu sāsane pabbajantī’’ti pabbajjāsaṅkhepavasena saṅghaguṇe kathayiṃsu.</paragraph>
    <paragraph line="34"><bold>Sīho</bold><pageBreak edition="Vipassana Research Institut" number="3.0209" /><bold>senāpatī</bold>ti evaṃnāmako senāya adhipati. Vesāliyañhi satta sahassāni satta satāni satta ca rājāno. Te sabbepi sannipatitvā sabbesaṃ manaṃ gahetvā ‘‘raṭṭhaṃ vicāretuṃ samatthaṃ ekaṃ vicinathā’’ti vicinantā sīhaṃ rājakumāraṃ disvā ‘‘ayaṃ sakkhissatī’’ti sanniṭṭhānaṃ katvā tassa rattamaṇivaṇṇaṃ kambalapariyonaddhaṃ senāpaticchattaṃ adaṃsu. Taṃ sandhāya vuttaṃ – ‘‘sīho senāpatī’’ti. <bold>Nigaṇṭhasāvako</bold>ti nigaṇṭhassa nāṭaputtassa paccayadāyako upaṭṭhāko. Jambudīpatalasmiñhi tayo janā nigaṇṭhānaṃ aggupaṭṭhākā – nāḷandāyaṃ, upāli gahapati, kapilapure vappo sakko, vesāliyaṃ ayaṃ sīho senāpatīti. <bold>Nisinno</bold><pageBreak edition="Pali Text Society" number="4.0094" /><bold>hotī</bold>ti sesarājūnaṃ parisāya antarantare āsanāni paññāpayiṃsu, sīhassa pana majjhe ṭhāneti tasmiṃ paññatte mahārahe rājāsane nisinno hoti. <bold>Nissaṃsaya</bold>nti nibbicikicchaṃ addhā ekaṃsena, na hete yassa vā tassa vā appesakkhassa evaṃ anekasatehi kāraṇehi vaṇṇaṃ bhāsanti.</paragraph>
    <paragraph line="35"><bold>Yena nigaṇṭho nāṭaputto tenupasaṅkamī</bold>ti nigaṇṭho kira nāṭaputto ‘‘sacāyaṃ sīho kassacideva samaṇassa gotamassa vaṇṇaṃ kathentassa sutvā samaṇaṃ gotamaṃ dassanāya upasaṅkamissati, mayhaṃ parihāni bhavissatī’’ti <pageBreak edition="Myanmar" number="3.0210" /> cintetvā paṭhamataraṃyeva sīhaṃ senāpatiṃ etadavoca – ‘‘senāpati imasmiṃ loke ‘ahaṃ buddho ahaṃ buddho’ti bahū vicaranti. Sace tvaṃ kassaci dassanāya upasaṅkamitukāmo ahosi, maṃ puccheyyāsi. Ahaṃ te yuttaṭṭhānaṃ pesessāmi, ayuttaṭṭhānato nivāressāmī’’ti. So taṃ kathaṃ anussaritvā ‘‘sace maṃ pesessati, gamissāmi. No ce, na gamissāmī’’ti cintetvā yena nigaṇṭho nāṭaputto, tenupasaṅkami.</paragraph>
    <paragraph line="36">Athassa vacanaṃ sutvā nigaṇṭho mahāpabbatena viya balavasokena otthaṭo ‘‘yattha dānissāhaṃ gamanaṃ na icchāmi, tattheva gantukāmo jāto, hatohamasmī’’ti anattamano hutvā ‘‘paṭibāhanupāyamassa karissāmī’’ti cintetvā <bold>kiṃ pana tva</bold>ntiādimāha. Evaṃ vadanto vicarantaṃ goṇaṃ daṇḍena paharanto viya jalamānaṃ padīpaṃ nibbāpento viya bhattabharitaṃ pattaṃ nikkujjanto viya ca sīhassa uppannapītiṃ vināsesi. <bold>Gamiyābhisaṅkhāro</bold>ti hatthiyānādīnaṃ yojāpanagandhamālādiggahaṇavasena pavatto payogo. <bold>So paṭippassambhī</bold>ti <pageBreak edition="Pali Text Society" number="4.0095" /> so vūpasanto.</paragraph>
    <paragraph line="37"><bold>Dutiyampi kho</bold>ti dutiyavārampi. Imasmiñca vāre buddhassa vaṇṇaṃ bhāsantā tusitabhavanato paṭṭhāya yāva mahābodhipallaṅkā dasabalassa heṭṭhā pādatalehi upari kesaggehi paricchinditvā <pageBreak edition="Vipassana Research Institut" number="3.0210" /> dvattiṃsamahāpurisalakkhaṇaasītianubyañjanabyāmappabhānaṃ vasena sarīravaṇṇaṃ kathayiṃsu. Dhammassa vaṇṇaṃ bhāsantā ‘‘ekapadepi ekabyañjanepi avakhalitaṃ nāma natthī’’ti sukathitavaseneva dhammaguṇaṃ kathayiṃsu. Saṅghassa vaṇṇaṃ bhāsantā ‘‘evarūpaṃ yasasirivibhavaṃ pahāya satthu sāsane pabbajitā na kosajjapakatikā honti, terasasu pana dhutaṅgaguṇesu paripūrakārino hutvā sattasu anupassanāsu kammaṃ karonti, aṭṭhatiṃsārammaṇavibhattiyo vaḷañjentī’’ti paṭipadāvasena saṅghaguṇe kathayiṃsu.</paragraph>
    <paragraph line="38">Tatiyavāre pana buddhassa vaṇṇaṃ bhāsamānā ‘‘itipi so bhagavā’’ti suttantapariyāyeneva buddhaguṇe kathayiṃsu, ‘‘svākkhāto bhagavatā dhammo’’tiādinā suttantapariyāyeneva dhammaguṇe, ‘‘suppaṭipanno bhagavato <pageBreak edition="Myanmar" number="3.0211" /> sāvakasaṅgho’’tiādinā suttantapariyāyeneva saṅghaguṇe ca kathayiṃsu. Tato sīho cintesi – ‘‘imesañca licchavirājakumārānaṃ tatiyadivasato paṭṭhāya buddhadhammasaṅghaguṇe kathentānaṃ mukhaṃ nappahoti, addhā anomaguṇena samannāgatā <pageBreak edition="Pali Text Society" number="4.0096" /> so bhagavā, imaṃ dāni uppannaṃ pītiṃ avijahitvāva ahaṃ ajja sammāsambuddhaṃ passissāmī’’ti. Athassa ‘‘kiṃ hi me karissanti nigaṇṭhā’’ti vitakko udapādi. Tattha <bold>kiṃ hi me karissantī</bold>ti kiṃ nāma mayhaṃ nigaṇṭhā karissanti. <bold>Apalokitā vā anapalokitā vā</bold>ti āpucchitā vā anāpucchitā vā. Na hi me te āpucchitā yānavāhanasampattiṃ, na ca issariyavisesaṃ dassanti, nāpi anāpucchitā harissanti, aphalaṃ etesaṃ āpucchananti adhippāyo.</paragraph>
    <paragraph line="39"><bold>Vesāliyā niyyāsī</bold>ti yathā hi gimhakāle deve vuṭṭhe udakaṃ sandamānaṃ nadiṃ otaritvā thokameva gantvā tiṭṭhati nappavattati, evaṃ sīhassa paṭhamadivase ‘‘dasabalaṃ passissāmī’’ti uppannāya pītiyā nigaṇṭhena paṭibāhitakālo. Yathāpi dutiyadivase deve vuṭṭhe udakaṃ sandamānaṃ nadiṃ otaritvā thokaṃ gantvā vālikāpuñjaṃ paharitvā appavattaṃ hoti, evaṃ sīhassa dutiyadivase ‘‘dasabalaṃ passissāmī’’ti uppannāya pītiyā nigaṇṭhena paṭibāhitakālo. Yathā tatiyadivase deve vuṭṭhe udakaṃ sandamānaṃ nadiṃ otaritvā purāṇapaṇṇasukkhadaṇḍakaṭṭhakacavarādīni parikaḍḍhantaṃ vālikāpuñjaṃ bhinditvā samuddaninnameva hoti, evaṃ sīho tatiyadivase tiṇṇaṃ vatthūnaṃ guṇakathaṃ sutvā uppanne pītipāmojje ‘‘aphalā nigaṇṭhā nipphalā nigaṇṭhā, kiṃ me ime karissanti, gamissāmahaṃ satthusantika’’nti manaṃ abhinīharitvā vesāliyā niyyāsi. Niyyanto ca ‘‘cirassāhaṃ dasabalassa santikaṃ gantukāmo <pageBreak edition="Vipassana Research Institut" number="3.0211" /> jāto, na kho pana me yuttaṃ aññātakavesena <pageBreak edition="Pali Text Society" number="4.0097" /> gantu’’nti ‘‘yekeci dasabalassa santikaṃ gantukāmā, sabbe nikkhamantū’’ti ghosanaṃ kāretvā pañcarathasatāni yojāpetvā uttamarathe ṭhito tehi ceva pañcahi rathasatehi mahatiyā ca parisāya parivuto gandhapupphacuṇṇavāsādīni gāhāpetvā niyyāsi. <bold>Divā divassā</bold>ti divasassa ca divā, majjhanhike atikkantamatte.</paragraph>
    <paragraph line="40"><bold>Yena bhagavā tenupasaṅkamī</bold>ti ārāmaṃ pavisanto dūratova asīti-anubyañjana-byāmappabhā-dvattiṃsa-mahāpurisalakkhaṇāni chabbaṇṇaghanabuddharasmiyo ca disvā ‘‘evarūpaṃ nāma purisaṃ evaṃ āsanne vasantaṃ ettakaṃ kālaṃ nāddasaṃ, vañcito <pageBreak edition="Myanmar" number="3.0212" /> vatamhi, alābhā vata me’’ti cintetvā mahānidhiṃ disvā daliddapuriso viya sañjātapītipāmojjo yena bhagavā tenupasaṅkami. <bold>Dhammassa cānudhammaṃ byākarontī</bold>ti bhotā gotamena vuttakāraṇassa anukāraṇaṃ kathenti. Kāraṇavacano hettha dhammasaddo ‘‘hetumhi ñāṇaṃ dhammapaṭisambhidā’’tiādīsu (vibha. 720) viya. Kāraṇanti cettha tathāpavattassa saddassa attho adhippeto tassa pavattihetubhāvato. Atthappayutto hi saddappayogo. Anukāraṇanti eso eva parehi tathā vuccamāno. <bold>Sahadhammiko vādānuvādoti</bold>. Parehi vuttakāraṇehi sakāraṇo hutvā tumhākaṃ vādo vā tato paraṃ tassa anuvādo vā koci appamattakopi viññūhi garahitabbaṃ ṭhānaṃ kāraṇaṃ na āgacchati. Idaṃ vuttaṃ hoti – kiṃ sabbākārenapi tava vāde gārayhaṃ kāraṇaṃ natthīti. <bold>Anabbhakkhātukāmā</bold>ti na abhūtena vattukāmā. <bold>Atthi sīhapariyāyo</bold>tiādīnaṃ attho verañjakaṇḍe āgatanayeneva veditabbo. <bold>Paramena</bold><pageBreak edition="Pali Text Society" number="4.0098" /><bold>assāsenā</bold>ti catumaggacatuphalasaṅkhātena uttamena. <bold>Assāsāya dhammaṃ desemī</bold>ti assāsanatthāya santhambhanatthāya dhammaṃ desemi. Iti bhagavā aṭṭhahaṅgehi sīhassa senāpatissa dhammaṃ desesi.</paragraph>
    <paragraph line="41"><bold>Anuviccakāra</bold>nti anuviditvā cintetvā tulayitvā kattabbaṃ karohīti vuttaṃ hoti. <bold>Sādhu hotī</bold>ti sundaro hoti. Tumhādisasmiñhi maṃ disvā maṃ saraṇaṃ gacchante nigaṇṭhaṃ disvā nigaṇṭhaṃ saraṇaṃ gacchante ‘‘kiṃ ayaṃ sīho diṭṭhadiṭṭhameva saraṇaṃ gacchatī’’ti garahā uppajjati, tasmā anuviccakāro tumhādisānaṃ sādhūti dasseti. <bold>Paṭākaṃ parihareyyu</bold>nti te kira evarūpaṃ sāvakaṃ labhitvā ‘‘asuko nāma rājā vā rājamahāmatto vā seṭṭhi vā amhākaṃ saraṇaṃ gato sāvako jāto’’ti paṭākaṃ ukkhipitvā nagare ghosentā āhiṇḍanti. Kasmā? Evaṃ no mahantabhāvo <pageBreak edition="Vipassana Research Institut" number="3.0212" /> āvibhavissatīti ca. Sace panassa ‘‘kimahaṃ etesaṃ saraṇaṃ gato’’ti vippaṭisāro uppajjeyya, tampi so ‘‘etesaṃ me saraṇagatabhāvaṃ bahū jānanti, dukkhaṃ idāni paṭinivattitu’’nti vinodetvā na paṭikkamissatīti ca. Tenāha – ‘‘paṭākaṃ parihareyyu’’nti. <bold>Opānabhūta</bold>nti paṭiyattaudapāno viya ṭhitaṃ. <bold>Kula</bold>nti tava nivesanaṃ. <bold>Dātabbaṃ maññeyyāsī</bold>ti pubbe dasapi vīsatipi saṭṭhipi jane āgate disvā <pageBreak edition="Myanmar" number="3.0213" /> natthīti avatvā desi, idāni maṃ <pageBreak edition="Pali Text Society" number="4.0099" /> saraṇaṃ gatakāraṇamatteneva mā imesaṃ deyyadhammaṃ upacchindi. Sampattānañhi dātabbamevāti ovadi. <bold>Sutaṃ metaṃ, bhante</bold>ti kuto sutanti? Nigaṇṭhānaṃ santikā. Te kira kulagharesu evaṃ pakāsenti ‘‘mayaṃ yassa kassaci sampattassa dātabbanti vadāma, samaṇo pana gotamo ‘mayhameva dānaṃ dātabbaṃ nāññesaṃ, mayhameva sāvakānaṃ dānaṃ dātabbaṃ, nāññesaṃ sāvakānaṃ, mayhameva dinnaṃ dānaṃ mahapphalaṃ, nāññesaṃ, mayhameva sāvakānaṃ dinnaṃ mahapphalaṃ, nāññesa’nti evaṃ vadatī’’ti. Taṃ sandhāya ayaṃ ‘‘sutaṃ meta’’nti āha.</paragraph>
    <paragraph line="42"><bold>Anupubbiṃ katha</bold>nti dānānantaraṃ sīlaṃ, sīlānantaraṃ saggaṃ, saggānantaraṃ magganti evaṃ anupaṭipāṭikathaṃ. Tattha <bold>dānakatha</bold>nti idaṃ dānaṃ nāma sukhānaṃ nidānaṃ, sampattīnaṃ mūlaṃ, bhogānaṃ patiṭṭhā, visamagatassa tāṇaṃ leṇaṃ gati parāyaṇaṃ, idhalokaparalokesu dānasadiso avassayo patiṭṭhā ārammaṇaṃ tāṇaṃ leṇaṃ gati parāyaṇaṃ natthi. Idañhi avassayaṭṭhena ratanamayasīhāsanasadisaṃ, patiṭṭhānaṭṭhena mahāpathavīsadisaṃ, ārammaṇaṭṭhena ālambanarajjusadisaṃ. Idañhi dukkhanittharaṇaṭṭhena nāvā, samassāsanaṭṭhena saṅgāmasūro, bhayaparittāṇaṭṭhena <pageBreak edition="Pali Text Society" number="4.0100" /> susaṅkhatanagaraṃ, maccheramalādīhi anupalittaṭṭhena padumaṃ, tesaṃ nidahanaṭṭhena aggi, durāsadaṭṭhena āsiviso, asantāsanaṭṭhena sīho, balavantaṭṭhena hatthī, abhimaṅgalasammataṭṭhena setavasabho, khemantabhūmisampāpanaṭṭhena valāhako assarājā. Dānaṃ nāmetaṃ mayā gatamaggo, mayheso vaṃso, mayā dasa pāramiyo pūrentena velāmamahāyañño, mahāgovindamahāyañño, mahāsudassanamahāyañño, vessantaramahāyaññoti, anekamahāyaññā pavattitā, sasabhūtena jalitaaggikkhandhe attānaṃ niyyādentena sampattayācakānaṃ cittaṃ gahitaṃ. Dānañhi loke sakkasampattiṃ deti mārasampattiṃ brahmasampattiṃ, cakkavattisampattiṃ, sāvakapāramīñāṇaṃ, paccekabodhiñāṇaṃ, abhisambodhiñāṇaṃ detīti evamādidānaguṇappaṭisaṃyuttaṃ kathaṃ.</paragraph>
    <paragraph line="43">Yasmā pana dānaṃ dento sīlaṃ samādātuṃ sakkoti, tasmā tadanantaraṃ sīlakathaṃ kathesi. <bold>Sīlakatha</bold>nti <pageBreak edition="Vipassana Research Institut" number="3.0213" /> sīlaṃ nāmetaṃ avassayo patiṭṭhā ārammaṇaṃ tāṇaṃ leṇaṃ gati parāyaṇaṃ. Sīlaṃ nāmetaṃ mama vaṃso <pageBreak edition="Myanmar" number="3.0214" />, ahaṃ saṅkhapālanāgarājakāle bhūridattanāgarājakāle campeyyanāgarājakāle sīlavarājakāle mātuposakahatthirājakāle chaddantahatthirājakāleti anantesu attabhāvesu sīlaṃ paripūresiṃ. Idhalokaparalokasampattīnañhi sīlasadiso avassayo patiṭṭhā ārammaṇaṃ tāṇaṃ leṇaṃ gati parāyaṇaṃ natthi, sīlālaṅkārasadiso alaṅkāro natthi, sīlapupphasadisaṃ pupphaṃ natthi, sīlagandhasadiso gandho natthi. Sīlālaṅkārena hi alaṅkataṃ sīlagandhānulittaṃ sadevakopi loko <pageBreak edition="Pali Text Society" number="4.0101" /> olokento tittiṃ na gacchatīti evamādisīlaguṇappaṭisaṃyuttaṃ kathaṃ.</paragraph>
    <paragraph line="44">‘‘Idaṃ pana sīlaṃ nissāya ayaṃ saggo labbhatī’’ti dassetuṃ sīlānantaraṃ saggakathaṃ kathesi. <bold>Saggakatha</bold>nti ‘‘ayaṃ saggo nāma iṭṭho kanto manāpo, niccamettha kīḷā, niccaṃ sampattiyo labbhanti, cātumahārājikā devā navutivassasatasahassāni dibbasukhaṃ dibbasampattiṃ anubhavanti, tāvatiṃsā tisso ca vassakoṭiyo saṭṭhi ca vassasatasahassānī’’ti evamādisaggaguṇappaṭisaṃyuttaṃ kathaṃ. Saggasampattiṃ kathayantānañhi buddhānaṃ mukhaṃ nappahoti. Vuttampi cetaṃ – ‘‘anekapariyāyena khvāhaṃ, bhikkhave, saggakathaṃ katheyya’’ntiādi (ma. ni. 3.255).</paragraph>
    <paragraph line="45">Evaṃ saggakathāya palobhetvā pana hatthiṃ alaṅkaritvā tassa soṇḍaṃ chindanto viya ‘‘ayampi saggo anicco addhuvo, na ettha chandarāgo kattabbo’’ti dassanatthaṃ ‘‘appassādā kāmā bahudukkhā bahupāyāsā, ādīnavo ettha bhiyyo’’tiādinā (ma. ni. 1.235-236; 2.42) nayena <bold>kāmānaṃ ādīnavaṃ okāraṃ saṃkilesaṃ</bold> kathesi. Tattha <bold>ādīnavo</bold>ti doso. <bold>Okāro</bold>ti avakāro lāmakabhāvo. <bold>Saṃkileso</bold>ti tehi sattānaṃ saṃsāre saṃkilissanaṃ. Yathāha – ‘‘saṃkilissanti vata, bho, sattā’’ti (ma. ni. 2.351).</paragraph>
    <paragraph line="46">Evaṃ kāmādīnavena tajjetvā <bold>nekkhamme ānisaṃsaṃ pakāsesi. Kallacitta</bold>nti arogacittaṃ. <bold>Sāmukkaṃsikā</bold>ti sāmaṃ ukkaṃsikā attanāyeva uddharitvā gahitā, sayambhuñāṇena <pageBreak edition="Pali Text Society" number="4.0102" /> diṭṭhā asādhāraṇā aññesanti attho. Kā pana sāti? Ariyasaccadesanā. Tenevāha – <bold>dukkhaṃ samudayaṃ nirodhaṃ magga</bold>nti. <bold>Virajaṃ vītamala</bold>nti rāgarajādīnaṃ abhāvā virajaṃ, rāgamalādīnaṃ <pageBreak edition="Myanmar" number="3.0215" /> vigatattā vītamalaṃ. <bold>Dhammacakkhu</bold>nti idha sotāpattimaggo adhippeto. Tassa uppattiākāradassanatthaṃ <pageBreak edition="Vipassana Research Institut" number="3.0214" /><bold>yaṃkiñci samudayadhammaṃ sabbaṃ taṃ nirodhadhamma</bold>nti āha. Tañhi nirodhaṃ ārammaṇaṃ katvā kiccavasena evaṃ sabbasaṅkhataṃ paṭivijjhantaṃ uppajjati. Diṭṭho ariyasaccadhammo etenāti <bold>diṭṭhadhammo</bold>. Esa nayo sesesupi. Tiṇṇā vicikicchā anenāti <bold>tiṇṇavicikiccho</bold>. Vigatā kathaṃkathā assāti <bold>vigatakathaṃkatho</bold>. Visārajjaṃ pattoti <bold>vesārajjappatto</bold>. Kattha? Satthusāsane. Nāssa paro paccayo, na paraṃ saddhāya ettha vattatīti <bold>aparappaccayo</bold>.</paragraph>
    <paragraph line="47"><bold>Pavattamaṃsa</bold>nti pakatiyā pavattaṃ kappiyamaṃsaṃ mūlaṃ gahetvā antarāpaṇe pariyesāhīti adhippāyo. <bold>Sambahulā nigaṇṭhā</bold>ti pañcasatamattā nigaṇṭhā. <bold>Thūlaṃ pasu</bold>nti thūlaṃ mahāsarīraṃ gokaṇṇamahiṃsasūkarasaṅkhātaṃ pasuṃ. <bold>Uddissakata</bold>nti attānaṃ uddisitvā kataṃ, māritanti attho. <bold>Paṭiccakamma</bold>nti svāyaṃ taṃ maṃsaṃ paṭicca taṃ pāṇavadhakammaṃ phusati. Tañhi akusalaṃ upaḍḍhaṃ dāyakassa, upaḍḍhaṃ paṭiggāhakassa hotīti nesaṃ laddhi. Aparo <pageBreak edition="Pali Text Society" number="4.0103" /> nayo – <bold>paṭiccakamma</bold>nti attānaṃ paṭiccakataṃ. Atha vā <bold>paṭiccakamma</bold>nti nimittakammassetaṃ adhivacanaṃ, taṃ paṭiccakammaṃ ettha atthīti maṃsampi paṭiccakammanti vuttaṃ. <bold>Upakaṇṇake</bold>ti kaṇṇamūle. <bold>Ala</bold>nti paṭikkhepavacanaṃ, kiṃ imināti attho. <bold>Na ca panete</bold>ti ete āyasmanto dīgharattaṃ avaṇṇakāmā hutvā avaṇṇaṃ bhāsantāpi abbhācikkhantā na jiridanti, abbhakkhānassa antaṃ na gacchantīti attho. Atha vā lajjanatthe idaṃ <bold>jiridantī</bold>ti padaṃ daṭṭhabbaṃ, na lajjantīti attho.</paragraph>
    <subhead line="48">3. Assājānīyasuttavaṇṇanā</subhead>
    <paragraph line="49" number="13"> Tatiye <bold>aṅgehī</bold>ti guṇaṅgehi. <bold>Tassaṃ disāyaṃ jāto hotī</bold>ti tassaṃ sindhunadītīradisāyaṃ jāto hoti. Aññepi bhadrā assājānīyā tattheva jāyanti. <bold>Allaṃ vā sukkhaṃ vā</bold>ti allatiṇaṃ vā sukkhatiṇaṃ vā. <bold>Nāññe asse ubbejetā</bold>ti aññe asse na ubbejeti na paharati na ḍaṃsati na kalahaṃ karoti. <bold>Sāṭheyyānī</bold>ti saṭhabhāvo. <bold>Kūṭeyyānī</bold>ti kūṭabhāvo. <bold>Jimheyyānī</bold>ti jimhabhāvo. <bold>Vaṅkeyyānī</bold>ti vaṅkabhāvā. Iccassa catūhipi padehi asikkhitabhāvova kathito <pageBreak edition="Myanmar" number="3.0216" />. <bold>Vāhī</bold>ti vahanasabhāvo dinnovādapaṭikaro. <bold>Yāva</bold><pageBreak edition="Pali Text Society" number="4.0104" /><bold>jīvitamaraṇapariyādānā</bold>ti yāva jīvitassa maraṇena pariyosānā. <bold>Sakkaccaṃ paribhuñjatī</bold>ti amataṃ <pageBreak edition="Vipassana Research Institut" number="3.0215" /> viya paccavekkhitvā paribhuñjati. <bold>Purisathāmenā</bold>tiādīsu ñāṇathāmādayo kathitā. <bold>Saṇṭhāna</bold>nti osakkanaṃ paṭippassaddhi.</paragraph>
    <subhead line="50">4. Assakhaḷuṅkasuttavaṇṇanā</subhead>
    <paragraph line="51" number="14"> Catutthe <bold>‘‘pehī’’ti vutto</bold>ti ‘‘gacchā’’ti vutto. <bold>Piṭṭhito rathaṃ pavattetī</bold>ti khandhaṭṭhikena yugaṃ uppīḷitvā pacchimabhāgena rathaṃ pavaṭṭento osakkati. <bold>Pacchā laṅghati, kubbaraṃ hanatī</bold>ti dve pacchimapāde ukkhipitvā tehi paharitvā rathakubbaraṃ bhindati. <bold>Tidaṇḍaṃ bhañjatī</bold>ti rathassa purato tayo daṇḍakā honti, te bhañjati. <bold>Rathīsāya satthiṃ ussajjitvā</bold>ti sīsaṃ nāmetvā yugaṃ bhūmiyaṃ pātetvā satthinā rathīsaṃ paharitvā. <bold>Ajjhomaddatī</bold>ti dvīhi purimapādehi īsaṃ maddanto tiṭṭhati. <bold>Ubbaṭumaṃ rathaṃ karotī</bold>ti thalaṃ vā kaṇḍakaṭṭhānaṃ vā rathaṃ āropeti. <bold>Anādiyitvā</bold>ti amanasikatvā agaṇitvā. <bold>Mukhādhāna</bold>nti mukhaṭhapanatthāya dinnaṃ ayasaṅkhalikaṃ. <bold>Khīlaṭṭhāyī</bold>ti cattāro pāde thambhe viya niccalaṃ ṭhapetvā khīlaṭṭhānasadisena ṭhānena tiṭṭhati. Imasmiṃ <pageBreak edition="Pali Text Society" number="4.0105" /> sutte vaṭṭameva kathitaṃ.</paragraph>
    <subhead line="52">5. Malasuttavaṇṇanā</subhead>
    <paragraph line="53" number="15"> Pañcame <bold>asajjhāyamalā</bold>ti uggahitamantānaṃ asajjhāyakaraṇaṃ malaṃ nāma hoti. <bold>Anuṭṭhānamalā gharā</bold>ti uṭṭhānavīriyābhāvo gharānaṃ malaṃ nāma. <bold>Vaṇṇassā</bold>ti sarīravaṇṇassa. <bold>Rakkhato</bold>ti yaṃkiñci attano santakaṃ rakkhantassa. <bold>Avijjā paramaṃ mala</bold>nti tato sesākusaladhammamalato aṭṭhasu ṭhānesu aññāṇabhūtā vaṭṭamūlasaṅkhātā bahalandhakāraavijjā paramaṃ malaṃ. Tato hi malataraṃ nāma natthi. Imasmimpi sutte vaṭṭameva kathitaṃ.</paragraph>
    <subhead line="54">6. Dūteyyasuttavaṇṇanā</subhead>
    <paragraph line="55" number="16"> Chaṭṭhe <bold>dūteyya</bold>nti dūtakammaṃ. <bold>Gantumarahatī</bold>ti taṃ dūteyyasaṅkhātaṃ sāsanaṃ dhāretvā harituṃ arahati. <bold>Sotā</bold>ti yo taṃ assa sāsanaṃ deti <pageBreak edition="Myanmar" number="3.0217" />, tassa sotā. <bold>Sāvetā</bold>ti taṃ uggaṇhitvā ‘‘idaṃ nāma tumhehi vutta’’nti paṭisāvetā. <bold>Uggahetā</bold>ti suggahitaṃ katvā uggahetā. <bold>Dhāretā</bold>ti sudhāritaṃ <pageBreak edition="Vipassana Research Institut" number="3.0216" /> katvā dhāretā. <bold>Viññā</bold>ti atthānatthassa atthaṃ jānitā. <bold>Viññāpetā</bold>ti paraṃ vijānāpetā. <bold>Sahitā sahitassā</bold>ti idaṃ sahitaṃ, idaṃ asahitanti evaṃ sahitāsahitassa kusalo, upagatānupagatesu cheko sāsanaṃ ārocento sahitaṃ sallakkhetvā āroceti. <bold>Na byathatī</bold>ti vedhati na chambhati. <bold>Asandiddha</bold>nti <pageBreak edition="Pali Text Society" number="4.0106" /> nissandehaṃ vigatasaṃsayaṃ. <bold>Pucchito</bold>ti pañhatthāya pucchito.</paragraph>
    <subhead line="56">7-8. Bandhanasuttadvayavaṇṇanā</subhead>
    <paragraph line="57" number="17-18"> Sattame <bold>ruṇṇenā</bold>ti ruditena. <bold>Ākappenā</bold>ti nivāsanapārupanādinā vidhānena. <bold>Vanabhaṅgenā</bold>ti vanato bhañjitvā āhaṭena pupphaphalādipaṇṇākārena. Aṭṭhamepi eseva nayo.</paragraph>
    <subhead line="58">9. Pahārādasuttavaṇṇanā</subhead>
    <paragraph line="59" number="19"> Navame <bold>pahārādo</bold>ti evaṃnāmako. <bold>Asurindo</bold>ti asurajeṭṭhako. Asuresu hi vepacitti rāhu pahārādoti ime tayo jeṭṭhakā. <bold>Yena bhagavā tenupasaṅkamī</bold>ti dasabalassa abhisambuddhadivasato paṭṭhāya ‘‘ajja gamissāmi sve gamissāmī’’ti ekādasa vassāni atikkamitvā dvādasame vasse satthu verañjāyaṃ vasanakāle ‘‘sammāsambuddhassa santikaṃ gamissāmī’’ti cittaṃ uppādetvā ‘‘mama ‘ajja sve’ti dvādasa vassāni jātāni, handāhaṃ idāneva gacchāmī’’ti taṅkhaṇaṃyeva asuragaṇaparivuto asurabhavanā nikkhamitvā divā divassa yena bhagavā tenupasaṅkami, <bold>ekamantaṃ aṭṭhāsī</bold>ti so kira ‘‘tathāgataṃ pañhaṃ pucchitvā eva dhammaṃ suṇissāmī’’ti āgato, tathāgatassa pana diṭṭhakālato paṭṭhāya buddhagāravena pucchituṃ asakkonto api satthāraṃ vanditvā ekamantaṃ aṭṭhāsi. Tato satthā cintesi – ‘‘ayaṃ pahārādo mayi akathente paṭhamataraṃ kathetuṃ na sakkhissati, ciṇṇavasiṭṭhāneyeva naṃ kathāsamuṭṭhāpanatthaṃ ekaṃ pañhaṃ pucchissāmī’’ti <pageBreak edition="Pali Text Society" number="4.0107" />.</paragraph>
    <paragraph line="60">Atha <pageBreak edition="Myanmar" number="3.0218" /> naṃ pucchanto <bold>api pana pahārādā</bold>tiādimāha. Tattha <bold>abhiramantī</bold>ti ratiṃ vindanti, anukkaṇṭhamānā vasantīti attho. So ‘‘pariciṇṇaṭṭhāneyeva maṃ bhagavā pucchatī’’ti attamano hutvā <bold>abhiramanti, bhante</bold>ti āha. <bold>Anupubbaninno</bold>tiādīni sabbāni anupaṭipāṭiyā ninnabhāvassa vevacanāni. <bold>Na āyatakeneva papāto</bold>ti na chinnataṭamahāsobbho viya āditova papāto <pageBreak edition="Vipassana Research Institut" number="3.0217" />. So hi tīrato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaaḍḍhayojanādivasena gambhīro hutvā gacchanto sinerupādamūle caturāsītiyojanasahassagambhīro hutvā ṭhitoti dasseti.</paragraph>
    <paragraph line="61"><bold>Ṭhitadhammo</bold>ti ṭhitasabhāvo. <bold>Kuṇapenā</bold>ti yena kenaci hatthiassādīnaṃ kaḷevarena. <bold>Thalaṃ ussāretī</bold>ti hatthena gahetvā viya vīcipahāreneva thalaṃ khipati.</paragraph>
    <paragraph line="62"><bold>Gaṅgāyamunā</bold>ti idha ṭhatvā imāsaṃ nadīnaṃ uppattikathaṃ kathetuṃ vaṭṭati. Ayaṃ tāva jambudīpo dasasahassayojanaparimāṇo, tattha catusahassayojanaparimāṇo padeso udakena ajjhotthaṭo mahāsamuddoti saṅkhaṃ gato, tisahassayojanappamāṇe manussā vasanti, tisahassayojanappamāṇe himavā patiṭṭhito ubbedhena pañcayojanasatiko caturāsītikūṭasahassapaṭimaṇḍito samantato sandamānapañcasatanadīvicitto, yattha āyāmavitthārena ca gambhīrato ca paṇṇāsapaṇṇāsayojanā diyaḍḍhayojanasataparimaṇḍalā anotattadaho kaṇṇamuṇḍadaho <pageBreak edition="Pali Text Society" number="4.0108" /> rathakāradaho chaddantadaho kuṇāladaho mandākinidaho sīhappapātadahoti satta mahāsarā patiṭṭhahanti.</paragraph>
    <paragraph line="63">Tesu <bold>anotatto</bold> sudassanakūṭaṃ cittakūṭaṃ kāḷakūṭaṃ gandhamādanakūṭaṃ kelāsakūṭanti imehi pañcahi pabbatehi parikkhitto. Tattha sudassanakūṭaṃ sovaṇṇamayaṃ dviyojanasatubbedhaṃ antovaṅkaṃ kākamukhasaṇṭhānaṃ tameva saraṃ paṭicchādetvā tiṭṭhati, cittakūṭaṃ sabbaratanamayaṃ, kāḷakūṭaṃ añjanamayaṃ, gandhamādanakūṭaṃ sānumayaṃ abbhantare muggavaṇṇaṃ, mūlagandho sāragandho pheggugandho tacagandho papaṭikāgandho rasagandho pattagandho pupphagandho phalagandho <pageBreak edition="Myanmar" number="3.0219" /> gandhagandhoti imehi dasahi gandhehi ussannaṃ, nānappakāraosadhasañchannaṃ kāḷapakkhauposathadivase ādittamiva aṅgāraṃ jalantaṃ tiṭṭhati, kelāsakūṭaṃ rajatamayaṃ. Sabbāni sudassanena samānubbedhasaṇṭhānāni tameva saraṃ paṭicchādetvā ṭhitāni. Tāni sabbāni devānubhāvena nāgānubhāvena ca vassanti, nadiyo cetesu sandanti. Taṃ sabbampi udakaṃ anotattameva pavisati. Candimasūriyā dakkhiṇena vā uttarena vā gacchantā pabbatantarena tattha obhāsaṃ karonti, ujuṃ gacchantā na karonti. Tenevassa anotatto tisaṅkhā udapādi.</paragraph>
    <paragraph line="64">Tattha manoharasilātalāni nimmacchakacchapāni phalikasadisanimmalodakāni nhānatitthāni supaṭiyattāni <pageBreak edition="Vipassana Research Institut" number="3.0218" /> honti <pageBreak edition="Pali Text Society" number="4.0109" />, yesu buddhā khīṇāsavā ca paccekabuddhā ca iddhimantā ca isayo nhāyanti, devayakkhādayo udakakīḷaṃ kīḷanti.</paragraph>
    <paragraph line="65">Tassa catūsu passesu sīhamukhaṃ, hatthimukhaṃ, assamukhaṃ, usabhamukhanti cattāri mukhāni honti, yehi catasso nadiyo sandanti. Sīhamukhena nikkhantanadītīre sīhā bahutarā honti, hatthimukhādīhi hatthiassausabhā. Puratthimadisato nikkhantanadī anotattaṃ tikkhattuṃ padakkhiṇaṃ katvā itarā tisso nadiyo anupagamma pācīnahimavanteneva amanussapathaṃ gantvā mahāsamuddaṃ pavisati. Pacchimadisato ca uttaradisato ca nikkhantanadiyopi tatheva padakkhiṇaṃ katvā pacchimahimavanteneva uttarahimavanteneva ca amanussapathaṃ gantvā mahāsamuddaṃ pavisanti. Dakkhiṇamukhato nikkhantanadī pana taṃ tikkhattuṃ padakkhiṇaṃ katvā uttarena ujukaṃ pāsāṇapiṭṭheneva saṭṭhi yojanāni gantvā pabbataṃ paharitvā uṭṭhāya parikkhepena tigāvutappamāṇā udakadhārā hutvā ākāsena saṭṭhi yojanāni gantvā tiyaggaḷe nāma pāsāṇe patitā, pāsāṇo udakadhārāvegena bhinno. Tattha paññāsayojanappamāṇā tiyaggaḷā nāma mahāpokkharaṇī jātā, pokkharaṇiyā kūlaṃ bhinditvā pāsāṇaṃ pavisitvā saṭṭhi yojanāni gatā. Tato ghanapathaviṃ bhinditvā ummaṅgena saṭṭhi yojanāni gantvā giñjhaṃ nāma tiracchānapabbataṃ paharitvā hatthatale pañcaṅgulisadisā pañca dhārā hutvā pavattati. Sā <pageBreak edition="Myanmar" number="3.0220" /> tikkhattuṃ anotattaṃ padakkhiṇaṃ katvā gataṭṭhāne <bold>āvattagaṅgā</bold>ti vuccati <pageBreak edition="Pali Text Society" number="4.0110" />. Ujukaṃ pāsāṇapiṭṭhena saṭṭhi yojanāni gataṭṭhāne <bold>kaṇhagaṅgā,</bold> ākāsena saṭṭhi yojanāni gataṭṭhāne <bold>ākāsagaṅgā,</bold> tiyaggaḷapāsāṇe paññāsayojanokāse ṭhitā <bold>tiyaggaḷapokkharaṇī,</bold> kūlaṃ bhinditvā pāsāṇaṃ pavisitvā saṭṭhi yojanāni gataṭṭhāne <bold>bahalagaṅgā</bold>ti, umaṅgena saṭṭhi yojanāni gataṭṭhāne <bold>umaṅgagaṅgā</bold>ti vuccati. Viñjhaṃ nāma tiracchānapabbataṃ paharitvā pañca dhārā hutvā pavattanaṭṭhāne pana gaṅgā, yamunā, aciravatī, sarabhū, mahīti pañca saṅkhaṃ gatā. Evametā pañca mahānadiyo himavantato pavattantīti veditabbā.</paragraph>
    <paragraph line="66"><bold>Savantiyo</bold>ti yā kāci savamānā gacchantī mahānadiyo vā kunnadiyo vā. <bold>Appentī</bold>ti allīyanti osaranti. <bold>Dhārā</bold>ti vuṭṭhidhārā. <bold>Pūratta</bold>nti puṇṇabhāvo. Mahāsamuddassa hi ayaṃ dhammatā – ‘‘imasmiṃ kāle devo mando jāto, jālakkhipādīni ādāya macchakacchape gaṇhissāmā’’ti vā ‘‘imasmiṃ kāle mahantā vuṭṭhi, labhissāma nu kho piṭṭhipasāraṇaṭṭhāna’’nti vā <pageBreak edition="Vipassana Research Institut" number="3.0219" /> vattuṃ na sakkā. Paṭhamakappikakālato paṭṭhāya hi yaṃ sinerumekhalaṃ āhacca udakaṃ ṭhitaṃ, tato ekaṅgulamattampi udakaṃ neva heṭṭhā osīdati, na uddhaṃ uttarati. <bold>Ekaraso</bold>ti asambhinnaraso.</paragraph>
    <paragraph line="67"><bold>Muttā</bold>ti khuddakamahantavaṭṭadīghādibhedā anekavidhā <pageBreak edition="Pali Text Society" number="4.0111" />. <bold>Maṇī</bold>ti rattanīlādibhedo anekavidho. <bold>Veḷuriyo</bold>ti vaṃsavaṇṇasirīsapupphavaṇṇādibhedo anekavidho. <bold>Saṅkho</bold>ti dakkhiṇāvaṭṭatambakucchikadhamanasaṅkhādibhedo anekavidho. <bold>Silā</bold>ti setakāḷamuggavaṇṇādibhedo anekavidhā. <bold>Pavāḷa</bold>nti khuddakamahantarattaghanarattādibhedaṃ anekavidhaṃ. <bold>Masāragalla</bold>nti kabaramaṇi. <bold>Nāgā</bold>ti ūmipiṭṭhavāsinopi vimānaṭṭhakā nāgāpi.</paragraph>
    <paragraph line="68"><bold>Aṭṭha pahārādā</bold>ti satthā aṭṭhapi dhamme vattuṃ sakkoti, soḷasapi bāttiṃsapi catusaṭṭhipi sahassampi, pahārādena pana aṭṭha kathitā, ahampi teheva sarikkhake katvā kathessāmīti cintetvā evamāha. <bold>Anupubbasikkhā</bold>tiādīsu anupubbasikkhāya tisso sikkhā gahitā, anupubbakiriyāya terasa dhutaṅgāni, anupubbapaṭipadāya satta anupassanā aṭṭhārasa mahāvipassanā aṭṭhatiṃsa ārammaṇavibhattiyo sattatiṃsa bodhapakkhiyadhammā <pageBreak edition="Myanmar" number="3.0221" />. <bold>Na āyatakeneva aññāpaṭivedho</bold>ti maṇḍūkassa uppatitvā gamanaṃ viya āditova sīlapūraṇādiṃ akatvā arahattappaṭivedho nāma natthi, paṭipāṭiyā pana sīlasamādhipaññāyo pūretvāva sakkā arahattaṃ pattunti attho.</paragraph>
    <paragraph line="69"><bold>Ārakāvā</bold>ti dūreyeva. <bold>Na tena nibbānadhātuyā ūnattaṃ vā pūrattaṃ vā</bold>ti asaṅkhyeyyepi kappe buddhesu anuppannesu ekasattopi parinibbātuṃ na sakkoti, tadāpi ‘‘tucchā nibbānadhātū’’ti na <pageBreak edition="Pali Text Society" number="4.0112" /> sakkā vattuṃ. Buddhakāle ca pana ekekasmiṃ samāgame asaṅkhyeyyāpi sattā amataṃ ārādhenti, tadāpi na sakkā vattuṃ – ‘‘pūrā nibbānadhātū’’ti.</paragraph>
    <subhead line="70">10. Uposathasuttavaṇṇanā</subhead>
    <paragraph line="71" number="20"> Dasame <bold>nisinno hotī</bold>ti uposathakaraṇatthāya upāsikāya ratanapāsāde nisinno. Nisajja pana bhikkhūnaṃ cittāni olokento ekaṃ dussīlapuggalaṃ disvā ‘‘sacāhaṃ imasmiṃ puggale <pageBreak edition="Vipassana Research Institut" number="3.0220" /> nisinneyeva pātimokkhaṃ uddisissāmi, sattadhā tassa muddhā phalissatī’’ti tassa anukampāya tuṇhīyeva ahosi. <bold>Abhikkantā</bold>ti atikkantā parikkhīṇā. <bold>Uddhaste aruṇe</bold>ti uggate aruṇasīse. <bold>Nandimukhiyā</bold>ti tuṭṭhamukhiyā. <bold>Aparisuddhā, ānanda, parisā</bold>ti ‘‘asukapuggalo aparisuddho’’ti avatvā ‘‘aparisuddhā, ānanda, parisā’’ti āha. Sesaṃ sabbattha uttānamevāti.</paragraph>
    <centered line="72">Mahāvaggo dutiyo.</centered>
  </content>
</document>