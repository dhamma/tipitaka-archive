<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0404a.att2.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/3. gahapativaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha</directory>
    <basename>3. gahapativaggo</basename>
    <titlePath>3. Gahapativaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">3. Gahapativaggo</chapter>
    <subhead line="2">1. Paṭhamauggasuttavaṇṇanā</subhead>
    <paragraph line="3" number="21"> Tatiyassa paṭhame <bold>paññatte āsane nisīdī</bold>ti tassa kira ghare pañcannaṃ bhikkhusatānaṃ pañca āsanasatāni niccaṃ paññattāneva honti, tesu aññatarasmiṃ āsane nisīdi. <bold>Taṃ suṇāhī</bold>ti te suṇāhi, taṃ vā aṭṭhavidhaṃ acchariyadhammaṃ suṇāhi. <bold>Cittaṃ pasīdī</bold>ti ‘‘buddho nu kho na buddho nu kho’’ti vitakkamattampi na uppajji, ayameva buddhoti cittuppādo pasanno anāvilo ahosi. <bold>Sakāni vā ñātikulānī</bold>ti attano yāpanamattaṃ dhanaṃ <pageBreak edition="Myanmar" number="3.0222" /> gahetvā ñātigharāni gacchatu. <bold>Kassa vo dammī</bold>ti katarapurisassa tumhe dadāmi, ārocetha me attano adhippāyaṃ. <bold>Appaṭivibhattā</bold>ti <pageBreak edition="Pali Text Society" number="4.0113" /> ‘‘ettakaṃ dassāmi ettakaṃ na dassāmi, idaṃ dassāmi idaṃ na dassāmī’’ti cittaṃ uppādentena hi paṭivibhattā nāma hoti, mayhaṃ pana na evaṃ. Atha kho saṅghikā viya gaṇasantakā viya ca sīlavantehi saddhiṃ sādhāraṇāyeva. <bold>Sakkaccaṃyeva payirupāsāmī</bold>ti sahatthā upaṭṭhahāmi, cittīkārena upasaṅkamāmi.</paragraph>
    <paragraph line="4"><bold>Anacchariyaṃ kho pana maṃ, bhante</bold>ti, bhante, yaṃ maṃ devatā upasaṅkamitvā evaṃ ārocenti, idaṃ na acchariyaṃ. Yaṃ panāhaṃ tatonidānaṃ cittassa uṇṇatiṃ nābhijānāmi, taṃ eva acchariyanti <pageBreak edition="Vipassana Research Institut" number="3.0221" /> vadati. <bold>Sādhu sādhu, bhikkhū</bold>ti ettha kiñcāpi bhikkhuṃ āmanteti, upāsakasseva pana veyyākaraṇasampahaṃsane esa sādhukāroti veditabbo.</paragraph>
    <subhead line="5">2. Dutiyauggasuttavaṇṇanā</subhead>
    <paragraph line="6" number="22"> Dutiye <bold>nāgavane</bold>ti tassa kira seṭṭhino nāgavanaṃ nāma uyyānaṃ, so tattha purebhattaṃ gandhamālādīni gāhāpetvā uyyānakīḷikaṃ kīḷitukāmo gantvā paricāriyamāno bhagavantaṃ addasa. Saha dassanenevassa purimanayeneva cittaṃ pasīdi, surāpānena ca uppannamando taṅkhaṇaṃyeva pahīyi. Taṃ sandhāyevamāha. <bold>Oṇojesi</bold>nti udakaṃ hatthe pātetvā adāsiṃ. <bold>Asuko</bold>ti amuko. <bold>Samacittova demī</bold>ti ‘‘imassa thokaṃ, imassa bahuka’’nti evaṃ cittanānattaṃ na karomi, deyyadhammaṃ pana ekasadisaṃ karomīti dasseti. <bold>Ārocentī</bold>ti <pageBreak edition="Pali Text Society" number="4.0114" /> ākāse ṭhatvā ārocenti. <bold>Natthi taṃ saṃyojana</bold>nti iminā upāsako attano anāgāmiphalaṃ byākaroti.</paragraph>
    <subhead line="7">3. Paṭhamahatthakasuttavaṇṇanā</subhead>
    <paragraph line="8" number="23"> Tatiye <bold>hatthako āḷavako</bold>ti bhagavatā āḷavakayakkhassa hatthato hatthehi sampaṭicchitattā hatthakoti laddhanāmo rājakumāro. <bold>Sīlavā</bold>ti pañcasīladasasīlena sīlavā. <bold>Cāgavā</bold>ti cāgasampanno. <bold>Kaccittha, bhante</bold>ti, bhante, kacci ettha bhagavato byākaraṇaṭṭhāne. <bold>Appiccho</bold>ti adhigamappicchatāya appiccho.</paragraph>
    <subhead line="9">4. Dutiyahatthakasuttavaṇṇanā</subhead>
    <paragraph line="10" number="24"> Catutthe <pageBreak edition="Myanmar" number="3.0223" /><bold>pañcamattehi upāsakasatehī</bold>ti sotāpannasakadāgāmīnaṃyeva ariyasāvakaupāsakānaṃ pañcahi satehi parivuto bhuttapātarāso gandhamālavilepenacuṇṇāni gahetvā yena bhagavā tenupasaṅkami. <bold>Saṅgahavatthūnī</bold>ti saṅgaṇhanakāraṇāni. <bold>Tehāha</bold>nti tehi ahaṃ. <bold>Taṃ dānena saṅgaṇhāmī</bold>ti naṅgalabalibaddabhattabījādīni ceva gandhamālamūlādīni ca datvā saṅgaṇhāmi. <bold>Peyyavajjenā</bold>ti amma, tāta, bhātara, bhaginītiādikena kaṇṇasukhena mudukena piyavacanena saṅgaṇhāmi. <bold>Atthacariyāyā</bold>ti ‘‘imassa dānena vā piyavacanena vā kiccaṃ natthi, atthacariyāya saṅgaṇhitabbayuttako <pageBreak edition="Vipassana Research Institut" number="3.0222" /> aya’’nti ñatvā uppannakiccanittharaṇasaṅkhātāya atthacariyāya saṅgaṇhāmi. <bold>Samānattatāyā</bold>ti ‘‘imassa dānādīhi kiccaṃ natthi, samānattatāya <pageBreak edition="Pali Text Society" number="4.0115" /> saṅgaṇhitabbo aya’’nti ekato khādanapivananisajjādīhi attanā samānaṃ katvā saṅgaṇhāmi. <bold>Daliddassa kho no tathā sotabbaṃ maññantī</bold>ti daliddassa kiñci dātuṃ vā kātuṃ vā asakkontassa, yathā daliddassa no tathā sotabbaṃ maññanti, mama pana sotabbaṃ maññanti, dinnovāde tiṭṭhanti, na me anusāsaniṃ atikkamitabbaṃ maññanti. <bold>Yoni kho tyāya</bold>nti upāyo kho te ayaṃ. Imesu pana dvīsupi suttesu satthārā sīlacāgapaññā missakā kathitāti veditabbā.</paragraph>
    <subhead line="11">5-6. Mahānāmasuttādivaṇṇanā</subhead>
    <paragraph line="12" number="25-26"> Pañcame <bold>atthūpaparikkhitā hotī</bold>ti atthānatthaṃ kāraṇākāraṇaṃ upaparikkhitā hoti. Chaṭṭhe saddhāsīlacāgā missakā kathitā.</paragraph>
    <subhead line="13">7. Paṭhamabalasuttavaṇṇanā</subhead>
    <paragraph line="14" number="27"> Sattame <bold>ujjhattibalā</bold>ti ujjhānabalā. Bālānañhi ‘‘yaṃ asuko idañcidañca āha, maṃ so āha, na añña’’nti evaṃ ujjhānameva balaṃ. <bold>Nijjhattibalā</bold>ti ‘‘na idaṃ evaṃ, evaṃ nāmeta’’nti atthānatthanijjhāpanaṃyeva balaṃ. <bold>Paṭisaṅkhānabalā</bold>ti paccavekkhaṇabalā. <bold>Khantibalā</bold>ti adhivāsanabalā.</paragraph>
    <subhead line="15">8. Dutiyabalasuttavaṇṇanā</subhead>
    <paragraph line="16" number="28"> Aṭṭhame <pageBreak edition="Myanmar" number="3.0224" /><bold>balānī</bold>ti ñāṇabalāni. <bold>Āsavānaṃ khayaṃ paṭijānātī</bold>ti arahattaṃ paṭijānāti. <bold>Aniccato</bold>ti hutvā abhāvākārena. <bold>Yathābhūta</bold>nti yathāsabhāvato. <bold>Sammappaññāyā</bold>ti sahavipassanāya maggapaññāya. <bold>Aṅgārakāsūpamā</bold>ti <pageBreak edition="Pali Text Society" number="4.0116" /> santāpanaṭṭhena aṅgārakāsuyā upamitā ime kāmāti. <bold>Vivekaninna</bold>nti phalasamāpattivasena nibbānaninnaṃ. <bold>Vivekaṭṭha</bold>nti kilesehi vajjitaṃ dūrībhūtaṃ vā. <bold>Nekkhammābhirata</bold>nti pabbajjābhirataṃ. <bold>Byantibhūta</bold>nti vigatantabhūtaṃ ekadesenāpi anallīnaṃ visaṃyuttaṃ visaṃsaṭṭhaṃ. <bold>Āsavaṭṭhāniyehī</bold>ti sampayogavasena āsavānaṃ kāraṇabhūtehi, kilesadhammehīti <pageBreak edition="Vipassana Research Institut" number="3.0223" /> attho. Atha vā <bold>byantibhūta</bold>nti vigatavāyanti attho. Kuto? <bold>Sabbaso āsavaṭṭhāniyehi dhammehi,</bold> sabbehi tebhūmakadhammehīti attho. Imasmiṃ sutte ariyamaggo lokiyalokuttaro kathito.</paragraph>
    <subhead line="17">9. Akkhaṇasuttavaṇṇanā</subhead>
    <paragraph line="18" number="29"> Navame khaṇe kiccāni karotīti <bold>khaṇakicco,</bold> okāsaṃ labhitvāva kiccāni karotīti attho. <bold>Dhammo</bold>ti catusaccadhammo. <bold>Opasamiko</bold>ti kilesūpasamāvaho. <bold>Parinibbāyiko</bold>ti kilesaparinibbānakaro. Catumaggañāṇasaṅkhātaṃ sambodhiṃ gacchati sampāpuṇātīti <bold>sambodhagāmī. Dīghāyukaṃ devanikāya</bold>nti idaṃ asaññaṃ devanikāyaṃ sandhāya vuttaṃ. <bold>Aviññātāresū</bold>ti ativiya aviññūsu.</paragraph>
    <paragraph line="19"><bold>Suppavedite</bold>ti sukathite. <bold>Antarāyikā</bold>ti antarāyakarā. <bold>Khaṇo ve mā upaccagā</bold>ti ayaṃ laddho khaṇo mā atikkami. <bold>Idha</bold><pageBreak edition="Pali Text Society" number="4.0117" /><bold>ceva naṃ virādhetī</bold>ti sace koci pamattacārī idha imaṃ khaṇaṃ labhitvāpi saddhammassa niyāmataṃ ariyamaggaṃ virādheti na sampādeti. <bold>Atītattho</bold>ti hāpitattho. <bold>Cirattaṃ anutapissatī</bold>ti cirarattaṃ socissati. Yathā hi ‘‘asukaṭṭhāne bhaṇḍaṃ samuppanna’’nti sutvā eko vāṇijo na gaccheyya, aññe gantvā gaṇheyyuṃ, tesaṃ taṃ aṭṭhaguṇampi dasaguṇampi bhaveyya. Atha itaro ‘‘mama attho atikkanto’’ti anutapeyya, evaṃ yo idha khaṇaṃ labhitvā appaṭipajjanto saddhammassa niyāmataṃ virādheti, so ayaṃ vāṇijova atītattho <pageBreak edition="Myanmar" number="3.0225" /> ciraṃ anutapissati socissati. Kiñca bhiyyo <bold>avijjānivuto</bold>ti tathā. <bold>Paccavidu</bold>nti paṭivijjhiṃsu. <bold>Saṃvarā</bold>ti sīlasaṃvarā. <bold>Māradheyyaparānuge</bold>ti māradheyyasaṅkhātaṃ saṃsāraṃ anugate. <bold>Pāraṅgatā</bold>ti nibbānaṃ gatā. <bold>Ye pattā āsavakkhaya</bold>nti ye arahattaṃ pattā. Evamidha gāthāsu vaṭṭavivaṭṭaṃ kathitaṃ.</paragraph>
    <subhead line="20">10. Anuruddhamahāvitakkasuttavaṇṇanā</subhead>
    <paragraph line="21" number="30"> Dasame <bold>cetīsū</bold>ti cetināmakānaṃ rājūnaṃ nivāsaṭṭhānattā evaṃladdhavohāre raṭṭhe. <bold>Pācīnavaṃsadāye</bold>ti dasabalassa vasanaṭṭhānato pācīnadisāya <pageBreak edition="Pali Text Society" number="4.0118" /> ṭhite vaṃsadāye nīlobhāsehi veḷūhi sañchanne <pageBreak edition="Vipassana Research Institut" number="3.0224" /> araññe. <bold>Evaṃ cetaso parivitakko udapādī</bold>ti thero kira pabbajitvā paṭhamaantovassamhiyeva samāpattilābhī hutvā sahassalokadhātudassanasamatthaṃ dibbacakkhuñāṇaṃ uppādesi. So sāriputtattherassa santikaṃ gantvā evamāha – ‘‘idhāhaṃ, āvuso sāriputta, dibbena cakkhunā visuddhena atikkantamānusakena sahassalokaṃ olokemi. Āraddhaṃ kho pana me vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Atha ca pana me anupādāya āsavehi cittaṃ na vimuccatī’’ti. Atha naṃ thero āha – ‘‘yaṃ kho te, āvuso anuruddha, evaṃ hoti ‘ahaṃ dibbena cakkhunā…pe… olokemī’ti, idaṃ te mānasmiṃ. Yampi te, āvuso, anuruddha evaṃ hoti ‘āraddhaṃ kho pana me vīriyaṃ…pe… ekagga’nti, idaṃ te uddhaccasmiṃ. Yampi te, āvuso anuruddha, evaṃ hoti ‘atha ca pana me anupādāya āsavehi cittaṃ na vimuccatī’ti, idaṃ te kukkuccasmiṃ. Sādhu vatāyasmā anuruddho ime tayo dhamme pahāya ime tayo dhamme amanasikaritvā amatāya dhātuyā cittaṃ upasaṃharatū’’ti evamassa thero kammaṭṭhānaṃ kathesi. So kammaṭṭhānaṃ gahetvā satthāraṃ āpucchitvā cetiraṭṭhaṃ gantvā samaṇadhammaṃ karonto aṭṭhamāsaṃ caṅkamena vītināmesi. So padhānaveganimmathitattā kilantakāyo ekassa veḷugumbassa heṭṭhā nisīdi. Athassāyaṃ evaṃ cetaso parivitakko udapādi, esa mahāpurisavitakko uppajjīti attho.</paragraph>
    <paragraph line="22"><bold>Appicchassā</bold>ti <pageBreak edition="Myanmar" number="3.0226" /> ettha paccayappiccho, adhigamappiccho, pariyattiappiccho, dhutaṅgappicchoti cattāro appicchā. Tattha <pageBreak edition="Pali Text Society" number="4.0119" /> paccayappiccho bahuṃ dente appaṃ gaṇhāti, appaṃ dente appataraṃ gaṇhāti, na anavasesaggāhī hoti. Adhigamappiccho majjhantikatthero viya attano adhigamaṃ aññesaṃ jānituṃ na deti. Pariyattiappiccho tepiṭakopi samāno na bahussutabhāvaṃ jānāpetukāmo hoti sāketatissatthero viya. Dhutaṅgappiccho dhutaṅgapariharaṇabhāvaṃ aññesaṃ jānituṃ na deti dvebhātikattheresu jeṭṭhatthero viya. Vatthu visuddhimagge kathitaṃ. <bold>Ayaṃ dhammo</bold>ti evaṃ santaguṇaniguhanena ca paṭiggahaṇe mattaññutāya ca appicchassa puggalassa ayaṃ navalokuttaradhammo sampajjati, no mahicchassa. Evaṃ sabbattha yojetabbaṃ.</paragraph>
    <paragraph line="23"><bold>Santuṭṭhassā</bold>ti catūsu paccayesu tīhi santosehi santuṭṭhassa. <bold>Pavivittassā</bold>ti kāyacittaupadhivivekehi vivittassa. Tattha kāyaviveko nāma gaṇasaṅgaṇikaṃ vinodetvā ārambhavatthuvasena ekībhāvo. Ekībhāvamatteneva kammaṃ na nipphajjatīti kasiṇaparikammaṃ katvā aṭṭha samāpattiyo <pageBreak edition="Vipassana Research Institut" number="3.0225" /> nibbatteti, ayaṃ cittaviveko nāma. Samāpattimatteneva kammaṃ na nipphajjatīti jhānaṃ pādakaṃ katvā saṅkhāre sammasitvā saha paṭisambhidāhi arahattaṃ pāpuṇāti, ayaṃ sabbākārato upadhiviveko nāma. Tenāha bhagavā – ‘‘kāyaviveko ca vivekaṭṭhakāyānaṃ nekkhammābhiratānaṃ, cittaviveko ca parisuddhacittānaṃ paramavodānappattānaṃ, upadhiviveko ca nirupadhīnaṃ puggalānaṃ visaṅkhāragatāna’’nti (mahāni. 7, 49).</paragraph>
    <paragraph line="24"><bold>Saṅgaṇikārāmassā</bold>ti <pageBreak edition="Pali Text Society" number="4.0120" /> gaṇasaṅgaṇikāya ceva kilesasaṅgaṇikāya ca ratassa. <bold>Āraddhavīriyassā</bold>ti kāyikacetasikavīriyavasena āraddhavīriyassa. <bold>Upaṭṭhitassatissā</bold>ti catusatipaṭṭhānavasena upaṭṭhitassatissa. <bold>Samāhitassā</bold>ti ekaggacittassa. <bold>Paññavato</bold>ti kammassakatapaññāya paññavato.</paragraph>
    <paragraph line="25"><bold>Sādhu sādhū</bold>ti therassa vitakkaṃ sampahaṃsento evamāha. <bold>Imaṃ aṭṭhama</bold>nti satta nidhī laddhapurisassa aṭṭhamaṃ dento viya, satta maṇiratanāni, satta hatthiratanāni, satta assaratanāni laddhapurisassa aṭṭhamaṃ dento viya satta mahāpurisavitakke vitakketvā ṭhitassa aṭṭhamaṃ ācikkhanto evamāha. <bold>Nippapañcārāmassā</bold>ti <pageBreak edition="Myanmar" number="3.0227" /> taṇhāmānadiṭṭhipapañcarahitattā nippapañcasaṅkhāte nibbānapade abhiratassa. Itaraṃ tasseva vevacanaṃ. <bold>Papañcārāmassā</bold>ti yathāvuttesu papañcesu abhiratassa. Itaraṃ tasseva vevacanaṃ.</paragraph>
    <paragraph line="26"><bold>Yato</bold>ti yadā. <bold>Tato</bold>ti tadā. <bold>Nānārattāna</bold>nti nilapītalohitodātavaṇṇehi nānārajanehi rattānaṃ. <bold>Paṃsukūla</bold>nti tevīsatiyā khettesu ṭhitapaṃsukūlacīvaraṃ. <bold>Khāyissatī</bold>ti yathā tassa pubbaṇhasamayādīsu yasmiṃ samaye yaṃ icchati, tasmiṃ samaye taṃ pārupantassa so dussakaraṇḍako manāpo hutvā khāyati, evaṃ tuyhampi cīvarasantosamahāariyavaṃsena tuṭṭhassa viharato paṃsukūlacīvaraṃ khāyissati upaṭṭhahissati. <bold>Ratiyā</bold>ti ratiatthāya. <bold>Aparitassāyā</bold>ti taṇhādiṭṭhiparitassanāhi aparitassanatthāya. <bold>Phāsuvihārāyā</bold>ti <pageBreak edition="Pali Text Society" number="4.0121" /> sukhavihāratthāya. <bold>Okkamanāya nibbānassā</bold>ti amataṃ nibbānaṃ otaraṇatthāya.</paragraph>
    <paragraph line="27"><bold>Piṇḍiyālopabhojana</bold>nti gāmanigamarājadhānīsu jaṅghābalaṃ nissāya gharapaṭipāṭiyā carantena laddhapiṇḍiyālopabhojanaṃ. <bold>Khāyissatī</bold>ti tassa gahapatino nānaggarasabhojanaṃ viya upaṭṭhahissati <pageBreak edition="Vipassana Research Institut" number="3.0226" />. <bold>Santuṭṭhassa viharato</bold>ti piṇḍapātasantosamahāariyavaṃsena santuṭṭhassa viharato. <bold>Rukkhamūlasenāsanaṃ khāyissatī</bold>ti tassa gahapatino tebhūmakapāsāde gandhakusumavāsasugandhaṃ kūṭāgāraṃ viya rukkhamūlaṃ upaṭṭhahissati. <bold>Santuṭṭhassā</bold>ti senāsanasantosamahāariyavaṃsena santuṭṭhassa. <bold>Tiṇasanthārako</bold>ti tiṇehi vā paṇṇehi vā bhūmiyaṃ vā phalakapāsāṇatalāni vā aññatarasmiṃ santhatasanthato. <bold>Pūtimutta</bold>nti yaṃkiñci muttaṃ. Taṅkhaṇe gahitampi pūtimuttameva vuccati duggandhattā. <bold>Santuṭṭhassa viharato</bold>ti gilānapaccayabhesajjaparikkhārasantosena santuṭṭhassa viharato.</paragraph>
    <paragraph line="28">Iti bhagavā catūsu ṭhānesu arahattaṃ pakkhipanto kammaṭṭhānaṃ kathetvā ‘‘katarasenāsane nu kho vasantassa kammaṭṭhānaṃ sappāyaṃ bhavissatī’’ti āvajjento ‘‘tasmiññeva vasantassā’’ti ñatvā <bold>tena hi tvaṃ, anuruddhā</bold>tiādimāha. <bold>Pavivittassa viharato</bold>ti tīhi vivekehi vivittassa viharantassa. <bold>Uyyojanikapaṭisaṃyutta</bold>nti <pageBreak edition="Pali Text Society" number="4.0122" /> uyyojanikeheva vacanehi paṭisaṃyuttaṃ, tesaṃ upaṭṭhānagamanakaṃyevāti attho. <bold>Papañcanirodhe</bold>ti nibbānapade <pageBreak edition="Myanmar" number="3.0228" />. <bold>Pakkhandatī</bold>ti ārammaṇakaraṇavasena pakkhandati. <bold>Pasīdatī</bold>tiādīsupi ārammaṇavaseneva pasīdanasantiṭṭhanamuccanā veditabbā. Iti bhagavā cetiraṭṭhe pācīnavaṃsadāye āyasmato anuruddhassa kathite aṭṭha mahāpurisavitakke puna bhesakaḷāvanamahāvihāre nisīditvā bhikkhusaṅghassa vitthārena kathesi.</paragraph>
    <paragraph line="29"><bold>Manomayenā</bold>ti manena nibbattitakāyopi manomayoti vuccati manena gatakāyopi, idha manena gatakāyaṃ sandhāyevamāha. <bold>Yathā me ahu saṅkappo</bold>ti yathā mayhaṃ vitakko ahosi, tato uttari aṭṭhamaṃ mahāpurisavitakkaṃ dassento tato uttariṃ desayi. Sesaṃ sabbattha uttānamevāti.</paragraph>
    <centered line="30">Gahapativaggo tatiyo.</centered>
  </content>
</document>