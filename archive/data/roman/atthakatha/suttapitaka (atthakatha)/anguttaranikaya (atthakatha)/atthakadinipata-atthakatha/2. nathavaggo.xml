<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att16.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/2. nathavaggo.xml</archivePath>
<titlePath>2. Nāthavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">2. Nāthavaggo</chapter>
<subhead line="2">1. Senāsanasuttavaṇṇanā</subhead>
<paragraph line="3" number="11"> Dutiyassa <pageBreak edition="M" number="3.0289" /> paṭhame <bold>pañcaṅgasamannāgato</bold>ti pañcahi guṇaṅgehi samannāgato. <bold>Nātidūraṃ hoti nāccāsanna</bold>nti yañhi atidūre hoti, piṇḍāya caritvā tattha gacchantassa kāyacittadarathā hoti, tato anuppannaṃ vā samādhiṃ uppādetuṃ uppannaṃ vā thiraṃ kātuṃ na sakkoti. Accāsannaṃ bahujanākiṇṇaṃ hoti. Cattālīsausabhamatte pana padese vasataṃ dūrāsannadosavimuttañca gamanāgamanasampannaṃ nāma hoti. <bold>Divāappākiṇṇa</bold>nti divasabhāge mahājanena anākiṇṇaṃ.</paragraph>
<subhead line="4">2. Pañcaṅgasuttavaṇṇanā</subhead>
<paragraph line="5" number="12"> Dutiye <pageBreak edition="V" number="3.0288" /><bold>kevalī</bold>ti kevalehi sakalehi guṇehi samannāgato. <bold>Vusitavā</bold>ti vutthabrahmacariyavāso. <bold>Asekhenā</bold>ti <pageBreak edition="P" number="5.0004" /> asekhadhammapariyāpannena lokuttarena. <bold>Sīlakkhandhenā</bold>ti sīlarāsinā. <bold>Vimuttikkhandhenā</bold>ti ettha ṭhapetvā sīlādayo tayo sesā phaladhammā vimutti nāma, vimuttiñāṇadassanaṃ paccavekkhaṇañāṇaṃ, taṃ lokiyameva.</paragraph>
<subhead line="6">3-4. Saṃyojanasuttādivaṇṇanā</subhead>
<paragraph line="7" number="13-14"> Tatiye <bold>orambhāgiyānī</bold>ti heṭṭhābhāgiyāni. <bold>Uddhambhāgiyānī</bold>ti uparibhāgiyāni. Imasmiṃ sutte vaṭṭameva kathitaṃ. Catutthe <bold>khilavinibandhā</bold> pañcakanipāte vitthāritāyeva. <bold>Ārohapariṇāhenā</bold>ti dīghaputhulantena.</paragraph>
<subhead line="8">5. Appamādasuttavaṇṇanā</subhead>
<paragraph line="9" number="15"> Pañcame <bold>evameva kho</bold>ti yathā sabbasattānaṃ sammāsambuddho aggo, evaṃ sabbesaṃ kusaladhammānaṃ kārāpakaappamādo aggoti daṭṭhabbo. Nanu cesa lokiyova, kusaladhammā pana lokuttarāpi. Ayañca kāmāvacarova, kusaladhammā pana catubhūmakā. Kathamesa tesaṃ aggoti? Paṭilābhakattena. Appamādena hi te paṭilabhanti, tasmā so tesaṃ aggo. Teneva vuttaṃ – <bold>sabbe te appamādamūlakā</bold>ti.</paragraph>
<paragraph line="10"><bold>Jaṅgalāna</bold>nti <pageBreak edition="M" number="3.0290" /> pathavitalacārīnaṃ. <bold>Pāṇāna</bold>nti sapādakapāṇānaṃ. <bold>Padajātānī</bold>ti padāni. <bold>Samodhānaṃ gacchantī</bold>ti odhānaṃ pakkhepaṃ gacchanti. <bold>Aggamakkhāyatī</bold>ti seṭṭhamakkhāyati. <bold>Yadidaṃ</bold><pageBreak edition="P" number="5.0005" /><bold>mahantattenā</bold>ti mahantabhāvena aggamakkhāyati, na guṇaggenāti attho. <bold>Vassika</bold>nti sumanapupphaṃ. Idaṃ kira suttaṃ sutvā bhātiyamahārājā vīmaṃsitukāmatāya ekasmiṃ gabbhe catujātigandhehi paribhaṇḍaṃ katvā sugandhapupphāni āharāpetvā ekassa samuggassa majjhe sumanapupphamuṭṭhiṃ ṭhapetvā sesāni tassa samantato muṭṭhiṃ katvā ṭhapetvā dvāraṃ pidhāya bahi nikkhanto. Athassa muhuttaṃ bahi vītināmetvā dvāraṃ vivaritvā pavisantassa sabbapaṭhamaṃ sumanapupphagandho ghānaṃ pahari. So mahātalasmiṃyeva <pageBreak edition="V" number="3.0289" /> mahācetiyābhimukho nipajjitvā ‘‘vassikaṃ tesaṃ agganti kathentena sukathitaṃ sammāsambuddhenā’’ti cetiyaṃ vandi. <bold>Khuddarājāno</bold>ti khuddakarājāno. Kūṭarājānotipi pāṭho.</paragraph>
<subhead line="11">6. Āhuneyyasuttavaṇṇanā</subhead>
<paragraph line="12" number="16"> Chaṭṭhe <bold>gotrabhū</bold>ti sikhāpattavipassanābhūtena nibbānārammaṇena gotrabhuñāṇena samannāgato.</paragraph>
<subhead line="13">7. Paṭhamanāthasuttavaṇṇanā</subhead>
<paragraph line="14" number="17"> Sattame <bold>sanāthā</bold>ti sañātakā bahuñātivaggā hutvā viharatha. Nāthaṃ karontīti <bold>nāthakaraṇā,</bold> attano sanāthabhāvakarā patiṭṭhākarāti attho. <bold>Kalyāṇamitto</bold>tiādīsu sīlādiguṇasampannā kalyāṇā mittā assāti <bold>kalyāṇamitto</bold>. Tevassa ṭhānanisajjādīsu saha ayanato sahāyāti <bold>kalyāṇasahāyo</bold>. Cittena ceva kāyena ca kalyāṇamittesuyeva sampavaṅko oṇatoti <bold>kalyāṇasampavaṅko. Suvaco</bold><pageBreak edition="P" number="5.0006" /><bold>hotī</bold>ti sukhena vattabbo hoti, sukhena anusāsitabbo. <bold>Khamo</bold>ti gāḷhena pharusena kakkhaḷena vutto khamati na kuppati. <bold>Padakkhiṇaggāhī anusāsani</bold>nti yathā ekacco ovadiyamāno vāmato gaṇhāti, paṭippharati vā, assuṇanto vā gacchati, evaṃ akatvā ‘‘ovadatha <pageBreak edition="M" number="3.0291" />, bhante, anusāsatha, tumhesu anovadantesu ko añño ovadissatī’’ti padakkhiṇaṃ gaṇhāti.</paragraph>
<paragraph line="15"><bold>Uccāvacānī</bold>ti uccanīcāni. <bold>Kiṃkaraṇīyānī</bold>ti ‘‘kiṃ karomī’’ti evaṃ vatvā kattabbakammāni. Tattha uccakammaṃ nāma cīvarassa karaṇaṃ rajanaṃ, cetiye sudhākammaṃ, uposathāgāracetiyagharabodhigharesu kattabbakammanti evamādi. Avacakammaṃ nāma pādadhovanamakkhanādikhuddakakammaṃ. <bold>Tatrūpāyāyā</bold>ti tatrupagamaniyāya. <bold>Alaṃ kātu</bold>nti kātuṃ samattho hoti. <bold>Alaṃ saṃvidhātu</bold>nti vicāretuṃ samattho hoti.</paragraph>
<paragraph line="16">Dhamme assa kāmo sinehoti <bold>dhammakāmo,</bold> tepiṭakaṃ buddhavacanaṃ piyāyatīti attho. <bold>Piyasamudāhāro</bold>ti parasmiṃ kathente sakkaccaṃ suṇāti, sayañca paresaṃ desetukāmo hotīti attho <pageBreak edition="V" number="3.0290" />. <bold>Abhidhamme abhivinaye</bold>ti ettha dhammo abhidhammo, vinayo abhivinayoti catukkaṃ veditabbaṃ. Tattha <pageBreak edition="P" number="5.0007" /><bold>dhammo</bold>ti suttantapiṭakaṃ. <bold>Abhidhammo</bold>ti satta pakaraṇāni. <bold>Vinayo</bold>ti ubhatovibhaṅgo. <bold>Abhivinayo</bold>ti khandhakaparivārā. Atha vā suttantapiṭakampi abhidhammapiṭakampi dhammo eva, maggaphalāni abhidhammo. Sakalavinayapiṭakaṃ vinayo, kilesavūpasamakaraṇaṃ abhivinayo. Iti sabbasmimpi ettha dhamme ca abhidhamme ca vinaye ca abhivinaye ca uḷārapāmojjo hotīti attho. <bold>Kusalesu dhammesū</bold>ti kāraṇatthe bhummaṃ, cātubhūmakakusaladhammakāraṇā tesaṃ adhigamatthāya anikkhittadhuro hotīti attho.</paragraph>
<subhead line="17">8. Dutiyanāthasuttavaṇṇanā</subhead>
<paragraph line="18" number="18"> Aṭṭhame <bold>therānukampitassā</bold>ti therehi ovādānusāsanidānasamussāhitāya hitapharaṇāya anukampitassa.</paragraph>
<subhead line="19">9. Paṭhamaariyāvāsasuttavaṇṇanā</subhead>
<paragraph line="20" number="19"> Navame <bold>ariyavāsā</bold>ti ariyānaṃ āvāso, te āvasiṃsu āvasanti āvasissantīti ariyāvāsā. <bold>Yadariyā</bold>ti ye vāse ariyā.</paragraph>
<subhead line="21">10. Dutiyaariyāvāsasuttavaṇṇanā</subhead>
<paragraph line="22" number="20"> Dasamaṃ <pageBreak edition="M" number="3.0292" /> yasmā kururaṭṭhavāsino bhikkhū gambhīrapaññākārakā yuttappayuttā, tasmā yathā tesaṃ dīghanikāyādīsu mahānidānādīni kathitāni, evamidampi gambhīraṃ sukhumaṃ tilakkhaṇāhataṃ suttaṃ tattheva avoca. Tattha <pageBreak edition="P" number="5.0008" /><bold>pañcaṅgavippahīno</bold>ti pañcahi aṅgehi vippayutto hutvā khīṇāsavo avasi vasati vasissati. Tasmā ayaṃ pañcaṅgavippahīnatā ariyāvāsoti vutto. Esa nayo sabbattha. <bold>Evaṃ kho, bhikkhave, bhikkhu chaḷaṅgasamannāgato hotī</bold>ti chaḷaṅgupekkhāya samannāgato hoti. Chaḷaṅgupekkhā dhammā nāma keti? Ñāṇādayo. ‘‘Ñāṇa’’nti vutte kiriyato cattāri ñāṇasampayuttacittāni labbhanti, ‘‘satatavihāro’’ti vutte aṭṭha mahācittāni, ‘‘rajjanadussanaṃ natthī’’ti vutte dasa cittāni labbhanti. Somanassaṃ āsevanavasena <pageBreak edition="V" number="3.0291" /> labbhati. <bold>Satārakkhena cetasā</bold>ti khīṇāsavassa hi tīsu dvāresu sabbakāle sati ārakkhakiccaṃ sādheti. Tenevassa carato ca tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitaṃ hotīti vuccati.</paragraph>
<paragraph line="23"><bold>Puthusamaṇabrāhmaṇāna</bold>nti bahūnaṃ samaṇabrāhmaṇānaṃ. Ettha <bold>samaṇā</bold>ti pabbajjūpagatā, <bold>brāhmaṇā</bold>ti bhovādino. <bold>Puthupaccekasaccānī</bold>ti bahūni pāṭekkasaccāni. ‘‘Idameva dassanaṃ saccaṃ, idameva sacca’’nti evaṃ pāṭiyekkaṃ gahitāni bahūni saccānīti attho. <bold>Nuṇṇānī</bold>ti nīhaṭāni. <bold>Panuṇṇānī</bold>ti suṭṭhu nīhaṭāni. <bold>Cattānī</bold>ti vissaṭṭhāni. <bold>Vantānī</bold>ti vamitāni. <bold>Muttānī</bold>ti chinnabandhanāni katāni. <bold>Pahīnānī</bold>ti <pageBreak edition="P" number="5.0009" /> pajahitāni. <bold>Paṭinissaṭṭhānī</bold>ti yathā na puna cittaṃ ārohanti, evaṃ paṭinissajjitāni. Sabbāneva tāni gahitaggahaṇassa vissaṭṭhabhāvavevacanāni.</paragraph>
<paragraph line="24"><bold>Samavayasaṭṭhesano</bold>ti ettha <bold>avayā</bold>ti anūnā, <bold>saṭṭhā</bold>ti vissaṭṭhā. Sammā avayā saṭṭhā esanā assāti samavayasaṭṭhesano, suṭṭhuvissaṭṭhasabbaesanoti attho. <bold>Rāgā cittaṃ vimutta</bold>ntiādīhi maggassa kiccanipphatti kathitā. <bold>Rāgo me pahīno</bold>tiādīhi paccavekkhaṇaphalaṃ kathitaṃ. Sesaṃ sabbattha uttānatthamevāti.</paragraph>
<centered line="25">Nāthavaggo dutiyo.</centered>
</body>
</document>