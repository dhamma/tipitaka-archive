<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0404a.att13.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/4. mahavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha</directory>
    <basename>4. mahavaggo</basename>
    <titlePath>4. Mahāvaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">4. Mahāvaggo</chapter>
    <subhead line="2">1-2. Anupubbavihārasuttādivaṇṇanā</subhead>
    <paragraph line="3" number="32-33"> Catutthassa <pageBreak edition="Vipassana Research Institut" number="3.0275" /> paṭhame <bold>anupubbavihārā</bold>ti anupaṭipāṭiyā samāpajjitabbavihārā. Dutiye <bold>yattha kāmā nirujjhantī</bold>ti yasmiṃ ṭhāne kāmā vūpasammanti. <bold>Nirodhetvā</bold>ti appaṭivatte katvā. <bold>Nicchātā</bold>ti taṇhādiṭṭhicchātānaṃ abhāvena nicchātā. <bold>Nibbutā</bold>ti attaparitāpanakilesānaṃ abhāvena nibbutā. <bold>Tiṇṇā</bold>ti kāmato tiṇṇā. <bold>Pāraṃgatā</bold>ti kāme pāraṃ gatā. <bold>Tadaṅgenā</bold>ti tena jhānaṅgena. <bold>Ettha</bold><pageBreak edition="Pali Text Society" number="4.0194" /><bold>kāmā nirujjhantī</bold>ti ettha paṭhamajjhāne <pageBreak edition="Myanmar" number="3.0277" /> kāmā nirujjhanti. <bold>Te cā</bold>ti ye paṭhamajjhānaṃ samāpajjanti, te kāme nirodhetvā nirodhetvā viharanti nāma. <bold>Pañjaliko</bold>ti paggahitaañjaliko hutvā. <bold>Payirupāseyyā</bold>ti upaṭṭhāpeyya. Iminā upāyena sabbattha attho veditabbo.</paragraph>
    <subhead line="4">3. Nibbānasukhasuttavaṇṇanā</subhead>
    <paragraph line="5" number="34"> Tatiye <bold>udāyī</bold>ti lāḷudāyitthero. <bold>Etadeva khvetthā</bold>ti etadeva kho ettha. <bold>Kāmasahagatā</bold>ti kāmanissitā. <bold>Samudācarantī</bold>ti manodvāre sañcaranti. <bold>Ābādhāyā</bold>ti ābādhanāya pīḷanāya. <bold>Pariyāyenā</bold>ti kāraṇena. Evaṃ sabbavāresu attho veditabbo. Imasmiṃ sutte avedayitasukhaṃ nāma kathitaṃ.</paragraph>
    <subhead line="6">4. Gāvīupamāsuttavaṇṇanā</subhead>
    <paragraph line="7" number="35"> Catutthe <bold>pabbateyyā</bold>ti pabbatacārinī. <bold>Na suppatiṭṭhitaṃ patiṭṭhāpetvā</bold>ti yathā suppatiṭṭhitā hoti, evaṃ na patiṭṭhāpetvā. <bold>Taṃ nimitta</bold>nti taṃ paṭhamajjhānasaṅkhātaṃ nimittaṃ. <bold>Na svādhiṭṭhitaṃ adhiṭṭhātī</bold>ti yathā suṭṭhu adhiṭṭhitaṃ hoti, na evaṃ adhiṭṭhāti. <bold>Anabhihiṃsamāno</bold>ti apothento aviheṭhento. <bold>Mudu cittaṃ hoti kammañña</bold>nti yathā vipassanācittaṃ lokuttaramaggakkhaṇe mudu kammakkhamaṃ kammayoggaṃ <pageBreak edition="Pali Text Society" number="4.0195" /> hoti, evamassa abhiññāpādakaṃ catutthajjhānacittaṃ mudu hoti kammaññaṃ <pageBreak edition="Vipassana Research Institut" number="3.0276" />. <bold>Appamāṇo samādhī</bold>ti catubrahmavihārasamādhipi maggaphalasamādhipi appamāṇo samādhi nāma, idha pana ‘‘appamāṇaṃ appamāṇārammaṇa’’nti iminā pariyāyena suppaguṇasamādhi appamāṇasamādhīti daṭṭhabbo. <bold>So appamāṇena samādhinā subhāvitenā</bold>ti imasmiṃ ṭhāne ayaṃ bhikkhu vipassanaṃ vaḍḍhetvā arahattaṃ patto. Idāni khīṇāsavassa abhiññāpaṭipāṭiṃ dassento <bold>yassa yassa cā</bold>tiādimāha.</paragraph>
    <subhead line="8">5. Jhānasuttavaṇṇanā</subhead>
    <paragraph line="9" number="36"> Pañcame <bold>āsavānaṃ khaya</bold>nti arahattaṃ. <bold>Yadeva tattha hoti rūpagata</bold>nti tasmiṃ paṭhamajjhānakkhaṇe vatthuvasena vā cittasamuṭṭhānikādivasena vā yaṃ rūpaṃ nāma pavattati. <bold>Vedanāgatā</bold>dīni sampayuttavedanādīnaṃ vasena veditabbāni <pageBreak edition="Myanmar" number="3.0278" />. <bold>Te dhamme</bold>ti te rūpādayo pañcakkhandhadhamme. <bold>Aniccato</bold>tiādīsu hutvā abhāvākārena <bold>aniccato,</bold> paṭipīḷanākārena <bold>dukkhato,</bold> rujjanākārena <bold>rogato,</bold> antodussanaṭṭhena <bold>gaṇḍato,</bold> anupaviṭṭhaṭṭhena anukantanaṭṭhena ca <bold>sallato,</bold> dukkhaṭṭhena <bold>aghato,</bold> ābādhanaṭṭhena <bold>ābādhato,</bold> asakaṭṭhena <bold>parato,</bold> palujjanaṭṭhena <bold>palokato,</bold> assāmikaṭṭhena <bold>suññato,</bold> avasavattanaṭṭhena <bold>anattato</bold>. <bold>Samanupassatī</bold>ti balavavipassanāpaññāya passati.</paragraph>
    <paragraph line="10"><bold>Tehi dhammehī</bold>ti tehi pañcakkhandhadhammehi. <bold>Paṭivāpetī</bold>ti nibbānavasena nivatteti. <bold>Amatāya</bold><pageBreak edition="Pali Text Society" number="4.0196" /><bold>dhātuyā</bold>ti nibbānadhātuyā. <bold>Cittaṃ upasaṃharatī</bold>ti ñāṇena ānisaṃsaṃ disvā otāreti. <bold>Santa</bold>nti paccanīkasantatāya santaṃ. <bold>Paṇīta</bold>nti atappakaṃ. <bold>So tattha ṭhito āsavānaṃ khayaṃ pāpuṇātī</bold>ti so tasmiṃ paṭhamajjhāne ṭhito taṃ balavavipassanaṃ vaḍḍhetvā arahattaṃ pāpuṇāti. Aparo nayo – <bold>so tehi dhammehī</bold>ti yasmā aniccatotiādīsu aniccato palokatoti dvīhi padehi aniccalakkhaṇaṃ kathitaṃ, dukkhatotiādīhi chahi dukkhalakkhaṇaṃ, parato, suññato, anattatoti tīhi anattalakkhaṇaṃ. Tasmā so tehi evaṃ tilakkhaṇaṃ āropetvā diṭṭhehi antosamāpattiyaṃ pañcakkhandhadhammehi. <bold>Cittaṃ paṭivāpetī</bold>ti cittaṃ paṭisaṃharati moceti apaneti. <bold>Upasaṃharatī</bold>ti vipassanācittaṃ tāva savanavasena thutivasena pariyattivasena paññattivasena ca santaṃ nibbānanti evaṃ asaṅkhatāya amatāya dhātuyā upasaṃharati. Maggacittaṃ nibbānaṃ <pageBreak edition="Vipassana Research Institut" number="3.0277" /> ārammaṇakaraṇavaseneva ‘‘etaṃ santaṃ etaṃ paṇīta’’nti na evaṃ vadati. Iminā panākārena taṃ paṭivijjhanto tattha cittaṃ upasaṃharatīti attho.</paragraph>
    <paragraph line="11"><bold>So tattha ṭhito</bold>ti tassā tilakkhaṇārammaṇāya vipassanāya ṭhito. <bold>Āsavānaṃ khayaṃ pāpuṇātī</bold>ti anukkamena cattāro magge bhāvetvā arahattaṃ pāpuṇāti. <bold>Teneva dhammarāgenā</bold>ti samathavipassanādhamme chandarāgena. <bold>Dhammanandiyā</bold>ti <pageBreak edition="Pali Text Society" number="4.0197" /> tasseva vevacanaṃ. Samathavipassanāsu hi sabbaso chandarāgaṃ pariyādātuṃ sakkonto arahattaṃ pāpuṇāti, asakkonto anāgāmī hoti.</paragraph>
    <paragraph line="12"><bold>Tiṇapurisarūpake</bold><pageBreak edition="Myanmar" number="3.0279" /><bold>vā</bold>ti tiṇapotthakarūpe vā. Dūre kaṇḍe pātetīti <bold>dūrepātī</bold>. Avirādhitaṃ vijjhatīti <bold>akkhaṇavedhī. Yadeva tattha hoti vedanāgata</bold>nti idha rūpaṃ na gahitaṃ. Kasmā? Samatikkantattā. Ayañhi heṭṭhā rūpāvacarajjhānaṃ samāpajjitvā rūpaṃ atikkamitvā arūpāvacarasamāpattiṃ samāpannoti samathavasenāpi anena rūpaṃ samatikkantaṃ, heṭṭhā rūpaṃ sammasitvā taṃ atikkamma idāni arūpaṃ sammasatīti vipassanāvasenāpi anena rūpaṃ atikkantaṃ. Āruppe pana sabbasopi rūpaṃ natthīti taṃ sandhāyapi rūpaṃ na gahitaṃ. Atha nevasaññānāsaññāyatanaṃ kasmā na gahitanti? Sukhumattā. Tasmiñhi cattāropi arūpakkhandhā sukhumā na sammasanūpagā. Tenevāha – ‘‘iti kho, bhikkhave, yāvatā saññāsamāpatti tāvatā aññāpaṭivedho’’ti. Idaṃ vuttaṃ hoti – yāvatā sacittakasamāpatti nāma atthi, tāvatā oḷārike dhamme sammasato aññāpaṭivedho hoti, arahattaṃ <pageBreak edition="Pali Text Society" number="4.0198" /> sampajjati. Nevasaññānāsaññāyatanaṃ pana sukhumattā saññāsamāpattīti na vuccati. <bold>Jhāyīhete</bold>ti jhāyīhi jhānābhiratehi etāni. <bold>Vuṭṭhahitvā</bold>ti tato samāpattito vuṭṭhāya. <bold>Samakkhātabbānī</bold>ti sammā akkhātabbāni, ‘‘santāni paṇītānī’’ti evaṃ kevalaṃ ācikkhitabbāni thometabbāni vaṇṇetabbānīti.</paragraph>
    <subhead line="13">6. Ānandasuttavaṇṇanā</subhead>
    <paragraph line="14" number="37"> Chaṭṭhe <bold>sambādhe</bold>ti pañcakāmaguṇasambādhe. <bold>Okāsādhigamo</bold>ti okāsassa adhigamo. <bold>Sattānaṃ visuddhiyā</bold>ti sattānaṃ visuddhiṃ pāpanatthāya. <bold>Samatikkamāyā</bold>ti samatikkamanatthāya. <bold>Atthaṅgamāyā</bold>ti atthaṃ gamanatthāya. <bold>Ñāyassa adhigamāyā</bold>ti sahavipassanakassa maggassa adhigamanatthāya <pageBreak edition="Vipassana Research Institut" number="3.0278" />. <bold>Nibbānassa sacchikiriyāyā</bold>ti apaccayanibbānassa paccakkhakaraṇatthāya. <bold>Tadeva nāma cakkhuṃ bhavissatī</bold>ti taññeva pasādacakkhu asambhinnaṃ bhavissati. <bold>Te rūpā</bold>ti tadeva rūpārammaṇaṃ āpāthaṃ āgamissati. <bold>Tañcāyatanaṃ no paṭisaṃvedissatī</bold>ti tañca rūpāyatanaṃ na jānissati. Sesesupi <pageBreak edition="Pali Text Society" number="4.0199" /> eseva nayo.</paragraph>
    <paragraph line="15"><bold>Udāyī</bold>ti kāḷudāyitthero. <bold>Saññīmeva nu kho</bold>ti sacittakoyeva nu kho. Makāro padasandhimattaṃ. <bold>Kiṃsaññī</bold>ti katarasaññāya saññī hutvā. <bold>Sabbaso</bold><pageBreak edition="Myanmar" number="3.0280" /><bold>rūpasaññāna</bold>nti idaṃ kasmā gaṇhi, kiṃ paṭhamajjhānādisamaṅgino rūpādipaṭisaṃvedanā hotīti? Na hoti, yāva pana kasiṇarūpaṃ ārammaṇaṃ hoti, tāva rūpaṃ samatikkantaṃ nāma na hoti. Asamatikkantattā paccayo bhavituṃ sakkhissati. Samatikkantattā pana taṃ natthi nāma hoti, natthitāya paccayo bhavituṃ na sakkotīti dassetuṃ idameva gaṇhi.</paragraph>
    <paragraph line="16"><bold>Jaṭilavāsikā</bold>ti jaṭilanagaravāsinī. <bold>Na cābhinato</bold>tiādīsu rāgavasena na <bold>abhinato,</bold> dosavasena na <bold>apanato</bold>. Sasaṅkhārena sappayogena kilese niggaṇhitvā vāretvā ṭhito, kilesānaṃ pana chinnante uppannoti <bold>na sasaṅkhāraniggayhavāritagato. Vimuttattā ṭhito</bold>ti kilesehi vimuttattāyeva ṭhito. <bold>Ṭhitattā santusito</bold>ti ṭhitattāyeva santuṭṭho nāma jāto. <bold>Santusitattā</bold><pageBreak edition="Pali Text Society" number="4.0200" /><bold>no paritassatī</bold>ti santuṭṭhattāyeva paritāsaṃ nāpajjati. <bold>Ayaṃ, bhante ānanda, samādhi kiṃ phalo</bold>ti iminā ayaṃ therī tālaphalaññeva gahetvā ‘‘idaṃ phalaṃ kiṃ phalaṃ nāmā’’ti pucchamānā viya arahattaphalasamādhiṃ gahetvā ‘‘ayaṃ, bhante ānanda, samādhi kiṃ phalo vutto bhagavatā’’ti pucchati. <bold>Aññāphalo vutto</bold>ti aññā vuccati arahattaṃ, arahattaphalasamādhi nāmeso vutto bhagavatāti attho. <bold>Evaṃsaññīpī</bold>ti imāya arahattaphalasaññāya saññīpi tadāyatanaṃ no paṭisaṃvedetīti evaṃ imasmiṃ sutte arahattaphalasamādhi kathitoti.</paragraph>
    <subhead line="17">7. Lokāyatikasuttavaṇṇanā</subhead>
    <paragraph line="18" number="38"> Sattame <bold>lokāyatikā</bold>ti lokāyatavādakā. <bold>Satata</bold>nti sadā. <bold>Samita</bold>nti nirantaraṃ. <bold>Tiṭṭhateta</bold>nti tiṭṭhatu etaṃ, mā etaṃ paṭṭhapetha, ko vo etena attho. <bold>Dhammaṃ vo brāhmaṇā desessāmī</bold>ti ahaṃ vo catusaccadhammaṃ desessāmi.</paragraph>
    <paragraph line="19"><bold>Daḷhadhammo</bold>ti <pageBreak edition="Vipassana Research Institut" number="3.0279" /> daḷhadhanuṃ gahetvā ṭhito. <bold>Dhanuggaho</bold>ti issāso. Daḷhadhanu nāma dvisahassathāmaṃ vuccati. Dvisahassathāmaṃ nāma yassa āropitassa <pageBreak edition="Pali Text Society" number="4.0201" /> jiyābaddho <pageBreak edition="Myanmar" number="3.0281" /> lohasīsādīnaṃ bhāro daṇḍe gahetvā yāva kaṇḍappamāṇā ukkhittassa pathavito muccati. <bold>Sikkhito</bold>ti dasa dvādasa vassāni ācariyakule uggahitasippo. <bold>Katahattho</bold>ti eko sippameva uggaṇhāti, katahattho na hoti ayaṃ pana katahattho ciṇṇavasibhāvo. <bold>Katūpāsano</bold>ti rājakulādīsu dassitasippo. <bold>Lahukena asanenā</bold>ti anto susiraṃ katvā tūlādīhi pūretvā katalakkhaparikammena sallahukakaṇḍena. Evaṃ katañhi ekausabhagāmī dve usabhānipi gacchati…pe… aṭṭhusabhagāmī soḷasa usabhānipi gacchati. <bold>Appakasirenā</bold>ti niddukkhena. <bold>Atipāteyyā</bold>ti atikkameyya. Idaṃ vuttaṃ hoti – yathā so dhanuggaho taṃ vidatthicaturaṅgulaṃ chāyaṃ sīghameva atikkāmeti, evaṃ sakalacakkavāḷaṃ sīghaṃ sīghaṃ atikkamanasamatthena javena samannāgato. <bold>Sandhāvanikāyā</bold>ti padasā dhāvanena. <bold>Evamāhaṃsū</bold>ti evaṃ vadanti.</paragraph>
    <subhead line="20">8. Devāsurasaṅgāmasuttavaṇṇanā</subhead>
    <paragraph line="21" number="39"> Aṭṭhame <bold>samupabyūḷho ahosī</bold>ti paccupaṭṭhito ahosi. <bold>Saṅgāmeyyāmā</bold>ti saṅgāmaṃ kareyyāma yujjheyyāma. <bold>Apayiṃsuyevā</bold>ti palāyiṃsuyeva. <bold>Uttarenābhimukhā</bold>ti uttarāmukhā hutvā. <bold>Abhiyante vā</bold>ti <pageBreak edition="Pali Text Society" number="4.0202" /> anubandhantiyeva. <bold>Bhīruttānagatenā</bold>ti bhīruttānaṃ bhayanivāraṇaṃ patiṭṭhānaṃ gatena. <bold>Akaraṇīyā</bold>ti yuddhena kiñci akattabbā. Kasmā pana nesaṃ saṅgāmo hotīti? Asurā hi pubbe tāvatiṃsavāsino, te cittapāṭaliyā pupphanakāle dibbapāricchattakapupphaṃ anussaranti. Tato uppannakodhā ‘‘gaṇhatha deve’’ti sammukhasammukhaṭṭhāneneva sineruṃ abhiruhanti, devāpi nikkhamanti. Tesaṃ gopālakadārakānaṃ aññamaññaṃ daṇḍakehi paharaṇasadisaṃ yuddhaṃ hoti. Sakko devarājā heṭṭhā pañcasu ṭhānesu ārakkhaṃ ṭhapetvā upari devapuraṃ parivāretvā attasadisā vajirahatthā paṭimā ṭhapāpesi. Asurā heṭṭhā pañca ṭhānāni paṭibāhitvā abhiruḷhā indapaṭimāyo disvā nivattitvā asurapurameva gacchanti.</paragraph>
    <paragraph line="22"><bold>Dakkhiṇenābhimukhā</bold>ti dakkhiṇāmukhā hutvā. <bold>Apadaṃ vadhitvā</bold>ti nippadaṃ niravasesaṃ vadhitvā. <bold>Adassanaṃ gato</bold>ti māropi vaṭṭapādakaṃ katvā rūpāvacaracatutthajjhānaṃ <pageBreak edition="Myanmar" number="3.0282" /> samāpannassa cittaṃ jānāti, tadeva vipassanāpādakaṃ katvā samāpannassa cittaṃ jānāti. Arūpāvacarasamāpatti pana <pageBreak edition="Vipassana Research Institut" number="3.0280" /> vaṭṭapādā vā hotu vipassanāpādā <pageBreak edition="Pali Text Society" number="4.0203" /> vā, taṃ samāpannassa māro cittaṃ na jānāti. Tena vuttaṃ – ‘‘adassanaṃ gato pāpimato’’ti.</paragraph>
    <subhead line="23">9. Nāgasuttavaṇṇanā</subhead>
    <paragraph line="24" number="40"> Navame <bold>āraññakassā</bold>ti araññavāsino. <bold>Gocarapasutassā</bold>ti gocaraggahaṇatthāya gacchantassa. <bold>Hatthikalabhā</bold>ti mahantā mahantā nāgā. <bold>Hatthicchāpā</bold>ti taruṇapotakā. <bold>Obhaggobhagga</bold>nti nāmetvā nāmetvā ṭhapitaṃ. <bold>Ogāhaṃ otiṇṇassā</bold>ti ogāhitabbattā ogāhanti laddhanāmaṃ udakatitthaṃ otiṇṇassa. <bold>Ogāhā uttiṇṇassā</bold>ti udakatitthato uttiṇṇassa. <bold>Vūpakaṭṭho</bold>ti vūpakaṭṭho hutvā. Idāni yasmā dasabalassa hatthināgena kiccaṃ natthi, sāsane pana taṃsarikkhakaṃ puggalaṃ dassetuṃ idamāhaṭaṃ, tasmā taṃ puggalaṃ dassento <bold>evameva kho</bold>tiādimāha.</paragraph>
    <subhead line="25">10. Tapussasuttavaṇṇanā</subhead>
    <paragraph line="26" number="41"> Dasame <bold>mallesū</bold>ti mallaraṭṭhe. <bold>Idheva tāva tvaṃ, ānanda, hotī</bold>ti idha bhagavā ‘‘tapussagahapatino idha ṭhitena ānandena saddhiṃ kathāsallāpo bhavissati, tatonidānaṃ ahaṃ mahantaṃ dhammapariyāyaṃ desessāmī’’ti ñatvā āha. <bold>Upasaṅkamī</bold>ti so kira bhuttapātarāso ‘‘dasabalassa upaṭṭhānaṃ <pageBreak edition="Pali Text Society" number="4.0204" /> gamissāmī’’ti nikkhamanto dūratova theraṃ disvā yenāyasmā ānando tenupasaṅkami. <bold>Papāto viya khāyati, yadidaṃ nekkhamma</bold>nti yamidaṃ pabbajjāsaṅkhātaṃ nekkhammaṃ, taṃ amhākaṃ mahāpapāto viya ogāhitvā upaṭṭhāti. <bold>Nekkhamme cittaṃ pakkhandatī</bold>ti pabbajjāya cittaṃ ārammaṇavasena pakkhandati, tadeva ārammaṇaṃ katvā <bold>pasīdati,</bold> tadeva <bold>patiṭṭhāti,</bold> paccanīkadhammehi ca <bold>vimuccati. ‘Etaṃ santa’nti passato</bold>ti etaṃ nekkhammaṃ santaṃ vigatadarathapariḷāhanti evaṃ passantānaṃ bhikkhūnaṃ. <bold>Bahunā janena visabhāgo</bold>ti tayidaṃ bahunā mahājanena saddhiṃ bhikkhūnaṃ visabhāgaṃ, asadisanti attho.</paragraph>
    <paragraph line="27"><bold>Kathāpābhata</bold>nti kathāmūlaṃ. <bold>Tassa mayhaṃ, ānanda, nekkhamme cittaṃ na pakkhandatī</bold>ti tassa evaṃ vitakkentassāpi mayhaṃ pabbajjāya cittaṃ na otarati. <bold>‘‘Etaṃ</bold><pageBreak edition="Myanmar" number="3.0283" /><bold>santa’’nti passato</bold>ti ‘‘sādhu <pageBreak edition="Vipassana Research Institut" number="3.0281" /> nekkhamma’’nti parivitakkanavasena ‘‘etaṃ nekkhammaṃ santa’’nti passantassapi. <bold>Anāsevito</bold>ti na āsevito na phassito na sacchikato. <bold>Adhigammā</bold>ti adhigantvā patvā sacchikatvā. <bold>Tamāseveyya</bold>nti taṃ ānisaṃsaṃ seveyyaṃ bhajeyyaṃ. <bold>Yaṃ</bold><pageBreak edition="Pali Text Society" number="4.0205" /><bold>me</bold>ti yena kāraṇena mayhaṃ. <bold>Adhigammā</bold>ti adhigantvā. <bold>Svāssa me hoti ābādho</bold>ti so mayhaṃ ābādhanaṭṭhena ābādho hoti. <bold>Avitakke cittaṃ na pakkhandatī</bold>ti avitakkavicāre dutiyajjhāne ārammaṇavasena cittaṃ na pakkhandati. <bold>Vitakkesū</bold>ti vitakkavicāresu. Sesaṃ sabbattha uttānatthamevāti.</paragraph>
    <centered line="28">Mahāvaggo catuttho.</centered>
  </content>
</document>