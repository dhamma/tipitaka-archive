<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att29.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/(21) 1. karajakayavaggo.xml</archivePath>
<title>(21) 1. Karajakāyavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(21) 1. Karajakāyavaggo</chapter>
<paragraph line="2" number="211">Pañcamassa <pageBreak edition="M" number="3.0340" />paṭhamādīni uttānatthāneva.</paragraph>
<subhead line="3">6. Saṃsappanīyasuttavaṇṇanā</subhead>
<paragraph line="4" number="216">Chaṭṭhe <bold>saṃsappanīyapariyāyaṃ vo, bhikkhave, dhammapariyāya</bold>nti saṃsappanassa kāraṇaṃ desanāsaṅkhātaṃ dhammadesanaṃ. <bold>Saṃsappatī</bold>ti taṃ kammaṃ karonto āsappati parisappati vipphandati. <bold>Jimhā</bold><pageBreak edition="P" number="5.0076" /><bold>gatī</bold>ti tena kammena yaṃ gatiṃ gamissati, sā jimhā hoti. <bold>Jimhupapattī</bold>ti tassa yaṃ <pageBreak edition="V" number="3.0338" />gatiṃ upapajjissati, sāpi jimhāva hoti. <bold>Saṃsappajātikā</bold>ti saṃsappanasabhāvā. <bold>Bhūtā bhūtassa upapatti hotī</bold>ti bhūtasmā sabhāvato vijjamānakammā sattassa nibbatti hoti. <bold>Phassā phusantī</bold>ti vipākaphassā phusanti.</paragraph>
<subhead line="5">7-8. Sañcetanikasuttadvayavaṇṇanā</subhead>
<paragraph line="6" number="217-218">Sattame <bold>sañcetanikāna</bold>nti cetetvā pakappetvā katānaṃ. <bold>Upacitāna</bold>nti citānaṃ vaḍḍhitānaṃ. <bold>Appaṭisaṃveditvā</bold>ti tesaṃ kammānaṃ vipākaṃ avediyitvā. <bold>Byantībhāva</bold>nti vigatantabhāvaṃ tesaṃ kammānaṃ paricchedaparivaṭumatākaraṇaṃ. <bold>Tañca kho diṭṭheva dhamme</bold>ti tañca kho vipākaṃ diṭṭhadhammavedanīyaṃ diṭṭheva dhamme. <bold>Upapajja</bold>nti upapajjavedanīyaṃ anantare attabhāve. <bold>Apare vā pariyāye</bold>ti aparapariyāyavedanīyaṃ pana saṃsārappavatte sati sahassimepi attabhāveti. Iminā idaṃ dasseti ‘‘saṃsārappavatte paṭiladdhavipākārahakamme na vijjati so jagatippadeso, yattha ṭhito mucceyya pāpakammā’’ti. <bold>Tividhā</bold>ti <pageBreak edition="P" number="5.0077" />tippakārā. <bold>Kāyakammantasandosabyāpattī</bold>ti kāyakammantasaṅkhātā vipatti. Iminā nayena sabbapadāni veditabbāni. Aṭṭhame <bold>apaṇṇako maṇī</bold>ti samantato caturasso pāsako.</paragraph>
<subhead line="7">9. Karajakāyasuttavaṇṇanā</subhead>
<paragraph line="8" number="219">Navame <bold>dukkhassā</bold>ti vipākadukkhassa, vaṭṭadukkhasseva vā. Imasmiṃ sutte maṇiopammaṃ natthi. <bold>Evaṃ vigatābhijjho</bold>ti <bold>eva</bold>nti nipātamattaṃ. Yathā vā mettaṃ <pageBreak edition="M" number="3.0341" />bhāventā vigatābhijjhā bhavanti, evaṃ vigatābhijjho. Evamassa vigatābhijjhatādīhi nīvaraṇavikkhambhanaṃ dassetvā idāni akusalanissaraṇāni kathento <bold>mettāsahagatenā</bold>tiādimāha. <bold>Appamāṇa</bold>nti appamāṇasattārammaṇatāya ciṇṇavasitāya vā appamāṇaṃ. <bold>Pamāṇakataṃ kammaṃ</bold>nāma kāmāvacarakammaṃ. <bold>Na taṃ tatrāvatiṭṭhatī</bold>ti taṃ mahogho parittaṃ udakaṃ viya attano okāsaṃ gahetvā ṭhātuṃ na sakkoti, atha kho naṃ oghe parittaṃ udakaṃ viya idameva appamāṇaṃ kammaṃ ajjhottharitvā attano vipākaṃ nibbatteti. <bold>Daharatagge</bold>ti daharakālato paṭṭhāya.</paragraph>
<paragraph line="9"><bold>Nāyaṃ kāyo ādāyagamaniyo</bold>ti imaṃ kāyaṃ gahetvā paralokaṃ gantuṃ nāma na sakkāti attho <pageBreak edition="V" number="3.0339" />. <bold>Cittantaro</bold>ti cittakāraṇo, atha vā citteneva antariko. Ekasseva hi cuticittassa anantarā dutiye paṭisandhicitte devo nāma hoti, nerayiko nāma <pageBreak edition="P" number="5.0078" />hoti, tiracchānagato nāma hoti. Purimanayepi cittena kāraṇabhūtena devo nerayiko vā hotīti attho. <bold>Sabbaṃ taṃ idha vedanīya</bold>nti diṭṭhadhammavedanīyakoṭṭhāsavanetaṃ vuttaṃ. <bold>Na taṃ anugaṃ bhavissatī</bold>ti mettāya upapajjavedanīyabhāvassa upacchinnattā upapajjavedanīyavasena na anugataṃ bhavissati. Idaṃ sotāpannasakadāgāmiariyapuggalānaṃ paccavekkhaṇaṃ veditabbaṃ. <bold>Anāgāmitāyā</bold>ti jhānānāgāmitāya. <bold>Idhapaññassā</bold>ti imasmiṃ sāsane paññā idhapaññā nāma, sāsanacaritāya ariyapaññāya ṭhitassa ariyasāvakassāti attho. <bold>Uttarivimutti</bold>nti arahattaṃ. Dasamaṃ uttānatthamevāti.</paragraph>
<centered line="10">Karajakāyavaggo paṭhamo.</centered>
</body>
</document>