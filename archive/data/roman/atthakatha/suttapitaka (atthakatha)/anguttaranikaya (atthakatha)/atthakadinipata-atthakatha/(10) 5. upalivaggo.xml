<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att24.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/(10) 5. upalivaggo.xml</archivePath>
<titlePath>(10) 5. Upālivaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">(10) 5. Upālivaggo</chapter>
<subhead line="2">1-2. Kāmabhogīsuttādivaṇṇanā</subhead>
<paragraph line="3" number="91-92"> Pañcamassa <pageBreak edition="V" number="3.0327" /><pageBreak edition="M" number="3.0330" /> paṭhame <bold>sāhasenā</bold>ti sāhasiyakammena. Dutiye <bold>bhayānī</bold>ti cittutrāsabhayāni. <bold>Verānī</bold>ti akusalaverapuggalaverāni. <bold>Ariyo cassa ñāyo</bold>ti saha vipassanāya maggo. <bold>Iti imasmiṃ sati idaṃ hotī</bold>ti evaṃ imasmiṃ avijjādike kāraṇe sati idaṃ saṅkhārādikaṃ phalaṃ hoti. <bold>Imassuppādā idaṃ uppajjatī</bold>ti yo yassa sahajātapaccayo hoti, tassa uppādā itaraṃ uppajjati nāma. <bold>Imasmiṃ asatī</bold>ti avijjādike kāraṇe asati saṅkhārādikaṃ phalaṃ na hoti. <bold>Imassa</bold><pageBreak edition="P" number="5.0063" /><bold>nirodhā</bold>ti kāraṇassa appavattiyā phalassa appavatti hoti.</paragraph>
<subhead line="4">3. Kiṃdiṭṭhikasuttavaṇṇanā</subhead>
<paragraph line="5" number="93"> Tatiye <bold>saṇṭhāpesu</bold>nti iriyāpathampi vacanapathampi saṇṭhāpesuṃ. <bold>Appasaddavinītā</bold>ti appasaddena mattabhāṇinā satthārā vinītā. <bold>Paratoghosapaccayā vā</bold>ti parassa vā vacanakāraṇā. <bold>Cetayitā</bold>ti pakappitā. <bold>Maṅkubhūtā</bold>ti domanassappattā nittejā. <bold>Pattakkhandhā</bold>ti patitakkhandhā. <bold>Sahadhammenā</bold>ti sahetukena kāraṇena vacanena.</paragraph>
<subhead line="6">4. Vajjiyamāhitasuttavaṇṇanā</subhead>
<paragraph line="7" number="94"> Catutthe <bold>vajjiyamāhito</bold>ti evaṃnāmako. <bold>Sabbaṃ tapa</bold>nti sabbameva dukkarakārikaṃ. <bold>Sabbaṃ tapassi</bold>nti sabbaṃ tapanissitakaṃ. <bold>Lūkhājīvi</bold>nti dukkarakārikajīvikānuyogaṃ anuyuttaṃ. <bold>Gārayha</bold>nti garahitabbayuttakaṃ. <bold>Pasaṃsiya</bold>nti pasaṃsitabbayuttakaṃ. <bold>Venayiko</bold>ti sayaṃ avinīto aññehi vinetabbo. <bold>Apaññattiko</bold>ti na kiñci paññāpetuṃ sakkoti. Atha vā <bold>venayiko</bold>ti sattavināsako. <bold>Apaññattiko</bold>ti apaccakkhaṃ nibbānaṃ paññāpeti, sayaṃkatādīsu kiñci paññāpetuṃ na sakkoti. <bold>Na so bhagavā venayiko</bold>ti so bhagavā evaṃ yāthāvato ñatvā <pageBreak edition="P" number="5.0064" /> kusalākusalaṃ <pageBreak edition="V" number="3.0328" /> paññāpento na aññena vinetabbo na aññasikkhito. Ye ca dhamme upādāya satto paññāpiyati, tesaṃ paññāpanato na sattavināsako, suvinīto susikkhito sattavināyakoti attho. Tassa ca paññattiyo <pageBreak edition="M" number="3.0331" /> sapaññattiyoyevāti dasseti. <bold>Vimuttiṃ vimuccato akusalā dhammā</bold>ti micchādiṭṭhisaṅkhātaṃ cittassa adhimuttiṃ adhimuccato akusalā dhammā vaḍḍhanti nāma, taṃ sandhāyetaṃ vuttaṃ. Sāsane pana cittassa vimuttisaṅkhāto vimutti kusalānaṃyeva paccayo hoti.</paragraph>
<subhead line="8">5. Uttiyasuttavaṇṇanā</subhead>
<paragraph line="9" number="95"> Pañcame <bold>tuṇhī ahosī</bold>ti sattūpaladdhiyaṃ ṭhatvā apucchaṃ pucchatīti tuṇhī ahosi. <bold>Sabbasāmukkaṃsikaṃ vata me</bold>ti mayā sabbapucchānaṃ uttamapucchaṃ pucchito samaṇo gotamo saṃsādeti no vissajjeti, nūna na visahati na sakkoti vissajjetunti evaṃ pāpikaṃ diṭṭhiṃ mā paṭilabhīti. <bold>Tadassā</bold>ti taṃ evaṃ uppannaṃ diṭṭhigataṃ bhaveyya. <bold>Paccantima</bold>nti yasmā majjhimadese nagarassa uddhāpādīni thirāni vā hontu dubbalāni vā, sabbaso vā pana mā hontu, corāsaṅkā na hoti. Tasmā taṃ aggahetvā ‘‘paccantimaṃ nagara’’nti āha. <bold>Daḷhuddhāpa</bold>nti <pageBreak edition="P" number="5.0065" /> thirapākārapādaṃ. <bold>Daḷhapākāratoraṇa</bold>nti thirapākārañceva thirapiṭṭhisaṅghāṭañca. <bold>Ekadvāra</bold>nti kasmā āha? Bahudvārasmiñhi nagare bahūhi paṇḍitadovārikehi bhavitabbaṃ, ekadvāre ekova vaṭṭati. Tathāgatassa ca paññāya añño sadiso natthi. Tasmā satthu paṇḍitabhāvassa opammatthaṃ ekaṃyeva dovārikaṃ dassetuṃ ‘‘ekadvāra’’nti āha. <bold>Paṇḍito</bold>ti paṇḍiccena samannāgato. <bold>Byatto</bold>ti veyyattiyena samannāgato. <bold>Medhāvī</bold>ti ṭhānuppattiyapaññāsaṅkhātāya medhāya samannāgato. <bold>Anupariyāyapatha</bold>nti anupariyāyanāmakaṃ maggaṃ. <bold>Pākārasandhi</bold>nti dvinnaṃ iṭṭhakānaṃ apagataṭṭhānaṃ. <bold>Pākāravivara</bold>nti pākārassa chinnaṭṭhānaṃ. <bold>Tadevetaṃ pañha</bold>nti taṃyeva ‘‘sassato loko’’tiādinā nayena puṭṭhaṃ ṭhapanīyapañhaṃ punapi pucchi. <bold>Sabbo ca tena loko</bold>ti sattūpaladdhiyaṃyeva ṭhatvā aññenākārena pucchatīti dasseti.</paragraph>
<subhead line="10">6. Kokanudasuttavaṇṇanā</subhead>
<paragraph line="11" number="96"> Chaṭṭhe <bold>pubbāpayamāno</bold>ti pubbasadisāni nirudakāni kurumāno. <bold>Kvettha, āvuso</bold>ti ko <pageBreak edition="V" number="3.0329" /> ettha, āvuso. <bold>Yāvatā, āvuso, diṭṭhī</bold>ti <pageBreak edition="M" number="3.0332" /> yattikā dvāsaṭṭhividhāpi diṭṭhi nāma atthi. <bold>Yāvatā diṭṭhiṭṭhāna</bold>nti ‘‘khandhāpi diṭṭhiṭṭhānaṃ, avijjāpi, phassopi, saññāpi, vitakkopi ayonisomanasikāropi, pāpamittopi <pageBreak edition="P" number="5.0066" />, paratoghosopi diṭṭhiṭṭhāna’’nti evaṃ yattakaṃ aṭṭhavidhampi diṭṭhiṭṭhānaṃ diṭṭhikāraṇaṃ nāma atthi. <bold>Diṭṭhādhiṭṭhāna</bold>nti diṭṭhīnaṃ adhiṭṭhānaṃ, adhiṭhatvā adhibhavitvā pavattāya diṭṭhiyā etaṃ nāmaṃ. <bold>Diṭṭhipariyuṭṭhāna</bold>nti ‘‘katamāni aṭṭhārasa diṭṭhipariyuṭṭhānāni? Yā diṭṭhi diṭṭhigataṃ diṭṭhigahanaṃ diṭṭhikantāraṃ diṭṭhivisūkaṃ diṭṭhivipphanditaṃ diṭṭhisaṃyojanaṃ diṭṭhisallaṃ diṭṭhisambādho diṭṭhipalibodho diṭṭhibandhanaṃ diṭṭhipapāto diṭṭhānusayo diṭṭhisantāpo diṭṭhipariḷāho diṭṭhigantho diṭṭhupādānaṃ diṭṭhābhiniveso diṭṭhiparāmāso. Imāni aṭṭhārasa diṭṭhipariyuṭṭhānānī’’ti evaṃ vuttaṃ diṭṭhipariyuṭṭhānaṃ. <bold>Samuṭṭhāna</bold>nti diṭṭhiṭṭhānasseva vevacanaṃ. Vuttañhetaṃ – ‘‘khandhā paccayo diṭṭhīnaṃ upādāya samuṭṭhānaṭṭhenā’’ti (paṭi. ma. 1.124) sabbaṃ vitthāretabbaṃ. Sotāpattimaggo pana <bold>diṭṭhisamugghāto</bold> nāma sabbadiṭṭhīnaṃ samugghātakattā. <bold>Tamaha</bold>nti taṃ sabbaṃ ahaṃ jānāmi. <bold>Kyāhaṃ vakkhāmī</bold>ti kiṃkāraṇā ahaṃ vakkhāmi.</paragraph>
<subhead line="12">7-8. Āhuneyyasuttādivaṇṇanā</subhead>
<paragraph line="13" number="97-98"> Sattame <bold>sammādiṭṭhiko</bold>ti yāthāvadiṭṭhiko. Aṭṭhame <bold>adhikaraṇasamuppādavūpasamakusalo</bold>ti catunnaṃ adhikaraṇānaṃ mūlaṃ gahetvā vūpasamena samuppādavūpasamakusalo hoti.</paragraph>
<subhead line="14">9. Upālisuttavaṇṇanā</subhead>
<paragraph line="15" number="99"> Navame <pageBreak edition="P" number="5.0067" /><bold>durabhisambhavānī</bold>ti sambhavituṃ dukkhāni dussahāni, na sakkā appesakkhehi ajjhogāhitunti vuttaṃ hoti. <bold>Araññavanapatthānī</bold>ti araññāni ca vanapatthāni ca. Āraññakaṅganipphādanena araññāni, gāmantaṃ atikkamitvā manussānaṃ anupacāraṭṭhānabhāvena vanapatthāni. <bold>Pantānī</bold>ti pariyantāni atidūrāni. <bold>Dukkaraṃ paviveka</bold>nti kāyaviveko dukkaro. <bold>Durabhirama</bold>nti abhiramituṃ na sukaraṃ. <bold>Ekatte</bold>ti ekībhāve. Kiṃ dasseti? Kāyaviveke katepi tattha cittaṃ abhiramāpetuṃ dukkaraṃ. Dvayaṃdvayārāmo hi ayaṃ lokoti. <bold>Haranti maññe</bold>ti haranti viya ghasanti viya. <bold>Mano</bold>ti cittaṃ. <bold>Samādhiṃ alabhamānassā</bold>ti upacārasamādhiṃ vā appanāsamādhiṃ vā alabhantassa <pageBreak edition="M" number="3.0333" />. Kiṃ dasseti? Īdisassa bhikkhuno <pageBreak edition="V" number="3.0330" /> tiṇapaṇṇamigādisaddehi vividhehi ca bhīsanakehi vanāni cittaṃ vikkhipanti maññeti. <bold>Saṃsīdissatī</bold>ti kāmavitakkena saṃsīdissati. <bold>Uplavissatī</bold>ti byāpādavihiṃsāvitakkehi uddhaṃ plavissati.</paragraph>
<paragraph line="16"><bold>Kaṇṇasaṃdhovika</bold>nti kaṇṇe dhovantena kīḷitabbaṃ. <bold>Piṭṭhisaṃdhovika</bold>nti piṭṭhiṃ dhovantena kīḷitabbaṃ. Tattha <pageBreak edition="P" number="5.0068" /> udakaṃ soṇḍāya gahetvā dvīsu kaṇṇesu āsiñcanaṃ kaṇṇasaṃdhovikā nāma, piṭṭhiyaṃ āsiñcanaṃ piṭṭhisaṃdhovikā nāma. <bold>Gādhaṃ vindatī</bold>ti patiṭṭhaṃ labhati. <bold>Ko cāhaṃ ko ca hatthināgo</bold>ti ahaṃ ko, hatthināgo ko, ahampi tiracchānagato, ayampi, mayhampi cattāro pādā, imassapi, nanu ubhopi mayaṃ samasamāti.</paragraph>
<paragraph line="17"><bold>Vaṅkaka</bold>nti kumārakānaṃ kīḷanakaṃ khuddakanaṅgalaṃ. <bold>Ghaṭika</bold>nti dīghadaṇḍakena rassadaṇḍakaṃ paharaṇakīḷaṃ. <bold>Mokkhacika</bold>nti saṃparivattakakīḷaṃ, ākāse daṇḍakaṃ gahetvā bhūmiyaṃ vā sīsaṃ ṭhapetvā heṭṭhupariyabhāvena parivattanakīḷanti vuttaṃ hoti. <bold>Ciṅgulaka</bold>nti tālapaṇṇādīhi kataṃ vātappahārena paribbhamanacakkaṃ. <bold>Pattāḷhakaṃ</bold> vuccati paṇṇanāḷi, tāya vālukādīni minantā kīḷanti. <bold>Rathaka</bold>nti khuddakarathaṃ. <bold>Dhanuka</bold>nti khuddakadhanumeva.</paragraph>
<paragraph line="18"><bold>Idha kho pana vo</bold>ti ettha <bold>vo</bold>ti nipātamattaṃ, idha kho panāti attho. <bold>Iṅgha tvaṃ, upāli, saṅghe viharāhī</bold>ti ettha <bold>iṅghā</bold>ti codanatthe nipāto. Tena theraṃ saṅghamajjhe vihāratthāya codeti, nāssa araññavāsaṃ anujānāti. Kasmā? Araññasenāsane <pageBreak edition="P" number="5.0069" /> vasato kirassa vāsadhurameva pūrissati, na ganthadhuraṃ. Saṅghamajjhe vasanto pana dve dhurāni pūretvā arahattaṃ pāpuṇissati, vinayapiṭake ca pāmokkho bhavissati. Athassāhaṃ parisamajjhe pubbapatthanaṃ pubbābhinīhārañca kathetvā imaṃ bhikkhuṃ vinayadharānaṃ aggaṭṭhāne ṭhapessāmīti imamatthaṃ passamāno satthā therassa araññavāsaṃ nānujānīti. Dasamaṃ uttānatthamevāti.</paragraph>
<centered line="19">Upālivaggo pañcamo.</centered>
<centered line="20">Dutiyapaṇṇāsakaṃ niṭṭhitaṃ.</centered>
<title line="21">3. Tatiyapaṇṇāsakaṃ</title>
</body>
</document>