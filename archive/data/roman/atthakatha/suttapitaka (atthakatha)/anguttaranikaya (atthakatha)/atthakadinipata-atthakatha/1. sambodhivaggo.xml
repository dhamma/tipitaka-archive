<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0404a.att10.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/1. sambodhivaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha</directory>
    <basename>1. sambodhivaggo</basename>
    <titlePath>1. Sambodhivaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">1. Sambodhivaggo</chapter>
    <subhead line="2">1. Sambodhisuttavaṇṇanā</subhead>
    <paragraph line="3" number="1"> Navakanipātassa <pageBreak edition="Vipassana Research Institut" number="3.0255" /><pageBreak edition="Myanmar" number="3.0257" /><pageBreak edition="Pali Text Society" number="4.0162" /> paṭhame <bold>sambodhipakkhikāna</bold>nti catumaggasaṅkhātassa sambodhissa pakkhe bhavānaṃ, upakārakānanti attho. Pāḷiyaṃ āgate nava dhamme sandhāyevaṃ pucchati. <bold>Kā upanisā</bold>ti ko upanissayapaccayo. Abhisallekhantīti <bold>abhisallekhikā</bold>. Samathavipassanācittassa vivaraṇe sappāyā upakārakāti <bold>cetovivaraṇasappāyā</bold>. Appicchataṃ ārabbha pavattā kathā <bold>appicchakathā</bold>. Sesesupi eseva nayo.</paragraph>
    <paragraph line="4"><bold>Asubhā</bold><pageBreak edition="Vipassana Research Institut" number="3.0256" /><bold>bhāvetabbā rāgassa pahānāyā</bold>ti ayamattho sālilāyakopamāya vibhāvetabbo – eko hi puriso asitaṃ gahetvā koṭito paṭṭhāya sālikkhette sāliyo lāyati. Athassa vatiṃ bhinditvā gāvo pavisiṃsu. So asitaṃ ṭhapetvā yaṭṭhiṃ ādāya teneva maggena gāvo nīharitvā vatiṃ pākatikaṃ katvā punapi asitaṃ ādāya sāliyo lāyi. Ettha sālikkhettaṃ viya buddhasāsanaṃ daṭṭhabbaṃ, sālilāyako viya yogāvacaro, asitaṃ viya paññā, lāyanakālo viya vipassanāya kammakaraṇakālo, yaṭṭhi viya asubhakammaṭṭhānaṃ, vati viya saṃvaro, vatiṃ bhinditvā gāvīnaṃ <pageBreak edition="Pali Text Society" number="4.0163" /> pavisanaṃ viya sahasā appaṭisaṅkhāya pamādaṃ ārabbha rāgassa uppajjanaṃ, asitaṃ ṭhapetvā yaṭṭhiṃ ādāya paviṭṭhamaggeneva gāvo nīharitvā vatiṃ paṭipākatikaṃ katvā puna koṭito paṭṭhāya sālilāyanaṃ viya asubhakammaṭṭhānena rāgaṃ vikkhambhetvā puna vipassanāya kammaṃ ārabhanakālo. Imamatthaṃ sandhāya vuttaṃ – ‘‘asubhā bhāvetabbā rāgassa pahānāyā’’ti.</paragraph>
    <paragraph line="5">Tattha <pageBreak edition="Myanmar" number="3.0258" /><bold>rāgassā</bold>ti pañcakāmaguṇikarāgassa. <bold>Mettā</bold>ti mettākammaṭṭhānaṃ. <bold>Byāpādassa pahānāyā</bold>ti vuttanayeneva uppannassa kopassa pajahanatthāya. <bold>Ānāpānassatī</bold>ti soḷasavatthukā ānāpānassati. <bold>Vitakkupacchedāyā</bold>ti vuttanayeneva uppannānaṃ vitakkānaṃ upacchedanatthāya. <bold>Asmimānasamugghātāyā</bold>ti asmīti uppajjanakassa mānassa samugghātatthāya. <bold>Anattasaññā saṇṭhātī</bold>ti aniccalakkhaṇe diṭṭhe anattalakkhaṇaṃ diṭṭhameva hoti. Etesu hi tīsu lakkhaṇesu ekasmiṃ diṭṭhe itaradvayaṃ diṭṭhameva hoti. Tena vuttaṃ – ‘‘aniccasaññino, bhikkhave, anattasaññā saṇṭhātī’’ti. <bold>Diṭṭheva dhamme nibbāna</bold>nti diṭṭheyeva dhamme apaccayaparinibbānañca pāpuṇātīti imasmiṃ sutte vaṭṭavivaṭṭaṃ kathitaṃ.</paragraph>
    <subhead line="6">2. Nissayasuttavaṇṇanā</subhead>
    <paragraph line="7" number="2"> Dutiye <bold>nissayasampanno</bold>ti patiṭṭhāsampanno. <bold>Saddha</bold>nti okappanasaddhaṃ. <bold>Vīriya</bold>nti kāyikacetasikavīriyaṃ. <bold>Yaṃsā</bold>ti yaṃ assa. <bold>Ariyāya</bold><pageBreak edition="Pali Text Society" number="4.0164" /><bold>paññāyā</bold>ti sahavipassanāya maggapaññāya. <bold>Saṅkhāyā</bold>ti jānitvā. <bold>Ekaṃ paṭisevatī</bold>ti sevitabbayuttakaṃ sevati. <bold>Adhivāsetī</bold>ti adhivāsetabbayuttakaṃ adhivāseti. <bold>Parivajjetī</bold>ti parivajjetabbayuttakaṃ parivajjeti. <bold>Vinodetī</bold>ti nīharitabbayuttakaṃ nīharati. <bold>Evaṃ kho bhikkhū</bold>ti evaṃ kho bhikkhu uggahaparipucchāvasena ceva dhammavavatthānavasena <pageBreak edition="Vipassana Research Institut" number="3.0257" /> ca paṭisevitabbādīni suppaṭividdhāni supaccakkhāni katvā paṭisevanto adhivāsento parivajjento vinodento ca bhikkhu nissayasampanno nāma hotīti.</paragraph>
    <subhead line="8">3. Meghiyasuttavaṇṇanā</subhead>
    <paragraph line="9" number="3"> Tatiye <bold>cālikāya</bold>nti evaṃnāmake nagare. Taṃ kira calamaggaṃ nissāya katattā olokentānaṃ calamānaṃ viya upaṭṭhāti, tasmā cālikāti saṅkhaṃ gataṃ. <bold>Cāliyapabbate</bold>ti sopi pabbato sabbasetattā kāḷapakkhuposathe olokentānaṃ calamāno viya upaṭṭhāti, tasmā cāliyapabbatoti vutto. Tattha mahantaṃ vihāraṃ kārayiṃsu. Iti bhagavā taṃ nagaraṃ nissāya cālikāpabbatamahāvihāre viharati. <bold>Jantugāma</bold>nti evaṃnāmakaṃ aparampi tasseva vihārassa gocaragāmaṃ. Jattugāmantipi <pageBreak edition="Myanmar" number="3.0259" /> paṭhanti. <bold>Padhānatthikassā</bold>ti padhānakammikassa. <bold>Padhānāyā</bold>ti samaṇadhammakaraṇatthāya. <bold>Āgamehi tāvā</bold>ti satthā therassa vacanaṃ sutvā upadhārento ‘‘na tāvassa ñāṇaṃ paripakka’’nti ñatvā paṭibāhanto evamāha. <bold>Ekakamhi tāvā</bold>ti idaṃ panassa ‘‘evamayaṃ gantvāpi <pageBreak edition="Pali Text Society" number="4.0165" /> kamme anipphajjamāne nirāsaṅko hutvā pemavasena puna āgacchissatī’’ti cittamaddavajananatthaṃ āha. <bold>Natthi kiñci uttari karaṇīya</bold>nti catūsu saccesu catunnaṃ kiccānaṃ katattā aññaṃ uttari karaṇīyaṃ nāma natthi. <bold>Katassa vā paṭicayo</bold>ti adhigatassa vā puna paṭicayopi natthi. Na hi bhāvitamaggo puna bhāvīyati, na pahīnakilesānaṃ puna pahānaṃ atthi. <bold>Padhānanti kho, meghiya, vadamānaṃ kinti vadeyyāmā</bold>ti ‘‘samaṇadhammaṃ karomī’’ti taṃ vadamānaṃ mayaṃ aññaṃ kiṃ nāma vadeyyāma.</paragraph>
    <paragraph line="10"><bold>Divāvihāraṃ nisīdī</bold>ti divāvihāratthāya nisīdi. Nisīdanto ca yasmiṃ maṅgalasilāpaṭṭe pubbe anupaṭipāṭiyā pañca jātisatāni rājā hutvā uyyānakīḷikaṃ kīḷanto tividhanāṭakaparivāro nisīdi, tasmiṃyeva nisīdi. Athassa nisinnakālato paṭṭhāya samaṇabhāvo jahito viya ahosi, rājavesaṃ gahetvā nāṭakavaraparivuto setacchattassa heṭṭhā mahārahe pallaṅke nisinno viya jāto. Athassa taṃ sampattiṃ assādayato kāmavitakko udapādi. So tasmiṃyeva khaṇe mahāyodhehi gahite dve core ānetvā purato ṭhapite viya addasa. Tesu ekassa vadhaṃ āṇāpanavasenassa byāpādavitakko uppajji, ekassa bandhanaṃ āṇāpanavasena vihiṃsāvitakko. Evaṃ so latājālena rukkho viya madhumakkhikāhi madhughātako viya akusalavitakkehi <pageBreak edition="Vipassana Research Institut" number="3.0258" /><pageBreak edition="Pali Text Society" number="4.0166" /> parikkhitto ahosi. Taṃ sandhāya – <bold>atha kho āyasmato meghiyassā</bold>tiādi vuttaṃ. <bold>Anvāsattā</bold>ti anubaddhā samparivāritā. <bold>Yena bhagavā tenupasaṅkamī</bold>ti evaṃ pāpavitakkehi samparikiṇṇo kammaṭṭhānaṃ sappāyaṃ kātuṃ asakkonto ‘‘idaṃ vata disvā dīghadassī bhagavā paṭisedhesī’’ti sallakkhetvā ‘‘idaṃ kāraṇaṃ dasabalassa ārocessāmī’’ti nisinnāsanato vuṭṭhāya yena bhagavā tenupasaṅkami.</paragraph>
    <subhead line="11">4. Nandakasuttavaṇṇanā</subhead>
    <paragraph line="12" number="4"> Catutthe <pageBreak edition="Myanmar" number="3.0260" /><bold>upaṭṭhānasālāya</bold>nti bhojanasālāyaṃ. <bold>Yenupaṭṭhānasālā</bold>ti satthā nandakattherena madhurassarena āraddhāya dhammadesanāya saddaṃ sutvā, ‘‘ānanda, ko eso upaṭṭhānasālāya madhurassarena dhammaṃ desetī’’ti pucchitvā ‘‘dhammakathikanandakattherassa ajja, bhante, vāro’’ti sutvā ‘‘atimadhuraṃ katvā, ānanda, eso bhikkhu dhammaṃ katheti, mayampi gantvā suṇissāmā’’ti vatvā yenupaṭṭhānasālā tenupasaṅkami. <bold>Bahidvārakoṭṭhake aṭṭhāsī</bold>ti chabbaṇṇarasmiyo cīvaragabbhe paṭicchādetvā aññātakavesena aṭṭhāsi. <bold>Kathāpariyosānaṃ āgamayamāno</bold>ti ‘‘idamavocā’’ti idaṃ kathāvasānaṃ udikkhamāno dhammakathaṃ suṇanto aṭṭhāsiyeva. Athāyasmā ānando nikkhante paṭhame yāme satthu saññaṃ <pageBreak edition="Pali Text Society" number="4.0167" /> adāsi – ‘‘paṭhamayāmo atikkanto, bhante, thokaṃ vissamathā’’ti. Satthā tattheva aṭṭhāsi. Athāyasmā ānando majjhimayāmepi nikkhante, ‘‘bhante, tumhe pakatiyā khattiyasukhumālā, puna buddhasukhumālāti paramasukhumālā, majjhimayāmopi atikkanto, muhuttaṃ vissamathā’’ti āha. Satthā tattheva aṭṭhāsi. Tattha ṭhitakassevassa aruṇaggaṃ paññāyittha. Aruṇuggamanañca therassa ‘‘idamavocā’’ti pāpetvā kathāpariyosānañca dasabalassa chabbaṇṇasarīrasmivissajjanañca ekappahāreneva ahosi. <bold>Aggaḷaṃ ākoṭesī</bold>ti agganakhena dvārakavāṭaṃ ākoṭesi.</paragraph>
    <paragraph line="13"><bold>Sārajjamānarūpo</bold>ti harāyamāno ottappamāno. Domanassasārajjaṃ panassa natthi. <bold>Ettakampi no nappaṭibhāseyyā</bold>ti paṭisambhidāppattassa appaṭibhānaṃ nāma natthi. Ettakampi na katheyyanti dasseti. <bold>Sādhu sādhū</bold>ti therassa dhammadesanaṃ sampahaṃsanto āha. Ayañhettha attho ‘‘sugahitā ca te dhammadesanā sukathitā cā’’ti. <bold>Kulaputtāna</bold>nti ācārakulaputtānañceva jātikulaputtānañca. <bold>Ariyo ca tuṇhibhāvo</bold>ti dutiyajjhānasamāpattiṃ sandhāyevamāha. <bold>Adhipaññādhammavipassanāyā</bold>ti saṅkhārapariggahavipassanāñāṇassa <pageBreak edition="Vipassana Research Institut" number="3.0259" />. <bold>Catuppādako</bold>ti <pageBreak edition="Pali Text Society" number="4.0168" /> assagoṇagadrabhādiko. <bold>Idaṃ vatvā</bold>ti imaṃ catūhaṅgehi samannāgataṃ dhammaṃ kathayitvā. <bold>Vihāraṃ pāvisī</bold>ti gandhakuṭiṃ paviṭṭho.</paragraph>
    <paragraph line="14"><bold>Kālena dhammassavane</bold>ti kāle kāle dhammassavanasmiṃ. <bold>Dhammasākacchāyā</bold>ti pañhakathāya. <bold>Gambhīraṃ atthapada</bold>nti gambhīraṃ guḷhaṃ rahassaṃ atthaṃ. <bold>Paññāyā</bold>ti <pageBreak edition="Myanmar" number="3.0261" /> sahavipassanāya maggapaññāya. Sammasanapaṭivedhapaññāpi uggahaparipucchāpaññāpi vaṭṭatiyeva. <bold>Patto vā pajjati vā</bold>ti arahattaṃ patto vā pāpuṇissati vāti evaṃ guṇasambhāvanāya sambhāveti. <bold>Appattamānasā</bold>ti appattaarahattā, arahattaṃ vā appattaṃ mānasaṃ etesantipi appattamānasā. <bold>Diṭṭhadhammasukhavihāra</bold>nti ettha diṭṭhadhammasukhavihāro lokiyopi vaṭṭati lokuttaropi.</paragraph>
    <subhead line="15">5. Balasuttavaṇṇanā</subhead>
    <paragraph line="16" number="5"> Pañcame avijjākosajjasāvajjaassaddhiyesu akampanato <bold>paññābalā</bold>dīni daṭṭhabbāni. <bold>Akusalasaṅkhātā</bold>ti akusalāti ñātā. Esa nayo sabbattha. <bold>Nālamariyā</bold>ti ariyabhāvaṃ kātuṃ asamatthā, ariyānaṃ vā ananucchavikā. <bold>Vodiṭṭhā</bold>ti suṭṭhu diṭṭhā. <bold>Vocaritā</bold>ti manodvāre samudācārappattā. <bold>Atthikassā</bold>ti dhammadesanāya atthikassa. <bold>Ājīvikābhaya</bold>nti jīvitavuttibhayaṃ. <bold>Asilokabhaya</bold>nti garahābhayaṃ. <bold>Parisāsārajjabhaya</bold>nti parisaṃ patvā sārajjaṃ okkamanabhayaṃ. Imasmiṃ <pageBreak edition="Pali Text Society" number="4.0169" /> sutte vaṭṭavivaṭṭaṃ kathitaṃ.</paragraph>
    <subhead line="17">6. Sevanāsuttavaṇṇanā</subhead>
    <paragraph line="18" number="6"> Chaṭṭhe <bold>jīvitaparikkhārā</bold>ti jīvitasambhārā. <bold>Samudānetabbā</bold>ti samāharitabbā. <bold>Kasirena samudāgacchantī</bold>ti dukkhena uppajjanti. <bold>Rattibhāgaṃ vā divasabhāgaṃ vā</bold>ti ettha rattibhāge ñatvā rattibhāgeyeva pakkamitabbaṃ, rattiṃ caṇḍavāḷādiparipanthe sati aruṇuggamanaṃ āgametabbaṃ. Divasabhāge ñatvā divā pakkamitabbaṃ, divā paripanthe sati sūriyatthaṅgamanaṃ āgametabbaṃ. <bold>Saṅkhāpī</bold>ti sāmaññatthassa bhāvanāpāripūriāgamanaṃ jānitvā. <bold>So puggalo</bold>ti padassa pana ‘‘nānubandhitabbo’’ti iminā sambandho. <bold>Anāpucchā</bold>ti idha pana taṃ puggalaṃ anāpucchā pakkamitabbanti attho. <bold>Api panujjamānenā</bold>ti api nikkaḍḍhiyamānena. Evarūpo hi puggalo sacepi <pageBreak edition="Vipassana Research Institut" number="3.0260" /> dārukalāpasataṃ vā udakaghaṭasataṃ vā vālikāghaṭasataṃ vā daṇḍaṃ āropeti, mā idha vasīti nikkaḍḍhāpeti vā, taṃ khamāpetvāpi yāvajīvaṃ so anubandhitabbova, na vijahitabbo.</paragraph>
    <subhead line="19">7. Sutavāsuttavaṇṇanā</subhead>
    <paragraph line="20" number="7"> Sattame <pageBreak edition="Myanmar" number="3.0262" /><bold>pañca ṭhānāni ajjhācaritu</bold>nti pañca kāraṇāni atikkamituṃ. <bold>Pāṇa</bold>nti antamaso kunthakipillikaṃ. <bold>Adinna</bold>nti antamaso tiṇasalākampi parasantakaṃ. <bold>Theyyasaṅkhāta</bold>nti theyyacittena. <bold>Sannidhikārakaṃ kāme paribhuñjitu</bold>nti sannidhiṃ katvā ṭhapetvā <pageBreak edition="Pali Text Society" number="4.0170" /> vatthukāmakilesakāme paribhuñjituṃ abhabbo. Akappiyaṃ kāmaguṇaṃ sandhāyetaṃ vuttaṃ. <bold>Buddhaṃ paccakkhātu</bold>nti ‘‘na buddho aya’’nti evaṃ paṭikkhipituṃ. <bold>Dhammā</bold>dīsupi eseva nayo. Evaṃ tāva aṭṭhakathāya āgataṃ. Pāḷiyaṃ pana imasmiṃ sutte agatigamanāni kathitāni.</paragraph>
    <subhead line="21">8-10. Sajjhasuttādivaṇṇanā</subhead>
    <paragraph line="22" number="8-10"> Aṭṭhame buddhādīnaṃ paccakkhānaṃ kathitaṃ. Navame puthujjanena saddhiṃ gahitattā ‘‘āhuneyyā’’ti vuttaṃ. Dasame <bold>gotrabhū</bold>ti sotāpattimaggassa anantarapaccayena sikhāpattabalavavipassanācittena samannāgato. Sesaṃ sabbattha uttānatthamevāti.</paragraph>
    <centered line="23">Sambodhavaggo paṭhamo.</centered>
  </content>
</document>