<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att14.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/5. samannavaggo.xml</archivePath>
<titlePath>5. Sāmaññavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">5. Sāmaññavaggo</chapter>
<subhead line="2">1. Sambādhasuttavaṇṇanā</subhead>
<paragraph line="3" number="42"> Pañcamassa paṭhame <bold>udāyī</bold>ti kāḷudāyitthero. <bold>Avidvā</bold>ti aññāsi. <bold>Bhūrimedhaso</bold>ti mahāpañño. <bold>Yo jhānamabujjhī</bold>ti yo jhānaṃ abujjhi. <bold>Paṭilīnanisabho</bold>ti ekībhāvavasena paṭilīno ceva uttamaṭṭhena ca nisabho. <bold>Munī</bold>ti buddhamuni. <bold>Pariyāyenā</bold>ti ekena kāraṇena. Kāmasambādhassa hi abhāvamatteneva paṭhamajjhānaṃ okāsādhigamo nāma, na sabbathā sabbaṃ. <bold>Tatrāpatthi sambādho</bold>ti tasmimpi paṭhamajjhāne sambādho <pageBreak edition="P" number="4.0206" /> paṭipīḷanaṃ atthiyeva. Tatrāpitthītipi pāṭho. <bold>Kiñca tattha sambādho</bold>ti tasmiṃ pana jhāne kiṃ sambādho nāma. <bold>Ayamettha sambādho</bold>ti ayaṃ vitakkavicārānaṃ aniruddhabhāvo sambādho saṃpīḷā nāma. Iminā upāyena sabbavāresu attho veditabbo. <bold>Nippariyāyenā</bold>ti na ekena kāraṇena, atha kho āsavakkhayo nāma sabbasambādhānaṃ pahīnattā sabbena sabbaṃ okāsādhigamo nāmāti.</paragraph>
<subhead line="4">2. Kāyasakkhisuttavaṇṇanā</subhead>
<paragraph line="5" number="43"> Dutiye <pageBreak edition="V" number="3.0282" /><pageBreak edition="M" number="3.0284" /><bold>yathā yathā ca tadāyatana</bold>nti yena yena kāraṇena yena yenākārena taṃ paṭhamajjhānasaṅkhātaṃ āyatanaṃ hoti. <bold>Tathā tathā naṃ kāyena phusitvā viharatī</bold>ti tena tena kāraṇena tena tenākārena taṃ samāpattiṃ sahajātanāmakāyena phusitvā viharati, samāpajjatīti attho. <bold>Kāyasakkhi vutto bhagavatā pariyāyenā</bold>ti yasmā tena nāmākāyena paṭhamajjhānaṃ sacchikataṃ, tasmā iminā pariyāyena kāyasakkhi vutto. <bold>Nippariyāyenā</bold>ti yattakaṃ kāyena sacchikātabbaṃ, sabbassa katattā ayaṃ nippariyāyena kāyasakkhi nāma.</paragraph>
<subhead line="6">3. Paññāvimuttasuttavaṇṇanā</subhead>
<paragraph line="7" number="44"> Tatiye <bold>paññāya ca naṃ pajānātī</bold>ti taṃ paṭhamajjhānavipassanāpaññāya jānāti. Idhāpi pariyāyanippariyāyā purimanayeneva veditabbā. Yathā ca idha, evaṃ ito paresupi.</paragraph>
<subhead line="8">4. Ubhatobhāgavimuttasuttavaṇṇanā</subhead>
<paragraph line="9" number="45"> Catutthaṃ <pageBreak edition="P" number="4.0207" /> ubhayena veditabbaṃ. Ettha ca <bold>ubhatobhāgavimutto</bold>ti ubhatobhāgehi samathavipassanānaṃ paccanīkakilesehi vimutto. Pariyosāne pana samāpattiyā rūpakāyato, ariyamaggena nāmakāyato vimuttoyeva ubhatobhāgavimuttoti veditabbo.</paragraph>
<subhead line="10">5-10. Sandiṭṭhikadhammasuttādivaṇṇanā</subhead>
<paragraph line="11" number="46-51"> Pañcamādīsu <bold>sandiṭṭhiko</bold>ti sayaṃ passitabbako. <bold>Nibbāna</bold>nti kilesanibbānaṃ. <bold>Parinibbāna</bold>nti tasseva vevacanaṃ. <bold>Tadaṅganibbāna</bold>nti paṭhamajjhānādinā tena tena aṅgena nibbānaṃ. <bold>Diṭṭhadhammanibbāna</bold>nti ismiṃyeva attabhāve nibbānaṃ. Sesaṃ sabbattha uttānatthamevāti.</paragraph>
<centered line="12">Sāmaññavaggo pañcamo.</centered>
<centered line="13">Paṭhamapaṇṇāsakaṃ niṭṭhitaṃ.</centered>
<title line="14">2. Dutiyapaṇṇāsakavaṇṇanā</title>
<paragraph line="15" number="52"> Ito <pageBreak edition="M" number="3.0285" /><pageBreak edition="V" number="3.0283" /> paresu <bold>khema</bold>nti nirupaddavaṃ. <bold>Khemappatto</bold>ti khemabhāvaṃ patto. <bold>Sikkhādubbalyānī</bold>ti sikkhāya dubbalabhāvakaraṇāni. Sesaṃ sabbattha uttānatthamevāti.</paragraph>
<centered line="16">Manorathapūraṇiyā aṅguttaranikāya-aṭṭhakathāya</centered>
<centered line="17">Navakanipātassa saṃvaṇṇanā niṭṭhitā.</centered>
<centered line="18"> Namo tassa bhagavato arahato sammāsambuddhassa</centered>
<nikaya line="19">Aṅguttaranikāye</nikaya>
<book line="20">Dasakanipāta-aṭṭhakathā</book>
<title line="21">1. Paṭhamapaṇṇāsakaṃ</title>
</body>
</document>