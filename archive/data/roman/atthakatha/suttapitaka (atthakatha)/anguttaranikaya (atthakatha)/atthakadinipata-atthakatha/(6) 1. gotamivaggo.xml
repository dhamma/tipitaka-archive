<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404a.att5.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/(6) 1. gotamivaggo.xml</archivePath>
    <baseFileName>(6) 1. gotamivaggo</baseFileName>
    <titlePath>(6) 1. Gotamīvaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(6) 1. Gotamīvaggo</chapter>
    <subhead line="2">1. Gotamīsuttavaṇṇanā</subhead>
    <paragraph line="3" number="51"> Chaṭṭhassa <pageBreak edition="Vipassana Research Institut" number="3.0234" /><pageBreak edition="Myanmar" number="3.0235" /><pageBreak edition="Pali Text Society" number="4.0132" /> paṭhame <bold>sakkesu viharatī</bold>ti paṭhamagamanena gantvā viharati. <bold>Mahāpajāpatī</bold>ti puttapajāya ceva dhītupajāya ca mahantattā evaṃladdhanāmā. <bold>Yena bhagavā tenupasaṅkamī</bold>ti bhagavā kapilapuraṃ gantvā paṭhamameva nandaṃ pabbājesi, sattame divase rāhulakumāraṃ. <bold>Cumbaṭakakalahe</bold> (dī. ni. aṭṭha. 2.331; saṃ. ni. aṭṭha. 1.1.37) pana ubhayanagaravāsikesu yuddhatthāya nikkhantesu satthā gantvā te rājāno saññāpetvā <bold>attadaṇḍasuttaṃ</bold> (su. ni. 941 ādayo; mahāni. 170 ādayo) kathesi. Rājāno pasīditvā aḍḍhatiyasate aḍḍhatiyasate kumāre adaṃsu, tāni pañca kumārasatāni satthu santike pabbajiṃsu, atha nesaṃ pajāpatiyo sāsanaṃ pesetvā anabhiratiṃ uppādayiṃsu. Satthā tesaṃ anabhiratiyā uppannabhāvaṃ ñatvā te pañcasate daharabhikkhū kuṇāladahaṃ netvā attano kuṇālakāle nisinnapubbe pāsāṇatale nisīditvā <bold>kuṇālajātakakathāya</bold> (jā. 2.21.kuṇālajātaka) tesaṃ anabhiratiṃ vinodetvā sabbepi te sotāpattiphale patiṭṭhāpesi, puna mahāvanaṃ ānetvā arahattaphaleti. Tesaṃ cittajānanatthaṃ punapi pajāpatiyo sāsanaṃ pahiṇiṃsu. Te ‘‘abhabbā mayaṃ gharāvāsassā’’ti paṭisāsanaṃ pahiṇiṃsu. Tā ‘‘na dāni amhākaṃ gharaṃ gantuṃ yuttaṃ, mahāpajāpatiyā santikaṃ gantvā pabbajjaṃ anujānāpetvā pabbajissāmā’’ti pañcasatāpi mahāpajāpatiṃ upasaṅkamitvā ‘‘ayye, amhākaṃ pabbajjaṃ anujānāpethā’’ti āhaṃsu. Mahāpajāpatī tā itthiyo gahetvā yena bhagavā tenupasaṅkami. Setacchattassa heṭṭhā rañño parinibbutakāle upasaṅkamītipi vadantiyeva.</paragraph>
    <paragraph line="4"><bold>Alaṃ gotami, mā te ruccī</bold>ti kasmā paṭikkhipi, nanu sabbesampi buddhānaṃ catasso parisā <pageBreak edition="Vipassana Research Institut" number="3.0235" /> hontīti? Kāmaṃ honti, kilametvā pana anekavāraṃ yācite anuññātaṃ pabbajjaṃ <pageBreak edition="Pali Text Society" number="4.0133" /> ‘‘dukkhena laddhā’’ti sammā paripālessantīti garuṃ katvā anuññātukāmo paṭikkhipi. <bold>Pakkāmī</bold>ti puna kapilapurameva pāvisi. <bold>Yathābhirantaṃ</bold><pageBreak edition="Myanmar" number="3.0236" /><bold>viharitvā</bold>ti bodhaneyyasattānaṃ upanissayaṃ olokento yathājjhāsayane viharitvā. <bold>Cārikaṃ pakkāmī</bold>ti mahājanasaṅgahaṃ karonto uttamāya buddhasiriyā anopamena buddhavilāsena aturitacārikaṃ pakkāmi.</paragraph>
    <paragraph line="5"><bold>Sambahulāhi sākiyānīhi saddhi</bold>nti antonivesanamhiyeva dasabalaṃ uddissa pabbajjāvesaṃ gahetvā pañcasatā sākiyāniyo pabbajjāvesaṃyeva gāhāpetvā sabbāhipi tāhi sambahulāhi sākiyānīhi saddhiṃ. <bold>Cārikaṃ pakkāmī</bold>ti gamanaṃ abhinīhari. Gamanābhinīharaṇakāle pana tā sukhumālā rājitthiyo padasā gantuṃ na sakkhissantīti sākiyakoliyarājāno sovaṇṇasivikāyo upaṭṭhāpayiṃsu. Tā pana ‘‘yāne āruyha gacchantīti satthari agāravo kato hotī’’ti ekapaṇṇāsayojanikaṃ padasāva paṭipajjiṃsu. Rājānopi purato ca pacchato ca ārakkhaṃ saṃvidahāpetvā taṇḍulasappitelādīnaṃ sakaṭāni pūrāpetvā ‘‘gataṭṭhāne gataṭṭhāne āhāraṃ paṭiyādethā’’ti purise pesayiṃsu. <bold>Sūnehi pādehī</bold>ti tāsañhi sukhumālattā pādesu eko phoṭo uṭṭheti, eko bhijjati. Ubho pādā katakaṭṭhisamparikiṇṇā viya hutvā uddhumātā jātā. Tena vuttaṃ – ‘‘sūnehi pādehī’’ti. <bold>Bahidvārakoṭṭhake</bold>ti dvārakoṭṭhakato bahi. Kasmā panevaṃ <pageBreak edition="Pali Text Society" number="4.0134" /> ṭhitāti? Evaṃ kirassā ahosi – ‘‘ahaṃ tathāgatena ananuññātā sayameva pabbajjāvesaṃ aggahesiṃ, evaṃ gahitabhāvo ca pana me sakalajambudīpe pākaṭo jāto. Sace satthā pabbajjaṃ anujānāti, iccetaṃ kusalaṃ. Sace pana nānujānissati, mahatī garahā bhavissatī’’ti vihāraṃ pavisituṃ asakkontī rodamānāva aṭṭhāsi.</paragraph>
    <paragraph line="6"><bold>Kiṃ nu tvaṃ gotamī</bold>ti kiṃ nu rājakulānaṃ vipatti uppannā, kena tvaṃ kāraṇena evaṃ vivaṇṇabhāvaṃ pattā, sūnehi pādehi…pe… ṭhitāti. <bold>Aññenapi pariyāyenā</bold>ti aññenapi kāraṇena. <bold>Bahukārā, bhante</bold>tiādinā tassā guṇaṃ kathetvā puna pabbajjaṃ yācanto evamāha. Satthāpi ‘‘itthiyo nāma parittapaññā, ekayācitamattena pabbajjāya anuññātāya na mama sāsanaṃ garuṃ katvā gaṇhissantī’’ti tikkhattuṃ paṭikkhipitvā idāni garuṃ katvā gāhāpetukāmatāya <bold>sace, ānanda, mahāpajāpatī gotamī</bold><pageBreak edition="Myanmar" number="3.0237" /><bold>aṭṭha garudhamme paṭiggaṇhāti, sāva’ssā hotu</bold><pageBreak edition="Vipassana Research Institut" number="3.0236" /><bold>upasampadā</bold>tiādimāha. Tattha <bold>sāvassā</bold>ti sā eva assā pabbajjāpi upasampadāpi hotu.</paragraph>
    <paragraph line="7"><bold>Tadahūpasampannassā</bold>ti taṃdivasaṃ upasampannassa. <bold>Abhivādanaṃ paccuṭṭhānaṃ añjalikammaṃ sāmīcikammaṃ kattabba</bold>nti omānātimāne akatvā pañcapatiṭṭhitena abhivādanaṃ, āsanā paccuṭṭhāya paccuggamanavasena paccuṭṭhānaṃ, dasanakhe samodhānetvā añjalikammaṃ, āsanapaññāpanabījanādikaṃ anucchavikakammasaṅkhātaṃ <pageBreak edition="Pali Text Society" number="4.0135" /> sāmīcikammañca katabbaṃ. <bold>Abhikkhuke āvāse</bold>ti yattha vasantiyā anantarāyena ovādatthāya upasaṅkamanaṭṭhāne ovādadāyako ācariyo natthi, ayaṃ abhikkhuko āvāso nāma. Evarūpe āvāse vassaṃ na upagantabbaṃ. <bold>Anvaḍḍhamāsa</bold>nti anuposathikaṃ. <bold>Ovādūpasaṅkamana</bold>nti ovādatthāya upasaṅkamanaṃ. <bold>Diṭṭhenā</bold>ti cakkhunā diṭṭhena. <bold>Sutenā</bold>ti sotena sutena. <bold>Parisaṅkāyā</bold>ti diṭṭhasutavasena parisaṅkitena. <bold>Garudhamma</bold>nti garukaṃ saṅghādisesāpattiṃ. <bold>Pakkhamānatta</bold>nti anūnāni pannarasa divasāni mānattaṃ. <bold>Chasu dhammesū</bold>ti vikālabhojanacchaṭṭhesu sikkhāpadesu. <bold>Sikkhitasikkhāyā</bold>ti ekasikkhampi akhaṇḍaṃ katvā pūritasikkhāya. <bold>Akkositabbo paribhāsitabbo</bold>ti dasannaṃ akkosavatthūnaṃ aññatarena akkosavatthunā na akkositabbo, bhayūpadaṃsanāya yāya kāyaci paribhāsāya na paribhāsitabbo.</paragraph>
    <paragraph line="8"><bold>Ovaṭo bhikkhunīnaṃ bhikkhūsu vacanapatho</bold>ti ovādānusāsanadhammakathāsaṅkhāto vacanapatho bhikkhunīnaṃ bhikkhūsu ovarito pihito, na bhikkhuniyā koci bhikkhu ovaditabbo anusāsitabbo vā ‘‘bhante, porāṇakattherā idaṃ cīvaravattaṃ pūrayiṃsū’’ti evaṃ pana paveṇivasena kathetuṃ vaṭṭati. <bold>Anovaṭo</bold><pageBreak edition="Pali Text Society" number="4.0136" /><bold>bhikkhūnaṃ bhikkhunīsu vacanapatho</bold>ti bhikkhūnaṃ pana bhikkhunīsu vacanapatho anivārito, yathāruci ovadituṃ anusāsituṃ dhammakathaṃ kathetunti ayamettha saṅkhepo, vitthārato panesā garudhammakathā samantapāsādikāya vinayasaṃvaṇṇanāya (pāci. aṭṭha. 148) vuttanayeneva veditabbā.</paragraph>
    <paragraph line="9">Ime pana aṭṭha garudhamme satthu santike uggahetvā therena attano ārociyamāne sutvāva mahāpajāpatiyā tāva mahantaṃ domanassaṃ khaṇena <pageBreak edition="Myanmar" number="3.0238" /> paṭippassambhi, anotattadahato ābhatena sītudakassa ghaṭasatena matthake parisittā viya vigatapariḷāhā attamanā hutvā garudhammapaṭiggahaṇena <pageBreak edition="Vipassana Research Institut" number="3.0237" /> uppannapītipāmojjaṃ āvikarontī <bold>seyyathāpi, bhante</bold>tiādikaṃ udānaṃ udānesi.</paragraph>
    <paragraph line="10"><bold>Kumbhatthenakehī</bold>ti kumbhe dīpaṃ jāletvā tena ālokena paraghare bhaṇḍaṃ vicinitvā thenakacorehi. <bold>Setaṭṭhikā nāma rogajātī</bold>ti eko pāṇako nāḷamajjhagataṃ kaṇḍaṃ vijjhati, yena viddhā kaṇḍā nikkhantampi sālisīsaṃ khīraṃ gahetuṃ na sakkoti. <bold>Mañjiṭṭhikā nāma rogajātī</bold>ti ucchūnaṃ antorattabhāvo.</paragraph>
    <paragraph line="11"><bold>Mahato taḷākassa paṭikacceva āḷi</bold>nti iminā pana etamatthaṃ dasseti – yathā mahato taḷākassa pāḷiyā abaddhāyapi kiñci udakaṃ tiṭṭhateva, paṭhamameva baddhāya pana yaṃ abaddhapaccayā na tiṭṭheyya, tampi tiṭṭheyya, evameva ye ime anuppanne vatthusmiṃ paṭikacceva anatikkamanatthāya garudhammā paññattā, tesu apaññattesu mātugāmassa pabbajitattā pañca vassasatāni saddhammo <pageBreak edition="Pali Text Society" number="4.0137" /> tiṭṭheyya. Paṭikacceva paññattattā pana aparānipi pañca vassasatāni ṭhassatīti evaṃ paṭhamaṃ vuttavassasahassameva ṭhassati. <bold>Vassasahassa</bold>nti cetaṃ paṭisambhidāpabhedappattakhīṇāsavānaṃ vaseneva vuttaṃ, tato pana uttaripi sukkhavipassakakhīṇāsavavasena vassasahassaṃ, anāgāmivasena vassasahassaṃ, sakadāgāmivasena vassasahassaṃ, sotāpannavasena vassasahassanti evaṃ pañcavassasahassāni paṭivedhasaddhammo ṭhassati. Pariyattidhammopi tāniyeva. Na hi pariyattiyā asati paṭivedho atthi, nāpi pariyattiyā sati paṭivedho na hoti. Liṅgaṃ pana pariyattiyā antarahitāyapi ciraṃ pavattissatīti.</paragraph>
    <subhead line="12">2. Ovādasuttavaṇṇanā</subhead>
    <paragraph line="13" number="52"> Dutiye <bold>bahussuto</bold>ti idha sakalassapi buddhavacanassa vasena bahussutabhāvo veditabbo. <bold>Garudhamma</bold>nti kāyasaṃsaggaṃ. Ayamettha saṅkhepo. Bhikkhunovādakavinicchayo pana samantapāsādikāya (pāci. aṭṭha. 144 ādayo) vuttanayeneva veditabbo.</paragraph>
    <subhead line="14">3. Saṃkhittasuttavaṇṇanā</subhead>
    <paragraph line="15" number="53"> Tatiye <pageBreak edition="Myanmar" number="3.0239" /><pageBreak edition="Vipassana Research Institut" number="3.0238" /><bold>sarāgāyā</bold>ti sarāgatthāya. <bold>Virāgāyā</bold>ti virajjanatthāya. <bold>Saṃyogāyā</bold>ti vaṭṭe saṃyogatthāya. <bold>Visaṃyogāyā</bold>ti vaṭṭe visaṃyogabhāvatthāya. <bold>Ācayāyā</bold>ti vaṭṭassa vaḍḍhanatthāya. <bold>No apacayāyā</bold>ti na vaṭṭaviddhaṃsanatthāya. <bold>Dubbharatāyā</bold>ti dupposanatthāya. <bold>No subharatāyā</bold>ti na sukhaposanatthāya. Imasmiṃ sutte paṭhamavārena vaṭṭaṃ kathitaṃ, dutiyavārena vivaṭṭaṃ kathitaṃ. Iminā ca pana ovādena gotamī arahattaṃ pattāti.</paragraph>
    <subhead line="16">4. Dīghajāṇusuttavaṇṇanā</subhead>
    <paragraph line="17" number="54"> Catutthe <bold>byagghapajjā</bold>ti idamassa paveṇi nāma vasena <pageBreak edition="Pali Text Society" number="4.0138" /> ālapanaṃ. Tassa hi pubbapurisā byagghapathe jātāti tasmiṃ kule manussā byagghapajjāti vuccanti. <bold>Issatthenā</bold>ti issāsakammena. <bold>Tatrupāyāyā</bold>ti ‘‘imasmiṃ kāle idaṃ nāma kātuṃ vaṭṭatī’’ti jānane upāyabhūtāya. <bold>Vuddhasīlino</bold>ti vaḍḍhitasīlā vuddhasamācārā. <bold>Āya</bold>nti āgamanaṃ. <bold>Nāccogāḷha</bold>nti nātimahantaṃ. <bold>Nātihīna</bold>nti nātikasiraṃ. <bold>Pariyādāyā</bold>ti gahetvā khepetvā. Tattha yassa vayato diguṇo āyo, tassa vayo āyaṃ pariyādātuṃ na sakkoti.</paragraph>
    <gatha1 line="18">‘‘Catudhā vibhaje bhoge, paṇḍito gharamāvasaṃ;</gatha1>
    <gatha2 line="19">Ekena bhoge bhuñjeyya, dvīhi kammaṃ payojaye;</gatha2>
    <gathalast line="20">Catutthañca nidhāpeyya, āpadāsu bhavissatī’’ti. (dī. ni. 3.265) –</gathalast>
    <unindented line="21">Evaṃ paṭipajjato pana vayo āyaṃ pariyādātuṃ na sakkotiyeva.</unindented>
    <paragraph line="22"><bold>Udumbarakhādīvā</bold>ti yathā udumbarāni khāditukāmena pakke udumbararukkhe cālite ekappahāreneva bahūni phalāni patanti, so khāditabbayuttakāni khāditvā itarāni bahutarāni pahāya gacchati, evamevaṃ yo āyato vayaṃ bahutaraṃ katvā vippakiranto bhoge paribhuñjati, so ‘‘udumbarakhādikaṃvāyaṃ kulaputto bhoge khādatī’’ti vuccati. <bold>Ajeṭṭhamaraṇa</bold>nti <pageBreak edition="Myanmar" number="3.0240" /> anāyakamaraṇaṃ <pageBreak edition="Vipassana Research Institut" number="3.0239" />. <bold>Samaṃ jīvikaṃ kappetī</bold>ti sammā jīvikaṃ kappeti. <bold>Samajīvitā</bold>ti samajīvitāya jīvitā. <bold>Apāyamukhānī</bold>ti <pageBreak edition="Pali Text Society" number="4.0139" /> vināsassa ṭhānāni.</paragraph>
    <paragraph line="23"><bold>Uṭṭhātā kammadheyyesū</bold>ti kammakaraṇaṭṭhānesu uṭṭhānavīriyasampanno. <bold>Vidhānavā</bold>ti vidahanasampanno. <bold>Sotthānaṃ samparāyika</bold>nti sotthibhūtaṃ samparāyikaṃ. <bold>Saccanāmenā</bold>ti buddhattāyeva buddhoti evaṃ avitathanāmena. <bold>Cāgo puññaṃ pavaḍḍhatī</bold>ti cāgo ca sesapuññañca pavaḍḍhati. Imasmiṃ sutte saddhādayo missakā kathitā. Pañcamaṃ uttānameva.</paragraph>
    <subhead line="24">6. Bhayasuttavaṇṇanā</subhead>
    <paragraph line="25" number="56"> Chaṭṭhe <bold>gabbho</bold>ti gabbhavāso. <bold>Diṭṭhadhammikāpī</bold>ti sandiṭṭhikā gabbhavāsasadisā punapi manussagabbhā. <bold>Samparāyikāpī</bold>ti ṭhapetvā manussagabbhe sesagabbhā. <bold>Ubhayaṃ ete kāmā pavuccantī</bold>ti bhayañca dukkhañca, bhayañca rogo ca, bhayañca gaṇḍo ca, bhayañca sallañca, bhayañca saṅgo ca, bhayañca paṅko ca, bhayañca gabbho cāti evaṃ ubhayaṃ ete kāmā pavuccanti. <bold>Sātarūpenā</bold>ti kāmasukhena. <bold>Palipatha</bold>nti vaṭṭapalipathaṃ. <bold>Atikkammā</bold>ti imasmiṃ ṭhāne vipassanaṃ vaḍḍhetvā assa bhikkhuno arahattappattabhāvo gahito. Evarūpaṃ pajaṃ jātijarūpetaṃ tīsu bhavesu phandamānaṃ avekkhatīti sutte vaṭṭaṃ kathetvā gāthāsu vivaṭṭaṃ kathitanti. Sattamaṭṭhamāni <pageBreak edition="Pali Text Society" number="4.0140" /> uttānatthāneva.</paragraph>
    <subhead line="26">9-10. Puggalasuttadvayavaṇṇanā</subhead>
    <paragraph line="27" number="59-60"> Navame <bold>ujubhūto</bold>ti kāyavaṅkādīnaṃ abhāvena ujuko. <bold>Paññāsīlasamāhito</bold>ti paññāya ca sīlena ca samannāgato. <bold>Yajamānāna</bold>nti dānaṃ dadantānaṃ. <bold>Puññapekkhāna</bold>nti puññaṃ olokentānaṃ gavesantānaṃ <pageBreak edition="Myanmar" number="3.0241" />. <bold>Opadhika</bold>nti upadhivipākaṃ, opadhibhūtaṃ ṭhānaṃ appamāṇaṃ. Dasame <bold>samukkaṭṭho</bold>ti ukkaṭṭho uttamo. <bold>Sattāna</bold>nti sabbasattānaṃ. Sesaṃ sabbattha uttānamevāti.</paragraph>
    <centered line="28">Gotamīvaggo chaṭṭho.</centered>
  </content>
</document>