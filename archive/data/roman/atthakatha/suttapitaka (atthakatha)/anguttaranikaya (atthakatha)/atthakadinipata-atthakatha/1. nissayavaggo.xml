<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404a.att31.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/1. nissayavaggo.xml</archivePath>
    <baseFileName>1. nissayavaggo</baseFileName>
    <titlePath>1. Nissayavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">1. Nissayavaggo</chapter>
    <subhead line="2">1-6. Kimatthiyasuttādivaṇṇanā</subhead>
    <paragraph line="3" number="1-6"> Ekādasakanipātassa <pageBreak edition="Myanmar" number="3.0343" /><pageBreak edition="Vipassana Research Institut" number="3.0341" /><pageBreak edition="Pali Text Society" number="5.0079" /> paṭhamādīni heṭṭhā vuttanayāneva. Kevalañcettha ādito pañcasu nibbidāvirāgaṃ dvidhā bhinditvā ekādasaṅgāni katāni. Chaṭṭhe sikkhāpaccakkhānaṃ adhikaṃ.</paragraph>
    <subhead line="4">7-8. Paṭhamasaññāsuttādivaṇṇanā</subhead>
    <paragraph line="5" number="7-8"> Sattame <bold>atthena attho</bold>ti atthena saddhimattho. <bold>Byañjanena byañjana</bold>nti byañjanena saddhiṃ <pageBreak edition="Vipassana Research Institut" number="3.0342" /> byañjanaṃ. <bold>Saṃsandissatī</bold>ti sampavattissati. <bold>Samessatī</bold>ti samānaṃ bhavissati. <bold>Na viggayhissatī</bold>ti na virajjhissati. <bold>Aggapadasmi</bold>nti nibbāne. Aṭṭhame paccavekkhaṇā kathitā.</paragraph>
    <subhead line="6">9. Saddhasuttavaṇṇanā</subhead>
    <paragraph line="7" number="9"> Navame <bold>doṇiyā baddho</bold>ti yavasassadoṇiyā samīpe baddho. <bold>Antaraṃ karitvā</bold>ti abbhantare katvā. <bold>Jhāyatī</bold>ti cinteti. <bold>Pajjhāyatī</bold>ti ito cito ca nānappakārakaṃ jhāyati. <bold>Nijjhāyatī</bold>ti nirantaravasena nibaddhaṃ jhāyati. <bold>Pathavimpi nissāya jhāyatī</bold>ti samāpattiyaṃ sanikantikavasenetaṃ <pageBreak edition="Pali Text Society" number="5.0080" /> vuttaṃ. Samāpattiyañhi sanikantikattā esa khaḷuṅko nāma kato. <bold>Āpā</bold>dīsupi eseva nayo.</paragraph>
    <paragraph line="8"><bold>Kathañca saddha ājānīyajhāyitaṃ hotī</bold>ti kathaṃ kāraṇākāraṇaṃ jānantassa sindhavassa jhāyitaṃ hoti. <bold>Yathā iṇa</bold>ntiādīsu iṇasadisaṃ bandhanasadisaṃ dhanajānisadisaṃ kalisaṅkhātamahāparādhasadisañca katvā attano abhimukhassa patodassa ajjhoharaṇasaṅkhātaṃ patanaṃ vipassatīti attho. <bold>Neva pathaviṃ nissāya jhāyatī</bold>ti samāpattisukhanikantiyā abhāvena pathaviārammaṇāya <pageBreak edition="Myanmar" number="3.0344" /> catukkapañcakajjhānasaññāya na jhāyati, niyantiyā abhāveneva so ājānīyo nāma hotīti. <bold>Jhāyati ca panā</bold>ti nibbānārammaṇāya phalasamāpattiyā jhāyati. <bold>Pathaviyaṃ pathavisaññā vibhūtā hotī</bold>ti pathavārammaṇe uppannā catukkapañcakajjhānasaññā vibhūtā pākaṭā hoti. ‘‘Vibhūtā, bhante, rūpasaññā avibhūtā aṭṭhikasaññā’’ti imasmiñhi sutte samatikkamassa atthitāya vibhūtatā vuttā, idha pana vipassanāvasena aniccadukkhānattato diṭṭhattā vibhūtā nāma jātā. <bold>Āposaññā</bold>dīsupi eseva nayo. Evamettha heṭṭhā viya samāpattivasena samatikkamaṃ avatvā vipassanācāravasena samatikkamo vutto. <bold>Evaṃ jhāyī</bold>ti evaṃ vipassanāpaṭipāṭiyā āgantvā uppāditāya phalasamāpattiyā jhāyanto.</paragraph>
    <subhead line="9">10. Moranivāpasuttavaṇṇanā</subhead>
    <paragraph line="10" number="10"> Dasame <pageBreak edition="Pali Text Society" number="5.0081" /><bold>accantaniṭṭho</bold>ti antaṃ atītattā accantasaṅkhātaṃ avināsadhammaṃ nibbānaṃ niṭṭhā assāti accantaniṭṭho. Iminā nayena sesapadāni veditabbāni. <bold>Janetasmi</bold>nti janitasmiṃ <pageBreak edition="Vipassana Research Institut" number="3.0343" />, pajāyāti attho. <bold>Ye gottapaṭisārino</bold>ti ye janā tasmiṃ gotte paṭisaranti ‘‘ahaṃ gotamo, ahaṃ kassapo’’ti, tesu loke gottapaṭisārīsu khattiyo seṭṭho. <bold>Anumatā mayā</bold>ti mama sabbaññutaññāṇena saddhiṃ saṃsandetvā desitā mayā anuññātā. Sesaṃ sabbattha uttānatthamevāti.</paragraph>
    <centered line="11">Nissayavaggo paṭhamo.</centered>
  </content>
</document>