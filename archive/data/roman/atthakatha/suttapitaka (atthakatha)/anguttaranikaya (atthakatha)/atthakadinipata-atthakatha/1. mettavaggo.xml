<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att0.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/1. mettavaggo.xml</archivePath>
<titlePath>1. Mettāvaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<nikaya line="2">Aṅguttaranikāye</nikaya>
<book line="3">Aṭṭhakanipāta-aṭṭhakathā</book>
<title line="4">1. Paṭhamapaṇṇāsakaṃ</title>
<chapter line="5">1. Mettāvaggo</chapter>
<subhead line="6">1. Mettāsuttavaṇṇanā</subhead>
<paragraph line="7" number="1"> Aṭṭhakanipātassa <pageBreak edition="V" number="3.0193" /><pageBreak edition="M" number="3.0193" /><pageBreak edition="P" number="4.0068" /> paṭhame <bold>āsevitāyā</bold>ti ādarena sevitāya. <bold>Bhāvitāyā</bold>ti vaḍḍhitāya. <bold>Bahulīkatāyā</bold>ti punappunaṃ katāya. <bold>Yānikatāyā</bold>ti yuttayānasadisakatāya. <bold>Vatthukatāyā</bold>ti patiṭṭhānaṭṭhena vatthu viya katāya. <bold>Anuṭṭhitāyā</bold>ti paccupaṭṭhitāya. <bold>Paricitāyā</bold>ti samantato citāya upacitāya. <bold>Susamāraddhāyā</bold>ti suṭṭhu samāraddhāya sukatāya. <bold>Ānisaṃsā</bold>ti guṇā. <bold>Sukhaṃ supatī</bold>tiādīsu yaṃ vattabbaṃ, taṃ ekādasakanipāte vakkhāma.</paragraph>
<paragraph line="8"><bold>Appamāṇa</bold>nti <pageBreak edition="V" number="3.0194" /> pharaṇavasena appamāṇaṃ. <bold>Tanū saṃyojanā honti, passato upadhikkhaya</bold>nti mettāpadaṭṭhānāya vipassanāya anukkamena upadhikkhayasaṅkhātaṃ arahattaṃ pattassa dasa saṃyojanā pahīyantīti attho. Atha vā <bold>tanū saṃyojanā hontī</bold>ti paṭighañceva paṭighasampayuttasaṃyojanā ca tanukā honti. <bold>Passato upadhikkhaya</bold>nti tesaṃyeva kilesūpadhīnaṃ khayasaṅkhātaṃ mettaṃ adhigamavasena passantassa. <bold>Kusalī tena hotī</bold>ti tena mettāyanena kusalo hoti. <bold>Sattasaṇḍa</bold>nti <pageBreak edition="P" number="4.0069" /> sattasaṅkhātena saṇḍena samannāgataṃ, sattabharitanti attho. <bold>Vijetvā</bold>ti adaṇḍena asatthena dhammeneva vijinitvā. <bold>Rājisayo</bold>ti isisadisā dhammikarājāno. <bold>Yajamānā</bold>ti dānāni dadamānā. <bold>Anupariyagā</bold>ti vicariṃsu.</paragraph>
<paragraph line="9"><bold>Assamedha</bold>ntiādīsu porāṇakarājakāle kira sassamedhaṃ, purisamedhaṃ, sammāpāsaṃ, vācāpeyyanti cattāri saṅgahavatthūni ahesuṃ, yehi rājāno <pageBreak edition="M" number="3.0194" /> lokaṃ saṅgaṇhiṃsu. Tattha nipphannasassato dasamabhāgaggahaṇaṃ <bold>sassamedhaṃ</bold> nāma, sassasampādane medhāvitāti attho. Mahāyodhānaṃ chamāsikaṃ bhattavetanānuppadānaṃ <bold>purisamedhaṃ</bold> nāma, purisasaṅgaṇhane medhāvitāti attho. Daliddamanussānaṃ hatthato lekhaṃ gahetvā tīṇi vassāni vinā vaḍḍhiyā sahassadvisahassamattadhanānuppadānaṃ <bold>sammāpāsaṃ</bold> nāma. Tañhi sammā manusse pāseti hadaye bandhitvā viya ṭhapeti, tasmā sammāpāsanti vuccati. ‘‘Tāta, mātulā’’tiādinā nayena pana saṇhavācābhaṇanaṃ <bold>vācāpeyyaṃ</bold> nāma, piyavācāti attho. Evaṃ catūhi saṅgahavatthūhi saṅgahitaṃ raṭṭhaṃ iddhañceva hoti, phītañca, bahuannapānaṃ, khemaṃ, nirabbudaṃ. Manussā mudā modamānā ure putte naccentā apārutagharā viharanti. Idaṃ gharadvāresu aggaḷānaṃ abhāvato <bold>niraggaḷa</bold>nti vuccati. Ayaṃ porāṇikā paveṇi.</paragraph>
<paragraph line="10">Aparabhāge pana okkākarājakāle brāhmaṇā imāni cattāri <pageBreak edition="P" number="4.0070" /> saṅgahavatthūni imañca raṭṭhasampattiṃ parivattetvā uddhaṃmūlakaṃ katvā <bold>assamedhaṃ purisamedha</bold>ntiādike pañca yaññe nāma akaṃsu. Tesu assamettha medhanti vadhentīti <bold>assamedho</bold>. Dvīhi pariyaññehi yajitabbassa ekavīsatiyūpassa ekasmiṃ pacchimadivaseyeva sattanavutipañcapasusataghātabhiṃsanassa ṭhapetvā bhūmiñca purise ca avasesasabbavibhavadakkhiṇassa yaññassetaṃ adhivacanaṃ. Purisamettha medhantīti <bold>purisamedho</bold>. Catūhi pariyaññehi yajitabbassa saddhiṃ bhūmiyā assamedhe vuttavibhavadakkhiṇassa yaññassetaṃ adhivacanaṃ. Sammamettha pāsantīti <bold>sammāpāso</bold>. Divase divase yugacchiggaḷe <pageBreak edition="V" number="3.0195" /> pavesanadaṇḍakasaṅkhātaṃ sammaṃ khipitvā tassa patitokāse vediṃ katvā saṃhārimehi yūpādīhi sarassatīnadiyā nimuggokāsato pabhuti paṭilomaṃ gacchantena yajitabbassa satrayāgassetaṃ adhivacanaṃ. Vājamettha pivantīti <bold>vājapeyyo</bold>. Ekena pariyaññena sattarasahi pasūhi yajitabbassa beluvayūpassa sattarasakadakkhiṇassa yaññassetaṃ adhivacanaṃ. Natthi ettha aggaḷāti <bold>niraggaḷo</bold>. Navahi pariyaññehi yajitabbassa <pageBreak edition="P" number="4.0071" /> saddhiṃ bhūmiyā ca purisehi ca assamedhe vuttavibhavadakkhiṇassa sabbamedhapariyāyanāmassa assamedhavikappassetaṃ adhivacanaṃ.</paragraph>
<paragraph line="11"><bold>Kalampi</bold><pageBreak edition="M" number="3.0195" /><bold>te nānubhavanti soḷasi</bold>nti te sabbepi mahāyāgā ekassa mettācittassa vipākamahantatāya soḷasiṃ kalaṃ na agghanti, soḷasamaṃ bhāgaṃ na pāpuṇantīti attho. <bold>Na jinātī</bold>ti na attanā parassa jāniṃ karoti. <bold>Na jāpaye</bold>ti na parena parassa jāniṃ kāreti. <bold>Mettaṃso</bold>ti mettāyamānacittakoṭṭhāso hutvā. <bold>Sabbabhūtāna</bold>nti sabbasattesu. <bold>Veraṃ tassa na kenacī</bold>ti tassa kenaci saddhiṃ akusalaveraṃ vā puggalaveraṃ vā natthi.</paragraph>
<subhead line="12">2. Paññāsuttavaṇṇanā</subhead>
<paragraph line="13" number="2"> Dutiye <bold>ādibrahmacariyikāyā</bold>ti maggabrahmacariyassa ādibhūtāya. <bold>Paññāyā</bold>ti vipassanāya. <bold>Garuṭṭhāniya</bold>nti gāravuppattipaccayabhūtaṃ garubhāvanīyaṃ. <bold>Tibba</bold>nti bahalaṃ. <bold>Paripucchatī</bold>ti atthapāḷianusandhipubbāparaṃ pucchati. <bold>Paripañhatī</bold>ti pañhaṃ karoti, idañcidañca paṭipucchissāmīti vitakketi. <bold>Dvayenā</bold>ti duvidhena. <bold>Anānākathiko</bold>ti anānattakathiko hoti. <bold>Atiracchānakathiko</bold>ti nānāvidhaṃ tiracchānakathaṃ na katheti. <bold>Ariyaṃ vā tuṇhībhāva</bold>nti ariyatuṇhībhāvo nāma catutthajjhānaṃ, sesakammaṭṭhānamanasikāropi vaṭṭati. <bold>Jānaṃ jānātī</bold>ti jānitabbakaṃ jānāti. <bold>Passaṃ passatī</bold>ti passitabbakaṃ passati. <bold>Piyattāyā</bold>ti <pageBreak edition="P" number="4.0072" /> piyabhāvatthāya. <bold>Garuttāyā</bold>ti garubhāvatthāya. <bold>Bhāvanāyā</bold>ti bhāvanatthāya guṇasambhāvanāya vā. <bold>Sāmaññāyā</bold>ti samaṇadhammatthāya. <bold>Ekībhāvāyā</bold>ti nirantarabhāvatthāya.</paragraph>
<subhead line="14">3-4. Appiyasuttadvayavaṇṇanā</subhead>
<paragraph line="15" number="3-4"> Tatiye <bold>appiyapasaṃsī</bold>ti appiyajanassa pasaṃsako vaṇṇabhāṇī. <bold>Piyagarahī</bold>ti piyajanassa <pageBreak edition="V" number="3.0196" /> nindako garahako. Catutthe <bold>anavaññattikāmo</bold>ti ‘‘aho vata maṃ aññena avajāneyyu’’nti anavajānanakāmo. <bold>Akālaññū</bold>ti kathākālaṃ na jānāti, akāle katheti. <bold>Asucī</bold>ti asucīhi kāyakammādīhi samannāgato.</paragraph>
<subhead line="16">5. Paṭhamalokadhammasuttavaṇṇanā</subhead>
<paragraph line="17" number="5"> Pañcame lokassa dhammāti <bold>lokadhammā</bold>. Etehi muttā nāma natthi, buddhānampi honti. Tenevāha – <bold>lokaṃ anuparivattantī</bold>ti anubandhanti nappajahanti <pageBreak edition="M" number="3.0196" />, lokato na nivattantīti attho. <bold>Loko ca aṭṭha lokadhamme anuparivattatī</bold>ti ayañca loko ete anubandhati na pajahati, tehi dhammehi na nivattatīti attho.</paragraph>
<paragraph line="18"><bold>Lābho alābho</bold>ti lābhe āgate alābho āgatoyevāti veditabbo. <bold>Ayasā</bold>dīsupi eseva nayo. <bold>Avekkhati vipariṇāmadhamme</bold>ti ‘‘vipariṇāmadhammā ime’’ti evaṃ avekkhati. <bold>Vidhūpitā</bold>ti <pageBreak edition="P" number="4.0073" /> vidhamitā viddhaṃsitā. <bold>Padañca ñatvā</bold>ti nibbānapadaṃ jānitvā. <bold>Sammappajānāti bhavassa pāragū</bold>ti bhavassa pāraṃ gato nipphattiṃ matthakaṃ patto, nibbānapadaṃ ñatvāva taṃ pāraṃ gatabhāvaṃ sammappajānātīti. Imasmiṃ sutte vaṭṭavivaṭṭaṃ kathitaṃ.</paragraph>
<subhead line="19">6. Dutiyalokadhammasuttavaṇṇanā</subhead>
<paragraph line="20" number="6"> Chaṭṭhe <bold>ko viseso</bold>ti kiṃ visesakāraṇaṃ. <bold>Ko adhippayāso</bold>ti ko adhikappayogo. <bold>Pariyādāyā</bold>ti gahetvā pariniṭṭhapetvā. Idhāpi vaṭṭavivaṭṭameva kathitaṃ.</paragraph>
<subhead line="21">7. Devadattavipattisuttavaṇṇanā</subhead>
<paragraph line="22" number="7"> Sattame <bold>acirapakkante</bold>ti saṅghaṃ bhinditvā na cirapakkante. <bold>Ārabbhā</bold>ti āgamma paṭicca sandhāya. <bold>Attavipatti</bold>nti attano vipattiṃ vipannākāraṃ. Sesapadesupi eseva nayo. <bold>Abhibhuyyā</bold>ti abhibhavitvā madditvā.</paragraph>
<subhead line="23">8. Uttaravipattisuttavaṇṇanā</subhead>
<paragraph line="24" number="8"> Aṭṭhame <pageBreak edition="V" number="3.0197" /><bold>vaṭajālikāya</bold>nti evaṃnāmake vihāre. So kira vaṭavane niviṭṭhattā vaṭajālikāti saṅkhaṃ gato. <bold>Pāturahosī</bold>ti imamatthaṃ devarañño ārocessāmīti gantvā pākaṭo ahosi. <bold>Ādibrahmacariyako</bold>ti sikkhattayasaṅgahassa sakalasāsanabrahmacariyassa ādibhūto.</paragraph>
<subhead line="25">9. Nandasuttavaṇṇanā</subhead>
<paragraph line="26" number="9"> Navame <bold>kulaputto</bold>ti jātikulaputto. <bold>Balavā</bold>ti thāmasampanno. <bold>Pāsādiko</bold>ti <pageBreak edition="P" number="4.0074" /> rūpasampattiyā pasādajanako. <bold>Tibbarāgo</bold>ti bahalarāgo. <bold>Kimaññatrā</bold>tiādīsu ayamattho – kiṃ aññena kāraṇena <pageBreak edition="M" number="3.0197" /> kathitena, ayaṃ nando indriyesu guttadvāro bhojane mattaññū jāgariyamanuyutto satisampajaññena samannāgato, yehi nando sakkoti paripuṇṇaṃ parisuddhaṃ brahmacariyaṃ carituṃ. Sace imehi kāraṇehi samannāgato nābhavissa, na sakkuṇeyyāti. <bold>Itiha tatthā</bold>ti evaṃ tattha. Imasmiṃ sutte vaṭṭameva kathitaṃ.</paragraph>
<subhead line="27">10. Kāraṇḍavasuttavaṇṇanā</subhead>
<paragraph line="28" number="10"> Dasame <bold>aññenāññaṃ paṭicaratī</bold>ti aññena kāraṇena vacanena vā aññaṃ kāraṇaṃ vacanaṃ vā paṭicchādeti. <bold>Bahiddhā kathaṃ apanāmetī</bold>ti bāhirato aññaṃ āgantukakathaṃ otāreti. <bold>Apaneyyeso</bold>ti apaneyyo nīharitabbo esa. <bold>Samaṇadūsī</bold>ti samaṇadūsako. <bold>Samaṇapalāpo</bold>ti vīhīsu vīhipalāpo viya nissāratāya samaṇesu samaṇapalāpo. <bold>Samaṇakāraṇḍavo</bold>ti samaṇakacavaro. <bold>Bahiddhā nāsentī</bold>ti bahi nīharanti. <bold>Yavakaraṇe</bold>ti yavakhette. <bold>Phuṇamānassā</bold>ti ucce ṭhāne ṭhatvā mahāvāte opuniyamānassa. <bold>Apasammajjantī</bold>ti <pageBreak edition="P" number="4.0075" /> sāradhaññānaṃ ekato dubbaladhaññānaṃ ekato karaṇatthaṃ punappunaṃ apasammajjanti, apasammajjanisaṅkhātena vātaggāhinā suppena vā vatthena vā nīharanti. <bold>Daddara</bold>nti daddarasaddaṃ.</paragraph>
<paragraph line="29"><bold>Saṃvāsāya</bold>nti saṃvāsena ayaṃ. <bold>Vijānāthā</bold>ti jāneyyātha. <bold>Santavāco</bold>ti saṇhavāco. <bold>Janavatī</bold>ti janamajjhe. <bold>Raho karoti karaṇa</bold>nti karaṇaṃ vuccati pāpakammaṃ, taṃ raho paṭicchanno hutvā <pageBreak edition="V" number="3.0198" /> karoti. <bold>Saṃsappī ca musāvādī</bold>ti saṃsappitvā musāvādī, musā bhaṇanto saṃsappati phandatīti attho. Imasmiṃ sutte vaṭṭameva kathetvā gāthāsu vaṭṭavivaṭṭaṃ kathitanti.</paragraph>
<centered line="30">Mettāvaggo paṭhamo.</centered>
</body>
</document>