<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att7.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/(8) 3. yamakavaggo.xml</archivePath>
<titlePath>(8) 3. Yamakavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">(8) 3. Yamakavaggo</chapter>
<subhead line="2">1-2. Saddhāsuttadvayavaṇṇanā</subhead>
<paragraph line="3" number="71-72"> Aṭṭhamassa <pageBreak edition="V" number="3.0250" /> paṭhame <bold>no ca sīlavā</bold>ti na sīlesu paripūrakārī. <bold>Samantapāsādiko</bold>ti samantato pasādajanako. <bold>Sabbākāraparipūro</bold>ti sabbehi samaṇākārehi samaṇadhammakoṭṭhāsehi paripūro. Dutiye <bold>santā</bold>ti paccanīkasantatāya santā. <bold>Vimokkhā</bold>ti paccanīkadhammehi vimuttattā ca vimokkhā.</paragraph>
<subhead line="4">3-9. Maraṇassatisuttadvayādivaṇṇanā</subhead>
<paragraph line="5" number="73-79"> Tatiye <pageBreak edition="M" number="3.0252" /><bold>bhāvetha no</bold>ti bhāvetha nu. <bold>Sāsana</bold>nti anusiṭṭhi. <bold>Āsavānaṃ khayāyā</bold>ti arahattaphalatthāya. Catutthe <bold>patihitāyā</bold>ti paṭipannāya. <bold>So mamassa antarāyo</bold>ti so mama jīvitantarāyopi, puthujjanakālakiriyaṃ karontassa saggantarāyopi maggantarāyopi assa. <bold>Satthakā vā me vātā</bold>ti satthaṃ viya aṅgamaṅgāni kantantīti satthakā. Pañcamādīni vuttanayāneva. Navame <bold>saṃsaggārāmatā</bold>ti pañcavidhe saṃsagge ārāmatā.</paragraph>
<subhead line="6">10. Kusītārambhavatthusuttavaṇṇanā</subhead>
<paragraph line="7" number="80"> Dasame <pageBreak edition="P" number="4.0157" /><bold>kusītavatthūnī</bold>ti kusītassa alasassa vatthūni patiṭṭhā, kosajjakāraṇānīti attho. <bold>Kammaṃ kattabbaṃ hotī</bold>ti cīvaravicāraṇādikammaṃ kattabbaṃ hoti. <bold>Na vīriyaṃ ārabhatī</bold>ti duvidhampi vīriyaṃ nārabhati. <bold>Appattassā</bold>ti jhānavipassanāmaggaphaladhammassa appattassa pattiyā. <bold>Anadhigatassā</bold>ti tasseva anadhigatassa adhigamatthāya. <bold>Asacchikatassā</bold>ti tadeva asacchikatassa sacchikaraṇatthāya. <bold>Idaṃ paṭhama</bold>nti idaṃ ‘‘handāhaṃ nipajjāmī’’ti evaṃ osīdanaṃ paṭhamaṃ kusītavatthu. Iminā nayena sabbattha attho veditabbo. <bold>Māsācitakaṃ maññe</bold>ti ettha pana māsācitaṃ nāma tintamāso. Yathā tintamāso garuko hoti, evaṃ garukoti adhippāyo <pageBreak edition="V" number="3.0251" />. <bold>Gilānā vuṭṭhito hotī</bold>ti gilāno hutvā pacchā vuṭṭhito hoti. <bold>Ārambhavatthūnī</bold>ti vīriyakāraṇāni. Tesampi imināva nayena attho veditabbo. Sesaṃ sabbattha uttānamevāti.</paragraph>
<centered line="8">Yamakavaggo aṭṭhamo.</centered>
</body>
</document>