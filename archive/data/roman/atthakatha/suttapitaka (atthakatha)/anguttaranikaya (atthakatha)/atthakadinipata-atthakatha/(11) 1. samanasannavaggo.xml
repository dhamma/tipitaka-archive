<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att25.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/(11) 1. samanasannavaggo.xml</archivePath>
<title>(11) 1. Samaṇasaññāvaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(11) 1. Samaṇasaññāvaggo</chapter>
<subhead line="2">1. Samaṇasaññāsuttavaṇṇanā</subhead>
<paragraph line="3" number="101">Tatiyassa <pageBreak edition="M" number="3.0334" /><pageBreak edition="V" number="3.0331" />paṭhame <bold>samaṇasaññā</bold>ti samaṇānaṃ uppajjanakasaññā. <bold>Santatakārī</bold>ti nirantarakārī. <bold>Abyāpajjho</bold>ti niddukkho. <bold>Idamatthaṃtissa hotī</bold>ti idamatthaṃ ime paccayāti evamassa jīvitaparikkhāresu hoti, paccavekkhitaparibhogaṃ paribhuñjatīti attho. Dutiyaṃ uttānatthameva.</paragraph>
<subhead line="4">3. Micchattasuttavaṇṇanā</subhead>
<paragraph line="5" number="103">Tatiye <bold>virādhanā hotī</bold>ti saggato maggato ca virajjhanaṃ hoti. <bold>No ārādhanā</bold>ti na sampādanā na paripūrakāritā hoti. <bold>Pahotī</bold>ti pavattati.</paragraph>
<subhead line="6">4-5. Bījasuttādivaṇṇanā</subhead>
<paragraph line="7" number="104-105">Catutthe <bold>yathādiṭṭhi samattaṃ samādinna</bold>nti diṭṭhānurūpena paripuṇṇaṃ samādinnaṃ sakalaṃ gahitaṃ. <bold>Cetanā</bold>ti tīsu dvāresu nibbattitacetanāva gahitā. <bold>Patthanā</bold>ti ‘‘evarūpo siya’’nti evaṃ patthanā. <bold>Paṇidhī</bold>ti <pageBreak edition="P" number="5.0070" />‘‘devo vā bhavissāmi devaññataro vā’’ti cittaṭṭhapanā. <bold>Saṅkhārā</bold>ti sampayuttakasaṅkhārā. Pañcame purecārikaṭṭhena <bold>pubbaṅgamā. Anvadevā</bold>ti taṃ anubandhamānameva.</paragraph>
<subhead line="8">6. Nijjarasuttavaṇṇanā</subhead>
<paragraph line="9" number="106">Chaṭṭhe <pageBreak edition="V" number="3.0332" /><bold>nijjaravatthūnī</bold>ti nijjarakāraṇāni. <bold>Micchādiṭṭhi nijjiṇṇā hotī</bold>ti ayaṃ heṭṭhā vipassanāyapi nijjiṇṇā eva pahīnā. Kasmā puna gahitāti? Asamucchinnattā. Vipassanāya hi kiñcāpi nijjiṇṇā, na pana samucchinnā. Maggo pana uppajjitvā taṃ samucchindati, na puna vuṭṭhātuṃ deti. Tasmā puna gahitā. Evaṃ sabbapadesu yojetabbo. Ettha ca sammāvimuttipaccayā catusaṭṭhi dhammā bhāvanāpāripūriṃ gacchanti. Katame catusaṭṭhi? Sotāpattimaggakkhaṇe adhimokkhaṭṭhena <pageBreak edition="M" number="3.0335" />saddhindriyaṃ paripūrati, paggahaṭṭhena vīriyindriyaṃ, upaṭṭhānaṭṭhena satindriyaṃ, avikkhepaṭṭhena samādhindriyaṃ, dassanaṭṭhena paññindriyaṃ paripūreti, vijānanaṭṭhena manindriyaṃ, abhinandanaṭṭhena somanassindriyaṃ, pavattasantatiādhipateyyaṭṭhena jīvitindriyaṃ paripūrati…pe… arahattaphalakkhaṇe adhimokkhaṭṭhena saddhindriyaṃ…pe… pavattasantatiādhipateyyaṭṭhena jīvitindriyaṃ paripūratīti evaṃ catūsu ca maggesu catūsu ca phalesu aṭṭhaṭṭha hutvā catusaṭṭhi dhammā pāripūriṃ gacchanti.</paragraph>
<subhead line="10">7. Dhovanāsuttavaṇṇanā</subhead>
<paragraph line="11" number="107">Sattame <pageBreak edition="P" number="5.0071" /><bold>dhovana</bold>nti aṭṭhidhovanaṃ. Tasmiñhi janapade manussā ñātake mate na jhāpenti, āvāṭaṃ pana khaṇitvā bhūmiyaṃ nidahanti. Atha nesaṃ pūtibhūtānaṃ aṭṭhīni nīharitvā dhovitvā paṭipāṭiyā ussāpetvā gandhamālehi pūjetvā ṭhapenti. Nakkhatte patte tāni aṭṭhīni gahetvā rodanti paridevanti, tato nakkhattaṃ kīḷanti.</paragraph>
<subhead line="12">8-10. Tikicchakasuttādivaṇṇanā</subhead>
<paragraph line="13" number="108-110">Aṭṭhame <bold>virecana</bold>nti dosanīharaṇabhesajjaṃ. <bold>Virittā hotī</bold>ti nīhaṭā hoti panuditā. Navame <bold>vamana</bold>nti vamanakaraṇabhesajjaṃ. Dasame <bold>niddhamanīyā</bold>ti niddhamitabbā. <bold>Niddhantā</bold>ti niddhamitā.</paragraph>
<subhead line="14">11. Paṭhamaasekhasuttavaṇṇanā</subhead>
<paragraph line="15" number="111">Ekādasame <pageBreak edition="V" number="3.0333" />aṅgaparipūraṇatthaṃ sammādiṭṭhiyeva <bold>sammāñāṇa</bold>nti vuttā. Evamete sabbepi arahattaphaladhammā asekhā, asekhassa pavattattā paccavekkhaṇañāṇampi asekhanti vuttaṃ.</paragraph>
<subhead line="16">12. Dutiyaasekhasuttavaṇṇanā</subhead>
<paragraph line="17" number="112">Dvādasame <bold>asekhiyā</bold>ti asekhāyeva, asekhasantakā vā. Iminā suttena khīṇāsavova kathitoti.</paragraph>
<centered line="18">Samaṇasaññāvaggo paṭhamo.</centered>
</body>
</document>