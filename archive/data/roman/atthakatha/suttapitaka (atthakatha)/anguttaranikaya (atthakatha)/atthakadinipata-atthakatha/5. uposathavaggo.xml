<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404a.att4.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/5. uposathavaggo.xml</archivePath>
    <baseFileName>5. uposathavaggo</baseFileName>
    <titlePath>5. Uposathavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">5. Uposathavaggo</chapter>
    <subhead line="2">4. Vāseṭṭhasuttavaṇṇanā</subhead>
    <paragraph line="3" number="44"> Pañcamassa catutthe <bold>ime cepi, vāseṭṭha, mahāsālā</bold>ti purato ṭhite dve sālarukkhe dassento parikappopamaṃ āha. Idaṃ vuttaṃ hoti – ime tāva mahāsālā acetanā. Sace etepi sacetanā hutvā aṭṭhaṅgasamannāgataṃ uposathaṃ upavaseyyuṃ, etesampi so uposathavāso dīgharattaṃ hitāya sukhāya assa. Bhūte pana vattabbameva natthīti.</paragraph>
    <subhead line="4">6. Anuruddhasuttavaṇṇanā</subhead>
    <paragraph line="5" number="46"> Chaṭṭhe <pageBreak edition="V" number="3.0232" /><bold>yenāyasmā anuruddho</bold>ti tā kira devatā attano sampattiṃ oloketvā ‘‘kiṃ nu kho nissāya ayaṃ sampatti amhehi laddhā’’ti āvajjamānā theraṃ disvā ‘‘mayaṃ <pageBreak edition="P" number="4.0130" /> amhākaṃ ayyassa pubbe cakkavattirajjaṃ karontassa pādaparicārikā hutvā tena dinnovāde ṭhatvā imaṃ sampattiṃ labhimha, gacchāma theraṃ ānetvā imaṃ sampattiṃ anubhavissāmā’’ti divā yenāyasmā anuruddho tenupasaṅkamiṃsu. <bold>Tīsu ṭhānesū</bold>ti tīsu kāraṇesu. <bold>Ṭhānaso paṭilabhāmā</bold>ti khaṇeneva labhāma. <bold>Sara</bold>nti vacanasaddaṃ vā gītasaddaṃ vā ābharaṇasaddaṃ vā. <bold>Pītā assū</bold>tiādīni nīlā tāva jātā, pītā bhavituṃ na sakkhissantītiādinā nayena cintetvā vitakketi. Tāpi ‘‘idāni ayyo amhākaṃ pītabhāvaṃ icchati, idāni lohitabhāva’’nti tādisāva ahesuṃ.</paragraph>
    <paragraph line="6"><bold>Accharaṃ vādesī</bold>ti pāṇitalaṃ vādesi. <bold>Pañcaṅgikassā</bold>ti ātataṃ, vitataṃ, ātatavitataṃ, ghanaṃ, susiranti imehi pañcahi aṅgehi samannāgatassa. Tattha ātataṃ nāma cammapariyonaddhesu bheriādīsu ekatalatūriyaṃ, vitataṃ nāma ubhayatalaṃ, ātatavitataṃ nāma sabbaso <pageBreak edition="M" number="3.0234" /> pariyonaddhaṃ, susiraṃ vaṃsādi, ghanaṃ sammādi. <bold>Suvinītassā</bold>ti ākaḍḍhanasithilakaraṇādīhi samucchitassa. <bold>Suppaṭipatāḷitassā</bold>ti pamāṇe ṭhitabhāvajānanatthaṃ suṭṭhu paṭipatāḷitassa. <bold>Kusalehi susamannāhatassā</bold>ti ye vādetuṃ kusalā chekā, tehi vāditassa. <bold>Vaggū</bold>ti cheko sundaro. <bold>Rajanīyo</bold>ti rañjetuṃ samattho. <bold>Kamanīyo</bold>ti kāmetabbayutto. Khamanīyoti <pageBreak edition="P" number="4.0131" /> vā pāṭho, divasampi suyyamāno khamateva, na nibbindatīti attho. <bold>Madanīyo</bold>ti mānamadapurisamadajanano. <bold>Indriyāni okkhipī</bold>ti ‘‘asāruppaṃ imā devatā karontī’’ti indriyāni heṭṭhā khipi, na akkhīni ummīletvā olokesi. <bold>Na khvayyo anuruddho sādiyatī</bold>ti ‘‘mayaṃ naccāma gāyāma, ayyo pana anuruddho na kho sādiyati, akkhīni ummīletvā na oloketi, kiṃ mayaṃ naccitvā vā gāyitvā vā karissāmā’’ti tattheva antaradhāyiṃsu. <bold>Yena bhagavā tenupasaṅkamī</bold>ti tāsaṃ devatānaṃ ānubhāvaṃ disvā ‘‘katihi nu kho dhammehi samannāgato mātugāmo manāpakāyike devaloke nibbattatī’’ti imamatthaṃ pucchituṃ upasaṅkami.</paragraph>
    <subhead line="7">9-10. Idhalokikasuttadvayavaṇṇanā</subhead>
    <paragraph line="8" number="49-50"> Navame <pageBreak edition="V" number="3.0233" /><bold>ayaṃ’sa loko āraddho hotī</bold>ti ayamassa loko idhaloke karaṇamattāya āraddhattā paripuṇṇattā āraddho hoti paripuṇṇo. <bold>Soḷasākārasampannā</bold>ti sutte vuttehi aṭṭhahi, gāthāsu aṭṭhahīti soḷasahi ākārehi samannāgatā, yāni vā aṭṭhaṅgāni parampi tesu samādapetīti evampi soḷasākārasampannāti eke. Saddhāsīlapaññā panettha missikā kathitā. Dasamaṃ bhikkhusaṅghassa kathitaṃ. Sabbasuttesu pana yaṃ na vuttaṃ, taṃ heṭṭhā āgatanayattā uttānatthamevāti.</paragraph>
    <centered line="9">Uposathavaggo pañcamo.</centered>
    <centered line="10">Paṭhamapaṇṇāsakaṃ niṭṭhitaṃ.</centered>
    <title line="11">2. Dutiyapaṇṇāsakaṃ</title>
  </content>
</document>