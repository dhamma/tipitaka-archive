<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att8.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/(9) 4. sativaggo.xml</archivePath>
<titlePath>(9) 4. Sativaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">(9) 4. Sativaggo</chapter>
<subhead line="2">1-2. Satisampajaññasuttavaṇṇanā</subhead>
<paragraph line="3" number="81-82"> Navamassa paṭhamaṃ heṭṭhā vuttanayameva. Dutiye <bold>saddho</bold>ti duvidhāya saddhāya samannāgato. <bold>No cupasaṅkamitā</bold>ti na upaṭṭhahati. <bold>No</bold><pageBreak edition="M" number="3.0253" /><bold>ca paripucchitā</bold>ti atthānatthaṃ kāraṇākāraṇaṃ paripucchitā na hoti. <bold>Samannāgato</bold>ti <pageBreak edition="P" number="4.0158" /> sāmiatthe paccattaṃ, samannāgatassāti vuttaṃ hoti. <bold>Ekantapaṭibhānā tathāgataṃ dhammadesanā hotī</bold>ti tathāgatassa ekantapaṭibhānā dhammadesanā hoti, ekanteneva paṭibhāti upaṭṭhātīti attho.</paragraph>
<subhead line="4">3. Mūlakasuttavaṇṇanā</subhead>
<paragraph line="5" number="83"> Tatiye <bold>sabbe dhammā</bold>ti pañcakkhandhā. <bold>Chandamūlakā</bold>ti ajjhāsayacchando kattukamyatāchando taṃ mūlaṃ etesanti chandamūlakā. Manasikārato sambhavantīti <bold>manasikārasambhavā</bold>. Phassato samudenti rāsī bhavantīti <bold>phassasamudayā</bold>. Vedanāya samosarantīti <bold>vedanāsamosaraṇā</bold>. Samādhi etesaṃ pamukhoti <bold>samādhippamukhā</bold>. Jeṭṭhakaṭṭhena sati adhipati etesanti <bold>satādhipateyyā,</bold> satijeṭṭhakāti attho. Paññā uttarā etesanti <bold>paññuttarā</bold>. Vimutti eva sāro etesanti <bold>vimuttisārā</bold>. Ettha ca chandamūlakādayo cattāropi lokiyā kathitā, sesā lokiyalokuttaramissakāti.</paragraph>
<subhead line="6">4. Corasuttavaṇṇanā</subhead>
<paragraph line="7" number="84"> Catutthe <pageBreak edition="V" number="3.0252" /><bold>mahācoro</bold>ti rajjantare dubbhituṃ samattho mahācoro. <bold>Pariyāpajjatī</bold>ti pariyādānaṃ gacchati. <bold>Na ciraṭṭhitiko hotī</bold>ti addhānaṃ pālento ṭhātuṃ na sakkoti. <bold>Appaharantassa paharatī</bold>ti attano averine appaharante guṇasampanne ca mahallake ca taruṇadārake ca appaharitabbayuttake paharati. <bold>Anavasesaṃ ādiyatī</bold>ti nissesaṃ gaṇhāti. Byattacorānañhi idaṃ vattaṃ – parassa dvīsu sāṭakesu eko gahetabbo, ekasmiṃ sante dubbalaṃ datvā thiro gahetabbo. Puṭabhattataṇḍulādīsu ekaṃ koṭṭhāsaṃ datvā eko gahetabboti. <bold>Accāsanne kammaṃ karotī</bold>ti gāmanigamarājadhānīnaṃ āsannaṭṭhāne corikakammaṃ karoti. <bold>Na ca nidhānakusalo hotī</bold>ti yaṃ laddhaṃ, taṃ dakkhiṇeyye nidahituṃ cheko na hoti, paralokamaggaṃ na sodheti.</paragraph>
<subhead line="8">5. Samaṇasuttavaṇṇanā</subhead>
<paragraph line="9" number="85"> Pañcame <pageBreak edition="M" number="3.0254" /><pageBreak edition="P" number="4.0159" /><bold>yaṃ samaṇenā</bold>ti yaṃ guṇajātaṃ samaṇena pattabbaṃ. <bold>Vusīmatā</bold>ti brahmacariyavāsaṃvutena. <bold>Mutto mocemi bandhanā</bold>ti ahaṃ sabbabandhanehi mutto hutvā mahājanampi rāgādibandhanato mocemi. <bold>Paramadanto</bold>ti aññena kenaci asikkhāpito acodito sayambhuñāṇena paṭivijjhitvā paramadamathena dantattā paramadanto nāma. <bold>Parinibbuto</bold>ti kilesaparinibbānena parinibbuto.</paragraph>
<subhead line="10">6. Yasasuttavaṇṇanā</subhead>
<paragraph line="11" number="86"> Chaṭṭhe <bold>mā ca mayā yaso</bold>ti yaso ca mayā saddhiṃ mā gañchi. <bold>Akasiralābhī</bold>ti vipulalābhī. <bold>Sīlapaññāṇa</bold>nti sīlañceva ñāṇañca. <bold>Saṅgammā</bold>ti sannipatitvā. <bold>Samāgammā</bold>ti samāgantvā. <bold>Saṅgaṇikavihāra</bold>nti gaṇasaṅgaṇikavihāraṃ. <bold>Na hi nūname</bold>ti na hi nūna ime. <bold>Tathā hi paname</bold>ti tathā hi pana ime. <bold>Aṅgulipatodakehī</bold>ti aṅgulipatodayaṭṭhiṃ katvā vijjhanena. <bold>Sañjagghante</bold>ti mahāhasitaṃ hasante. <bold>Saṃkīḷante</bold>ti keḷiṃ karonte.</paragraph>
<subhead line="12">7. Pattanikujjanasuttavaṇṇanā</subhead>
<paragraph line="13" number="87"> Sattame <pageBreak edition="V" number="3.0253" /><bold>nikkujjeyyā</bold>ti tena dinnassa deyyadhammassa appaṭiggahaṇatthaṃ pattanikkujjanakammavācāya nikujjeyya, na adhomukhaṭhapanena. <bold>Alābhāyā</bold>ti <pageBreak edition="P" number="4.0160" /> catunnaṃ paccayānaṃ alābhatthāya. <bold>Anatthāyā</bold>ti upaddavāya avaḍḍhiyā. <bold>Ukkujjeyyā</bold>ti ukkujjanakammavācāya ukkujjeyya.</paragraph>
<subhead line="14">8. Appasādapavedanīyasuttavaṇṇanā</subhead>
<paragraph line="15" number="88"> Aṭṭhame <bold>appasādaṃ pavedeyyu</bold>nti appasannabhāvaṃ jānāpeyyuṃ. Appasādaṃ pavedentena pana kiṃ kātabbanti? Nisinnāsanato na uṭṭhātabbaṃ na vanditabbaṃ na paccuggamanaṃ kātabbaṃ, na deyyadhammo dātabbo. <bold>Agocare</bold>ti pañcavidhe agocare.</paragraph>
<subhead line="16">9. Paṭisāraṇīyasuttavaṇṇanā</subhead>
<paragraph line="17" number="89"> Navame <pageBreak edition="M" number="3.0255" /><bold>dhammikañca gihipaṭissava</bold>nti ‘‘imaṃ temāsaṃ idheva vasitabba’’nti vutto ‘‘evaṃ hotū’’tiādinā nayena paṭissavaṃ. <bold>Na saccāpetī</bold>ti vuttaṃ na saccaṃ karoti visaṃvādeti.</paragraph>
<subhead line="18">10. Sammāvattanasuttavaṇṇanā</subhead>
<paragraph line="19" number="90"> Dasame <bold>paccekaṭṭhāne</bold>ti adhipatiṭṭhāne jeṭṭhakaṭṭhāne. Tañhi jeṭṭhakaṃ katvā kiñci saṅghakammaṃ kātuṃ na labhati. <bold>Na ca tena mūlena vuṭṭhāpetabbo</bold>ti taṃ mūlaṃ katvā abbhānakammaṃ kātuṃ na labhati. Sesaṃ sabbattha uttānamevāti.</paragraph>
<centered line="20">Sativaggo navamo.</centered>
</body>
</document>