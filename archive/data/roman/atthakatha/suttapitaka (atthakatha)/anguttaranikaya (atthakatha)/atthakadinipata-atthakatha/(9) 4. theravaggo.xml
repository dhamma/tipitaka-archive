<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0404a.att23.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/(9) 4. theravaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha</directory>
    <basename>(9) 4. theravaggo</basename>
    <titlePath>(9) 4. Theravaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(9) 4. Theravaggo</chapter>
    <subhead line="2">1-3. Vāhanasuttādivaṇṇanā</subhead>
    <paragraph line="3" number="81-83"> Catutthassa <pageBreak edition="Vipassana Research Institut" number="3.0322" /><pageBreak edition="Myanmar" number="3.0325" /><pageBreak edition="Pali Text Society" number="5.0055" /> paṭhame <bold>vimariyādīkatenā</bold>ti kilesamariyādaṃ bhinditvā vimariyādaṃ katena. Dutiyaṃ uttānatthameva. Tatiye <bold>no ca payirupāsitā</bold>ti na upaṭṭhāti.</paragraph>
    <subhead line="4">4. Byākaraṇasuttavaṇṇanā</subhead>
    <paragraph line="5" number="84"> Catutthe <bold>jhāyī samāpattikusalo</bold>ti jhānehi ca sampanno samāpattiyañca cheko. <bold>Irīṇa</bold>nti tucchabhāvaṃ. <bold>Vicina</bold>nti guṇavicinataṃ nigguṇabhāvaṃ. Atha vā irīṇasaṅkhātaṃ araññaṃ vicinasaṅkhātaṃ mahāgahanañca āpanno viya hoti. <bold>Anaya</bold>nti avaḍḍhiṃ. <bold>Byasana</bold>nti vināsaṃ. <bold>Anayabyasana</bold>nti avaḍḍhivināsaṃ. <bold>Kiṃ nu kho</bold>ti kena kāraṇena.</paragraph>
    <subhead line="6">5-6. Katthīsuttādivaṇṇanā</subhead>
    <paragraph line="7" number="85-86"> Pañcame <bold>katthī hoti vikatthī</bold>ti katthanasīlo hoti vikatthanasīlo, vivaṭaṃ katvā katheti. <bold>Na santatakārī</bold>ti na satatakārī. Chaṭṭhe <bold>adhimāniko</bold>ti anadhigate adhigatamānena samannāgato. <bold>Adhimānasacco</bold>ti adhigatamānameva saccato vadati.</paragraph>
    <subhead line="8">7. Nappiyasuttavaṇṇanā</subhead>
    <paragraph line="9" number="87"> Sattame <bold>adhikaraṇiko hotī</bold>ti adhikaraṇakārako hoti. <bold>Na piyatāyā</bold>ti na piyabhāvāya. <bold>Na garutāyā</bold>ti na garubhāvāya. <bold>Na</bold><pageBreak edition="Pali Text Society" number="5.0056" /><bold>sāmaññāyā</bold>ti na samaṇadhammabhāvāya. <bold>Na ekībhāvāyā</bold>ti na nirantarabhāvāya. <bold>Dhammānaṃ na nisāmakajātiko</bold>ti navannaṃ lokuttaradhammānaṃ na nisāmanasabhāvo na upadhāraṇasabhāvo. <bold>Na paṭisallāno</bold>ti na paṭisallīno. <bold>Sāṭheyyānī</bold>ti saṭhabhāvo. <bold>Kūṭeyyānī</bold>ti kūṭabhāvo. <bold>Jimheyyānī</bold>ti na ujubhāvā. <bold>Vaṅkeyyānī</bold>ti vaṅkabhāvā.</paragraph>
    <subhead line="10">8. Akkosakasuttavaṇṇanā</subhead>
    <paragraph line="11" number="88"> Aṭṭhame <pageBreak edition="Myanmar" number="3.0326" /><pageBreak edition="Vipassana Research Institut" number="3.0323" /><bold>akkosakaparibhāsako ariyūpavādī sabrahmacārina</bold>nti ettha sabrahmacāripadaṃ akkosakaparibhāsakapadehi yojetabbaṃ ‘‘akkosako sabrahmacārīnaṃ, paribhāsako sabrahmacārīna’’nti. Ariyānaṃ pana guṇe chindissāmīti antimavatthunā upavadanto ariyūpavādī nāma hoti. <bold>Saddhammassa na vodāyantī</bold>ti sikkhāttayasaṅkhātā sāsanasaddhammā assa vodānaṃ na gacchanti. <bold>Rogātaṅka</bold>nti ettha rogova kicchājīvitabhāvakaraṇena ātaṅkoti veditabbo.</paragraph>
    <subhead line="12">9. Kokālikasuttavaṇṇanā</subhead>
    <paragraph line="13" number="89"> Navame <bold>kokāliko bhikkhu yena bhagavā tenupasaṅkamī</bold>ti koyaṃ kokāliko, kasmā ca upasaṅkami? Ayaṃ kira kokālikaraṭṭhe kokālikanagare kokālikaseṭṭhissa putto pabbajitvā pitarā kārite vihāre vasati cūḷakokālikoti nāmena, na pana devadattassa sisso. So hi brāhmaṇaputto <pageBreak edition="Pali Text Society" number="5.0057" /> mahākokāliko nāma. Bhagavati pana sāvatthiyaṃ viharante dve aggasāvakā pañcamattehi bhikkhusatehi saddhiṃ janapadacārikaṃ caramānā upakaṭṭhāya vassūpanāyikāya vivekavāsaṃ vasitukāmā te bhikkhū uyyojetvā attano pattacīvaramādāya tasmiṃ janapade taṃ nagaraṃ patvā vihāraṃ agamiṃsu. Tattha nesaṃ kokāliko vattaṃ akāsi. Tepi tena saddhiṃ sammoditvā, ‘‘āvuso, mayaṃ idha temāsaṃ vasissāma, mā no kassaci ārocesī’’ti paṭiññaṃ gahetvā vasiṃsu. Vasitvā pavāraṇādivase pavāretvā ‘‘gacchāma mayaṃ, āvuso’’ti kokālikaṃ āpucchiṃsu. Kokāliko ‘‘ajja, āvuso, ekadivasaṃ vasitvā sve gamissathā’’ti vatvā dutiyadivase nagaraṃ pavisitvā manusse āmantesi – ‘‘āvuso, tumhe dve aggasāvake idha āgantvā vasamānepi na jānātha, na te koci paccayenapi nimantetī’’ti. Nagaravāsino ‘‘kahaṃ, bhante, therā, kasmā no nārocayitthā’’ti? Kiṃ, āvuso, ārocitena, kiṃ na passatha dve bhikkhū therāsane nisīdante, ete aggasāvakāti. Te khippaṃ sannipatitvā sappiphāṇitādīni ceva cīvaradussāni ca saṃhariṃsu.</paragraph>
    <paragraph line="14">Kokāliko <pageBreak edition="Myanmar" number="3.0327" /> cintesi – ‘‘paramappicchā aggasāvakā payuttavācāya uppannalābhaṃ na sādiyissanti, asādiyantā ‘āvāsikassa dethā’ti vakkhantī’’ti taṃ lābhaṃ gāhāpetvā therānaṃ <pageBreak edition="Vipassana Research Institut" number="3.0324" /> santikaṃ agamāsi. Therā disvāva ‘‘ime paccayā neva amhākaṃ, na kokālikassa kappantī’’ti paṭikkhipitvā pakkamiṃsu. Kokāliko ‘‘kathañhi nāma sayaṃ aggaṇhantā mayhampi adāpetvā pakkamissantī’’ti āghātaṃ uppādesi <pageBreak edition="Pali Text Society" number="5.0058" />. Tepi bhagavato santikaṃ gantvā bhagavantaṃ vanditvā puna attano parisaṃ ādāya janapadacārikaṃ carantā anupubbena tasmiṃ raṭṭhe tameva nagaraṃ paccāgamiṃsu. Nāgarā there sañjānitvā saha parikkhārehi dānaṃ sajjetvā nagaramajjhe maṇḍapaṃ katvā dānaṃ adaṃsu, therānañca parikkhāre upanāmesuṃ. Therā bhikkhusaṅghassa niyyādayiṃsu. Taṃ disvā kokāliko cintesi – ‘‘ime pubbe appicchā ahesuṃ, idāni pāpicchā jātā, pubbepi appicchasantuṭṭhapavivittasadisāva maññe’’ti there upasaṅkamitvā, ‘‘āvuso, tumhe pubbe appicchā viya, idāni pana pāpabhikkhū jātatthā’’ti vatvā ‘‘mūlaṭṭhāneyeva nesaṃ patiṭṭhaṃ bhindissāmī’’ti taramānarūpo nikkhamitvā yena bhagavā tenupasaṅkami. Ayamesa kokāliko, iminā ca kāraṇena upasaṅkamīti veditabbo.</paragraph>
    <paragraph line="15">Bhagavā taṃ turitaturitaṃ āgacchantaṃ disvāva āvajjento aññāsi ‘‘ayaṃ aggasāvake akkositukāmo āgato, sakkā nu kho paṭisedhetu’’nti. Tato ‘‘na sakkā paṭisedhetuṃ, theresu aparajjhitvā āgato, ekaṃsena pana padumaniraye nibbattissatī’’ti disvā ‘‘sāriputtamoggallānepi nāma garahantaṃ sutvā na nisedhetī’’ti vādamocanatthaṃ ariyūpavādassa ca mahāsāvajjabhāvadassanatthaṃ <bold>mā heva</bold>nti tikkhattuṃ paṭisedhesi. Tattha <bold>mā heva</bold>nti mā evaṃ abhaṇi. <bold>Saddhāyiko</bold>ti saddhāya āgamakaro pasādāvaho, saddhātabbavacano vā. <bold>Paccayiko</bold>ti pattiyāyitabbavacano.</paragraph>
    <paragraph line="16"><bold>Pakkāmī</bold>ti <pageBreak edition="Pali Text Society" number="5.0059" /> kammānubhāvena codiyamāno pakkāmi. Okāsakatañhi kammaṃ na sakkā paṭibāhituṃ. <bold>Acirapakkantassā</bold>ti pakkantassa sato nacireneva. <bold>Sabbo kāyo phuṭo ahosī</bold>ti kesaggamattampi okāsaṃ avajjetvā sakalasarīraṃ aṭṭhīni bhinditvā uggatāhi pīḷakāhi ajjhotthaṭaṃ <pageBreak edition="Myanmar" number="3.0328" /> ahosi. Yasmā pana buddhānubhāvena tathārūpaṃ kammaṃ buddhānaṃ sammukhībhāve vipākaṃ dātuṃ na sakkoti, dassanūpacāre vijahitamatte deti, tasmā tassa acirapakkantassa pīḷakā uṭṭhahiṃsu. <bold>Kalāyamattiyo</bold>ti caṇakamattiyo. <bold>Beluvasalāṭukamattiyo</bold>ti taruṇabeluvamattiyo. <bold>Pabhijjiṃsū</bold>ti bhijjiṃsu. Tāsu bhinnāsu sakalasarīraṃ panasapakkaṃ viya ahosi. So pakkena gattena jetavanadvārakoṭṭhake visagilito maccho viya kadalipattesu nipajji. Atha dhammassavanatthaṃ āgatāgatā <pageBreak edition="Vipassana Research Institut" number="3.0325" /> manussā ‘‘dhi kokālika, dhi kokālika, ayuttamakāsi, attanoyeva mukhaṃ nissāya anayabyasanaṃ pattosī’’ti āhaṃsu. Tesaṃ saddaṃ sutvā ārakkhadevatā dhikkāramakaṃsu, ārakkhadevatānaṃ ākāsadevatāti iminā upāyena yāva akaniṭṭhabhavanā ekadhikkāro udapādi.</paragraph>
    <paragraph line="17"><bold>Turū</bold>ti kokālikassa upajjhāyo turutthero nāma anāgāmiphalaṃ vatvā brahmaloke nibbatto. So bhummaṭṭhadevatā ādiṃ katvā ‘‘ayuttaṃ kokālikena kataṃ aggasāvake antimavatthunā abbhācikkhantenā’’ti paramparāya brahmalokasampattaṃ <pageBreak edition="Pali Text Society" number="5.0060" /> taṃ saddaṃ sutvā ‘‘mā mayhaṃ passantasseva varāko nassi, ovadissāmi naṃ theresu cittappasādatthāyā’’ti āgantvā tassa purato aṭṭhāsi. Taṃ sandhāyetaṃ vuttaṃ – ‘‘turū paccekabrahmā’’ti. <bold>Pesalā</bold>ti piyasīlā. <bold>Kosi tvaṃ, āvuso</bold>ti nisinnakova kabarakkhīni ummīletvā evamāha. <bold>Passa yāvañca te idaṃ aparaddha</bold>ti yattakaṃ tayā aparaddhaṃ, attano nalāṭe mahāgaṇḍaṃ apassanto sāsapamattāya pīḷakāya maṃ codetabbaṃ maññasīti āha.</paragraph>
    <paragraph line="18">Atha naṃ ‘‘adiṭṭhippatto ayaṃ kokāliko, gilitaviso viya na kassaci vacanaṃ na karissatī’’ti ñatvā <bold>purisassa hī</bold>tiādimāha. Tattha <bold>kuṭhārī</bold>ti kuṭhārisadisā pharusavācā. <bold>Chindatī</bold>ti kusalamūlasaṅkhāte mūleyeva nikantati. <bold>Nindiya</bold>nti ninditabbaṃ dussīlapuggalaṃ. <bold>Pasaṃsatī</bold>ti uttamatthe sambhāvetvā khīṇāsavoti vadati. <bold>Taṃ vā nindati yo pasaṃsiyo</bold>ti yo vā pasaṃsitabbo khīṇāsavo, taṃ antimavatthunā codento ‘‘dussīlo aya’’nti vadati. <bold>Vicināti mukhena so kali</bold>nti so taṃ aparādhaṃ <pageBreak edition="Myanmar" number="3.0329" /> mukhena vicināti nāma. <bold>Kalinā</bold><pageBreak edition="Pali Text Society" number="5.0061" /><bold>tenā</bold>ti tena aparādhena sukhaṃ na vindati. Nindiyapasaṃsāya hi pasaṃsiyanindāya ca samakova vipāko.</paragraph>
    <paragraph line="19"><bold>Sabbassāpi sahāpi attanā</bold>ti sabbena sakena dhanenapi attanāpi saddhiṃ yo akkhesu dhanaparājayo nāma, ayaṃ appamattako aparādho. <bold>Yo sugatesū</bold>ti yo pana sammaggatesu puggalesu cittaṃ dūseyya, ayaṃ cittapadosova tato kalito mahantataro kali.</paragraph>
    <paragraph line="20">Idāni tassa mahantatarabhāvaṃ dassento <bold>sataṃ sahassāna</bold>ntiādimāha. Tattha <bold>sataṃ sahassāna</bold>nti <pageBreak edition="Vipassana Research Institut" number="3.0326" /> nirabbudagaṇanāya satasahassañca. <bold>Chattiṃsatī</bold>ti aparāni chattiṃsati nirabbudāni. <bold>Pañca cā</bold>ti abbudagaṇanāya pañca abbudāni. <bold>Yamariyagarahī</bold>ti yaṃ ariye garahanto nirayaṃ upapajjati, tattha ettakaṃ āyuppamāṇanti attho.</paragraph>
    <paragraph line="21"><bold>Kālamakāsī</bold>ti upajjhāye pakkante kālaṃ akāsi. <bold>Padumaniraya</bold>nti pāṭiyekko padumanirayo nāma natthi, avīcimahānirayasmiṃyeva pana padumagaṇanāya paccitabbe ekasmiṃ ṭhāne nibbatti.</paragraph>
    <paragraph line="22"><bold>Vīsatikhāriko</bold>ti māgadhakena patthena cattāro patthā, kosalaraṭṭhe eko pattho hoti. Tena patthena cattāro patthā āḷhakaṃ <pageBreak edition="Pali Text Society" number="5.0062" />, cattāri āḷhakāni doṇaṃ, catudoṇā mānikā, catumānikā khārī, tāya khāriyā vīsatikhāriko. <bold>Tilavāho</bold>ti māgadhakānaṃ sukhumatilānaṃ tilasakaṭaṃ. <bold>Abbudo nirayo</bold>ti abbudo nāma pāṭiyekko nirayo natthi, avīcimhiyeva pana abbudagaṇanāya paccitabbaṭṭhānassetaṃ nāmaṃ. <bold>Nirabbudā</bold>dīsupi eseva nayo.</paragraph>
    <paragraph line="23">Vassagaṇanāpi panettha evaṃ veditabbā – yatheva hi sataṃ satasahassāni koṭi hoti, evaṃ sataṃ satasahassakoṭiyo pakoṭi nāma hoti, sataṃ satasahassapakoṭiyo koṭipakoṭi nāma, sataṃ satasahassakoṭipakoṭiyo nahutaṃ, sataṃ satasahassanahutāni ninnahutaṃ, sataṃ satasahassaninnahutāni ekaṃ abbudaṃ, tato vīsatiguṇaṃ nirabbudaṃ, esa nayo sabbatthāti. Dasamaṃ heṭṭhā vuttanayeneva veditabbaṃ. Sesaṃ sabbattha uttānatthamevāti.</paragraph>
    <centered line="24">Theravaggo catuttho.</centered>
  </content>
</document>