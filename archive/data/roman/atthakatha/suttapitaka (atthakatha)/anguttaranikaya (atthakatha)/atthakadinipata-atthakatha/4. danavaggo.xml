<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att3.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/4. danavaggo.xml</archivePath>
<title>4. Dānavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">4. Dānavaggo</chapter>
<subhead line="2">1. Paṭhamadānasuttavaṇṇanā</subhead>
<paragraph line="3" number="31">Catutthassa <pageBreak edition="V" number="3.0227" />paṭhame <bold>āsajja dānaṃ detī</bold>ti patvā dānaṃ deti. Āgataṃ disvā taṃ muhuttaṃyeva nisīdāpetvā sakkāraṃ katvā dānaṃ deti, dassāmīti na kilameti. <bold>Bhayā</bold>ti ‘‘ayaṃ adāyako akārako’’ti garahabhayā, apāyabhayā vā. <bold>Adāsi</bold><pageBreak edition="P" number="4.0123" /><bold>me</bold>ti mayhaṃ pubbe esa idaṃ nāma adāsīti deti. <bold>Dassati me</bold>ti anāgate idaṃ nāma dassatīti deti. <bold>Sāhu dāna</bold>nti dānaṃ nāma sādhu sundaraṃ buddhādīhi paṇḍitehi pasatthanti deti. <bold>Cittālaṅkāracittaparikkhāratthaṃ dānaṃ detī</bold>ti samathavipassanācittassa alaṅkāratthañceva parikkhāratthañca deti. Dānañhi cittaṃ muduṃ karoti. Yena laddho, so ‘‘laddhaṃ me’’ti muducitto hoti. Yena dinnaṃ, sopi ‘‘dinnaṃ mayā’’ti muducitto hoti. Iti ubhinnaṃ cittaṃ muduṃ karoti. Teneva ‘‘adantadamana’’nti vuccati. Yathāha –</paragraph>
<gatha1 line="4">‘‘Adantadamanaṃ <pageBreak edition="M" number="3.0229" />dānaṃ, adānaṃ dantadūsakaṃ;</gatha1>
<gathalast line="5">Dānena piyavācāya, unnamanti namanti cā’’ti.</gathalast>
<paragraph line="6">Imesu pana aṭṭhasu dānesu cittālaṅkāradānameva uttamanti.</paragraph>
<subhead line="7">2. Dutiyadānasuttavaṇṇanā</subhead>
<paragraph line="8" number="32">Dutiye <bold>saddhā</bold>ti yāya saddhāya dānaṃ deti, sā saddhā. <bold>Hiriya</bold>nti yāya hiriyā dānaṃ deti, sāva adhippetā. <bold>Kusalañca dāna</bold>nti anavajjañca dānaṃ. <bold>Diviya</bold>nti divaṅgamaṃ.</paragraph>
<subhead line="9">3. Dānavatthusuttavaṇṇanā</subhead>
<paragraph line="10" number="33">Tatiye <bold>dānavatthūnī</bold>ti dānakāraṇāni. <bold>Chandā dānaṃ detī</bold>ti pemena dānaṃ deti. <bold>Dosā</bold>ti <pageBreak edition="V" number="3.0228" />dosena kuddho hutvā yaṃ atthi, taṃ vegena gaṇhitvā deti. <bold>Mohā</bold>ti mohena mūḷho deti. <bold>Bhayā</bold>ti garahabhayena vā apāyabhayena vā, tassa tasseva vā pana bhayena deti. <bold>Kulavaṃsa</bold>nti kulapaveṇiṃ.</paragraph>
<subhead line="11">4. Khettasuttavaṇṇanā</subhead>
<paragraph line="12" number="34">Catutthe <pageBreak edition="P" number="4.0124" /><bold>na mahapphalaṃ hotī</bold>ti dhaññaphalena mahapphalaṃ na hoti. <bold>Na mahassāda</bold>nti yampissa phalaṃ hoti, tassa assādo na mahā hoti mandassādaṃ na madhuraṃ. <bold>Na phātiseyya</bold>nti seyyāpissa na hoti vuḍḍhi, tassa mahantaṃ vīhithambhasannivesaṃ na hotīti attho. <bold>Unnāmaninnāmī</bold>ti thalaninnavasena visamatalaṃ. Tattha thale udakaṃ na saṇṭhāti, ninne atibahu tiṭṭhati. <bold>Pāsāṇasakkharika</bold>nti pattharitvā ṭhitapiṭṭhipāsāṇehi ca khuddakapāsāṇehi ca sakkharāhi ca samannāgataṃ. <bold>Ūsara</bold>nti ubbhinnaloṇaṃ. <bold>Na ca gambhīrasita</bold>nti thaddhabhūmitāya gambhīrānugataṃ, naṅgalamaggaṃ katvā kasituṃ na sakkā hoti, uttānanaṅgalamaggameva hoti. <bold>Na āyasampanna</bold>nti na udakāgamanasampannaṃ. <bold>Na apāyasampanna</bold>nti pacchābhāge udakaniggamanamaggasampannaṃ na hoti. <bold>Na mātikāsampanna</bold>nti na khuddakamahantīhi udakamātikāhi sampannaṃ hoti <pageBreak edition="M" number="3.0230" />. <bold>Na mariyādasampanna</bold>nti na kedāramariyādāhi sampannaṃ. <bold>Na mahapphala</bold>ntiādīni sabbāni vipākaphalavaseneva veditabbāni.</paragraph>
<paragraph line="13"><bold>Sampanne</bold>ti paripuṇṇe sampattiyutte. <bold>Pavuttā bījasampadā</bold>ti sampannaṃ bījaṃ ropitaṃ. <bold>Deve</bold><pageBreak edition="P" number="4.0125" /><bold>sampādayantamhī</bold>ti deve sammā vassante. <bold>Anītisampadā hotī</bold>ti kīṭakimiādipāṇakaītiyā abhāvo ekā sampadā hoti. <bold>Virūḷhī</bold>ti vaḍḍhi dutiyā sampadā hoti. <bold>Vepulla</bold>nti vipulabhāvo tatiyā sampadā hoti. <bold>Phala</bold>nti paripuṇṇaphalaṃ catutthī sampadā hoti. <bold>Sampannasīlesū</bold>ti paripuṇṇasīlesu. <bold>Bhojanasampadā</bold>ti sampannaṃ vividhabhojanaṃ. <bold>Sampadāna</bold>nti tividhaṃ kusalasampadaṃ. <bold>Upanetī</bold>ti sā bhojanasampadā upanayati. Kasmā? <bold>Sampannañhissa taṃ kataṃ,</bold>yasmāssa taṃ katakammaṃ sampannaṃ paripuṇṇanti attho. <bold>Sampannatthūdhā</bold>ti sampanno atthu idha. <bold>Vijjācaraṇasampanno</bold>ti tīhi vijjāhi ca pañcadasahi caraṇadhammehi ca samannāgato. <bold>Laddhā</bold>ti evarūpo puggalo cittassa sampadaṃ avekallaparipuṇṇabhāvaṃ labhitvā. <bold>Karoti kammasampada</bold>nti paripuṇṇakammaṃ karoti. <bold>Labhati catthasampada</bold>nti atthañca paripuṇṇaṃ labhati. <bold>Diṭṭhisampada</bold>nti vipassanādiṭṭhiṃ. <bold>Maggasampada</bold>nti sotāpattimaggaṃ. <bold>Yāti sampannamānaso</bold>ti paripuṇṇacitto hutvā arahattaṃ <pageBreak edition="V" number="3.0229" />yāti. <bold>Sā hoti sabbasampadā</bold>ti sā sabbadukkhehi vimutti sabbasampadā nāma hotīti.</paragraph>
<subhead line="14">5. Dānūpapattisuttavaṇṇanā</subhead>
<paragraph line="15" number="35">Pañcame <pageBreak edition="P" number="4.0126" /><bold>dānūpapattiyo</bold>ti dānapaccayā upapattiyo. <bold>Dahatī</bold>ti ṭhapeti. <bold>Adhiṭṭhātī</bold>ti tasseva vevacanaṃ. <bold>Bhāvetī</bold>ti vaḍḍheti. <bold>Hīne vimutta</bold>nti hīnesu pañcasu kāmaguṇesu vimuttaṃ. <bold>Uttari abhāvita</bold>nti tato uttarimaggaphalatthāya abhāvitaṃ. <bold>Tatrūpapattiyā saṃvattatī</bold>ti yaṃ ṭhānaṃ patthetvā kusalaṃ kataṃ, tattha nibbattanatthāya saṃvattati. <bold>Vītarāgassā</bold>ti maggena vā samucchinnarāgassa samāpattiyā vā vikkhambhitarāgassa. Dānamatteneva hi brahmaloke nibbattituṃ na sakkā, dānaṃ pana samādhivipassanācittassa alaṅkāraparivāraṃ hoti. Tato dānena muducitto brahmavihāre bhāvetvā brahmaloke nibbattati. Tena vuttaṃ – ‘‘vītarāgassa no sarāgassā’’ti.</paragraph>
<subhead line="16">6. Puññakiriyavatthusuttavaṇṇanā</subhead>
<paragraph line="17" number="36">Chaṭṭhe <pageBreak edition="M" number="3.0231" />puññakiriyāni ca tāni tesaṃ tesaṃ ānisaṃsānaṃ vatthūni cāti <bold>puññakiriyavatthūni</bold>. Dānādīnañhi lakkhaṇe cittaṃ ṭhapetvā ‘‘evarūpaṃ nāma amhehi dānaṃ dātabbaṃ, sīlaṃ rakkhitabbaṃ, bhāvanā bhāvetabbā’’ti sattā puññāni karonti. Dānameva <bold>dānamayaṃ,</bold>dānacetanāsu vā purimacetanāto nipphannā sanniṭṭhāpakacetanā <bold>dānamayaṃ</bold>sīlādīhi sīlamayādīni viya. Sesadvayesupi eseva nayo. <bold>Parittaṃ kataṃ hotī</bold>ti thokaṃ mandaṃ kataṃ hoti. <bold>Nābhisambhotī</bold>ti na nipphajjati. <bold>Akataṃ hotī</bold>ti bhāvanāyayogoyeva anāraddho hotīti attho. <bold>Manussadobhagya</bold>nti <pageBreak edition="P" number="4.0127" />manussesu sampattirahitaṃ pañcavidhaṃ nīcakulaṃ. <bold>Upapajjatī</bold>ti paṭisandhivasena upagacchati, tattha nibbattatīti attho. <bold>Mattaso kata</bold>nti pamāṇena kataṃ, thokaṃ na bahu. <bold>Manussasobhagya</bold>nti manussesu subhagabhāvaṃ tividhakulasampattiṃ. <bold>Adhimatta</bold>nti adhikappamāṇaṃ balavaṃ vā. <bold>Adhigaṇhantī</bold>ti abhibhavitvā gaṇhanti, visiṭṭhatarā jeṭṭhakā hontīti attho.</paragraph>
<subhead line="18">7. Sappurisadānasuttavaṇṇanā</subhead>
<paragraph line="19" number="37">Sattame <pageBreak edition="V" number="3.0230" /><bold>suci</bold>nti parisuddhaṃ vaṇṇasampannaṃ deti. <bold>Paṇīta</bold>nti rasūpapannaṃ. <bold>Kālenā</bold>ti yuttapattakālena. <bold>Kappiya</bold>nti yaṃ kappiyaṃ, taṃ deti. <bold>Viceyya detī</bold>ti ‘‘imassa dinnaṃ mahapphalaṃ bhavissati, imassa na mahapphala’’nti evaṃ paṭiggāhakapariyesanavasena dānaṃ vā paṇidhāyavasena dānaṃ vā vicinitvā deti.</paragraph>
<subhead line="20">8. Sappurisasuttavaṇṇanā</subhead>
<paragraph line="21" number="38">Aṭṭhame <bold>atthāyā</bold>ti atthatthāya. <bold>Hitāya sukhāyā</bold>ti hitatthāya sukhatthāya. <bold>Pubbapetāna</bold>nti paralokagatānaṃ ñātīnaṃ. Imasmiṃ sutte anuppanne buddhe cakkavattirājāno bodhisattā paccekabuddhā labbhanti, buddhakāle buddhā ceva buddhasāvakā ca. Yathāvuttānañhi etesaṃ atthāya hitāya sukhāya saṃvattanti. <bold>Bahunnaṃ</bold><pageBreak edition="P" number="4.0128" /><bold>vata atthāya, sappañño gharamāvasa</bold>nti sappañño ghare vasanto bahūnaṃ vata atthāya hoti. <bold>Pubbe</bold>ti paṭhameva. <bold>Pubbekatamanussara</bold>nti <pageBreak edition="M" number="3.0232" />mātāpitūnaṃ pubbakāraguṇe anussaranto. <bold>Sahadhammenā</bold>ti sakāraṇena paccayapūjanena pūjeti. <bold>Apace brahmacārayo</bold>ti brahmacārino apacayati, nīcavuttitaṃ nesaṃ āpajjati. <bold>Pesalo</bold>ti piyasīlo.</paragraph>
<subhead line="22">9. Abhisandasuttavaṇṇanā</subhead>
<paragraph line="23" number="39">Navame <bold>dānānī</bold>ti cetanādānāni. <bold>Aggaññānī</bold>tiādīnaṃ attho heṭṭhā vuttoyeva.</paragraph>
<subhead line="24">10. Duccaritavipākasuttavaṇṇanā</subhead>
<paragraph line="25" number="40">Dasame <bold>pāṇātipāto</bold>ti pāṇātipātacetanā. <bold>Sabbalahuso</bold>ti sabbalahuko. <bold>Appāyukasaṃvattaniko</bold>ti tena parittakena kammavipākena appāyuko hoti, dinnamattāya vā paṭisandhiyā vilīyati mātukucchito nikkhantamatte vā. Evarūpo hi na aññassa kassaci nissando, pāṇātipātasseva gatamaggo esoti. <bold>Bhogabyasanasaṃvattaniko</bold>ti yathā kākaṇikāmattampi <pageBreak edition="V" number="3.0231" />hatthe na tiṭṭhati, evaṃ bhogabyasanaṃ saṃvatteti. <bold>Sapattaverasaṃvattaniko hotī</bold>ti saha sapattehi veraṃ saṃvatteti. Tassa hi sapattā ca bahukā honti. Yo ca naṃ passati, tasmiṃ verameva uppādeti na nibbāyati. Evarūpo hi parassa rakkhitagopitabhaṇḍe aparādhassa nissando.</paragraph>
<paragraph line="26"><bold>Abhūtabbhakkhānasaṃvattaniko hotī</bold>ti abhūtena abbhakkhānaṃ saṃvatteti, yena kenaci kataṃ tasseva upari patati. <bold>Mittehi</bold><pageBreak edition="P" number="4.0129" /><bold>bhedanasaṃvattaniko</bold>ti mittehi bhedaṃ saṃvatteti. Yaṃ yaṃ mittaṃ karoti, so so bhijjatiyeva. <bold>Amanāpasaddasaṃvattaniko</bold>ti amanāpasaddaṃ saṃvatteti. Yā sā vācā kaṇṭakā kakkasā kaṭukā abhisajjanī mammacchedikā, gatagataṭṭhāne tameva suṇāti, manāpasaddasavanaṃ nāma na labhati. Evarūpo pharusavācāya gatamaggo nāma. <bold>Anādeyyavācāsaṃvattaniko</bold>ti aggahetabbavacanataṃ saṃvatteti, ‘‘tvaṃ kasmā kathesi, ko hi tava vacanaṃ gahessatī’’ti vattabbataṃ āpajjati. Ayaṃ samphappalāpassa gatamaggo. <bold>Ummattakasaṃvattaniko hotī</bold>ti ummattakabhāvaṃ <pageBreak edition="M" number="3.0233" />saṃvatteti. Tena hi manusso ummatto vā khittacitto vā eḷamūgo vā hoti. Ayaṃ surāpānassa nissando. Imasmiṃ sutte vaṭṭameva kathitanti.</paragraph>
<centered line="27">Dānavaggo catuttho.</centered>
</body>
</document>