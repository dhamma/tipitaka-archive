<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att15.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/1. anisamsavaggo.xml</archivePath>
<title>1. Ānisaṃsavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">1. Ānisaṃsavaggo</chapter>
<subhead line="2">1. Kimatthiyasuttavaṇṇanā</subhead>
<paragraph line="3" number="1">Dasakanipātassa <pageBreak edition="V" number="3.0285" /><pageBreak edition="M" number="3.0287" /><pageBreak edition="P" number="5.0001" />paṭhame <bold>kusalāni sīlānī</bold>ti anavajjasīlāni. Amaṅkubhāvassa avippaṭisārassa atthāya saṃvattantīti <bold>avippaṭisāratthāni</bold>. So nesaṃ ānisaṃsoti <bold>avippaṭisārānisaṃsāni. Yathābhūtañāṇadassanattho</bold>tiādīsu <bold>yathābhūtañāṇadassanaṃ</bold>nāma taruṇavipassanā, <bold>nibbidā</bold>nāma balavavipassanā, <bold>virāgo</bold>nāma maggo, <bold>vimutti</bold>nāma arahattaphalaṃ, <bold>ñāṇadassanaṃ</bold>nāma paccavekkhaṇañāṇaṃ. <bold>Aggāya parentī</bold>ti arahattatthāya gacchanti.</paragraph>
<subhead line="4">2. Cetanākaraṇīyasuttavaṇṇanā</subhead>
<paragraph line="5" number="2">Dutiye <pageBreak edition="V" number="3.0286" /><bold>na cetanāya karaṇīya</bold>nti na cetetvā kappetvā pakappetvā kātabbaṃ. <bold>Dhammatā esā</bold>ti dhammasabhāvo eso kāraṇaniyamo ayaṃ. <bold>Abhisandentī</bold>ti pavattenti. <bold>Paripūrentī</bold>ti <pageBreak edition="P" number="5.0002" />paripuṇṇaṃ karonti. <bold>Apārā pāraṃ gamanāyā</bold>ti orimatīrabhūtā tebhūmakavaṭṭā nibbānapāraṃ gamanatthāya.</paragraph>
<subhead line="6">3-5. Upanisasuttattayavaṇṇanā</subhead>
<paragraph line="7" number="3-5">Tatiye <bold>hatūpaniso</bold>ti hatakāraṇo. Catutthapañcamesu dvīhi therehi kathitabhāvova viseso.</paragraph>
<subhead line="8">6. Samādhisuttavaṇṇanā</subhead>
<paragraph line="9" number="6">Chaṭṭhe <bold>neva pathaviyaṃ pathavīsaññī assā</bold>ti pathaviṃ ārammaṇaṃ katvā pathavīti evaṃ uppannāya saññāya saññī na bhaveyya. <bold>Āpā</bold>dīsupi eseva <pageBreak edition="M" number="3.0288" />nayo. <bold>Na idhaloke</bold>ti idhaloke uppajjanakacatukkapañcakajjhānasaññāya na saññī bhaveyya. <bold>Na paraloke</bold>ti paraloke uppajjanakacatukkapañcakajjhānasaññāya na saññī bhaveyya. <bold>Saññī ca pana assā</bold>ti atha ca panassa samāpatti savitakkasamāpattiyeva assāti vuccati. <bold>Etaṃ santaṃ etaṃ paṇīta</bold>nti santaṃ santanti appetvā nisinnassa divasampi cittuppādo ‘‘santaṃ santa’’nteva pavattati, paṇītaṃ paṇītanti appetvā nisinnassa divasampi cittuppādo ‘‘paṇītaṃ paṇīta’’nteva pavattati. <bold>Yadidaṃ sabbasaṅkhārasamatho</bold>ti nibbānaṃ nibbānanti appetvā nisinnassa divasampi cittuppādo ‘‘nibbānaṃ nibbāna’’nteva pavattatīti sabbampetaṃ phalasamāpattisamādhiṃ sandhāya vuttaṃ.</paragraph>
<subhead line="10">7. Sāriputtasuttavaṇṇanā</subhead>
<paragraph line="11" number="7">Sattame <bold>saññī ca panāhaṃ, āvuso, tasmiṃ samaye ahosi</bold>nti, āvuso, tasmiṃ samaye <pageBreak edition="V" number="3.0287" />ahaṃ ‘‘bhavanirodho nibbāna’’nti imāya <pageBreak edition="P" number="5.0003" />phalasamāpattisaññāya saññī ahosiṃ. Sacittakā me sā samāpatti ahosīti paccavekkhaṇā kathitā.</paragraph>
<subhead line="12">8. Jhānasuttavaṇṇanā</subhead>
<paragraph line="13" number="8">Aṭṭhame <bold>samantapāsādiko</bold>ti pasādāvahānaṃyeva kāyakammādīnaṃ sabbhāvato samanto pāsādiko. <bold>Sabbākāraparipūro</bold>ti sabbehi kāraṇehi paripuṇṇo.</paragraph>
<subhead line="14">9. Santavimokkhasuttavaṇṇanā</subhead>
<paragraph line="15" number="9">Navame <bold>santā</bold>ti ārammaṇasantatāyapi aṅgasantatāyapi santā. <bold>Vimokkhā</bold>ti paccanīkadhammehi vimuttattā ārammaṇe ca nirāsaṅkabhāvena suṭṭhu muttattā evaṃladdhanāmā. <bold>Atikkamma rūpe</bold>ti rūpajjhānāni atikkamitvā pavattā. Sesaṃ sabbattha uttānatthamevāti.</paragraph>
<centered line="16">Ānisaṃsavaggo paṭhamo.</centered>
</body>
</document>