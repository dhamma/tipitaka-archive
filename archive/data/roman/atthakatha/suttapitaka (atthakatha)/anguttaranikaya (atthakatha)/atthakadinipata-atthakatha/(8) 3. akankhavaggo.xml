<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0404a.att22.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/(8) 3. akankhavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha</directory>
    <basename>(8) 3. akankhavaggo</basename>
    <titlePath>(8) 3. Ākaṅkhavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(8) 3. Ākaṅkhavaggo</chapter>
    <subhead line="2">1. Ākaṅkhasuttavaṇṇanā</subhead>
    <paragraph line="3" number="71"> Tatiyassa paṭhame <bold>sampannasīlā</bold>ti paripuṇṇasīlā, sīlasamaṅgino vā hutvāti attho. Tattha dvīhi kāraṇehi sampannasīlatā hoti sīlavipattiyā ca <pageBreak edition="Pali Text Society" number="5.0048" /> ādīnavadassanena, sīlasampattiyā ca ānisaṃsadassanena. Tadubhayampi visuddhimagge (visuddhi. 1.9, 21) vitthāritaṃ. Tattha ‘‘sampannasīlā’’ti ettāvatā kira bhagavā catupārisuddhisīlaṃ uddisitvā ‘‘pātimokkhasaṃvarasaṃvutā’’ti iminā tattha jeṭṭhakasīlaṃ vitthāretvā dassesīti dīpavihāravāsī sumanatthero āha. Antevāsiko panassa tepiṭakacūḷanāgatthero āha – ubhayatthapi pātimokkhasaṃvarova bhagavatā vutto. Pātimokkhasaṃvaroyeva hi sīlaṃ, itarāni pana tīṇi sīlanti vuttaṭṭhānaṃ atthīti ananujānanto vatvā āha – indriyasaṃvaro nāma chadvārārakkhāmattakameva, ājīvapārisuddhi dhammena samena paccayuppattimattakaṃ, paccayasannissitaṃ paṭiladdhapaccaye <pageBreak edition="Vipassana Research Institut" number="3.0318" /> idamatthanti paccavekkhitvā paribhuñjanamattakaṃ. Nippariyāyena pātimokkhasaṃvarova sīlaṃ. Yassa so bhinno, ayaṃ sīsacchinno viya puriso hatthapāde sesāni rakkhissatīti na vattabbo. Yassa pana so arogo, ayaṃ acchinnasīso viya puriso jīvitaṃ sesāni puna pākatikāni kātuṃ sakkoti. Tasmā ‘‘sampannasīlā’’ti iminā pātimokkhasaṃvaraṃ uddisitvā ‘‘sampannapātimokkhā’’ti tasseva vevacanaṃ vatvā taṃ vitthāretvā dassento <bold>pātimokkhasaṃvarasaṃvutā</bold>tiādimāha. Tattha <bold>pātimokkhasaṃvarasaṃvuttā</bold>tiādīni vuttatthāneva. <bold>Ākaṅkheyya ce</bold>ti <pageBreak edition="Myanmar" number="3.0321" /> idaṃ kasmā āraddhanti? Sīlānisaṃsadassanatthaṃ <pageBreak edition="Pali Text Society" number="5.0049" />. Sacepi acirapabbajitānaṃ vā duppaññānaṃ vā evamassa ‘‘bhagavā ‘sīlaṃ pūretha sīlaṃ pūrethā’ti vadati, ko nu kho sīlapūraṇe ānisaṃso, ko viseso, kā vaḍḍhī’’ti tesaṃ dasa ānisaṃse dassetuṃ evamāha – ‘‘appeva nāma etaṃ sabrahmacārīnaṃ piyamanāpatādiāsavakkhayapariyosānaṃ ānisaṃsaṃ sutvāpi sīlaṃ paripūreyyu’’nti.</paragraph>
    <paragraph line="4">Tattha <bold>ākaṅkheyya ce</bold>ti yadi iccheyya. <bold>Piyo cassa</bold>nti piyacakkhūhi sampassitabbo, sinehuppattiyā padaṭṭhānabhūto bhaveyyaṃ. <bold>Manāpo</bold>ti tesaṃ manavaḍḍhanako, tesaṃ vā manena pattabbo, mettacittena pharitabboti attho. <bold>Garū</bold>ti tesaṃ garuṭṭhāniyo pāsāṇacchattasadiso. <bold>Bhāvanīyo</bold>ti ‘‘addhāyamāyasmā jānaṃ jānāti passaṃ passatī’’ti evaṃ sambhāvanīyo. <bold>Sīlesvevassa paripūrakārī</bold>ti catupārisuddhisīlesuyeva paripūrakārī assa, anūnena ākārena samannāgato bhaveyyāti vuttaṃ hoti. <bold>Ajjhattaṃ cetosamathamanuyutto</bold>ti attano cittasamathe yutto. <bold>Anirākatajjhāno</bold>ti bahi anīhaṭajjhāno, avināsitajjhāno vā. <bold>Vipassanāyā</bold>ti sattavidhāya anupassanāya. <bold>Brūhetā suññāgārāna</bold>nti vaḍḍhetā suññāgārānaṃ. Ettha ca samathavipassanāvasena kammaṭṭhānaṃ gahetvā rattindivaṃ suññāgāraṃ pavisitvā nisīdamāno bhikkhu ‘‘brūhetā suññāgārāna’’nti veditabbo. Ayamettha saṅkhepo <pageBreak edition="Pali Text Society" number="5.0050" />, vitthāro pana icchantena majjhimanikāyaṭṭhakathāya (ma. ni. aṭṭha. 1.64 ādayo) ākaṅkheyyasuttavaṇṇanāya oloketabbo.</paragraph>
    <paragraph line="5"><bold>Lābhī</bold>ti ettha na bhagavā lābhanimittaṃ sīlādiparipūraṇaṃ katheti. Bhagavā hi ‘‘ghāsesanaṃ chinnakatho, na vācaṃ payutaṃ bhaṇe’’ti (su. ni. 716) evaṃ sāvake ovadati. So kathaṃ lābhanimittaṃ sīlādiparipūraṇaṃ katheyya. Puggalajjhāsayavasena panetaṃ vuttaṃ. Yesañhi evaṃ ajjhāsayo <pageBreak edition="Vipassana Research Institut" number="3.0319" /> bhaveyya ‘‘sace mayaṃ catūhi paccayehi na kilameyyāma, sīlāni paripūretuṃ sakkuṇeyyāmā’’ti, tesaṃ ajjhāsayavasenevamāha. Apica sarasānisaṃso esa sīlassa yadidaṃ cattāro paccayā nāma. Tathā hi paṇḍitamanussā koṭṭhādīsu ṭhapitaṃ nīharitvā attanāpi aparibhuñjitvā sīlavantānaṃ dentīti sīlassa sarasānisaṃsadassanatthampetaṃ vuttaṃ.</paragraph>
    <paragraph line="6">Tatiyavāre <pageBreak edition="Myanmar" number="3.0322" /><bold>yesāha</bold>nti yesaṃ ahaṃ. <bold>Tesaṃ te kārā</bold>ti tesaṃ devānaṃ vā manussānaṃ vā te mayi katā paccayadānakārā. <bold>Mahapphalā hontu mahānisaṃsā</bold>ti lokiyasukhena phalabhūtena mahapphalā, lokuttarena mahānisaṃsā. Ubhayaṃ vā etaṃ ekatthameva. Sīlādiguṇayuttassa hi kaṭacchubhikkhāpi pañcaratanamattāya bhūmiyā paṇṇasālāpi katvā dinnā anekāni kappasahassāni duggativinipātato rakkhati, pariyosāne ca amatāya dhātuyā parinibbānassa paccayo hoti. ‘‘Khīrodanaṃ <pageBreak edition="Pali Text Society" number="5.0051" /> ahamadāsi’’ntiādīni (vi. va. 413) cettha vatthūni. Sakalameva vā petavatthu vimānavatthu ca sādhakaṃ.</paragraph>
    <paragraph line="7">Catutthavāre <bold>petā</bold>ti peccabhavaṃ gatā. <bold>Ñātī</bold>ti sassusasurapakkhikā. <bold>Sālohitā</bold>ti ekalohitabaddhā pitipitāmahādayo. <bold>Kālaṅkatā</bold>ti matā. <bold>Tesaṃ ta</bold>nti tesaṃ taṃ mayi pasannacittaṃ, taṃ vā pasannena cittena anussaraṇaṃ. Yassa hi bhikkhuno kālakato pitā vā mātā vā ‘‘amhākaṃ ñātakatthero sīlavā kalyāṇadhammo’’ti pasannacitto hutvā taṃ bhikkhuṃ anussarati, tassa so cittappasādopi taṃ anussaraṇamattampi mahapphalaṃ mahānisaṃsameva hoti.</paragraph>
    <paragraph line="8"><bold>Aratiratisaho</bold>ti nekkhammapaṭipattiyā aratiyā kāmaguṇesu ratiyā ca saho abhibhavitā ajjhottharitā. <bold>Bhayabheravasaho</bold>ti ettha bhayaṃ cittutrāsopi ārammaṇampi, bheravaṃ ārammaṇameva.</paragraph>
    <subhead line="9">2. Kaṇṭakasuttavaṇṇanā</subhead>
    <paragraph line="10" number="72"> Dutiye <bold>abhiññātehī</bold>ti gaganamajjhe puṇṇacando viya sūriyo viya ñātehi pākaṭehi. <bold>Parapurāyā</bold>ti paraṃ vuccati pacchimabhāgo, purāti purimabhāgo, purato dhāvantena pacchato <pageBreak edition="Vipassana Research Institut" number="3.0320" /> anubandhantena ca mahāparivārenāti attho. <bold>Kaṇṭako</bold>ti vijjhanaṭṭhena kaṇṭako. <bold>Visūkadassana</bold>nti visūkabhūtaṃ dassanaṃ. <bold>Mātugāmūpacāro</bold>ti <pageBreak edition="Pali Text Society" number="5.0052" /> mātugāmassa samīpacāritā.</paragraph>
    <subhead line="11">3-4. Iṭṭhadhammasuttādivaṇṇanā</subhead>
    <paragraph line="12" number="73-74"> Tatiye <pageBreak edition="Myanmar" number="3.0323" /><bold>vaṇṇo</bold>ti sarīravaṇṇo. <bold>Dhammā</bold>ti nava lokuttaradhammā. Catutthe <bold>ariyāyā</bold>ti apothujjanikāya, sīlādīhi missakattā evaṃ vuttaṃ. <bold>Sārādāyī ca hoti varadāyī</bold>ti sārassa ca varassa ca ādāyako hoti. Yo kāyassa sāro, yañcassa varaṃ, taṃ gaṇhātīti attho.</paragraph>
    <subhead line="13">5. Migasālāsuttavaṇṇanā</subhead>
    <paragraph line="14" number="75"> Pañcamassa ādimhi tāva yaṃ vattabbaṃ, taṃ chakkanipāte vuttameva. <bold>Dussīlo hotī</bold>tiādīsu pana <bold>dussīlo</bold>ti nissīlo. <bold>Cetovimutti</bold>nti phalasamādhiṃ. <bold>Paññāvimutti</bold>nti phalañāṇaṃ. <bold>Nappajānātī</bold>ti uggahaparipucchāvasena na jānāti. <bold>Dussīlyaṃ aparisesaṃ nirujjhatī</bold>ti ettha pañca dussīlyāni tāva sotāpattimaggena pahīyanti, dasa arahattamaggena. Phalakkhaṇe tāni pahīnāni nāma honti. Phalakkhaṇaṃ sandhāya idha ‘‘nirujjhatī’’ti vuttaṃ. Puthujjanassa sīlaṃ pañcahi kāraṇehi bhijjati pārājikāpajjanena sikkhāpaccakkhānena titthiyapakkhandanena arahattena maraṇenāti. Tattha purimā tayo bhāvanāparihānāya saṃvattanti, catuttho vaḍḍhiyā, pañcamo neva hānāya na vaḍḍhiyā. Kathaṃ panetaṃ arahattena sīlaṃ bhijjatīti? Puthujjanassa hi sīlaṃ accantakusalameva hoti, arahattamaggo ca kusalākusalakammakkhayāya saṃvattatīti evaṃ tena taṃ bhijjati. <bold>Savanenapi</bold><pageBreak edition="Pali Text Society" number="5.0053" /><bold>akataṃ hotī</bold>ti sotabbayuttakaṃ assutaṃ hoti. <bold>Bāhusaccenapi akataṃ hotī</bold>ti ettha <bold>bāhusacca</bold>nti vīriyaṃ. Vīriyena kattabbayuttakaṃ akataṃ hoti, tassa akatattā saggatopi maggatopi parihāyati. <bold>Diṭṭhiyāpi appaṭividdhaṃ hotī</bold>ti diṭṭhiyā paṭivijjhitabbaṃ appaṭividdhaṃ hoti apaccakkhakataṃ. <bold>Sāmayikampi vimuttiṃ na labhatī</bold>ti kālānukālaṃ dhammassavanaṃ nissāya pītipāmojjaṃ na labhati. <bold>Hānāya paretī</bold>ti hānāya pavattati.</paragraph>
    <paragraph line="15"><bold>Yathābhūtaṃ pajānātī</bold>ti ‘‘sotāpattiphalaṃ patvā pañcavidhaṃ dussīlyaṃ aparisesaṃ nirujjhatī’’ti uggahaparipucchāvasena jānāti. <bold>Tassa savanenapi kataṃ hotī</bold>ti sotabbayuttakaṃ sutaṃ <pageBreak edition="Vipassana Research Institut" number="3.0321" /> hoti. <bold>Bāhusaccenapi kataṃ hotī</bold>ti <pageBreak edition="Myanmar" number="3.0324" /> vīriyena kattabbayuttakaṃ antamaso dubbalavipassanāmattakampi kataṃ hoti. <bold>Diṭṭhiyāpi suppaṭividdhaṃ hotī</bold>ti antamaso lokiyapaññāyapi paccayapaṭivedho kato hoti. Imassa hi puggalassa paññā sīlaṃ paridhovati, so paññāparidhotena visesaṃ pāpuṇāti.</paragraph>
    <paragraph line="16"><bold>Pamāṇikā</bold>ti puggalesu pamāṇaggāhakā. <bold>Pamiṇantī</bold>ti pametuṃ tuletuṃ arahanti. <bold>Eko hīno</bold>ti eko guṇehi hīno. <bold>Paṇīto</bold>ti eko guṇehi paṇīto uttamo. <bold>Taṃ hī</bold>ti taṃ pamāṇakaraṇaṃ. <bold>Abhikkantataro</bold>ti sundarataro. <bold>Paṇītataro</bold>ti uttamataro. <bold>Dhammasoto nibbahatī</bold>ti sūraṃ hutvā pavattamānaṃ vipassanāñāṇaṃ nibbahati, ariyabhūmiṃ pāpeti. <bold>Tadantaraṃ</bold><pageBreak edition="Pali Text Society" number="5.0054" /><bold>ko jāneyyā</bold>ti taṃ evaṃ kāraṇaṃ ko jāneyya. <bold>Sīlavā hotī</bold>ti lokiyasīlena sīlavā hoti. <bold>Yatthassa taṃ sīla</bold>nti arahattavimuttiṃ patvā sīlaṃ aparisesampi nirujjhati nāma, tattha yutti vuttāyeva. Ito paresu dvīsu aṅgesu anāgāmiphalaṃ vimutti nāma, pañcame arahattameva. Sesamettha vuttanayānusāreneva veditabbaṃ. Chaṭṭhaṃ uttānatthameva.</paragraph>
    <subhead line="17">7. Kākasuttavaṇṇanā</subhead>
    <paragraph line="18" number="77"> Sattame <bold>dhaṃsī</bold>ti guṇadhaṃsako. Kassaci guṇaṃ anādiyitvā hatthenapi gahito tassa sīsepi vaccaṃ karoti. <bold>Pagabbho</bold>ti pāgabbhiyena samannāgato. <bold>Tintiṇo</bold>ti tintiṇaṃ vuccati taṇhā, tāya samannāgato, āsaṅkābahulo vā. <bold>Luddo</bold>ti dāruṇo. <bold>Akāruṇiko</bold>ti nikkāruṇiko. <bold>Dubbalo</bold>ti abalo appathāmo. <bold>Oravitā</bold>ti oravayutto oravanto carati. <bold>Necayiko</bold>ti nicayakaro.</paragraph>
    <subhead line="19">9. Āghātavatthusuttavaṇṇanā</subhead>
    <paragraph line="20" number="79"> Navame <bold>aṭṭhāne</bold>ti akāraṇe. Sacittakapavattiyañhi ‘‘anatthaṃ me acarī’’tiādi kāraṇaṃ bhaveyya, khāṇupahaṭādīsu taṃ natthi. Tasmā tattha āghāto aṭṭhāne āghāto nāma. Sesaṃ sabbattha uttānatthamevāti.</paragraph>
    <centered line="21">Ākaṅkhavaggo tatiyo.</centered>
  </content>
</document>