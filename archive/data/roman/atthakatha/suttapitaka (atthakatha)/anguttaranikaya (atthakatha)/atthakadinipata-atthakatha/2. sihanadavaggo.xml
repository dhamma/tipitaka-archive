<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404a.att11.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/2. sihanadavaggo.xml</archivePath>
<titlePath>2. Sīhanādavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">2. Sīhanādavaggo</chapter>
<subhead line="2">1. Sīhanādasuttavaṇṇanā</subhead>
<paragraph line="3" number="11"> Dutiyassa paṭhame <bold>yena bhagavā tenupasaṅkamī</bold>ti ‘‘sace satthā cārikaṃ pakkamitukāmo assa <pageBreak edition="V" number="3.0261" />, imasmiṃ kāle pakkameyya. Handāhaṃ cārikaṃ gamanatthāya satthāraṃ āpucchāmī’’ti cintetvā bhikkhusaṅghaparivuto upasaṅkami. <bold>Āyasmā maṃ, bhante</bold>ti so kira bhikkhu theraṃ mahatā bhikkhuparivārena gacchantaṃ disvā ‘‘ime bhikkhū tathāgataṃ pahāya sāriputtaṃ parivāretvā nikkhantā, gamanavicchedamassa karissāmī’’ti aṭṭhāne kopaṃ bandhitvā evamāha. Tattha <pageBreak edition="P" number="4.0171" /><bold>āsajjā</bold>ti ghaṭṭetvā. <bold>Appaṭinissajjā</bold>ti akkhamāpetvā accayaṃ adesetvā. Kismiṃ pana so kāraṇe āghātaṃ bandhīti? Therassa kira dasabalaṃ vanditvā uṭṭhāya gacchato cīvarakaṇṇo tassa sarīraṃ phusi, vāto paharītipi vadanti. Ettakena āghātaṃ bandhitvā theraṃ mahatā parivārena gacchantaṃ disvā usūyamāno ‘‘gamanavicchedamassa karissāmī’’ti evamāha. <bold>Ehi tvaṃ bhikkhū</bold>ti satthā <pageBreak edition="M" number="3.0263" /> tassa bhikkhuno vacanaṃ sutvā ‘‘na taṃ bhikkhu sāriputto paharīti vutte, ‘bhante, tumhe attano aggasāvakasseva pakkhaṃ vahatha, na mayha’nti mayi manopadosaṃ katvā apāye nibbatteyyā’’ti ñatvā ‘‘sāriputtaṃ pakkosāpetvā imamatthaṃ pucchissāmī’’ti ekaṃ bhikkhuṃ āmantetvā evamāha. <bold>Avāpuraṇaṃ ādāyā</bold>ti kuñcikaṃ gahetvā. <bold>Sīhanāda</bold>nti seṭṭhanādaṃ pamukhanādaṃ appaṭivattiyanādaṃ. Evaṃ dvīhi mahātherehi ārocito bhikkhusaṅgho rattiṭṭhānadivāṭṭhānāni pahāya satthu santikaṃ agamāsi. <bold>Khīyanadhamma</bold>nti kathādhammaṃ.</paragraph>
<paragraph line="4"><bold>Gūthagata</bold>nti gūthameva. Sesesupi eseva nayo. <bold>Pathavīsamenā</bold>ti akujjhanaṭṭhena pathaviyā samānena. Na hi pathavī ‘‘mayi suciṃ nikkhipantī’’ti somanassaṃ karoti, na ‘‘asuciṃ nikkhipantī’’ti domanassaṃ. Mayhampi evarūpaṃ cittanti dasseti. <bold>Vipulenā</bold>ti aparittena. <bold>Mahaggatenā</bold>ti mahantabhāvaṃ gatena. <bold>Appamāṇenā</bold>ti vaḍḍhitappamāṇena. <bold>Averenā</bold>ti <pageBreak edition="P" number="4.0172" /> akusalaverapuggalaverarahitena. <bold>Abyāpajjhenā</bold>ti niddukkhena vigatadomanassena. <bold>So idhā</bold>ti so anupaṭṭhitakāyānupassanāsatipaṭṭhāno bhikkhu evaṃ kareyya, mādiso kathaṃ evarūpaṃ karissati, bhanteti paṭhamaṃ sīhanādaṃ nadi. Evaṃ sabbattha yojanā veditabbā.</paragraph>
<paragraph line="5"><bold>Rajoharaṇa</bold>nti rajasammajjanacoḷakaṃ, pādapuñchanti, tasseva nāmaṃ. <bold>Kaḷopihattho</bold>ti pacchihattho ukkhalihattho vā. <bold>Nantakavāsī</bold>ti antacchinnapilotikavasano. <bold>Sūrato</bold>ti sucisīlo soraccena samannāgato. <bold>Sudanto</bold>ti suṭṭhu damathaṃ upagato. <bold>Suvinīto</bold>ti suṭṭhu sikkhito. <bold>Na kañci hiṃsatī</bold>ti visāṇādīsu gaṇhantampi piṭṭhiṃ parimajjantampi na kañci viheṭheti. <bold>Usabhachinnavisāṇasamenā</bold>ti usabhassa chinnavisāṇassa cittasadisena.</paragraph>
<paragraph line="6"><bold>Aṭṭīyeyyā</bold>ti aṭṭo <pageBreak edition="V" number="3.0262" /> pīḷito bhaveyya. <bold>Harāyeyyā</bold>ti lajjeyya. <bold>Jiguccheyyā</bold>ti jigucchaṃ āpajjeyya.</paragraph>
<paragraph line="7"><bold>Medakathālika</bold>nti medakathālikā vuccati sūnakārakehi yūsanikkhamanatthāya tattha tattha katachiddā thālikā. <bold>Parihareyyā</bold>ti maṃsassa pūretvā <pageBreak edition="M" number="3.0264" /> ukkhipitvā gaccheyya. <bold>Chiddāvachidda</bold>nti <pageBreak edition="P" number="4.0173" /> parittamahantehi chiddehi samannāgataṃ. <bold>Uggharanta</bold>nti uparimukhehi chiddehi nikkhamamānayūsaṃ. <bold>Paggharanta</bold>nti adhomukhehi nikkhamamānayūsaṃ. Evamassa sakalasarīraṃ yūsamakkhitaṃ bhaveyya. <bold>Chiddāvachidda</bold>nti navahi vaṇamukhehi parittamahanta chiddaṃ. Evamettha aṭṭhamanavamehi dvīhi aṅgehi thero attano sarīre nicchandarāgataṃ kathesi.</paragraph>
<paragraph line="8"><bold>Atha kho so bhikkhū</bold>ti evaṃ therena navahi kāraṇehi sīhanāde nadite atha so bhikkhu. <bold>Accayo</bold>ti aparādho. <bold>Maṃ accagamā</bold>ti maṃ atikkamma abhibhavitvā pavatto. <bold>Patiggaṇhatū</bold>ti khamatu. <bold>Āyatiṃ saṃvarāyā</bold>ti anāgate saṃvaraṇatthāya, puna evarūpassa aparādhassa akaraṇatthāya. <bold>Tagghā</bold>ti ekaṃsena. <bold>Yathādhammaṃ paṭikarosī</bold>ti yathā dhammo ṭhito, tatheva karosi, khamāpesīti vuttaṃ hoti. <bold>Taṃ te mayaṃ paṭiggaṇhāmā</bold>ti taṃ tava aparādhaṃ mayaṃ khamāma. <bold>Vuddhihesā bhikkhu ariyassa vinaye</bold>ti esā bhikkhu ariyassa vinaye buddhassa bhagavato sāsane vuḍḍhi nāma. Katamā? Accayaṃ accayato disvā yathādhammaṃ paṭikaritvā āyatiṃ saṃvarāpajjanā. Desanaṃ pana puggalādhiṭṭhānaṃ karonto <bold>yo accayaṃ accayato</bold><pageBreak edition="P" number="4.0174" /><bold>disvā yathādhammaṃ paṭikaroti, āyatiṃ saṃvaraṃ āpajjatī</bold>ti āha. <bold>Phalatī</bold>ti sace hi thero na khameyya, tassa bhikkhuno tattheva sattadhā muddhā phaleyya. Tasmā bhagavā evamāha. <bold>Sace maṃ so</bold>ti sace maṃ ayaṃ bhikkhu khamāhīti evaṃ vadati. <bold>Khamatu ca me so</bold>ti ayampi cāyasmā mayhaṃ khamatūti evaṃ thero tassa accayaṃ paṭiggaṇhitvā sayampi taṃ satthu sammukhe khamāpesīti.</paragraph>
<subhead line="9">2. Saupādisesasuttavaṇṇanā</subhead>
<paragraph line="10" number="12"> Dutiye <bold>saupādisesa</bold>nti saupādānasesaṃ. <bold>Anupādisesa</bold>nti upādānasesarahitaṃ niggahaṇaṃ. <bold>Mattaso kārī</bold>ti pamāṇakārī na paripūrakārī. <bold>Na tāvāyaṃ, sāriputta, dhammapariyāyo paṭibhāsī</bold>ti appaṭibhānaṃ nāma bhagavato natthi, na tāvāhaṃ imaṃ dhammapariyāyaṃ kathesinti ayaṃ panettha <pageBreak edition="V" number="3.0263" /> attho. <bold>Māyimaṃ dhammapariyāyaṃ sutvā pamādaṃ āhariṃsū</bold>ti ‘‘mayaṃ kira catūhi apāyehi muttā’’ti upari arahattatthāya vīriyaṃ akarontā mā pamādaṃ āpajjiṃsu. <bold>Pañhādhippāyena bhāsito</bold>ti tayā pucchitapañhassa sabhāvena <pageBreak edition="M" number="3.0265" /> kathitoti dasseti. Imesaṃ pana navannaṃ puggalānaṃ bhavesu chandarāgavinodanatthaṃ etameva atthuppattiṃ katvā – ‘‘seyyathāpi, bhikkhave, appamattakopi gūtho duggandho hoti, evameva kho khvāhaṃ, bhikkhave, appamattakampi bhavaṃ na <pageBreak edition="P" number="4.0175" /> vaṇṇemi antamaso accharāsaṅghātamattampī’’ti imaṃ suttaṃ (a. ni. 1.321) abhāsi. Na kevalañca etesaṃyeva navannaṃ puggalānaṃ gati nibaddhā, yesaṃ pana kulānaṃ tīṇi saraṇāni pañca sīlāni ekaṃ salākabhattaṃ ekaṃ pakkhiyabhattaṃ ekaṃ vassāvāsikaṃ ekā pokkharaṇī eko āvāso, evarūpāni nibaddhapuññāni atthi. Tesampi gati nibaddhā, sotāpannasadisāneva tāni kulāni.</paragraph>
<subhead line="11">3. Koṭṭhikasuttavaṇṇanā</subhead>
<paragraph line="12" number="13"> Tatiye <bold>diṭṭhadhammavedanīya</bold>nti imasmiṃ yevattabhāve vipaccanakakammaṃ. <bold>Samparāyavedanīya</bold>nti dutiye attabhāve vipaccanakakammaṃ. <bold>Sukhavedanīya</bold>nti sukhavedanājanakakammaṃ. <bold>Dukkhavedanīya</bold>nti dukkhavedanājanakakammaṃ. <bold>Paripakkavedanīya</bold>nti laddhavipākavāraṃ. <bold>Aparipakkavedanīya</bold>nti aladdhavipākavāraṃ. <bold>Bahuvedanīya</bold>nti bahuvipākadāyakaṃ. <bold>Appavedanīya</bold>nti na bahuvipākadāyakaṃ. <bold>Avedanīya</bold>nti vipākavedanāya adāyakaṃ. Imasmiṃ sutte vaṭṭavivaṭṭaṃ kathitaṃ.</paragraph>
<subhead line="13">4. Samiddhisuttavaṇṇanā</subhead>
<paragraph line="14" number="14"> Catutthe <bold>samiddhī</bold>ti attabhāvasamiddhatāya evaṃladdhanāmo therassa saddhivihārikatthero. <bold>Kimārammaṇā</bold>ti kiṃpaccayā. <bold>Saṅkappavitakkā</bold>ti saṅkappabhūtā vitakkā. <bold>Nāmarūpārammaṇā</bold>ti nāmarūpapaccayā. Iminā <pageBreak edition="P" number="4.0176" /> cattāro arūpakkhandhā bhūtupādāyarūpañca vitakkānaṃ paccayoti dasseti. <bold>Kva nānattaṃ gacchantī</bold>ti kasmiṃ ṭhāne nānāsabhāvataṃ vemattaṃ gacchanti. <bold>Dhātusū</bold>ti rūpadhātuādīsu. Aññoyeva hi rūpavitakko, aññe saddavitakkādayoti. <bold>Phassasamudayā</bold>ti sampayuttaphassapaccayā. <bold>Vedanāsamosaraṇā</bold>ti tisso vedanā samosaraṇā. Ettakena kusalākusalamissakā kathitā. <bold>Samādhippamukhā</bold>tiādayo pana apacayapakkhikāti veditabbā. Tattha <pageBreak edition="V" number="3.0264" /> pubbaṅgamaṭṭhena jeṭṭhakaṭṭhena vā samādhi pamukhaṃ etesanti <bold>samādhippamukhā</bold>. Jeṭṭhakakāraṇaṭṭhena sati adhipateyyā etesanti <bold>satādhipateyyā</bold>. Maggapaññā uttarā etesanti <bold>paññuttarā</bold>. Phalavimuttiṃ patvā sārappattā hontīti <bold>vimuttisārā</bold>. Ārammaṇavasena amataṃ nibbānaṃ ogāhitvā <pageBreak edition="M" number="3.0266" /> tattha patiṭṭhitāti <bold>amatogadhā. Tena ca mā maññī</bold>ti tena vissajjanena ‘‘ahaṃ aggasāvakena pucchite pañhe vissajjesi’’nti mā mānaṃ vā dappaṃ vā akāsi.</paragraph>
<subhead line="15">5-6. Gaṇḍasuttādivaṇṇanā</subhead>
<paragraph line="16" number="15-16"> Pañcame tīṇi cattāri vassāni vassagaṇā, aneke vassagaṇā uppannā assāti <bold>anekavassagaṇiko. Tassassū</bold>ti tassa bhaveyyuṃ. <bold>Abhedanamukhānī</bold>ti <pageBreak edition="P" number="4.0177" /> na kenaci bhinditvā katāni, kevalaṃ kammasamuṭṭhitāneva vaṇamukhāni. <bold>Jegucchiyaṃyevā</bold>ti jigucchitabbameva paṭikūlameva. <bold>Cātumahābhūtikassā</bold>ti catumahābhūtamayassa. <bold>odanakummāsūpacayassā</bold>ti odanena ceva kummāsena ca upacitassa vaḍḍhitassa. <bold>Aniccucchādanaparimaddanabhedanaviddhaṃsanadhammassā</bold>ti hutvā abhāvaṭṭhena aniccadhammassa, duggandhavighātatthāya tanuvilepanena ucchādanadhammassa, aṅgapaccaṅgābādhavinodanatthāya khuddakasambāhanena parimaddanadhammassa, daharakāle vā ūrūsu sayāpetvā gabbhavāsena dussaṇṭhitānaṃ tesaṃ tesaṃ aṅgapaccaṅgānaṃ saṇṭhānasampādanatthaṃ añchanapīḷanādivasena parimaddanadhammassa, evaṃ pariharitassāpi ca bhedanaviddhaṃsanadhammassa, bhijjanavikiraṇasabhāvassevāti attho. Ettha ca aniccapadena ceva bhedanaviddhaṃsanapadehi cassa atthaṅgamo kathito, sesehi samudayo. <bold>Nibbindathā</bold>ti ukkaṇṭhatha pajahatha imaṃ kāyanti dasseti. Evamimasmiṃ sutte balavavipassanā kathitā. Chaṭṭhaṃ vuttanayameva. Saññāsīsena panettha ñāṇameva kathitaṃ.</paragraph>
<subhead line="17">7-8. Kulasuttādivaṇṇanā</subhead>
<paragraph line="18" number="17-18"> Sattame <bold>na manāpena paccuṭṭhentī</bold>ti manavaḍḍhanena <pageBreak edition="P" number="4.0178" /> manaṃ allīyanākārena āsanā vuṭṭhāya paccuggamanaṃ na karonti. <bold>Na manāpena abhivādentī</bold>ti na pañcapatiṭṭhitena vandanti. <bold>Asakkaccaṃ dentī</bold>ti acittīkārena denti. <bold>No sakkacca</bold>nti sahatthā na denti. <bold>Na upanisīdanti dhammasavanāyā</bold>ti ‘‘dhammaṃ suṇissāmā’’ti na samīpe nisīdanti. <bold>Na sussūsantī</bold>ti ghaṭapiṭṭhe <pageBreak edition="V" number="3.0265" /> āsittaudakaṃ viya vivaṭṭetvā gacchati. Aṭṭhame veneyyajjhāsayavasena mettābhāvanaṃ pakkhipitvā <bold>navaṅgasamannāgato</bold>ti vuttaṃ.</paragraph>
<subhead line="19">9. Devatāsuttavaṇṇanā</subhead>
<paragraph line="20" number="19"> Navame <pageBreak edition="M" number="3.0267" /><bold>vippaṭisāriniyo</bold>ti vippaṭisāritaṃ maṅkubhāvaṃ āpajjimha. <bold>Hīnaṃ kāya</bold>nti uparidevalokaṃ upādāya heṭṭhimo hīnoti vuccati. <bold>No ca kho yathāsatti yathābalaṃ saṃvibhajimhā</bold>ti attano sattiyā ca balassa ca anurūpena sīlavantānaṃ saṃvibhāgaṃ katvā na bhuñjimhā.</paragraph>
<subhead line="21">10. Velāmasuttavaṇṇanā</subhead>
<paragraph line="22" number="20"> Dasame <bold>api nu te, gahapati, kule dānaṃ dīyatī</bold>ti nayidaṃ bhagavā bhikkhusaṅghassa dānaṃ sandhāya pucchati. Seṭṭhissa hi ghare bhikkhusaṅghassa niccaṃ paṇītadānaṃ dīyati, na taṃ satthā na jānāti. Lokiyamahājanassa pana diyyamānadānaṃ atthi, taṃ lūkhaṃ hoti, seṭṭhissa cittaṃ na pīṇeti. Taṃ pucchāmīti pucchati. <bold>Kaṇājaka</bold>nti <pageBreak edition="P" number="4.0179" /> sakuṇḍakabhattaṃ, sakuṇḍakehipi kaṇikataṇḍuleheva pakkaṃ. <bold>Biḷaṅgadutiya</bold>nti kañjiyadutiyaṃ. <bold>Asakkaccaṃ detī</bold>ti asakkaritvā deti. <bold>Acittīkatvā</bold>ti acittīkārena dakkhiṇeyya agāravena deti. <bold>Asahatthā detī</bold>ti sahatthena adatvā parahatthena deti, āṇattimattameva karotīti attho. <bold>Apaviddhaṃ detī</bold>ti na nirantaraṃ deti, saṃvaccharikaṃ soṇḍabali viya hoti. <bold>Anāgamanadiṭṭhiko detī</bold>ti na kammañca phalañca saddahitvā deti.</paragraph>
<paragraph line="23"><bold>Yattha yatthā</bold>ti tīsu kulasampadāsu yasmiṃ yasmiṃ kule. <bold>Na uḷārāya bhattabhogāyā</bold>tiādīsu nānaggarasasugandhasālibhojane upanīte cittaṃ na namati, ‘‘harathetaṃ rogavaḍḍhana’’nti vatvā yena vā tena vā ḍākena saddhiṃ sakuṇḍakabhattaṃ amataṃ viya sampiyāyamāno bhuñjati. Kāsikādīsu varavatthesu upanītesu ‘‘harathetāni nivāsentassa paṭicchādetumpi na sakkonti, gattesupi na saṇṭhahantī’’ti vatvā nāḷikerasāṭakamūlatacasadisāni pana thūlavatthāni ‘‘imāni nivāsento nivatthabhāvampi jānāti, paṭicchādetabbampi <pageBreak edition="V" number="3.0266" /> paṭicchādentī’’ti sampiyāyamāno nivāseti. Hatthiyānaassayānarathayānasuvaṇṇasivikādīsu <pageBreak edition="P" number="4.0180" /> upanītesu ‘‘harathetāni calācalāni, na sakkā ettha nisīditu’’nti vatvā jajjararathake upanīte ‘‘ayaṃ niccalo, ettha sukhaṃ nisīditu’’nti taṃ sādiyati. <bold>Na uḷāresu pañcasu kāmaguṇesū</bold>ti alaṅkatapaṭiyattā rūpavatiyo itthiyo <pageBreak edition="M" number="3.0268" /> disvā ‘‘yakkhiniyo maññe, etā khāditukāmā, kiṃ etāhī’’ti yathāphāsukeneva vītināmeti. <bold>Na sussūsantī</bold>ti sotuṃ na icchanti, na saddahantīti attho. <bold>Na sotaṃ odahantī</bold>ti kathitassa savanatthaṃ na sotapasādaṃ odahanti. <bold>Sakkacca</bold>ntiādīni vuttavipariyāyena veditabbāni.</paragraph>
<paragraph line="24"><bold>Velāmo</bold>ti jātigottarūpabhogasaddhāpaññādīhi mariyādavelaṃ atikkantehi uḷārehi guṇehi samannāgatattā evaṃladdhanāmo. <bold>So evarūpaṃ dānaṃ adāsi mahādāna</bold>nti ettha ayaṃ anupubbīkathā – so kira atīte bārāṇasiyaṃ purohitagehe paṭisandhiṃ gaṇhi, velāmakumārotissa nāmaṃ akaṃsu. So soḷasavassakāle bārāṇasirājakumārena saddhiṃ sippuggahaṇatthaṃ takkasilaṃ agamāsi. Te ubhopi disāpāmokkhassa ācariyassa santike sippaṃ paṭṭhapayiṃsu. Yathā ca te, evaṃ aññepi jambudīpe caturāsītisahassarājakumārā. Bodhisatto attanā gahitaṭṭhāne piṭṭhiācariyo hutvā caturāsīti rājakumārasahassāni sikkhāpeti, sayampi soḷasavassehi gahetabbasippaṃ tīhi vassehi uggaṇhi. Ācariyo ‘‘velāmakumārassa sippaṃ paguṇa’’nti ñatvā, ‘‘tātā, velāmo <pageBreak edition="P" number="4.0181" /> mayā ñātaṃ sabbaṃ jānāti, tumhe sabbepi samaggā gantvā etassa santike sippaṃ uggaṇhathā’’ti caturāsīti kumārasahassāni bodhisattassa niyyādesi.</paragraph>
<paragraph line="25">Bodhisatto ācariyaṃ vanditvā caturāsīti kumārasahassaparivāro nikkhamitvā ekaṃ āsannanagaraṃ patvā nagarasāmikaṃ rājakumāraṃ uggaṇhāpetvā tassa sippe paguṇe jāte taṃ tattheva nivattesi. Etenupāyena caturāsīti nagarasahassāni gantvā caturāsītiyā rājakumārānaṃ sippaṃ paguṇaṃ kāretvā tasmiṃ tasmiṃ nagare taṃ taṃ nivattetvā bārāṇasirājakumāraṃ ādāya bārāṇasiṃ paccāgañchi. Manussā kumāraṃ pariyositasippaṃ rajje abhisiñciṃsu, velāmassa purohitaṭṭhānaṃ adaṃsu. Tepi caturāsītisahassarājakumārā sakesu sakesu rajjesu abhisekaṃ patvā anusaṃvaccharaṃ bārāṇasirañño upaṭṭhānaṃ āgacchanti. Te rājānaṃ disvā velāmassa santikaṃ gantvā, ‘‘ācariya, amhe rajjesu patiṭṭhitā, vadeyyātha yenattho’’ti vatvā gacchanti. Tesaṃ gamanāgamanakāle <pageBreak edition="V" number="3.0267" /> sakaṭasandamānikagāvigoṇakukkuṭasūkarādayo gaṇhantānaṃ janapado ativiya <pageBreak edition="M" number="3.0269" /> uupadduto hoti, mahājano sannipatitvā rājaṅgaṇe kandati.</paragraph>
<paragraph line="26">Rājā velāmaṃ pakkositvā, ‘‘ācariya, upadduto janapado, rājāno gamanāgamanakāle mahāvilopaṃ karonti, manussā sandhāretuṃ na sakkonti, janapadapīḷāya upasamaṃ ekaṃ upāyaṃ karothā’’ti <pageBreak edition="P" number="4.0182" />. Sādhu mahārāja, upāyaṃ karissāmi, tumhākaṃ yattakena janapadena attho, taṃ paricchinditvā gaṇhathāti. Rājā tathā akāsi. Velāmo caturāsītiyā rājasahassānaṃ janapade vicāretvā cakkanābhiyaṃ are viya rañño janapadasmiṃ oropesi. Tato paṭṭhāya te rājāno āgacchantāpi gacchantāpi attano attano janapadeneva sañcaranti, amhākaṃ janapadoti vilopaṃ na karonti. Rājagāravena rañño janapadampi na pīḷenti. Janapadā sannisinnā nissaddā niravā ahesuṃ. Sabbe rājāno haṭṭhatuṭṭhā ‘‘yena vo, ācariya, attho, taṃ amhākaṃ vadethā’’ti pavārayiṃsu.</paragraph>
<paragraph line="27">Velāmo sīsaṃnhāto attano antonivesane sattaratanaparipūrānaṃ gabbhānaṃ dvārāni vivarāpetvā yāva sattamā kulaparivaṭṭā ṭhapitaṃ dhanaṃ oloketvā āyavayaṃ upadhāretvā ‘‘mayā sakalajambudīpaṃ khobhentena dānaṃ dātuṃ vaṭṭatī’’ti rañño ārocetvā gaṅgātīre dvādasayojanikā uddhanapantiyo kāretvā tasmiṃ tasmiṃ ṭhāne sappimadhuphāṇitatelatilataṇḍulādīnaṃ ṭhapanatthāya mahākoṭṭhāgārāni patiṭṭhāpetvā ‘‘ekekasmiṃ ṭhāne ettakā ettakā janā saṃvidahatha, yaṃkiñci manussānaṃ laddhabbaṃ nāma atthi, tato ekasmimpi asati mayhaṃ āroceyyāthā’’ti manusse saṃvidhāya ‘‘asukadivasato paṭṭhāya velāmabrāhmaṇassa dānaṃ bhuñjantū’’ti nagare bheriṃ carāpetvā ‘‘dānaggaṃ pariniṭṭhita’’nti dānayuttehi ārocite sahassagghanakaṃ vatthaṃ nivāsetvā <pageBreak edition="P" number="4.0183" /> pañcasatagghanakaṃ ekaṃsaṃ katvā sabbālaṅkārabhūsito dānavīmaṃsanatthāya phalikavaṇṇassa udakassa suvaṇṇabhiṅgāraṃ pūretvā ‘‘imasmiṃ loke sace imaṃ dānaṃ paṭiggahetuṃ yuttarūpā dakkhiṇeyyapuggalā atthi, idaṃ udakaṃ nikkhamitvā pathaviṃ gaṇhātu. Sace natthi, evameva tiṭṭhatū’’ti saccakiriyaṃ katvā bhiṅgāraṃ adhomukhaṃ akāsi. Udakaṃ dhamakaraṇena gahitaṃ viya ahosi. Bodhisatto ‘‘suñño vata, bho, jambudīpo, ekapuggalopi dakkhiṇaṃ paṭiggahetuṃ yuttarūpo natthī’’ti vippaṭisāraṃ akatvā ‘‘sace dāyakassa <pageBreak edition="M" number="3.0270" /> vasenāyaṃ dakkhiṇā visujjhissati, udakaṃ nikkhamitvā pathaviṃ gaṇhātū’’ti cintesi. Phalikavaṇṇasadisaṃ udakaṃ nikkhamitvā pathaviṃ gaṇhi <pageBreak edition="V" number="3.0268" />. ‘‘Idāni dānaṃ dassāmī’’ti dānaggaṃ patvā dānaṃ oloketvā yāguvelāya yāguṃ, khajjakavelāya khajjakaṃ, bhojanavelāya bhojanaṃ dāpesi. Eteneva nīhārena divase divase dānaṃ dīyati.</paragraph>
<paragraph line="28">Tasmiṃ kho pana dānagge ‘‘idaṃ nāma atthi, idaṃ nāma natthī’’ti vattabbaṃ natthi. Idāni taṃ dānaṃ ettakamatteneva na niṭṭhaṃ gamissatīti rattasuvaṇṇaṃ nīharāpetvā suvaṇṇapātiyo kāretvā caturāsītisuvaṇṇapātisahassādīnaṃ atthāya caturāsītirājasahassānaṃ sāsanaṃ pahiṇi. Rājāno ‘‘cirassaṃ vata mayaṃ ācariyena anuggahitā’’ti sabbaṃ sampādetvā pesesuṃ. Dāne diyyamāneyeva satta vassāni satta māsā atikkantā. Atha brāhmaṇo ‘‘hiraññaṃ bhājetvā dānaṃ dassāmī’’ti mahante okāse dānaṃ sajjāpesi. Sajjāpetvā caturāsīti suvaṇṇapātisahassāni ādiṃ katvā koṭito paṭṭhāya adāsi.</paragraph>
<paragraph line="29">Tattha <pageBreak edition="P" number="4.0184" /><bold>rūpiyapūrānī</bold>ti rajatataṭṭirajataphālarajatamāsakehi pūrāni. Pātiyo pana khuddikāti na sallakkhetabbā, ekakarīsappamāṇe bhūmibhāge catassova pātiyo ṭhapayiṃsu. Pātimakuḷaṃ navaratanaṃ hoti, mukhavaṭṭito paṭṭhāya aṭṭharatanaṃ, pātimukhavaṭṭiyā chayutto ājaññaratho anupariyāyati, dadamāno pātiyā bāhirantena vaggavagge paṭiggāhake ṭhapetvā paṭhamaṃ pātiyā pakkhittaṃ datvā pacchā sandhisandhito viyojetvā pātinti evaṃ caturāsīti pātisahassāni adāsi. <bold>Rūpiyapāti</bold>ādīsupi eseva nayo. Etthapi ca <bold>suvaṇṇapūrānī</bold>ti suvaṇṇataṭṭisuvaṇṇaphālasuvaṇṇamāsakehi pūrāni. <bold>Hiraññapūrānī</bold>ti sattavidharatanapūrāni. <bold>Sovaṇṇālaṅkārānī</bold>ti suvaṇṇālaṅkārāni. <bold>Kaṃsūpadhāraṇānī</bold>ti rajatamayakhīrapaṭicchakāni. Tāsaṃ pana dhenūnaṃ siṅgāni suvaṇṇakosakapariyonaddhāni ahesuṃ, gīvāya sumanadāmaṃ piḷandhiṃsu, catūsu pādesu nupūrāni, piṭṭhiyaṃ varadukūlaṃ pārutaṃ, kaṇṭhe suvaṇṇaghaṇṭaṃ bandhiṃsu. <bold>Vatthakoṭisahassānī</bold>ti lokavohārato vīsativatthayugāni ekā koṭi <pageBreak edition="M" number="3.0271" />, idha pana dasa sāṭakāti vuttaṃ. <bold>Khomasukhumāna</bold>ntiādimhi <pageBreak edition="P" number="4.0185" /> khomādīsu yaṃ yaṃ sukhumaṃ, taṃ tadeva adāsi. Yāni panetāni itthidānaṃ usabhadānaṃ majjadānaṃ samajjādānanti adānasammatāni, tānipi esa ‘‘velāmassa dānamukhe idaṃ nāma natthī’’ti vacanapathaṃ pacchindituṃ parivāratthāya adāsi. <bold>Najjo maññe vissandantī</bold>ti nadiyo viya vissandanti.</paragraph>
<paragraph line="30">Iminā <pageBreak edition="V" number="3.0269" /> satthā velāmassa dānaṃ kathetvā, ‘‘gahapati, etaṃ mahādānaṃ nāñño adāsi, ahaṃ adāsiṃ. Evarūpaṃ pana dānaṃ dadantopi ahaṃ paṭiggahetuṃ yuttarūpaṃ puggalaṃ nālatthaṃ, tvaṃ mādise buddhe lokasmiṃ diṭṭhamāne dānaṃ dadamāno kasmā cintesī’’ti seṭṭhissa desanaṃ vaḍḍhento <bold>siyā kho pana te</bold>tiādimāha. Nanu ca yāni tadā ahesuṃ rūpavedanāsaññāsaṅkhāraviññāṇāni, tāni niruddhāni? Kasmā ‘‘ahaṃ tena samayena velāmo brāhmaṇo’’ti āhāti? Paveṇiyā avicchinnattā. Tāni hi rūpādīni nirujjhamānāni imesaṃ paccaye datvā niruddhāni aparāparaṃ avicchinnaṃ paveṇiṃ gahetvā evamāha. <bold>Na taṃ koci dakkhiṇaṃ sodhetī</bold>ti koci samaṇo vā brāhmaṇo vā devo vā māro vā uṭṭhāya taṃ dakkhiṇaṃ sodhetīti vattabbo nāhosi. Tañhi dakkhiṇaṃ sodhento uttamakoṭiyā buddho, heṭṭhimakoṭiyā dhammasenāpatisāriputtattherasadiso sāvako sodheyya.</paragraph>
<paragraph line="31"><bold>Diṭṭhisampanna</bold>nti dassanasampannaṃ sotāpannaṃ. <bold>Idaṃ tato mahapphalatara</bold>nti idaṃ sotāpannassa dinnadānaṃ lokiyamahājanassa sattamāsādhikāni satta saṃvaccharāni <pageBreak edition="P" number="4.0186" /> ettakaṃ hiraññasuvaṇṇaṃ pariccajantena dinnadānato mahapphalaṃ.</paragraph>
<paragraph line="32"><bold>Yo ca sataṃ diṭṭhisampannāna</bold>nti ettha ekassa sakadāgāmissa vasena ekuttarasataṃ sotāpanne katvā sotāpannagaṇanā veditabbā. Iminā upāyena sabbavāresu heṭṭhā heṭṭhā āgate anantarena sataguṇaṃ katvā puggalagaṇanā veditabbā.</paragraph>
<paragraph line="33"><bold>Buddhappamukha</bold>nti ettha sammāsambuddhaṃ saṅghattheraṃ katvā nisinno saṅgho buddhappamukho saṅghoti veditabbo. <bold>Cātuddisaṃ saṅghaṃ uddissā</bold>ti ettha cātuddisaṃ saṅghaṃ uddissa katavihāro nāma yattha cetiyaṃ patiṭṭhitaṃ hoti, dhammassavanaṃ karīyati, catūhi disāhi anudisāhi ca bhikkhū āgantvā appaṭipucchitvāyeva pāde dhovitvā kuñcikāya dvāraṃ vivaritvā senāsanaṃ paṭijaggitvā <pageBreak edition="M" number="3.0272" /> vasitvā yathāphāsukaṃ gacchanti. So antamaso caturataniyā paṇṇasālāpi hotu, cātuddisaṃ saṅghaṃ uddissa katavihārotveva vuccati.</paragraph>
<paragraph line="34"><bold>Saraṇaṃ gaccheyyā</bold>ti ettha maggenāgataṃ anivattanasaraṇaṃ adhippetaṃ. Apare panāhu – attānaṃ niyyādetvā dinnattā saraṇāgamanaṃ tato mahapphalataranti vuttaṃ. <bold>Sikkhāpadāni samādiyeyyā</bold>ti pañca <pageBreak edition="V" number="3.0270" /> sīlāni gaṇheyya. Sīlampi maggena āgataṃ anivattanasīlameva kathitaṃ. Apare panāhu – sabbasattānaṃ abhayadānassa dinnattā sīlaṃ tato mahapphalataranti vuttaṃ. <bold>Gandhohanamatta</bold>nti <pageBreak edition="P" number="4.0187" /> gandhaūhanamattaṃ, dvīhaṅgulīhi gaṇḍapiṇḍaṃ gahetvā upasiṅghanamattaṃ. Apare pana ‘‘gaddohanamatta’’nti pāḷiṃ vatvā gāviyā ekavāraṃ thanaañchanamattanti atthaṃ vadanti. <bold>Mettacitta</bold>nti sabbasattānaṃ hitānupharaṇacittaṃ. Taṃ pana appanāvaseneva gahitaṃ. <bold>Aniccasañña</bold>nti maggassa anantarapaccayabhāvena sikhāpattabalavavipassanaṃ.</paragraph>
<paragraph line="35">Upamāto pana imāni dānādīni puññāni evaṃ veditabbāni – sacepi hi jambudīpaṃ bheritalasadisaṃ samatalaṃ katvā koṭito paṭṭhāya pallaṅke attharitvā ariyapuggale nisīdāpeyya, tattha sotāpannānaṃ dasa pantiyo assu, sakadāgāmīnaṃ pañca, anāgāmīnaṃ aḍḍhateyyā, khiṇāsavānaṃ diyaḍḍhā, paccekabuddhānaṃ ekā panti bhaveyya, sammāsambuddho ekakova. Ettakassa janassa dinnadānato sammāsambuddhassa dinnameva mahapphalaṃ. Itaraṃ pana –</paragraph>
<gatha1 line="36">‘‘Vihāradānaṃ paṇipāto, sikkhā mettāya bhāvanā;</gatha1>
<gathalast line="37">Khayato sammasantassa, kalaṃ nāgghati soḷasiṃ’’.</gathalast>
<paragraph line="38">Teneva bhagavā parinibbānasamaye ‘‘dhammānudhammappaṭipatti anuttarā pūjā’’ti āha. Sesaṃ sabbattha uttānatthamevāti.</paragraph>
<centered line="39">Sīhanādavaggo dutiyo.</centered>
</body>
</document>