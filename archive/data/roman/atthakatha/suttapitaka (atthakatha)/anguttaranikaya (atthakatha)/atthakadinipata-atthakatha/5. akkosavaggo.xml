<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404a.att19.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/atthakadinipata-atthakatha/5. akkosavaggo.xml</archivePath>
    <baseFileName>5. akkosavaggo</baseFileName>
    <titlePath>5. Akkosavaggo - Aṭṭhakādinipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">5. Akkosavaggo</chapter>
    <subhead line="2">4. Kusinārasuttavaṇṇanā</subhead>
    <paragraph line="3" number="44"> Pañcamassa <pageBreak edition="Vipassana Research Institut" number="3.0309" /> catutthe <bold>kusinārāya</bold>nti evaṃnāmake nagare. Devatānaṃ atthāya baliṃ haranti etthāti <bold>baliharaṇo,</bold> tasmiṃ baliharaṇe. <bold>Acchiddena appaṭimaṃsenā</bold>tiādīsu yena kenacideva pahaṭo vā hoti, vejjakammādīni vā katāni, tassa kāyasamācāro upacikādīhi khāyitatālapaṇṇaṃ viya chiddo ca, paṭimasituṃ yattha katthaci gahetvā ākaḍḍhituṃ sakkuṇeyyatāya paṭimaṃso ca hoti, viparīto acchiddo appaṭimaṃso nāma. Vacīsamācāro pana musāvādaomasavādapesuññaamūlakānuddhaṃsanādīhi <pageBreak edition="Pali Text Society" number="5.0036" /> chiddo sappaṭimaṃso ca hoti, viparīto acchiddo appaṭimaṃso. <bold>Mettaṃ nu kho me citta</bold>nti palibodhaṃ chinditvā kammaṭṭhānabhāvanānuyogena adhigataṃ me mettacittaṃ. <bold>Anāghāta</bold>nti āghātavirahitaṃ, vikkhambhanena vihatāghātanti attho. <bold>Kattha vutta</bold>nti idaṃ sikkhāpadaṃ kismiṃ nagare vuttaṃ.</paragraph>
    <paragraph line="4"><bold>Kālena vakkhāmī</bold>tiādīsu eko ekaṃ okāsaṃ kāretvā codento <bold>kālena vadati</bold> nāma. Saṅghamajjhe vā gaṇamajjhe vā salākaggayāgaggavitakkamāḷakabhikkhācāramaggaāsanasālādīsu vā upaṭṭhākehi parivāritakkhaṇe vā codento <bold>akālena vadati</bold> nāma. Tacchena vadanto <bold>bhūtena vadati</bold> nāma. ‘‘Daharamahallakaparisāvacarakapaṃsukūlikadhammakathikapatirūpaṃ tava ida’’nti vadanto <bold>pharusena vadati</bold> nāma. Kāraṇanissitaṃ pana katvā, ‘‘bhante mahallakattha, parisāvacarakattha, paṃsukūlikattha, dhammakathikatthapatirūpaṃ tumhākamida’’nti vadanto <pageBreak edition="Myanmar" number="3.0312" /><bold>saṇhena vadati</bold> nāma. Kāraṇanissitaṃ katvā vadanto <bold>atthasaṃhitena vadati</bold> nāma. <bold>Mettacitto vakkhāmi no dosantaro</bold>ti mettacittaṃ paccupaṭṭhapetvā vakkhāmi, na duṭṭhacitto hutvā.</paragraph>
    <subhead line="5">5. Rājantepurappavesanasuttavaṇṇanā</subhead>
    <paragraph line="6" number="45"> Pañcame <bold>kataṃ vā karissanti vā</bold>ti methunavītikkamaṃ kariṃsu vā karissanti vā. <bold>Ratana</bold>nti maṇiratanādīsu yaṃkiñci. <bold>Patthetī</bold>ti māretuṃ icchati. <bold>Hatthisambādha</bold>nti <pageBreak edition="Pali Text Society" number="5.0037" /> hatthīhi sambādhaṃ <pageBreak edition="Vipassana Research Institut" number="3.0310" />. Hatthisammaddanti vā pāṭho, tassattho – hatthīhi sammaddo etthāti hatthisammaddaṃ. Sesesupi eseva nayo. <bold>Rajanīyāni rūpasaddagandharasaphoṭṭhabbānī</bold>ti etāni rāgajanakāni rūpādīni tattha paripūrāni honti.</paragraph>
    <subhead line="7">6. Sakkasuttavaṇṇanā</subhead>
    <paragraph line="8" number="46"> Chaṭṭhe <bold>sokasabhaye</bold>ti sokena sabhaye. Sokabhayeti vā pāṭho, ayamevattho. Dutiyapadepi eseva nayo. <bold>Yena kenaci kammaṭṭhānenā</bold>ti kasivaṇijjādikammesu yena kenaci kammena. <bold>Anāpajja akusala</bold>nti kiñci akusalaṃ anāpajjitvā. <bold>Nibbiseyyā</bold>ti uppādeyya ācineyya. <bold>Dakkho</bold>ti cheko. <bold>Uṭṭhānasampanno</bold>ti uṭṭhānavīriyena samannāgato. <bold>Alaṃ vacanāyā</bold>ti yutto vacanāya. <bold>Ekantasukhappaṭisaṃvedī vihareyyā</bold>ti ekantameva kāyikacetasikasukhaṃ ñāṇena paṭisaṃvedento vihareyya. <bold>Aniccā</bold>ti hutvā abhāvato. <bold>Tucchā</bold>ti sārarahitā. <bold>Musā</bold>ti niccasubhasukhā viya khāyamānāpi tathā na hontīti musā. <bold>Mosadhammā</bold>ti nassanasabhāvā. Tasmā te paṭicca dukkhaṃ uppajjatīti sandasseti. <bold>Idha</bold><pageBreak edition="Pali Text Society" number="5.0038" /><bold>pana vo</bold>ti ettha <bold>vo</bold> ti nipātamattaṃ. <bold>Apaṇṇakaṃ vā sotāpanno</bold>ti avirādhitaṃ ekaṃsena sotāpanno vā hoti. Sopi jhānaṃ nibbatteti, brahmalokaṃ vā gantvā chasu vā kāmasaggesu ekantasukhappaṭisaṃvedī hutvā vihareyya. Imasmiṃ sutte satthā aṭṭhaṅguposathassa guṇaṃ kathesi.</paragraph>
    <subhead line="9">7. Mahālisuttavaṇṇanā</subhead>
    <paragraph line="10" number="47"> Sattame <pageBreak edition="Myanmar" number="3.0313" /><bold>micchāpaṇihita</bold>nti micchā ṭhapitaṃ. <bold>Adhammacariyāvisamacariyā</bold>ti akusalakammapathavasena adhammacariyasaṅkhātā visamacariyā. Kusalakammapathavasena itarā veditabbā. Evamidha vaṭṭameva kathitaṃ.</paragraph>
    <subhead line="11">8. Pabbajitaabhiṇhasuttavaṇṇanā</subhead>
    <paragraph line="12" number="48"> Aṭṭhame <bold>pabbajitenā</bold>ti gharāvāsaṃ pahāya sāsane pabbajjaṃ upagatena. <bold>Abhiṇha</bold>nti abhikkhaṇaṃ punappunaṃ, <bold>paccavekkhitabbā</bold> oloketabbā sallakkhetabbā. <bold>Vevaṇṇiya</bold>nti vivaṇṇabhāvaṃ. Taṃ panetaṃ vevaṇṇiyaṃ duvidhaṃ hoti sarīravevaṇṇiyaṃ parikkhāravevaṇṇiyañca. Tattha kesamassuoropanena <pageBreak edition="Vipassana Research Institut" number="3.0311" /> sarīravevaṇṇiyaṃ veditabbaṃ. Pubbe pana nānāvirāgāni sukhumavatthāni nivāsetvāpi nānaggarasabhojanaṃ suvaṇṇarajatabhājanesu bhuñjitvāpi sirigabbhe varasayanāsanesu nipajjitvāpi nisīditvāpi sappinavanītādīhi bhesajjaṃ katvāpi pabbajitakālato paṭṭhāya chinnasaṅghaṭitakasāvarasapītāni vatthāni nivāsetabbāni, ayapatte vā mattikapatte vā missakodano bhuñjitabbo, rukkhamūlādisenāsane muñjatiṇasantharaṇādīsu nipajjitabbaṃ <pageBreak edition="Pali Text Society" number="5.0039" />, cammakhaṇḍataṭṭikādīsu nisīditabbaṃ, pūtimuttādīhi bhesajjaṃ kattabbaṃ hoti. Evamettha parikkhāravevaṇṇiyaṃ veditabbaṃ. Evaṃ paccavekkhato kopo ca māno ca pahīyati.</paragraph>
    <paragraph line="13"><bold>Parapaṭibaddhā me jīvikā</bold>ti mayhaṃ paresu paṭibaddhā parāyattā catupaccayajīvikāti. Evaṃ paccavekkhato hi ājīvo parisujjhati, piṇḍapāto ca apacito hoti, catūsu paccayesu apaccavekkhitaparibhogo nāma na hoti. <bold>Añño me ākappo karaṇīyo</bold>ti yo gihīnaṃ uraṃ abhinīharitvā gīvaṃ paggahetvā lalitenākārena aniyatapadavītihārena gamanākappo hoti, tato aññova ākappo mayā karaṇīyo, santindriyena santamānasena yugamattadassinā visamaṭṭhāne udakasakaṭeneva mandamitapadavītihārena hutvā gantabbanti paccavekkhitabbaṃ. Evaṃ paccavekkhato hi iriyāpatho sāruppo hoti, tisso sikkhā paripūrenti. <bold>Kaccinukho</bold>ti salakkhaṇe nipātasamudāyo. <bold>Attā</bold>ti cittaṃ. <bold>Sīlato na upavadatī</bold>ti <pageBreak edition="Myanmar" number="3.0314" /> aparisuddhaṃ te sīlanti sīlapaccayo na upavadati. Evaṃ paccavekkhato hi ajjhattaṃ hirī samuṭṭhāti, sā tīsu dvāresu saṃvaraṃ sādheti, tīsu dvāresu saṃvaro catupārisuddhisīlaṃ hoti, catupārisuddhisīle ṭhito vipassanaṃ vaḍḍhetvā arahattaṃ gaṇhāti. <bold>Anuvicca viññū sabrahmacārī</bold>ti paṇḍitā sabrahmacārino anuvicāretvā. Evaṃ paccavekkhato <pageBreak edition="Pali Text Society" number="5.0040" /> hi bahiddhā ottappaṃ saṇṭhāti, taṃ tīsu dvāresu saṃvaraṃ sādhetīti anantaranayeneva veditabbaṃ.</paragraph>
    <paragraph line="14"><bold>Nānābhāvo vinābhāvo</bold>ti jātiyā nānābhāvo, maraṇena vinābhāvo. Evaṃ paccavekkhato hi tīsu dvāresu asaṃvutākāro nāma na hoti, maraṇassati sūpaṭṭhitā hoti. <bold>Kammassakomhī</bold>tiādīsu kammaṃ mayhaṃ sakaṃ attano santakanti <bold>kammassakā</bold>. Kammena dātabbaṃ phalaṃ dāyaṃ, kammassa dāyaṃ kammadāyaṃ, taṃ ādīyāmīti <bold>kammadāyādo</bold>. Kammaṃ mayhaṃ yoni kāraṇanti <bold>kammayoni</bold>. Kammaṃ mayhaṃ bandhu ñātakoti <bold>kammabandhu</bold>. Kammaṃ mayhaṃ paṭisaraṇaṃ patiṭṭhāti <bold>kammapaṭisaraṇo. Tassa dāyādo bhavissāmī</bold>ti tassa kammassa dāyādo tena dinnaphalaṃ paṭiggāhako <pageBreak edition="Vipassana Research Institut" number="3.0312" /> bhavissāmi. Evaṃ kammassakataṃ pana paccavekkhato pāpakaraṇaṃ nāma na hoti. <bold>Kathaṃbhūtassa me rattindivā vītivattantī</bold>ti kinnu kho me vattappaṭipattiṃ karontassa, udāhu akarontassa, buddhavacanaṃ sajjhāyantassa, udāhu asajjhāyantassa, yonisomanasikāre kammaṃ karontassa, udāhu akarontassāti kathaṃbhūtassa me rattindivā vītivattanti, parivattantīti attho. Evaṃ paccavekkhato hi appamādo paripūrati.</paragraph>
    <paragraph line="15"><bold>Suññāgāre abhiramāmī</bold>ti vivittokāse sabbiriyāpathesu ekakova hutvā kacci nu kho abhiramāmīti attho. Evaṃ paccavekkhato kāyaviveko paripūrati. <bold>Uttarimanussadhammo</bold>ti uttarimanussānaṃ ukkaṭṭhamanussabhūtānaṃ jhāyīnañceva ariyānañca jhānādidhammo, dasakusalakammapathasaṅkhātamanussadhammato vā uttaritaro visiṭṭhataro dhammo me mama santāne atthi nu kho, santi nu khoti attho. <bold>Alamariyañāṇadassanaviseso</bold>ti mahaggatalokuttarapaññā pajānanaṭṭhena ñāṇaṃ, cakkhunā diṭṭhamiva dhammaṃ paccakkhakaraṇato dassanaṭṭhena dassananti ñāṇadassanaṃ, ariyaṃ visuddhaṃ uttamaṃ ñāṇadassananti <pageBreak edition="Myanmar" number="3.0315" /> ariyañāṇadassanaṃ, alaṃ pariyattakaṃ kilesaviddhaṃsanasamatthaṃ ariyañāṇadassanamettha, assa vāti alamariyañāṇadassano, jhānādibhedo uttarimanussadhammo alamariyañāṇadassano ca so viseso cāti <bold>alamariyañāṇadassanaviseso</bold>. Atha vā tameva kilesaviddhaṃsanasamatthaṃ visuddhaṃ ñāṇadassanameva visesoti alamariyañāṇadassanaviseso vā. <bold>Adhigato</bold>ti paṭiladdho me atthi nu kho. <bold>Soha</bold>nti paṭiladdhaviseso so ahaṃ. <bold>Pacchime kāle</bold>ti maraṇamañce nipannakāle. <bold>Puṭṭho</bold>ti sabrahmacārīhi adhigataguṇavisesaṃ pucchito. <bold>Na maṅku bhavissāmī</bold>ti patitakkhandho nittejo na hessāmīti. Evaṃ paccavekkhantassa hi moghakālakiriyā nāma na hoti.</paragraph>
    <subhead line="16">9-10. Sarīraṭṭhadhammasuttādivaṇṇanā</subhead>
    <paragraph line="17" number="49-50"> Navame <pageBreak edition="Pali Text Society" number="5.0041" /><bold>ponobbhaviko</bold>ti punabbhavanibbattako. <bold>Bhavasaṅkhāro</bold>ti bhavasaṅkharaṇakammaṃ. Imasmiṃ sutte vaṭṭameva kathitaṃ. Dasame sīlabāhusaccavīriyasatipaññā lokiyalokuttarāmissikā kathitā. Sesaṃ sabbattha uttānatthamevāti.</paragraph>
    <centered line="18">Akkosavaggo pañcamo.</centered>
    <centered line="19">Paṭhamapaṇṇāsakaṃ niṭṭhitaṃ.</centered>
    <title line="20">2. Dutiyapaṇṇāsakaṃ</title>
  </content>
</document>