<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402a.att29.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(11) 1. sambodhavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha</directory>
    <basename>(11) 1. sambodhavaggo</basename>
    <titlePath>(11) 1. Sambodhavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(11) 1. Sambodhavaggo</chapter>
    <subhead line="2">1. Pubbevasambodhasuttavaṇṇanā</subhead>
    <paragraph line="3" number="104"> Tatiyassa <pageBreak edition="Vipassana Research Institut" number="2.0221" /><pageBreak edition="Myanmar" number="2.0230" /> paṭhame <bold>pubbeva sambodhā</bold>ti sambodhito pubbeva, ariyamaggappattito aparabhāgeyevāti vuttaṃ hoti. <bold>Anabhisambuddhassā</bold>ti appaṭividdhacatusaccassa. <bold>Bodhisattasseva sato</bold>ti bujjhanakasattasseva sato, sammāsambodhiṃ adhigantuṃ ārabhantasseva sato, sambodhiyā vā sattasseva laggasseva sato. Dīpaṅkarassa hi bhagavato pādamūle aṭṭhadhammasamodhānena abhinīhārasamiddhito pabhuti tathāgato sammāsambodhiṃ satto laggo ‘‘pattabbā mayā esā’’ti tadadhigamāya parakkamaṃ amuñcantoyeva āgato, tasmā bodhisattoti vuccati. <bold>Ko nu kho</bold>ti katamo nu kho. <bold>Loko</bold>ti saṅkhāraloko. <bold>Assādo</bold>ti madhurākāro. <bold>Ādīnavo</bold>ti anabhinanditabbākāro. <bold>Tassa mayha</bold>nti tassa evaṃ bodhisattasseva sato mayhaṃ. <bold>Chandarāgavinayo chandarāgappahāna</bold>nti nibbānaṃ āgamma ārabbha paṭicca chandarāgo vinayaṃ gacchati pahīyati, tasmā nibbānaṃ ‘‘chandarāgavinayo chandarāgappahāna’’nti vuccati. <bold>Idaṃ lokanissaraṇa</bold>nti idaṃ nibbānaṃ lokato nissaṭattā lokanissaraṇanti vuccati. <bold>Yāvakīva</bold>nti <pageBreak edition="Pali Text Society" number="2.0366" /> yattakaṃ pamāṇaṃ kālaṃ. <bold>Abbhaññāsi</bold>nti abhivisiṭṭhena ariyamaggañāṇena aññāsiṃ. <bold>Ñāṇañca pana me dassana</bold>nti dvīhipi padehi paccavekkhaṇañāṇaṃ vuttaṃ. Sesamettha uttānamevāti.</paragraph>
    <subhead line="4">2. Paṭhamaassādasuttavaṇṇanā</subhead>
    <paragraph line="5" number="105"> Dutiye <bold>assādapariyesanaṃ acari</bold>nti assādapariyesanatthāya acariṃ. Kuto paṭṭhāyāti? Sumedhakālato paṭṭhāya. <bold>Paññāyā</bold>ti sahavipassanāya maggapaññāya. <bold>Sudiṭṭho</bold>ti suppaṭividdho. Iminā upāyena sabbattha attho veditabbo. Tatiyaṃ sabbattha uttānameva.</paragraph>
    <subhead line="6">4. Samaṇabrāhmaṇasuttavaṇṇanā</subhead>
    <paragraph line="7" number="107"> Catutthe <pageBreak edition="Myanmar" number="2.0231" /><pageBreak edition="Vipassana Research Institut" number="2.0222" /><bold>sāmaññattha</bold>nti catubbidhaṃ ariyaphalaṃ. Itaraṃ tasseva vevacanaṃ. Sāmaññatthena vā cattāro maggā, brahmaññatthena cattāri phalāni. Imesu pana catūsupi suttesu khandhalokova kathito.</paragraph>
    <subhead line="8">5. Ruṇṇasuttavaṇṇanā</subhead>
    <paragraph line="9" number="108"> Pañcamaṃ atthuppattiyā nikkhittaṃ. Katarāya atthuppattiyā? Chabbaggiyānaṃ anācāre. Te kira gāyantā naccantā hasantā vicariṃsu. Bhikkhū dasabalassa ārocayiṃsu. Satthā te pakkosāpetvā tesaṃ ovādatthāya idaṃ suttaṃ ārabhi. Tattha <bold>ruṇṇa</bold>nti roditaṃ. <bold>Ummattaka</bold>nti ummattakakiriyā. <bold>Komāraka</bold>nti kumārakehi kattabbakiccaṃ. <bold>Dantavidaṃsakahasita</bold>nti dante dassetvā pāṇiṃ paharantānaṃ mahāsaddena hasitaṃ. <bold>Setughāto gīte</bold>ti gīte vo paccayaghāto hotu, sahetukaṃ gītaṃ pajahathāti dīpeti. <bold>Nacce</bold>pi eseva nayo. <bold>Ala</bold>nti yuttaṃ. <bold>Dhammappamoditānaṃ sata</bold>nti ettha dhammo vuccati kāraṇaṃ, kenacideva kāraṇena pamuditānaṃ santānaṃ. <bold>Sitaṃ sitamattāyā</bold>ti tasmiṃ sitakāraṇe sati yaṃ sitaṃ karotha, taṃ vo sitamattāya aggadante dassetvā pahaṭṭhākāramattadassanāyayeva <pageBreak edition="Pali Text Society" number="2.0367" /> yuttanti vuttaṃ hoti.</paragraph>
    <subhead line="10">6. Atittisuttavaṇṇanā</subhead>
    <paragraph line="11" number="109"> Chaṭṭhe <bold>soppassā</bold>ti niddāya. <bold>Paṭisevanāya natthi tittī</bold>ti yathā yathā paṭisevati, tathā tathā ruccatiyevāti titti nāma natthi. Sesapadadvayepi eseva nayo. Sace hi mahāsamudde udakaṃ surā bhaveyya, surāsoṇḍo ca maccho hutvā nibbatteyya, tassa tattha carantassapi sayantassapi titti nāma na bhaveyya. Imasmiṃ sutte vaṭṭameva kathitaṃ.</paragraph>
    <subhead line="12">7. Arakkhitasuttavaṇṇanā</subhead>
    <paragraph line="13" number="110"> Sattame <bold>avassutaṃ hotī</bold>ti tintaṃ hoti. <bold>Na bhaddakaṃ maraṇaṃ hotī</bold>ti apāye paṭisandhipaccayatāya na laddhakaṃ hoti. <bold>Kālakiriyā</bold>ti tasseva vevacanaṃ. Sukkapakkhe sagge paṭisandhipaccayatāya <pageBreak edition="Vipassana Research Institut" number="2.0223" /> bhaddakaṃ hoti <pageBreak edition="Myanmar" number="2.0232" /> laddhakaṃ. Taṃ pana ekantena sotāpannādīnaṃ tiṇṇaṃ ariyasāvakānaṃyeva vaṭṭati. Sesamettha uttānamevāti.</paragraph>
    <subhead line="14">8. Byāpannasuttavaṇṇanā</subhead>
    <paragraph line="15" number="111"> Aṭṭhame <bold>byāpanna</bold>nti pakatibhāvaṃ jahitvā ṭhitaṃ. Sesaṃ purimasutte vuttanayameva.</paragraph>
    <subhead line="16">9. Paṭhamanidānasuttavaṇṇanā</subhead>
    <paragraph line="17" number="112"> Navame <bold>nidānānī</bold>ti kāraṇāni. <bold>Kammānaṃ samudayāyā</bold>ti vaṭṭagāmikammānaṃ piṇḍakaraṇatthāya. <bold>Lobhapakata</bold>nti lobhena pakataṃ. <bold>Sāvajja</bold>nti sadosaṃ. <bold>Taṃ kammaṃ kammasamudayāya saṃvattatī</bold>ti taṃ kammaṃ aññesampi vaṭṭagāmikammānaṃ samudayāya piṇḍakaraṇatthāya saṃvattati. <bold>Na taṃ kammaṃ kammanirodhāyā</bold>ti taṃ pana kammaṃ vaṭṭagāmikammānaṃ nirodhatthāya na saṃvattati. Sukkapakkhe <pageBreak edition="Pali Text Society" number="2.0368" /><bold>kammānaṃ samudayāyā</bold>ti vivaṭṭagāmikammānaṃ samudayatthāya. Iminā nayena sabbaṃ atthato veditabbaṃ.</paragraph>
    <subhead line="18">10. Dutiyanidānasuttavaṇṇanā</subhead>
    <paragraph line="19" number="113"> Dasame <bold>kammāna</bold>nti vaṭṭagāmikammānameva. <bold>Chandarāgaṭṭhāniye</bold>ti chandarāgassa kāraṇabhūte. <bold>Ārabbhā</bold>ti āgamma sandhāya paṭicca. <bold>Chando</bold>ti taṇhāchando. <bold>Yo cetaso sārāgo</bold>ti yo cittassa rāgo rajjanā rajjitattaṃ, etamahaṃ saṃyojanaṃ vadāmi, bandhanaṃ vadāmīti attho. Sukkapakkhe <bold>kammāna</bold>nti vivaṭṭagāmikammānaṃ. <bold>Tadabhinivattetī</bold>ti taṃ abhinivatteti. Yadā vā tena vipāko ñāto hoti vidito, tadā te ceva dhamme tañca vipākaṃ abhinivatteti. Iminā ca padena vipassanā kathitā, <bold>tadabhinivattetvā</bold>ti iminā maggo. <bold>Cetasā abhinivijjhitvā</bold>ti iminā ca maggova. <bold>Paññāya ativijjha passatī</bold>ti saha vipassanāya maggapaññāya nibbijjhitvā passati. Evaṃ sabbattha attho veditabbo. Imasmiṃ pana sutte vaṭṭavivaṭṭaṃ kathitanti.</paragraph>
    <centered line="20">Sambodhavaggo paṭhamo.</centered>
  </content>
</document>