<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att22.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/4. devadutavaggo.xml</archivePath>
    <baseFileName>4. devadutavaggo</baseFileName>
    <titlePath>4. Devadūtavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">4. Devadūtavaggo</chapter>
    <subhead line="2">1. Sabrahmakasuttavaṇṇanā</subhead>
    <paragraph line="3" number="31"> Catutthassa <pageBreak edition="Vipassana Research Institut" number="2.0100" /> paṭhame <bold>ajjhāgāre</bold>ti sake ghare. <bold>Pūjitā hontī</bold>ti yaṃ ghare atthi, tena paṭijaggitā gopitā honti. Iti mātāpitupūjakāni kulāni mātāpitūhi sabrahmakānīti pakāsetvā idāni nesaṃ <pageBreak edition="Myanmar" number="2.0099" /> sapubbācariyakādibhāvaṃ pakāsento <bold>sapubbācariyakānī</bold>tiādimāha. Tattha <bold>brahmā</bold>tiādīni tesaṃ brahmādibhāvasādhanatthaṃ vuttāni. <bold>Bahukārā</bold>ti puttānaṃ bahūpakārā. <bold>Āpādakā</bold>ti jīvitassa āpādakā. Puttakānaṃ hi mātāpitūhi jīvitaṃ āpāditaṃ pālitaṃ ghaṭitaṃ anuppabandhena pavattitaṃ. <bold>Posakā</bold>ti hatthapāde vaḍḍhetvā hadayalohitaṃ pāyetvā posetāro. <bold>Imassa lokassa dassetāro</bold>ti puttānaṃ hi imasmiṃ loke iṭṭhāniṭṭhārammaṇassa <pageBreak edition="Pali Text Society" number="2.0204" /> dassanaṃ nāma mātāpitaro nissāya jātanti imassa lokassa dassetāro nāma.</paragraph>
    <paragraph line="4"><bold>Brahmāti mātāpitaro</bold>ti seṭṭhādhivacanaṃ. Yathā brahmuno catasso bhāvanā avijahitā honti mettā karuṇā muditā upekkhāti, evameva mātāpitūnaṃ puttakesu catasso bhāvanā avijahitā honti. Tā tasmiṃ tasmiṃ kāle veditabbā – kucchigatasmiṃ hi dārake ‘‘kadā nu kho puttakaṃ arogaṃ paripuṇṇaṅgapaccaṅgaṃ passissāmā’’ti mātāpitūnaṃ mettacittaṃ uppajjati. Yadā panesa mando uttānaseyyako ūkāhi vā maṅkulādīhi pāṇakehi daṭṭho dukkhaseyyāya vā pana pīḷito parodati viravati, tadāssa saddaṃ sutvā mātāpitūnaṃ kāruññaṃ uppajjati, ādhāvitvā vidhāvitvā kīḷanakāle pana lobhanīyavayasmiṃ vā ṭhitakāle dārakaṃ oloketvā mātāpitūnaṃ cittaṃ sappimaṇḍe pakkhittasatavihatakappāsapicupaṭalaṃ viya mudukaṃ hoti āmoditaṃ pamoditaṃ, tadā tesaṃ muditā labbhati. Yadā panesa putto dārābharaṇaṃ paccupaṭṭhāpetvā pāṭiyekkaṃ agāraṃ ajjhāvasati, tadā mātāpitūnaṃ ‘‘sakkoti dāni no puttako attano dhammatāya yāpetu’’nti majjhattabhāvo uppajjati, tasmiṃ kāle upekkhā labbhatīti iminā kāraṇena ‘‘brahmāti mātāpitaro’’ti vuttaṃ.</paragraph>
    <paragraph line="5"><bold>Pubbācariyāti</bold><pageBreak edition="Vipassana Research Institut" number="2.0101" /><bold>vuccare</bold>ti mātāpitaro hi jātakālato paṭṭhāya ‘‘evaṃ nisīda, evaṃ tiṭṭha, evaṃ gaccha, evaṃ saya, evaṃ khāda, evaṃ bhuñja, ayaṃ te, tātāti vattabbo, ayaṃ bhātikāti, ayaṃ bhaginīti, idaṃ nāma kātuṃ vaṭṭati, idaṃ na vaṭṭati, asukaṃ nāma upasaṅkamituṃ vaṭṭati, asukaṃ na vaṭṭatī’’ti gāhāpenti sikkhāpenti. Athāparabhāge <pageBreak edition="Pali Text Society" number="2.0205" /> aññe ācariyā hatthisippaassasipparathasippadhanusippatharusippamuddāgaṇanādīni sikkhāpenti. Añño <pageBreak edition="Myanmar" number="2.0100" /> saraṇāni deti, añño sīlesu patiṭṭhāpeti, añño pabbājeti, añño buddhavacanaṃ uggaṇhāpeti, añño upasampādeti, añño sotāpattimaggādīni pāpeti. Iti sabbepi te pacchācariyā nāma honti, mātāpitaro pana sabbapaṭhamā, tenāha – ‘‘pubbācariyāti vuccare’’ti. Tattha <bold>vuccare</bold>ti vuccanti kathiyanti. <bold>Āhuneyyā ca puttāna</bold>nti puttānaṃ āhutaṃ pāhutaṃ abhisaṅkhataṃ annapānādiṃ arahanti, anucchavikā taṃ paṭiggahetuṃ. Tasmā ‘‘āhuneyyā ca puttāna’’nti vuttaṃ. <bold>Pajāya anukampakā</bold>ti paresaṃ pāṇe acchinditvāpi attano pajaṃ paṭijagganti gopāyanti. Tasmā ‘‘pajāya anukampakā’’ti vuttaṃ.</paragraph>
    <paragraph line="6"><bold>Namasseyyā</bold>ti namo kareyya. <bold>Sakkareyyā</bold>ti sakkārena paṭimāneyya. Idāni taṃ sakkāraṃ dassento ‘‘annenā’’tiādimāha. Tattha <bold>annenā</bold>ti yāgubhattakhādanīyena. <bold>Pānenā</bold>ti aṭṭhavidhapānena. <bold>Vatthenā</bold>ti nivāsanapārupanakena vatthena. <bold>Sayanenā</bold>ti mañcapīṭhānuppadānena. <bold>Ucchādanenā</bold>ti duggandhaṃ paṭivinodetvā sugandhakaraṇucchādanena. <bold>Nhāpanenā</bold>ti sīte uṇhodakena, uṇhe sītodakena gattāni parisiñcitvā nhāpanena. <bold>Pādānaṃ dhovanenā</bold>ti uṇhodakasītodakehi pādadhovanena ceva telamakkhanena ca. <bold>Peccā</bold>ti paralokaṃ gantvā. <bold>Sagge pamodatī</bold>ti idha tāva mātāpitūsu pāricariyaṃ disvā pāricariyakāraṇā taṃ paṇḍitamanussā idheva pasaṃsanti <pageBreak edition="Pali Text Society" number="2.0206" />, paralokaṃ pana gantvā sagge ṭhito so mātāpituupaṭṭhāko dibbasampattīhi āmodati pamodatīti.</paragraph>
    <subhead line="7">2. Ānandasuttavaṇṇanā</subhead>
    <paragraph line="8" number="32"> Dutiye <bold>tathārūpo</bold>ti tathājātiko. <bold>Samādhipaṭilābho</bold>ti cittekaggatālābho. <bold>Imasmiṃ ca saviññāṇake</bold>ti ettha attano ca parassa cāti ubhayesampi kāyo saviññāṇakaṭṭhena ekato katvā imasminti vutto. <bold>Ahaṅkāramamaṅkāramānānusayā</bold>ti ahaṅkāradiṭṭhi ca mamaṅkārataṇhā ca mānānusayo <pageBreak edition="Vipassana Research Institut" number="2.0102" /> cāti attano ca parassa <pageBreak edition="Myanmar" number="2.0101" /> ca kilesā. <bold>Nāssū</bold>ti na bhaveyyuṃ. <bold>Bahiddhā ca sabbanimittesū</bold>ti rūpanimittaṃ, saddanimittaṃ, gandhanimittaṃ, rasanimittaṃ, phoṭṭhabbanimittaṃ, sassatādinimittaṃ, puggalanimittaṃ dhammanimittanti evarūpesu ca bahiddhā sabbanimittesu. <bold>Cetovimuttiṃ paññāvimutti</bold>nti phalasamādhiñceva phalañāṇañca. <bold>Siyā</bold>ti bhaveyya.</paragraph>
    <paragraph line="9"><bold>Idhānanda, bhikkhuno</bold>ti, ānanda, imasmiṃ sāsane bhikkhuno. <bold>Etaṃ santaṃ etaṃ paṇīta</bold>nti nibbānaṃ dassento āha. Nibbānaṃ hi kilesānaṃ santatāya santaṃ nāma, nibbānaṃ santanti samāpattiṃ appetvāva divasampi nisinnassa cittuppādo santanteva pavattatītipi santaṃ. <bold>Paṇīta</bold>nti samāpattiṃ appetvā nisinnassāpi cittuppādo paṇītanteva pavattatīti nibbānaṃ paṇītaṃ nāma. <bold>Sabbasaṅkhārasamatho</bold>tiādīnipi tasseva vevacanāni. ‘‘Sabbasaṅkhārasamatho’’ti samāpattiṃ appetvā nisinnassa hi divasabhāgampi cittuppādo sabbasaṅkhārasamathoteva pavattati…pe… tathā tīsu bhavesu vānasaṅkhātāya taṇhāya abhāvena nibbānanti laddhanāme tasmiṃ samāpattiṃ <pageBreak edition="Pali Text Society" number="2.0207" /> appetvā nisinnassa cittuppādo nibbānaṃ nibbānanteva pavattatīti sabbasaṅkhārasamathotiādīni nāmāni labhati. Imasmiṃ pana aṭṭhavidhe ābhogasamannāhāre imasmiṃ ṭhāne ekopi labbhati, dvepi sabbepi labbhanteva.</paragraph>
    <paragraph line="10"><bold>Saṅkhāyā</bold>ti ñāṇena jānitvā. <bold>Paroparānī</bold>ti parāni ca oparāni ca. Paraattabhāvasakaattabhāvāni hi parāni ca oparāni cāti vuttaṃ hoti. <bold>Yassā</bold>ti yassa arahato. <bold>Iñjita</bold>nti rāgiñjitaṃ dosamohamānadiṭṭhikilesaduccaritiñjitanti imāni satta iñjitāni calitāni phanditāni. <bold>Natthi kuhiñcī</bold>ti katthaci ekārammaṇepi natthi. <bold>Santo</bold>ti paccanīkakilesānaṃ santatāya santo. <bold>Vidhūmo</bold>ti kāyaduccaritādidhūmavirahito. <bold>Anīgho</bold>ti rāgādiīghavirahito. <bold>Nirāso</bold>ti nittaṇho. <bold>Atārī</bold>ti tiṇṇo uttiṇṇo samatikkanto. <bold>So</bold>ti so arahaṃ khīṇāsavo. <bold>Jātijara</bold>nti ettha jātijarāgahaṇeneva byādhimaraṇampi gahitamevāti veditabbaṃ. Iti suttantepi gāthāyapi arahattaphalasamāpattiyeva kathitāti.</paragraph>
    <subhead line="11">3. Sāriputtasuttavaṇṇanā</subhead>
    <paragraph line="12" number="33"> Tatiye <pageBreak edition="Myanmar" number="2.0102" /><bold>saṃkhittenā</bold>ti mātikāṭhapanena. <bold>Vitthārenā</bold>ti ṭhapitamātikāvibhajanena. <bold>Saṃkhittavitthārenā</bold>ti <pageBreak edition="Vipassana Research Institut" number="2.0103" /> kāle saṃkhittena kāle vitthārena. <bold>Aññātāro ca dullabhā</bold>ti paṭivijjhanakapuggalā pana dullabhā. Idaṃ bhagavā ‘‘sāriputtattherassa ñāṇaṃ ghaṭṭemī’’ti adhippāyena kathesi. Taṃ sutvā thero kiñcāpi ‘‘ahaṃ, bhante, ājānissāmī’’ti na vadati, adhippāyena pana ‘‘vissatthā tumhe, bhante, desetha, ahaṃ tumhehi desitaṃ dhammaṃ nayasatena nayasahassena paṭivijjhissāmi, mamesa bhāro hotū’’ti satthāraṃ desanāya ussāhento <bold>etassa bhagavā kālo</bold>tiādimāha.</paragraph>
    <paragraph line="13">Athassa satthā <bold>tasmātihā</bold>ti desanaṃ ārabhi. Tattha <bold>imasmiñca saviññāṇake</bold>tiādi vuttanayameva. <bold>Acchecchi</bold><pageBreak edition="Pali Text Society" number="2.0208" /><bold>taṇha</bold>nti maggañāṇasatthena taṇhaṃ chindi. <bold>Vivattayi saṃyojana</bold>nti dasavidhampi saṃyojanaṃ samūlakaṃ ubbattetvā chaḍḍesi. <bold>Sammā mānābhisamayā antamakāsi dukkhassā</bold>ti sammā upāyena sammā paṭipattiyā navavidhassa mānassa pahānābhisamayena vaṭṭadukkhassa antamakāsi. <bold>Idañca pana metaṃ, sāriputta, sandhāya bhāsita</bold>nti, sāriputta, mayā pārāyane udayapañhe idaṃ phalasamāpattimeva sandhāya etaṃ bhāsitaṃ.</paragraph>
    <paragraph line="14">Idāni yaṃ taṃ bhagavatā bhāsitaṃ, taṃ dassento <bold>pahānaṃ kāmasaññāna</bold>ntiādi āraddhaṃ. Udayapañhe ca etaṃ padaṃ ‘‘pahānaṃ kāmacchandāna’’nti (su. ni. 1112; cūḷani. udayamāṇavapucchāniddeso 75) āgataṃ, idha pana aṅguttarabhāṇakehi ‘‘kāmasaññāna’’nti āropitaṃ. Tattha byañjanameva nānaṃ, attho pana ekoyeva. <bold>Kāmasaññāna</bold>nti kāme ārabbha uppannasaññānaṃ, aṭṭhahi vā lobhasahagatacittehi sahajātasaññānaṃ. <bold>Domanassāna cūbhaya</bold>nti etāsañca kāmasaññānaṃ cetasikadomanassānañcāti ubhinnampi pahānaṃ paṭippassaddhipahānasaṅkhātaṃ arahattaphalaṃ aññāvimokkhaṃ pabrūmīti attho. Niddese pana ‘‘kāmacchandassa ca domanassassa ca ubhinnaṃ pahānaṃ vūpasamaṃ paṭinissaggaṃ paṭippassaddhiṃ amataṃ nibbāna’’nti (cūḷani. udayamāṇavapucchāniddeso 75) vuttaṃ, taṃ atthuddhāravasena vuttaṃ. Pahānanti hi khīṇākārasaṅkhāto vūpasamopi vuccati, kilese paṭinissajjanto maggopi, kilesapaṭippassaddhisaṅkhātaṃ phalampi <pageBreak edition="Myanmar" number="2.0103" />, yaṃ āgamma kilesā pahīyanti, taṃ amataṃ nibbānampi. Tasmā tattha tāni padāni āgatāni. ‘‘Aññāvimokkhaṃ pabrūmī’’ti vacanato pana arahattaphalameva adhippetaṃ. <bold>Thinassa</bold><pageBreak edition="Pali Text Society" number="2.0209" /><bold>ca panūdana</bold>ntipi thinassa ca panūdanante uppannattā arahattaphalameva adhippetaṃ <pageBreak edition="Vipassana Research Institut" number="2.0104" />. <bold>Kukkuccānaṃ nivāraṇa</bold>nti kukkuccanivāraṇassa maggassa anantaraṃ uppannattā phalameva adhippetaṃ.</paragraph>
    <paragraph line="15"><bold>Upekkhāsatisaṃsuddha</bold>nti catutthajjhānike phale uppannāya upekkhāya ca satiyā ca saṃsuddhaṃ. <bold>Dhammatakkapurejava</bold>nti dhammatakko vuccati sammāsaṅkappo, so ādito hoti, purato hoti, pubbaṅgamo hoti aññāvimokkhassāti dhammatakkapurejavo. Taṃ dhammatakkapurejavaṃ. <bold>Aññāvimokkha</bold>nti aññindriyapariyosāne uppannaṃ vimokkhaṃ, aññāya vā vimokkhaṃ aññāvimokkhaṃ, paññāvimuttanti attho. <bold>Avijjāya pabhedana</bold>nti avijjāya pabhedanante uppannattā, avijjāya pabhedanasaṅkhātaṃ vā nibbānaṃ ārabbha uppannattā evaṃladdhanāmaṃ arahattaphalameva. Iti sabbehipi imehi pahānantiādīhi padehi arahattaphalameva pakāsitanti veditabbaṃ.</paragraph>
    <subhead line="16">4. Nidānasuttavaṇṇanā</subhead>
    <paragraph line="17" number="34"> Catutthe <bold>nidānānī</bold>ti kāraṇāni. <bold>Kammāna</bold>nti vaṭṭagāmikammānaṃ. <bold>Lobho nidānaṃ kammānaṃ samudayāyā</bold>ti lubbhanapalubbhanasabhāvo lobho vaṭṭagāmikammānaṃ samudayāya piṇḍakaraṇatthāya nidānaṃ kāraṇaṃ paccayoti attho. <bold>Doso</bold>ti dussanapadussanasabhāvo doso. <bold>Moho</bold>ti muyhanapamuyhanasabhāvo moho.</paragraph>
    <paragraph line="18"><bold>Lobhapakata</bold>nti lobhena pakataṃ, lobhābhibhūtena luddhena hutvā katakammanti attho. Lobhato jātanti <bold>lobhajaṃ</bold>. Lobho nidānamassāti <bold>lobhanidānaṃ</bold>. Lobho samudayo assāti <bold>lobhasamudayaṃ</bold>. Samudayoti paccayo, lobhapaccayanti attho. <bold>Yatthassa attabhāvo nibbattatī</bold>ti yasmiṃ ṭhāne assa lobhajakammavato <pageBreak edition="Pali Text Society" number="2.0210" /> puggalassa attabhāvo nibbattati, khandhā pātubhavanti. <bold>Tattha taṃ kammaṃ vipaccatī</bold>ti tesu khandhesu taṃ kammaṃ vipaccati. <bold>Diṭṭhe vā dhamme</bold>tiādi yasmā taṃ kammaṃ diṭṭhadhammavedanīyaṃ vā hoti upapajjavedanīyaṃ vā aparapariyāyavedanīyaṃ vā, tasmā taṃ pabhedaṃ dassetuṃ vuttaṃ. Sesadvayepi eseva nayo.</paragraph>
    <paragraph line="19"><bold>Akhaṇḍānī</bold>ti <pageBreak edition="Myanmar" number="2.0104" /> abhinnāni. <bold>Apūtīnī</bold>ti pūtibhāvena abījattaṃ appattāni. <bold>Avātātapahatānī</bold>ti <pageBreak edition="Vipassana Research Institut" number="2.0105" /> na vātena na ca ātapena hatāni. <bold>Sārādānī</bold>ti gahitasārāni sāravantāni na nissārāni. <bold>Sukhasayitānī</bold>ti sannicayabhāvena sukhaṃ sayitāni. <bold>Sukhette</bold>ti maṇḍakhette. <bold>Suparikammakatāya bhūmiyā</bold>ti naṅgalakasanena ceva aṭṭhadantakena ca suṭṭhu parikammakatāya khettabhūmiyā. <bold>Nikkhittānī</bold>ti ṭhapitāni ropitāni. <bold>Anuppaveccheyyā</bold>ti anuppaveseyya. <bold>Vuddhi</bold>ntiādīsu uddhaggamanena <bold>vuddhiṃ,</bold> heṭṭhā mūlappatiṭṭhānena <bold>virūḷhiṃ,</bold> samantā vitthārikabhāvena <bold>vepullaṃ</bold>.</paragraph>
    <paragraph line="20">Yaṃ panettha <bold>diṭṭhe vā dhamme</bold>tiādi vuttaṃ, tattha asammohatthaṃ imasmiṃ ṭhāne kammavibhatti nāma kathetabbā. Suttantikapariyāyena hi ekādasa kammāni vibhattāni. Seyyathidaṃ – diṭṭhadhammavedanīyaṃ upapajjavedanīyaṃ aparapariyāyavedanīyaṃ, yaggarukaṃ yabbahulaṃ yadāsannaṃ kaṭattā vā pana kammaṃ, janakaṃ upatthambhakaṃ upapīḷakaṃ upaghātakanti. Tattha ekajavanavīthiyaṃ sattasu cittesu kusalā vā akusalā vā paṭhamajavanacetanā <bold>diṭṭhadhammavedanīyakammaṃ</bold> nāma. Taṃ imasmiṃyeva attabhāve vipākaṃ deti <pageBreak edition="Pali Text Society" number="2.0211" /> kākavaḷiyapuṇṇaseṭṭhīnaṃ viya kusalaṃ, nandayakkhanandamāṇavakanandagoghātakakokāliyasuppabuddhadevadattaciñcamāṇavikānaṃ viya ca akusalaṃ. Tathā asakkontaṃ pana ahosikammaṃ nāma hoti, avipākaṃ sampajjati. Taṃ migaluddakopamāya sādhetabbaṃ. Yathā hi migaluddakena migaṃ disvā dhanuṃ ākaḍḍhitvā khitto saro sace na virajjhati, taṃ migaṃ tattheva pāteti, atha naṃ migaluddako niccammaṃ katvā khaṇḍākhaṇḍikaṃ chetvā maṃsaṃ ādāya puttadāraṃ tosento gacchati. Sace pana virajjhati, migo palāyitvā puna taṃ disaṃ na oloketi. Evaṃ sampadamidaṃ daṭṭhabbaṃ. Sarassa avirajjhitvā migavijjhanaṃ viya hi diṭṭhadhammavedanīyassa kammassa vipākavārapaṭilābho, avijjhanaṃ viya avipākabhāvāya sampajjananti.</paragraph>
    <paragraph line="21">Atthasādhikā pana sattamajavanacetanā <bold>upapajjavedanīyakammaṃ</bold> nāma. Taṃ anantare attabhāve vipākaṃ deti. Taṃ panetaṃ kusalapakkhe aṭṭhasamāpattivasena, akusalapakkhe pañcānantariyakammavasena veditabbaṃ. Tattha aṭṭhasamāpattilābhī ekāya samāpattiyā brahmaloke nibbattati. Pañcannampi ānantariyānaṃ kattā ekena kammena niraye nibbattati, sesasamāpattiyo <pageBreak edition="Myanmar" number="2.0105" /> ca kammāni ca ahosikammabhāvaṃyeva āpajjanti, avipākāni honti. Ayampi attho purimaupamāyayeva dīpetabbo.</paragraph>
    <paragraph line="22">Ubhinnaṃ <pageBreak edition="Vipassana Research Institut" number="2.0106" /> antare pana pañcajavanacetanā <bold>aparapariyāyavedanīyakammaṃ</bold> nāma. Taṃ anāgate yadā okāsaṃ labhati, tadā vipākaṃ deti. Sati saṃsārappavattiyā ahosikammaṃ nāma na hoti. Taṃ sabbaṃ sunakhaluddakena dīpetabbaṃ. Yathā hi sunakhaluddakena migaṃ disvā sunakho vissajjito migaṃ anubandhitvā yasmiṃ ṭhāne pāpuṇāti, tasmiṃ yeva ḍaṃsati; evamevaṃ <pageBreak edition="Pali Text Society" number="2.0212" /> idaṃ kammaṃ yasmiṃ ṭhāne okāsaṃ labhati, tasmiṃyeva vipākaṃ deti, tena mutto satto nāma natthi.</paragraph>
    <paragraph line="23">Kusalākusalesu pana garukāgarukesu yaṃ garukaṃ hoti, taṃ <bold>yaggarukaṃ</bold> nāma. Tadetaṃ kusalapakkhe mahaggatakammaṃ, akusalapakkhe pañcānantariyakammaṃ veditabbaṃ. Tasmiṃ sati sesāni kusalāni vā akusalāni vā vipaccituṃ na sakkonti, tadeva duvidhampi paṭisandhiṃ deti. Yathā hi sāsapappamāṇāpi sakkharā vā ayaguḷikā vā udakarahade pakkhittā udakapiṭṭhe uplavituṃ na sakkoti, heṭṭhāva pavisati; evameva kusalepi akusalepi yaṃ garukaṃ, tadeva gaṇhitvā gacchati.</paragraph>
    <paragraph line="24">Kusalākusalesu pana yaṃ bahulaṃ hoti, taṃ <bold>yabbahulaṃ</bold> nāma. Taṃ dīgharattaṃ laddhāsevanavasena veditabbaṃ. Yaṃ vā balavakusalakammesu somanassakaraṃ, akusalakammesu santāpakaraṃ, etaṃ yabbahulaṃ nāma. Tadetaṃ yathā nāma dvīsu mallesu yuddhabhūmiṃ otiṇṇesu yo balavā, so itaraṃ pātetvā gacchati; evameva itaraṃ dubbalakammaṃ avattharitvā yaṃ āsevanavasena vā bahulaṃ, āsannavasena vā balavaṃ, taṃ vipākaṃ deti, <bold>duṭṭhagāmaṇiabhayarañño</bold> kammaṃ viya.</paragraph>
    <paragraph line="25">So kira cūḷaṅgaṇiyayuddhe parājito vaḷavaṃ āruyha palāyi. Tassa cūḷupaṭṭhāko tissāmacco nāma ekakova pacchato ahosi. So ekaṃ aṭaviṃ pavisitvā nisinno jighacchāya bādhayamānāya – ‘‘bhātika tissa, ativiya no jighacchā bādhati, kiṃ karissāmā’’ti āha <pageBreak edition="Myanmar" number="2.0106" />. Atthi, deva, mayā sāṭakantare ṭhapetvā ekaṃ suvaṇṇasarakabhattaṃ ābhatanti. Tena hi āharāti. So nīharitvā rañño purato ṭhapesi. Rājā disvā, ‘‘tāta, cattāro koṭṭhāse karohī’’ti āha. Mayaṃ tayo janā, kasmā devo cattāro koṭṭhāse kārayatīti? Bhātika <pageBreak edition="Pali Text Society" number="2.0213" /> tissa, yato paṭṭhāya ahaṃ attānaṃ sarāmi, na me ayyānaṃ adatvā āhāro paribhuttapubbo atthi, svāhaṃ ajjapi adatvā na paribhuñjissāmīti. So cattāro koṭṭhāse akāsi. Rājā ‘‘kālaṃ ghosehī’’ti āha. Chaḍḍitāraññe kuto, ayye, labhissāma devāti <pageBreak edition="Vipassana Research Institut" number="2.0107" />. ‘‘Nāyaṃ tava bhāro. Sace mama saddhā atthi, ayye, labhissāma, vissattho kālaṃ ghosehī’’ti āha. So ‘‘kālo, bhante, kālo, bhante’’ti tikkhattuṃ ghosesi.</paragraph>
    <paragraph line="26">Athassa bodhimātumahātissatthero taṃ saddaṃ dibbāya sotadhātuyā sutvā ‘katthāyaṃ saddo’ti taṃ āvajjento ‘‘ajja duṭṭhagāmaṇiabhayamahārājā yuddhaparājito aṭaviṃ pavisitvā nisinno ekaṃ sarakabhattaṃ cattāro koṭṭhāse kāretvā ‘ekakova na paribhuñjissāmī’ti kālaṃ ghosāpesī’’ti ñatvā ‘‘ajja mayā rañño saṅgahaṃ kātuṃ vaṭṭatī’’ti manogatiyā āgantvā rañño purato aṭṭhāsi. Rājā disvā pasannacitto ‘‘passa, bhātika, tissā’’ti vatvā theraṃ vanditvā ‘‘pattaṃ, bhante, dethā’’ti āha. Thero pattaṃ nīhari. Rājā attano koṭṭhāsena saddhiṃ therassa koṭṭhāsaṃ patte pakkhipitvā, ‘‘bhante, āhāraparissayo nāma mā kadāci hotū’’ti vanditvā aṭṭhāsi. Tissāmaccopi ‘‘mama ayyaputte passante bhuñjituṃ na sakkhissāmī’’ti attano koṭṭhāsaṃ therasseva patte ākiri. Vaḷavāpi cintesi – ‘‘mayhampi koṭṭhāsaṃ therasseva dātuṃ vaṭṭatī’’ti. Rājā vaḷavaṃ oloketvā ‘‘ayampi attano koṭṭhāsaṃ therasseva patte pakkhipanaṃ paccāsīsatī’’ti ñatvā tampi tattheva pakkhipitvā theraṃ vanditvā uyyojesi. Thero taṃ bhattaṃ ādāya gantvā ādito paṭṭhāya bhikkhusaṅghassa ālopasaṅkhepena adāsi.</paragraph>
    <paragraph line="27">Rājāpi cintesi – ‘‘ativiyamhā jighacchitā, sādhu vatassa sace atirekabhattasitthāni <pageBreak edition="Pali Text Society" number="2.0214" /> pahiṇeyyā’’ti. Thero rañño cittaṃ ñatvā atirekabhattaṃ <pageBreak edition="Myanmar" number="2.0107" /> etesaṃ yāpanamattaṃ katvā pattaṃ ākāse khipi, patto āgantvā rañño hatthe patiṭṭhāsi. Bhattaṃ tiṇṇampi janānaṃ yāvadatthaṃ ahosi. Atha rājā pattaṃ dhovitvā ‘‘tucchapattaṃ na pesissāmī’’ti uttarisāṭakaṃ mocetvā udakaṃ puñchitvā sāṭakaṃ patte ṭhapetvā ‘‘patto gantvā mama ayyassa hatthe patiṭṭhātū’’ti ākāse khipi. Patto gantvā therassa hatthe patiṭṭhāsi.</paragraph>
    <paragraph line="28">Aparabhāge rañño tathāgatassa sarīradhātūnaṃ aṭṭhamabhāgaṃ patiṭṭhāpetvā vīsaratanasatikaṃ mahācetiyaṃ kārentassa apariniṭṭhiteyeva cetiye kālakiriyāsamayo anuppatto. Athassa mahācetiyassa dakkhiṇapasse nipannassa pañcanikāyavasena bhikkhusaṅghe sajjhāyaṃ karonte chahi devalokehi cha rathā āgantvā purato ākāse aṭṭhaṃsu. Rājā ‘‘puññapotthakaṃ āharathā’’ti ādito paṭṭhāya puññapotthakaṃ vācāpesi. Atha naṃ kiñci kammaṃ na paritosesi. So ‘‘parato <pageBreak edition="Vipassana Research Institut" number="2.0108" /> vācethā’’ti āha. Potthakavācako ‘‘cūḷaṅgaṇiyayuddhe parājitena te deva aṭaviṃ pavisitvā nisinnena ekaṃ sarakabhattaṃ cattāro koṭṭhāse kāretvā bodhimātumahātissattherassa bhikkhā dinnā’’ti āha. Rājā ‘‘ṭhapehī’’ti vatvā bhikkhusaṅghaṃ pucchi, ‘‘bhante, kataro devaloko ramaṇīyo’’ti? Sabbabodhisattānaṃ vasanaṭṭhānaṃ tusitabhavanaṃ mahārājāti. Rājā kālaṃ katvā tusitabhavanato āgataratheva patiṭṭhāya tusitabhavanaṃ agamāsi. Idaṃ balavakammassa vipākadāne vatthu.</paragraph>
    <paragraph line="29">Yaṃ pana kusalākusalesu āsannamaraṇe anussarituṃ sakkoti, taṃ <bold>yadāsannaṃ</bold> nāma. Tadetaṃ yathā nāma gogaṇaparipuṇṇassa vajassa dvāre vivaṭe parabhāge dammagavabalavagavesu <pageBreak edition="Pali Text Society" number="2.0215" /> santesupi yo vajadvārassa āsanno hoti antamaso dubbalajaraggavopi, so eva paṭhamataraṃ nikkhamati, evameva aññesu kusalākusalesu santesupi maraṇakālassa āsannattā vipākaṃ deti.</paragraph>
    <paragraph line="30">Tatrimāni vatthūni – madhuaṅgaṇagāme kira eko damiḷadovāriko pātova baḷisaṃ ādāya gantvā macche vadhitvā tayo koṭṭhāse katvā <pageBreak edition="Myanmar" number="2.0108" /> ekena taṇḍulaṃ gaṇhāti, ekena dadhiṃ, ekaṃ pacati. Iminā nīhārena paññāsa vassāni pāṇātipātakammaṃ katvā aparabhāge mahallako anuṭṭhānaseyyaṃ upagacchati. Tasmiṃ khaṇe girivihāravāsī cūḷapiṇḍapātikatissatthero ‘‘mā ayaṃ satto mayi passante nassatū’’ti gantvā tassa gehadvāre aṭṭhāsi. Athassa bhariyā, ‘‘sāmi, thero āgato’’ti ārocesi. Ahaṃ paññāsa vassāni therassa santikaṃ na gatapubbo, katarena me guṇena thero āgamissati, gacchāti naṃ vadathāti. Sā ‘‘aticchatha, bhante’’ti āha. Thero ‘‘upāsakassa kā sarīrappavattī’’ti pucchi. Dubbalo, bhanteti. Thero gharaṃ pavisitvā satiṃ uppādetvā ‘‘sīlaṃ gaṇhissasī’’ti āha. Āma, bhante, dethāti. Thero tīṇi saraṇāni datvā pañca sīlāni dātuṃ ārabhi. Tassa pañca sīlānīti vacanakāleyeva jivhā papati. Thero ‘‘vaṭṭissati ettaka’’nti nikkhamitvā gato. Sopi kālaṃ katvā cātumahārājikabhavane nibbatti. Nibbattakkhaṇeyeva ca ‘‘kiṃ nu kho kammaṃ katvā mayā idaṃ laddha’’nti āvajjento theraṃ nissāya laddhabhāvaṃ ñatvā devalokato āgantvā theraṃ vanditvā ekamantaṃ aṭṭhāsi. ‘‘Ko eso’’ti ca vutte ‘‘ahaṃ, bhante, damiḷadovāriko’’ti āha. Kuhiṃ nibbattosīti? Cātumahārājikesu, bhante, sace me ayyo pañca sīlāni adassa, upari <pageBreak edition="Vipassana Research Institut" number="2.0109" /> devaloke nibbatto assaṃ. Ahaṃ kiṃ karissāmi, tvaṃ gaṇhituṃ nāsakkhi, puttakāti. So theraṃ vanditvā devalokameva gato. Idaṃ tāva kusalakamme vatthu.</paragraph>
    <paragraph line="31">Antaragaṅgāya <pageBreak edition="Pali Text Society" number="2.0216" /> pana mahāvācakālaupāsako nāma ahosi. So tiṃsa vassāni sotāpattimaggatthāya dvattiṃsākāraṃ sajjhāyitvā ‘‘ahaṃ evaṃ dvattiṃsākāraṃ sajjhāyanto obhāsamattampi nibbattetuṃ nāsakkhiṃ, buddhasāsanaṃ aniyyānikaṃ bhavissatī’’ti diṭṭhivipallāsaṃ patvā kālakiriyaṃ katvā mahāgaṅgāya navausabhiko susumārapeto hutvā nibbatti. Ekaṃ samayaṃ kacchakatitthena saṭṭhi pāsāṇatthambhasakaṭāni agamaṃsu. So sabbepi te goṇe ca pāsāṇe ca khādi. Idaṃ akusalakamme vatthu.</paragraph>
    <paragraph line="32">Etehi <pageBreak edition="Myanmar" number="2.0109" /> pana tīhi muttaṃ aññāṇavasena kataṃ <bold>kaṭattā vā pana kammaṃ</bold> nāma. Taṃ yathā nāma ummattakena khittadaṇḍaṃ yattha vā tattha vā gacchati, evameva tesaṃ abhāve yattha katthaci vipākaṃ deti.</paragraph>
    <paragraph line="33"><bold>Janakaṃ</bold> nāma ekaṃ paṭisandhiṃ janetvā pavattiṃ na janeti, pavatte aññaṃ kammaṃ vipākaṃ nibbatteti. Yathā hi mātā janetiyeva, dhātiyeva pana jaggati; evamevaṃ mātā viya paṭisandhinibbattakaṃ janakakammaṃ, dhāti viya pavatte sampattakammaṃ. <bold>Upatthambhakaṃ</bold> nāma kusalepi labbhati akusalepi. Ekacco hi kusalaṃ katvā sugatibhave nibbattati. So tattha ṭhito punappunaṃ kusalaṃ katvā taṃ kammaṃ upatthambhetvā anekāni vassasatasahassāni sugatibhavasmiṃyeva vicarati. Ekacco akusalaṃ katvā duggatibhave nibbattati. So tattha ṭhito punappunaṃ akusalaṃ katvā taṃ kammaṃ upatthambhetvā bahūni vassasatasahassāni duggatibhavasmiṃyeva vicarati.</paragraph>
    <paragraph line="34">Aparo nayo – <bold>janakaṃ</bold> nāma kusalampi hoti akusalampi. Taṃ paṭisandhiyampi pavattepi rūpārūpavipākakkhandhe janeti. <bold>Upatthambhakaṃ</bold> pana vipākaṃ janetuṃ na sakkoti, aññena kammena dinnāya paṭisandhiyā janite vipāke uppajjanakasukhadukkhaṃ upatthambheti, addhānaṃ pavatteti. <bold>Upapīḷakaṃ</bold><pageBreak edition="Pali Text Society" number="2.0217" /> nāma aññena kammena dinnāya paṭisandhiyā janite vipāke uppajjanakasukhadukkhaṃ pīḷeti bādheti, addhānaṃ pavattituṃ na deti. Tatrāyaṃ nayo – kusalakamme vipaccamāne akusalakammaṃ <pageBreak edition="Vipassana Research Institut" number="2.0110" /> upapīḷakaṃ hutvā tassa vipaccituṃ na deti. Akusalakamme vipaccamāne kusalakammaṃ upapīḷakaṃ hutvā tassa vipaccituṃ na deti. Yathā vaḍḍhamānakaṃ rukkhaṃ vā gacchaṃ vā lataṃ vā kocideva daṇḍena vā satthena vā bhindeyya vā chindeyya vā, atha so rukkho vā gaccho vā latā vā vaḍḍhituṃ na sakkuṇeyya; evamevaṃ kusalaṃ vipaccamānaṃ akusalena upapīḷitaṃ, akusalaṃ vā pana vipaccamānaṃ kusalena upapīḷitaṃ vipaccituṃ na sakkoti. Tattha sunakkhattassa akusalakammaṃ kusalaṃ upapīḷesi, coraghātakassa kusalakammaṃ akusalaṃ upapīḷesi.</paragraph>
    <paragraph line="35">Rājagahe kira vātakāḷako paññāsa vassāni coraghātakammaṃ akāsi. Atha naṃ rañño ārocesuṃ – ‘‘deva, vātakāḷako mahallako core ghātetuṃ na sakkotī’’ti. ‘‘Apanetha naṃ tasmā <pageBreak edition="Myanmar" number="2.0110" /> ṭhānantarāti. Amaccā naṃ apanetvā aññaṃ tasmiṃ ṭhāne ṭhapayiṃsu. Vātakāḷakopi yāva taṃ kammaṃ akāsi, tāva ahatavatthāni vā acchādituṃ surabhipupphāni vā piḷandhituṃ pāyāsaṃ vā bhuñjituṃ ucchādananhāpanaṃ vā paccanubhotuṃ nālattha. So ‘‘dīgharattaṃ me kiliṭṭhavesena carita’’nti ‘‘pāyāsaṃ me pacāhī’’ti bhariyaṃ āṇāpetvā nhānīyasambhārāni gāhāpetvā nhānatitthaṃ gantvā sīsaṃ nhatvā ahatavatthāni acchādetvā gandhe vilimpitvā pupphāni piḷandhitvā gharaṃ āgacchanto sāriputtattheraṃ disvā ‘‘saṃkiliṭṭhakammato camhi apagato, ayyo ca me diṭṭho’’ti tuṭṭhamānaso theraṃ gharaṃ netvā navasappisakkaracuṇṇābhisaṅkhatena pāyāsena parivisi. Thero tassa anumodanamakāsi. So anumodanaṃ sutvā anulomikakhantiṃ paṭilabhitvā <pageBreak edition="Pali Text Society" number="2.0218" /> theraṃ anugantvā nivattamāno antarāmagge taruṇavacchāya gāviyā madditvā jīvitakkhayaṃ pāpito gantvā tāvatiṃsabhavane nibbatti. Bhikkhū tathāgataṃ pucchiṃsu – ‘‘bhante, coraghātako ajjeva kiliṭṭhakammato apanīto, ajjeva kālaṅkato, kahaṃ nu kho nibbatto’’ti? Tāvatiṃsabhavane, bhikkhaveti. Bhante, coraghātako dīgharattaṃ purise ghātesi, tumhe ca evaṃ vadetha, natthi nu kho pāpakammassa phalanti. Mā, bhikkhave, evaṃ avacuttha, balavakalyāṇamittūpanissayaṃ labhitvā dhammasenāpatissa piṇḍapātaṃ datvā anumodanaṃ sutvā anulomikakhantiṃ paṭilabhitvā so tattha nibbattoti.</paragraph>
    <gatha1 line="36">‘‘Subhāsitaṃ suṇitvāna, nāgariyo coraghātako;</gatha1>
    <gathalast line="37">Anulomakhantiṃ laddhāna, modatī tidivaṃ gato’’ti.</gathalast>
    <paragraph line="38"><bold>Upaghātakaṃ</bold><pageBreak edition="Vipassana Research Institut" number="2.0111" /> pana sayaṃ kusalampi akusalampi samānaṃ aññaṃ dubbalakammaṃ ghātetvā tassa vipākaṃ paṭibāhitvā attano vipākassa okāsaṃ karoti. Evaṃ pana kammena kate okāse taṃ vipākaṃ uppannaṃ nāma vuccati. Upacchedakantipi etasseva nāmaṃ. Tatrāyaṃ nayo – kusalakammassa vipaccanakāle ekaṃ akusalakammaṃ uṭṭhāya taṃ kammaṃ chinditvā pāteti. Akusalakammassapi vipaccanakāle ekaṃ kusalakammaṃ uṭṭhāya taṃ kammaṃ chinditvā pāteti. Idaṃ upacchedakaṃ nāma. Tattha ajātasattuno kammaṃ kusalacchedakaṃ <pageBreak edition="Myanmar" number="2.0111" /> ahosi, aṅgulimālattherassa akusalacchedakanti. Evaṃ suttantikapariyāyena ekādasa kammāni vibhattāni.</paragraph>
    <paragraph line="39">Abhidhammapariyāyena pana soḷasa kammāni vibhattāni, seyyathidaṃ – ‘‘atthekaccāni pāpakāni kammasamādānāni gatisampattipaṭibāḷhāni na vipaccanti, atthekaccāni pāpakāni kammasamādānāni upadhisampattipaṭibāḷhāni na vipaccanti, atthekaccāni pāpakāni kammasamādānāni kālasampattipaṭibāḷhāni na vipaccanti, atthekaccāni pāpakāni kammasamādānāni payogasampattipaṭibāḷhāni na vipaccanti <pageBreak edition="Pali Text Society" number="2.0219" />. Atthekaccāni pāpakāni kammasamādānāni gativipattiṃ āgamma vipaccanti, upadhivipattiṃ, kālavipattiṃ, payogavipattiṃ āgamma vipaccanti. Atthekaccāni kalyāṇāni kammasamādānāni gativipattipaṭibāḷhāni na vipaccanti, upadhivipatti, kālavipatti, payogavipattipaṭibāḷhāni na vipaccanti. Atthekaccāni kalyāṇāni kammasamādānāni gatisampattiṃ āgamma vipaccanti, upadhisampattiṃ, kālasampattiṃ, payogasampattiṃ āgamma vipaccantī’’ti (vibha. 810).</paragraph>
    <paragraph line="40">Tattha <bold>pāpakānī</bold>ti lāmakāni. <bold>Kammasamādānānī</bold>ti kammaggahaṇāni. Gahitasamādinnānaṃ kammānametaṃ adhivacanaṃ. <bold>Gatisampattipaṭibāḷhāni na vipaccantī</bold>tiādīsu aniṭṭhārammaṇānubhavanārahe kamme vijjamāneyeva sugatibhave nibbattassa taṃ kammaṃ <bold>gatisampattipaṭibāḷhaṃ na vipaccati</bold> nāma. Gatisampattiyā patibāhitaṃ hutvā na vipaccatīti attho. Yo pana pāpakammena dāsiyā vā kammakāriyā vā kucchiyaṃ nibbattitvā upadhisampanno hoti, attabhāvasamiddhiyaṃ tiṭṭhati. Athassa sāmikā tassa rūpasampattiṃ disvā ‘‘nāyaṃ kiliṭṭhakammassānucchaviko’’ti cittaṃ uppādetvā attano jātaputtaṃ viya bhaṇḍāgārikādiṭṭhānesu ṭhapetvā sampattiṃ yojetvā pariharanti. Evarūpassa kammaṃ <bold>upadhisampattipaṭibāḷhaṃ na vipaccati</bold> nāma. Yo pana paṭhamakappikakālasadise sulabhasampannarasabhojane subhikkhakāle <pageBreak edition="Vipassana Research Institut" number="2.0112" /> nibbattati, tassa vijjamānampi pāpakammaṃ <bold>kālasampattipaṭibāḷhaṃ na vipaccati</bold> nāma. Yo pana sammāpayogaṃ nissāya jīvati, upasaṅkamitabbayuttakāle upasaṅkamati, paṭikkamitabbayuttakāle paṭikkamati, palāyitabbayuttakāle palāyati. Lañjadānayuttakāle lañjaṃ deti, corikayuttakāle corikaṃ <pageBreak edition="Myanmar" number="2.0112" /> karoti, evarūpassa pāpakammaṃ <bold>payogasampattipaṭibāḷhaṃ na vipaccati</bold> nāma.</paragraph>
    <paragraph line="41">Duggatibhave <pageBreak edition="Pali Text Society" number="2.0220" /> nibbattassa pana pāpakammaṃ <bold>gativipattiṃ āgamma vipaccati</bold> nāma. Yo pana dāsiyā vā kammakāriyā vā kucchismiṃ nibbatto dubbaṇṇo hoti dussaṇṭhāno, ‘‘yakkho nu kho manusso nu kho’’ti vimatiṃ uppādeti. So sace puriso hoti, atha naṃ ‘‘nāyaṃ aññassa kammassa anucchaviko’’ti hatthiṃ vā rakkhāpenti assaṃ vā goṇe vā, tiṇakaṭṭhādīni vā āharāpenti, kheḷasarakaṃ vā gaṇhāpenti. Sace itthī hoti, atha naṃ hatthiassādīnaṃ bhattamāsādīni vā pacāpenti, kacavaraṃ vā chaḍḍāpenti, aññaṃ vā pana jigucchanīyakammaṃ kārenti. Evarūpassa pāpakammaṃ <bold>upadhivipattiṃ āgamma vipaccati</bold> nāma. Yo pana dubbhikkhakāle vā parihīnasampattikāle vā antarakappe vā nibbattati, tassa pāpakammaṃ <bold>kālavipattiṃ āgamma vipaccati</bold> nāma. Yo pana payogaṃ sampādetuṃ na jānāti, upasaṅkamitabbayuttakāle upasaṅkamituṃ na jānāti…pe… corikayuttakāle corikaṃ kātuṃ na jānāti, tassa pāpakammaṃ <bold>payogavipattiṃ āgamma vipaccati</bold> nāma.</paragraph>
    <paragraph line="42">Yo pana iṭṭhārammaṇānubhavanārahe kamme vijjamāneyeva gantvā duggatibhave nibbattati, tassa taṃ kammaṃ <bold>gativipattipaṭibāḷhaṃ na vipaccati</bold> nāma. Yo pana puññānubhāvena rājarājamahāmattādīnaṃ gehe nibbattitvā kāṇo vā hoti kuṇī vā khañjo vā pakkhahato vā, tassa oparajjasenāpatibhaṇḍāgārikaṭṭhānādīni na anucchavikānīti na denti. Iccassa taṃ puññaṃ <bold>upadhivipattipaṭibāḷhaṃ na vipaccati</bold> nāma. Yo pana dubbhikkhakāle vā parihīnasampattikāle vā antarakappe vā manussesu nibbattati, tassa taṃ kalyāṇakammaṃ <bold>kālavipattipaṭibāḷhaṃ na vipaccati</bold> nāma. Yo heṭṭhā vuttanayeneva payogaṃ sampādetuṃ na jānāti, tassa kalyāṇakammaṃ <bold>payogavipattipaṭibāḷhaṃ na vipaccati</bold> nāma.</paragraph>
    <paragraph line="43">Kalyāṇakammena pana sugatibhave nibbattassa taṃ kammaṃ <bold>gatisampattiṃ āgamma vipaccati</bold> nāma <pageBreak edition="Vipassana Research Institut" number="2.0113" />. Rājarājamahāmattādīnaṃ <pageBreak edition="Pali Text Society" number="2.0221" /> kule nibbattitvā upadhisampattiṃ pattassa <pageBreak edition="Myanmar" number="2.0113" /> attabhāvasamiddhiyaṃ ṭhitassa devanagare samussitaratanatoraṇasadisaṃ attabhāvaṃ disvā ‘‘imassa oparajjasenāpatibhaṇḍāgārikaṭṭhānādīni anucchavikānī’’ti daharasseva sato tāni ṭhānantarāni denti, evarūpassa kalyāṇakammaṃ <bold>upadhisampattiṃ āgamma vipaccati</bold> nāma. Yo paṭhamakappikesu vā sulabhannapānakāle vā nibbattati, tassa kalyāṇakammaṃ <bold>kālasampattiṃ āgamma vipaccati</bold> nāma. Yo vuttanayeneva payogaṃ sampādetuṃ jānāti, tassa kammaṃ <bold>payogasampattiṃ āgamma vipaccati</bold> nāma. Evaṃ abhidhammapariyāyena soḷasa kammāni vibhattāni.</paragraph>
    <paragraph line="44">Aparānipi paṭisambhidāmaggapariyāyena dvādasa kammāni vibhattāni. Seyyathidaṃ – ‘‘ahosi kammaṃ ahosi kammavipāko, ahosi kammaṃ nāhosi kammavipāko, ahosi kammaṃ atthi kammavipāko, ahosi kammaṃ natthi kammavipāko, ahosi kammaṃ bhavissati kammavipāko, ahosi kammaṃ na bhavissati kammavipāko, atthi kammaṃ atthi kammavipāko, atthi kammaṃ natthi kammavipāko, atthi kammaṃ bhavissati kammavipāko, atthi kammaṃ na bhavissati kammavipāko, bhavissati kammaṃ bhavissati kammavipāko, bhavissati kammaṃ na bhavissati kammavipāko’’ti (paṭi. ma. 1.234).</paragraph>
    <paragraph line="45">Tattha yaṃ kammaṃ atīte āyūhitaṃ atīteyeva vipākavāraṃ labhi, paṭisandhijanakaṃ paṭisandhiṃ janesi, rūpajanakaṃ rūpaṃ, taṃ <bold>ahosi kammaṃ ahosi kammavipāko</bold>ti vuttaṃ. Yaṃ pana vipākavāraṃ na labhi, paṭisandhijanakaṃ paṭisandhiṃ rūpajanakaṃ vā rūpaṃ janetuṃ nāsakkhi, taṃ <bold>ahosi kammaṃ nāhosi kammavipāko</bold>ti vuttaṃ. Yaṃ pana atīte āyūhitaṃ etarahi laddhavipākavāraṃ paṭisandhijanakaṃ paṭisandhiṃ janetvā rūpajanakaṃ rūpaṃ janetvā ṭhitaṃ, taṃ <bold>ahosi kammaṃ atthi kammavipāko</bold>ti vuttaṃ. Yaṃ aladdhavipākavāraṃ paṭisandhijanakaṃ vā paṭisandhiṃ <pageBreak edition="Pali Text Society" number="2.0222" /> rūpajanakaṃ vā rūpaṃ janetuṃ nāsakkhi, taṃ <bold>ahosi kammaṃ natthi kammavipāko</bold>ti vuttaṃ. Yaṃ pana atīte āyūhitaṃ anāgate vipākavāraṃ labhissati, paṭisandhijanakaṃ paṭisandhiṃ rūpajanakaṃ rūpaṃ janetuṃ sakkhissati, taṃ <bold>ahosi kammaṃ bhavissati kammavipāko</bold>ti vuttaṃ. Yaṃ anāgate vipākavāraṃ na labhissati, paṭisandhijanakaṃ paṭisandhiṃ rūpajanakaṃ vā rūpaṃ janetuṃ na sakkhissati, taṃ <bold>ahosi kammaṃ na bhavissati kammavipāko</bold>ti vuttaṃ.</paragraph>
    <paragraph line="46">Yaṃ <pageBreak edition="Vipassana Research Institut" number="2.0114" /><pageBreak edition="Myanmar" number="2.0114" /> pana etarahi āyūhitaṃ etarahiyeva vipākavāraṃ labhati, taṃ <bold>atthi kammaṃ atthi kammavipāko</bold>ti vuttaṃ. Yaṃ pana etarahi vipākavāraṃ na labhati, taṃ <bold>atthi kammaṃ natthi kammavipāko</bold>ti vuttaṃ. Yaṃ pana etarahi āyūhitaṃ anāgate vipākavāraṃ labhissati, paṭisandhijanakaṃ paṭisandhiṃ rūpajanakaṃ rūpaṃ janetuṃ sakkhissati, taṃ <bold>atthi kammaṃ bhavissati kammavipāko</bold>ti vuttaṃ. Yaṃ pana vipākavāraṃ na labhissati, paṭisandhijanakaṃ paṭisandhiṃ rūpajanakaṃ vā rūpaṃ janetuṃ sakkhissati, taṃ <bold>atthi kammaṃ na bhavissati kammavipāko</bold>ti vuttaṃ.</paragraph>
    <paragraph line="47">Yaṃ panānāgate āyūhissati, anāgateyeva vipākavāraṃ labhissati, paṭisandhijanakaṃ paṭisandhiṃ rūpajanakaṃ vā rūpaṃ janessati, taṃ <bold>bhavissati kammaṃ bhavissati kammavipāko</bold>ti vuttaṃ. Yaṃ pana vipākavāraṃ na labhissati, paṭisandhijanakaṃ paṭisandhiṃ rūpajanakaṃ vā rūpaṃ janetuṃ na sakkhissati, taṃ <bold>bhavissati kammaṃ na bhavissati kammavipāko</bold>ti vuttaṃ. Evaṃ paṭisambhidāmaggapariyāyena dvādasa kammāni vibhattāni.</paragraph>
    <paragraph line="48">Iti imāni ceva dvādasa abhidhammapariyāyena vibhattāni ca soḷasa kammāni attano ṭhānā osakkitvā suttantikapariyāyena vuttāni ekādasa kammāniyeva bhavanti. Tānipi tato osakkitvā tīṇiyeva kammāni honti diṭṭhadhammavedanīyaṃ, upapajjavedanīyaṃ <pageBreak edition="Pali Text Society" number="2.0223" />, aparapariyāyavedanīyanti. Tesaṃ saṅkamanaṃ natthi, yathāṭhāneyeva tiṭṭhanti. Yadi hi diṭṭhadhammavedanīyaṃ kammaṃ upapajjavedanīyaṃ vā aparapariyāyavedanīyaṃ vā bhaveyya, ‘‘diṭṭhe vā dhamme’’ti satthā na vadeyya. Sacepi upapajjavedanīyaṃ diṭṭhadhammavedanīyaṃ vā aparapariyāyavedanīyaṃ vā bhaveyya, ‘‘upapajja vā’’ti satthā na vadeyya. Athāpi aparapariyāyavedanīyaṃ diṭṭhadhammavedanīyaṃ vā upapajjavedanīyaṃ vā bhaveyya, ‘‘apare vā pariyāye’’ti satthā na vadeyya.</paragraph>
    <paragraph line="49">Sukkapakkhepi imināva nayena attho veditabbo. Ettha pana <bold>lobhe vigate</bold>ti lobhe apagate niruddhe. <bold>Tālavatthukata</bold>nti tālavatthu viya kataṃ, matthakacchinnatālo viya puna aviruḷhisabhāvaṃ katanti attho. <bold>Anabhāvaṃ kata</bold>nti anuabhāvaṃ kataṃ, yathā puna nuppajjati, evaṃ katanti attho. <bold>Evassū</bold>ti evaṃ bhaveyyuṃ. <bold>Evameva kho</bold>ti ettha bījāni viya kusalākusalaṃ <pageBreak edition="Myanmar" number="2.0115" /> kammaṃ daṭṭhabbaṃ, tāni agginā ḍahanapuriso viya yogāvacaro, aggi viya maggañāṇaṃ <pageBreak edition="Vipassana Research Institut" number="2.0115" />, aggiṃ datvā bījānaṃ ḍahanakālo viya maggañāṇena kilesānaṃ daḍḍhakālo, masikatakālo viya pañcannaṃ khandhānaṃ chinnamūlake katvā ṭhapitakālo, mahāvāte opunitvā nadiyā vā pavāhetvā appavattikatakālo viya upādinnakasantānassa nirodhena chinnamūlakānaṃ pañcannaṃ khandhānaṃ appaṭisandhikabhāvena nirujjhitvā puna bhavasmiṃ paṭisandhiṃ aggahitakālo veditabbo.</paragraph>
    <paragraph line="50"><bold>Mohajañcāpaviddasū</bold>ti mohajañcāpi aviddasu. Idaṃ vuttaṃ hoti – yaṃ so avidū andhabālo lobhajañca dosajañca mohajañcāti kammaṃ karoti, evaṃ karontena yaṃ tena pakataṃ kammaṃ appaṃ vā yadi vā bahuṃ. <bold>Idheva taṃ vedaniya</bold>nti <pageBreak edition="Pali Text Society" number="2.0224" /> taṃ kammaṃ tena bālena idha sake attabhāveyeva vedanīyaṃ, tasseva taṃ attabhāve vipaccatīti attho. <bold>Vatthuṃ aññaṃ na vijjatī</bold>ti tassa kammassa vipaccanatthāya aññaṃ vatthu natthi. Na hi aññena kataṃ kammaṃ aññassa attabhāve vipaccati. <bold>Tasmā lobhañca dosañca, mohajañcāpi viddasū</bold>ti tasmā yo vidū medhāvī paṇḍito taṃ lobhajādibhedaṃ kammaṃ na karoti, so <bold>vijjaṃ uppādayaṃ bhikkhu, sabbā duggatiyo jahe,</bold> arahattamaggavijjaṃ uppādetvā taṃ vā pana vijjaṃ uppādento sabbā duggatiyo jahati. Desanāsīsamevetaṃ, sugatiyopi pana so khīṇāsavo jahatiyeva. Yampi cetaṃ ‘‘tasmā lobhañca dosañcā’’ti vuttaṃ, etthāpi lobhadosasīsena lobhajañca dosajañca kammameva niddiṭṭhanti veditabbaṃ. Evaṃ suttantesupi gāthāyapi vaṭṭavivaṭṭameva kathitanti.</paragraph>
    <subhead line="51">5. Hatthakasuttavaṇṇanā</subhead>
    <paragraph line="52" number="35"> Pañcame <bold>āḷaviya</bold>nti āḷaviraṭṭhe. <bold>Gomagge</bold>ti gunnaṃ gamanamagge. <bold>Paṇṇasanthare</bold>ti sayaṃ patitapaṇṇasanthare. <bold>Athā</bold>ti evaṃ gunnaṃ gamanamaggaṃ ujuṃ mahāpathaṃ nissāya siṃsapāvane sayaṃ patitapaṇṇāni saṅkaḍḍhitvā katasanthare sugatamahācīvaraṃ pattharitvā pallaṅkaṃ ābhujitvā nisinne tathāgate. <bold>Hatthako āḷavako</bold>ti hatthato hatthaṃ gatattā evaṃladdhanāmo āḷavako rājaputto. <bold>Etadavocā</bold>ti etaṃ ‘‘kacci, bhante <pageBreak edition="Myanmar" number="2.0116" />, bhagavā’’tiādivacanaṃ avoca. Kasmā pana sammāsambuddho taṃ ṭhānaṃ gantvā nisinno, kasmā rājakumāro tattha gatoti? Sammāsambuddho tāva aṭṭhuppattikāya dhammadesanāya samuṭṭhānaṃ disvā tattha nisinno, rājakumāropi pātova uṭṭhāya pañcahi upāsakasatehi parivuto buddhupaṭṭhānaṃ gacchanto <pageBreak edition="Pali Text Society" number="2.0225" /> mahāmaggā okkamma gopathaṃ gahetvā ‘‘buddhānaṃ <pageBreak edition="Vipassana Research Institut" number="2.0116" /> pūjanatthāya missakamālaṃ ocinissāmī’’ti gacchanto satthāraṃ disvā upasaṅkamitvā vanditvā ekamantaṃ nisīdi, evaṃ so tattha gatoti. <bold>Sukhamasayitthā</bold>ti sukhaṃ sayittha.</paragraph>
    <paragraph line="53"><bold>Antaraṭṭhako</bold>ti māghaphagguṇānaṃ antare aṭṭhadivasaparimāṇo kālo. Māghassa hi avasāne cattāro divasā, phagguṇassa ādimhi cattāroti ayaṃ ‘‘antaraṭṭhako’’ti vuccati. <bold>Himapātasamayo</bold>ti himassa patanasamayo. <bold>Kharā</bold>ti pharusā kakkhaḷā vā. <bold>Gokaṇṭakahatā</bold>ti navavuṭṭhe deve gāvīnaṃ akkantakkantaṭṭhāne khurantarehi kaddamo uggantvā tiṭṭhati, so vātātapena sukkho kakacadantasadiso hoti dukkhasamphasso. Taṃ sandhāyāha – ‘‘gokaṇṭakahatā bhūmī’’ti. Gunnaṃ khurantarehi chinnātipi attho. <bold>Verambho vāto vāyatī</bold>ti catūhi disāhi vāyanto vāto vāyati. Ekāya disāya vā dvīhi vā disāhi tīhi vā disāhi vāyanto vāto verambhoti na vuccati.</paragraph>
    <paragraph line="54"><bold>Tena hi rājakumārā</bold>ti idaṃ satthā ‘‘ayaṃ rājakumāro lokasmiṃ neva sukhavāsino, na dukkhavāsino jānāti, jānāpessāmi na’’nti upari desanaṃ vaḍḍhento āha. Tattha <bold>yathā te khameyyā</bold>ti yathā tuyhaṃ rucceyya. <bold>Idhassā</bold>ti imasmiṃ loke assa. <bold>Gonakatthato</bold>ti caturaṅgulādhikalomena kāḷakojavena atthato. <bold>Paṭikatthato</bold>ti uṇṇāmayena setattharaṇena atthato. <bold>Paṭalikatthato</bold>ti ghanapupphena uṇṇāmayaattharaṇena atthato. <bold>Kadalimigapavarapaccattharaṇo</bold>ti <pageBreak edition="Pali Text Society" number="2.0226" /> kadalimigacammamayena uttamapaccattharaṇena atthato. Taṃ kira paccattharaṇaṃ setavatthassa upari kadalimigacammaṃ attharitvā sibbitvā karonti. <bold>Sauttaracchado</bold>ti saha uttaracchadena, upari baddhena rattavitānena saddhinti attho. <bold>Ubhatolohitakūpadhāno</bold>ti sīsūpadhānañca pādūpadhānañcāti pallaṅkassa ubhato ṭhapitalohitakūpadhāno. <bold>Pajāpatiyo</bold>ti bhariyāyo. <bold>Manāpena</bold><pageBreak edition="Myanmar" number="2.0117" /><bold>paccupaṭṭhitā assū</bold>ti manāpena upaṭṭhānavidhānena paccupaṭṭhitā bhaveyyuṃ.</paragraph>
    <paragraph line="55"><bold>Kāyikā</bold>ti pañcadvārakāyaṃ khobhayamānā. <bold>Cetasikā</bold>ti manodvāraṃ khobhayamānā. <bold>So rāgo tathāgatassa pahīno</bold>ti tathārūpo rāgo tathāgatassa pahīnoti attho. Yo pana tassa rāgo, na so tathāgatassa pahīno nāma. <bold>Dosamohesu</bold>pi eseva nayo.</paragraph>
    <paragraph line="56"><bold>Brāhmaṇo</bold>ti bāhitapāpo khīṇāsavabrāhmaṇo. <bold>Parinibbuto</bold>ti kilesaparinibbānena parinibbuto <pageBreak edition="Vipassana Research Institut" number="2.0117" />. <bold>Na limpati kāmesū</bold>ti vatthukāmesu ca kilesakāmesu ca taṇhādiṭṭhilepehi na limpati. <bold>Sītibhūto</bold>ti abbhantare tāpanakilesānaṃ abhāvena sītibhūto. <bold>Nirūpadhī</bold>ti kilesūpadhīnaṃ abhāvena nirūpadhi. <bold>Sabbā āsattiyo chetvā</bold>ti āsattiyo vuccanti taṇhāyo, tā sabbāpi rūpādīsu ārammaṇesu āsattavisattā āsattiyo chinditvā. <bold>Vineyya hadaye dara</bold>nti hadayanissitaṃ darathaṃ vinayitvā vūpasametvā. <bold>Santiṃ pappuyya cetaso</bold>ti cittassa kilesanibbānaṃ pāpuṇitvā. Karaṇavacanaṃ vā etaṃ ‘‘sabbacetaso samannāharitvā’’tiādīsu viya, cetasā nibbānaṃ pāpuṇitvāti attho.</paragraph>
    <subhead line="57">6. Devadūtasuttavaṇṇanā</subhead>
    <paragraph line="58" number="36"> Chaṭṭhe <pageBreak edition="Pali Text Society" number="2.0227" /><bold>devadūtānī</bold>ti devadūtā. Ayaṃ panettha vacanattho – devoti maccu, tassa dūtāti <bold>devadūtā</bold>. Jiṇṇabyādhimatā hi saṃvegajananaṭṭhena ‘‘idāni te maccusamīpaṃ gantabba’’nti codenti viya, tasmā devadūtāti vuccanti. Devā viya dūtātipi <bold>devadūtā</bold>. Yathā hi alaṅkatapaṭiyattāya devatāya ākāse ṭhatvā ‘‘tvaṃ asukadivase marissasī’’ti vutte tassā vacanaṃ saddhātabbaṃ hoti; evamevaṃ jiṇṇabyādhimatāpi dissamānā ‘‘tvampi evaṃdhammo’’ti codenti viya, tesañca taṃ vacanaṃ anaññathābhāvitāya devatāya byākaraṇasadisameva hotīti devā viya dūtāti devadūtā. Visuddhidevānaṃ dūtātipi <bold>devadūtā</bold>. Sabbabodhisattā hi jiṇṇabyādhimatapabbajite disvāva saṃvegaṃ āpajjitvā nikkhamma pabbajiṃsu. Evaṃ visuddhidevānaṃ dūtātipi devadūtā. Idha pana liṅgavipallāsena ‘‘devadūtānī’’ti vuttaṃ.</paragraph>
    <paragraph line="59"><bold>Kāyena</bold><pageBreak edition="Myanmar" number="2.0118" /><bold>duccarita</bold>ntiādi kasmā āraddhaṃ? Devadūtānuyuñjanaṭṭhānupakkamakammadassanatthaṃ. Iminā hi kammena ayaṃ satto niraye nibbattati, atha naṃ tattha yamo rājā devadūte samanuyuñjati. Tattha <bold>kāyena duccaritaṃ caratī</bold>ti kāyadvārena tividhaṃ duccaritaṃ carati. <bold>Vācāyā</bold>ti vacīdvārena catubbidhaṃ duccaritaṃ carati. <bold>Manasā</bold>ti manodvārena tividhaṃ duccaritaṃ carati.</paragraph>
    <paragraph line="60"><bold>Tamenaṃ, bhikkhave, nirayapālā</bold>ti ettha ekacce therā ‘‘nirayapālā nāma natthi, yantarūpaṃ viya kammameva kāraṇaṃ kāretī’’ti vadanti. Taṃ ‘‘atthi niraye nirayapālāti, āmantā. Atthi <pageBreak edition="Vipassana Research Institut" number="2.0118" /> ca kāraṇikā’’tiādinā nayena abhidhamme (kathā. 866) paṭisedhitameva. Yathā hi manussaloke kammakāraṇakārakā atthi, evameva niraye nirayapālā atthīti. <bold>Yamassa</bold><pageBreak edition="Pali Text Society" number="2.0228" /><bold>rañño</bold>ti yamarājā nāma vemānikapetarājā. Ekasmiṃ kāle dibbavimāne dibbakapparukkhadibbauyyānadibbanāṭakādisabbasampattiṃ anubhavati, ekasmiṃ kāle kammavipākaṃ, dhammiko rājā, na cesa ekova hoti, catūsu pana dvāresu cattāro janā honti. <bold>Amatteyyo</bold>ti mātu hito matteyyo, mātari sammā paṭipannoti attho. Na matteyyoti amatteyyo, mātari micchā paṭipannoti attho. Sesapadesupi eseva nayo. <bold>Abrahmañño</bold>ti ettha ca khīṇāsavā brāhmaṇā nāma, tesu micchā paṭipanno abrahmañño nāma.</paragraph>
    <paragraph line="61"><bold>Samanuyuñjatī</bold>ti anuyogavattaṃ āropento pucchati, laddhiṃ patiṭṭhāpento pana <bold>samanuggāhati</bold> nāma, kāraṇaṃ pucchanto <bold>samanubhāsati</bold> nāma. <bold>Nāddasa</bold>nti attano santike pahitassa kassaci devadūtassa abhāvaṃ sandhāya evaṃ vadati.</paragraph>
    <paragraph line="62">Atha naṃ yamo ‘‘nāyaṃ bhāsitassa atthaṃ sallakkhetī’’ti ñatvā atthaṃ sallakkhāpetukāmo <bold>ambho</bold>tiādimāha. Tattha <bold>jiṇṇa</bold>nti jarājiṇṇaṃ. <bold>Gopānasivaṅka</bold>nti gopānasī viya vaṅkaṃ. <bold>Bhogga</bold>nti bhaggaṃ. Imināpissa vaṅkabhāvameva dīpeti. <bold>Daṇḍaparāyaṇa</bold>nti daṇḍapaṭisaraṇaṃ daṇḍadutiyaṃ. <bold>Pavedhamāna</bold>nti kampamānaṃ. <bold>Ātura</bold>nti jarāturaṃ. <bold>Khaṇḍadanta</bold>nti jarānubhāvena khaṇḍitadantaṃ. <bold>Palitakesa</bold>nti paṇḍarakesaṃ. <bold>Vilūna</bold>nti luñcitvā gahitakesaṃ viya <pageBreak edition="Myanmar" number="2.0119" /> khallāṭaṃ. <bold>Khalitasira</bold>nti mahākhallāṭasīsaṃ. <bold>Valita</bold>nti sañjātavaliṃ. <bold>Tilakāhatagatta</bold>nti <pageBreak edition="Pali Text Society" number="2.0229" /> setatilakakāḷatilakehi vikiṇṇasarīraṃ. <bold>Jarādhammo</bold>ti jarāsabhāvo, aparimutto jarāya, jarā nāma mayhaṃ abbhantareyeva pavattatīti. Parato <bold>byādhidhammo maraṇadhammo</bold>ti padadvayepi eseva nayo.</paragraph>
    <paragraph line="63"><bold>Paṭhamaṃ devadūtaṃ samanuyuñjitvā</bold>ti ettha jarājiṇṇasatto atthato evaṃ vadati nāma – ‘‘passatha, bho, ahampi tumhe viya taruṇo ahosiṃ ūrubalī bāhubalī javasampanno, tassa me tā balajavasampattiyo antarahitā, vijjamānāpi me hatthapādā hatthapādakiccaṃ na karonti, jarāyamhi aparimuttatāya ediso jāto. Na kho panāhameva, tumhepi jarāya aparimuttāva. Yatheva hi mayhaṃ, evaṃ tumhākampi jarā āgamissati. Iti tassā pure āgamanāva kalyāṇaṃ karothā’’ti <pageBreak edition="Vipassana Research Institut" number="2.0119" />. Tenevesa devadūto nāma jāto. <bold>Ābādhika</bold>nti bādhikaṃ. <bold>Dukkhita</bold>nti dukkhappattaṃ. <bold>Bāḷhagilāna</bold>nti adhimattagilānaṃ.</paragraph>
    <paragraph line="64"><bold>Dutiyaṃ devadūta</bold>nti etthapi gilānasatto atthato evaṃ vadati nāma – ‘‘passatha, bho, ahampi tumhe viya nirogo ahosiṃ, somhi etarahi byādhinā abhihato, sake muttakarīse palipanno, uṭṭhātumpi na sakkomi. Vijjamānāpi me hatthapādā hatthapādakiccaṃ na karonti, byādhitomhi aparimuttatāya ediso jāto. Na kho panāhameva, tumhepi byādhito aparimuttāva. Yatheva hi mayhaṃ, evaṃ tumhākampi byādhi āgamissati. Iti tassa pure āgamanāva kalyāṇaṃ karothā’’ti. Tenevesa devadūto nāma jāto.</paragraph>
    <paragraph line="65"><bold>Ekāhamata</bold>ntiādīsu ekāhaṃ matassa assāti ekāhamato, taṃ ekāhamataṃ. Parato <pageBreak edition="Pali Text Society" number="2.0230" /> padadvayepi eseva nayo. Bhastā viya vāyunā uddhaṃ jīvitapariyādānā yathākkamaṃ samuggatena sūnabhāvena uddhumātattā <bold>uddhumātakaṃ</bold>. Vinīlo vuccati viparibhinnavaṇṇo, vinīlova vinīlako, taṃ <bold>vinīlakaṃ</bold>. Paṭikūlattā vā kucchitaṃ vinīlanti vinīlakaṃ. <bold>Vipubbaka</bold>nti vissandamānapubbakaṃ, paribhinnaṭṭhāne hi paggharitena pubbena palimakkhitanti attho.</paragraph>
    <paragraph line="66"><bold>Tatiyaṃ</bold><pageBreak edition="Myanmar" number="2.0120" /><bold>devadūta</bold>nti ettha matakasatto atthato evaṃ vadati nāma – ‘‘passatha, bho, maṃ āmakasusāne chaḍḍitaṃ uddhumātakādibhāvappattaṃ, maraṇatomhi aparimuttatāya ediso jāto. Na kho panāhameva, tumhepi maraṇato aparimuttā. Yatheva hi mayhaṃ, evaṃ tumhākampi maraṇaṃ āgamissati. Iti tassa pure āgamanāva kalyāṇaṃ karothā’’ti. Tenevassa devadūto nāma jāto.</paragraph>
    <paragraph line="67">Imaṃ pana devadūtānuyogaṃ ko labhati, ko na labhati? Yena tāva bahuṃ pāpaṃ kataṃ, so gantvā niraye nibbattatiyeva. Yena pana parittaṃ pāpaṃ kataṃ, so labhati. Yathā hi sabhaṇḍaṃ coraṃ gahetvā kattabbameva karonti na vinicchinanti. Anuvijjitvā gahitaṃ pana vinicchayaṭṭhānaṃ nayanti, so vinicchayaṃ labhati. Evaṃsampadametaṃ. Parittapāpakammā hi attano dhammatāyapi saranti, sārīyamānāpi saranti.</paragraph>
    <paragraph line="68">Tattha <pageBreak edition="Vipassana Research Institut" number="2.0120" /><bold>dīghajayantadamiḷo</bold> nāma attano dhammatāya sari. So kira damiḷo sumanagirimahāvihāre ākāsacetiyaṃ rattapaṭena pūjesi, atha niraye ussadasāmante nibbatto aggijālasaddaṃ sutvāva attanā pūjitapaṭaṃ anussari, so gantvā sagge nibbatto. Aparopi puttassa daharabhikkhuno khalisāṭakaṃ dento pādamūle ṭhapesi, maraṇakālamhi paṭapaṭāti sadde nimittaṃ gaṇhi <pageBreak edition="Pali Text Society" number="2.0231" />, sopi ussadasāmante nibbatto jālasaddena taṃ sāṭakaṃ anussaritvā sagge nibbatto. Evaṃ tāva attano dhammatāya kusalaṃ kammaṃ saritvā sagge nibbattatīti.</paragraph>
    <paragraph line="69">Attano dhammatāya asarante pana tayo devadūte pucchati. Tattha koci paṭhamena devadūtena sarati, koci dutiyatatiyehi, koci tīhipi nassarati. Taṃ yamo rājā disvā sayaṃ sāreti. Eko kira amacco sumanapupphakumbhena mahācetiyaṃ pūjetvā yamassa pattiṃ adāsi, taṃ akusalakammena niraye nibbattaṃ yamassa santikaṃ nayiṃsu. Tasmiṃ tīhipi devadūtehi kusalaṃ asarante yamo sayaṃ olokento disvā – ‘‘nanu tvaṃ mahācetiyaṃ sumanapupphakumbhena pūjetvā mayhaṃ pattiṃ adāsī’’ti sāresi, so tasmiṃ kāle saritvā devalokaṃ gato <pageBreak edition="Myanmar" number="2.0121" />. Yamo pana sayaṃ oloketvāpi apassanto – ‘‘mahādukkhaṃ nāma anubhavissati ayaṃ satto’’ti tuṇhī ahosi.</paragraph>
    <paragraph line="70"><bold>Tattaṃ ayokhila</bold>nti tigāvutaṃ attabhāvaṃ sampajjalitāya lohapathaviyā uttānakaṃ nipajjāpetvā dakkhiṇahatthe tālappamāṇaṃ ayasūlaṃ pavesenti, tathā vāmahatthādīsu. Yathā ca taṃ uttānakaṃ nipajjāpetvā, evaṃ urenapi vāmapassenapi dakkhiṇapassenapi nipajjāpetvā te taṃ kammakāraṇaṃ karontiyeva. <bold>Saṃvesetvā</bold>ti jalitāya lohapathaviyā tigāvutaṃ attabhāvaṃ nipajjāpetvā. <bold>Kuṭhārīhī</bold>ti mahatīhi gehassa ekapakkhacchadanamattāhi kuṭhārīhi tacchanti, lohitaṃ nadī hutvā sandati, lohapathavito jālā uṭṭhahitvā tacchitaṭṭhānaṃ gaṇhāti, mahādukkhaṃ uppajjati. Tacchantā pana suttāhataṃ karitvā dāruṃ viya aṭṭhaṃsampi chaḷaṃsampi karonti. <bold>Vāsīhī</bold>ti mahāsuppappamāṇāhi vāsīhi. <bold>Rathe yojetvā</bold>ti saddhiṃ yugayottapakkharathacakkakubbarapājanehi sabbato pajjalite rathe yojetvā. <bold>Mahanta</bold>nti <pageBreak edition="Pali Text Society" number="2.0232" /> mahākūṭāgārappamāṇaṃ. <bold>Āropentī</bold>ti sampajjalitehi ayamuggarehi pothentā āropenti. <bold>Sakimpi uddha</bold>nti supakkuthitāya ukkhaliyā pakkhittataṇḍulā viya uddhamadhotiriyañca gacchati. <bold>Mahāniraye</bold>ti avīcimahānirayamhi.</paragraph>
    <paragraph line="71"><bold>Bhāgaso</bold><pageBreak edition="Vipassana Research Institut" number="2.0121" /><bold>mito</bold>ti bhāge ṭhapetvā vibhatto. <bold>Pariyanto</bold>ti parikkhitto. <bold>Ayasā</bold>ti upari ayapaṭṭena chādito. <bold>Samantā yojanasataṃ, pharitvā tiṭṭhatī</bold>ti evaṃ pharitvā tiṭṭhati, yathā taṃ samantā yojanasate ṭhatvā olokentassa akkhīni yamakagoḷakā viya nikkhamanti.</paragraph>
    <paragraph line="72"><bold>Hīnakāyūpagā</bold>ti hīnaṃ kāyaṃ upagatā hutvā. <bold>Upādāne</bold>ti taṇhādiṭṭhiggahaṇe. <bold>Jātimaraṇasambhave</bold>ti jātiyā ca maraṇassa ca kāraṇabhūte. <bold>Anupādā</bold>ti catūhi upādānehi anupādiyitvā. <bold>Jātimaraṇasaṅkhaye</bold>ti jātimaraṇasaṅkhayasaṅkhāte nibbāne vimuccanti. <bold>Diṭṭhadhammābhinibbutā</bold>ti diṭṭhadhamme imasmiṃyeva attabhāve sabbakilesanibbānena nibbutā. <bold>Sabbadukkhaṃ upaccagu</bold>nti sakalavaṭṭadukkhaṃ atikkantā.</paragraph>
    <subhead line="73">7. Catumahārājasuttavaṇṇanā</subhead>
    <paragraph line="74" number="37"> Sattame <pageBreak edition="Myanmar" number="2.0122" /><bold>amaccā pārisajjā</bold>ti paricārikadevatā. <bold>Imaṃ lokaṃ anuvicarantī</bold>ti aṭṭhamīdivase kira sakko devarājā cattāro mahārājāno āṇāpeti – ‘‘tātā, ajja aṭṭhamīdivase manussalokaṃ anuvicaritvā puññāni karontānaṃ nāmagottaṃ uggaṇhitvā āgacchathā’’ti. Te gantvā attano paricārake pesenti – ‘‘gacchatha, tātā, manussalokaṃ vicaritvā puññakārakānaṃ nāmagottāni suvaṇṇapaṭṭe likhitvā ānethā’’ti. Te tathā karonti. Tena vuttaṃ – ‘‘imaṃ lokaṃ anuvicarantī’’ti. <bold>Kacci</bold><pageBreak edition="Pali Text Society" number="2.0233" /><bold>bahū</bold>tiādi tesaṃ upaparikkhākāradassanatthaṃ vuttaṃ. Evaṃ upaparikkhantā hi te anuvicaranti. Tattha <bold>uposathaṃ upavasantī</bold>ti māsassa aṭṭhavāre uposathaṅgāni adhiṭṭhahanti. <bold>Paṭijāgarontī</bold>ti paṭijāgarauposathakammaṃ nāma karonti. Taṃ karontā ekasmiṃ addhamāse catunnaṃ uposathadivasānaṃ paccuggamanānuggamanavasena karonti. Pañcamīuposathaṃ paccuggacchantā catutthiyaṃ uposathikā honti, anugacchantā chaṭṭhiyaṃ. Aṭṭhamīuposathaṃ paccuggacchantā sattamiyaṃ, anugacchantā navamiyaṃ. Cātuddasiṃ paccuggacchantā terasiyaṃ, pannarasīuposathaṃ anugacchantā pāṭipade uposathikā honti. <bold>Puññāni karontī</bold>ti saraṇagamananiccasīlapupphapūjādhammassavanapadīpasahassaāropanavihārakaraṇādīni nānappakārāni puññāni karonti. Te evaṃ anuvicaritvā puññakammakārakānaṃ nāmagottāni sovaṇṇamaye paṭṭe likhitvā āharitvā catunnaṃ mahārājānaṃ denti. <bold>Puttā imaṃ lokaṃ anuvicarantī</bold>ti catūhi mahārājehi <pageBreak edition="Vipassana Research Institut" number="2.0122" /> purimanayeneva pahitattā anuvicaranti. <bold>Tadahū</bold>ti taṃdivasaṃ. <bold>Uposathe</bold>ti uposathadivase.</paragraph>
    <paragraph line="75"><bold>Sace, bhikkhave, appakā hontī</bold>ti catunnaṃ mahārājānaṃ amaccā pārisajjā tā tā gāmanigamarājadhāniyo upasaṅkamanti, tato taṃ upanissāya adhivatthā devatā ‘‘mahārājānaṃ amaccā āgatā’’ti paṇṇākāraṃ gahetvā tesaṃ santikaṃ gacchanti. Te paṇṇākāraṃ gahetvā ‘‘kacci nu kho mārisā bahū manussā matteyyā’’ti vuttanayena manussānaṃ puññapaṭipattiṃ pucchitvā ‘‘āma, mārisa, imasmiṃ gāme asuko ca asuko ca puññāni karontī’’ti vutte tesaṃ nāmagottaṃ likhitvā aññattha <pageBreak edition="Myanmar" number="2.0123" /> gacchanti. Atha cātuddasiyaṃ catunnaṃ mahārājānaṃ puttāpi tameva suvaṇṇapaṭṭaṃ gahetvā teneva nayena anuvicarantā nāmagottāni likhanti. Tadahuposathe <pageBreak edition="Pali Text Society" number="2.0234" /> pannarase cattāropi mahārājāno teneva nayena tasmiṃyeva suvaṇṇapaṭṭe nāmagottāni likhanti. Te suvaṇṇapaṭṭaparimāṇeneva – ‘‘imasmiṃ kāle manussā appakā, imasmiṃ kāle bahukā’’ti jānanti. Taṃ sandhāya ‘‘sace, bhikkhave, appakā honti manussā’’tiādi vuttaṃ. <bold>Devānaṃ tāvatiṃsāna</bold>nti paṭhamaṃ abhinibbatte tettiṃsa devaputte upādāya evaṃladdhanāmānaṃ. Tesaṃ pana uppattikathā dīghanikāye sakkapañhasuttavaṇṇanāya vitthāritā. <bold>Tenā</bold>ti tena ārocanena, tena vā puññakārakānaṃ appakabhāvena. <bold>Dibbā vata, bho, kāyā parihāyissantī</bold>ti navanavānaṃ devaputtānaṃ apātubhāvena devakāyā parihāyissanti, ramaṇīyaṃ dasayojanasahassaṃ devanagaraṃ suññaṃ bhavissati. <bold>Paripūrissanti asurakāyā</bold>ti cattāro apāyā paripūrissanti. Iminā ‘‘mayaṃ paripuṇṇe devanagare devasaṅghamajjhe nakkhattaṃ kīḷituṃ na labhissāmā’’ti anattamanā honti. Sukkapakkhepi imināva upāyena attho veditabbo.</paragraph>
    <paragraph line="76"><bold>Bhūtapubbaṃ, bhikkhave, sakko devānamindo</bold>ti attano sakkadevarājakālaṃ sandhāya katheti. Ekassa vā sakkassa ajjhāsayaṃ gahetvā kathetīti vuttaṃ. <bold>Anunayamāno</bold>ti anubodhayamāno. <bold>Tāyaṃ velāya</bold>nti tasmiṃ kāle.</paragraph>
    <paragraph line="77"><bold>Pāṭihāriyapakkhañcā</bold>ti ettha pāṭihāriyapakkho nāma antovasse temāsaṃ nibaddhuposatho, taṃ asakkontassa dvinnaṃ pavāraṇānaṃ antare ekamāsaṃ nibaddhuposatho, tampi asakkontassa paṭhamapavāraṇato paṭṭhāya eko addhamāso pāṭihāriyapakkhoyeva nāma. <bold>Aṭṭhaṅgasusamāgata</bold>nti aṭṭhahi <pageBreak edition="Vipassana Research Institut" number="2.0123" /> guṇaṅgehi samannāgataṃ. <bold>Yopissa</bold><pageBreak edition="Pali Text Society" number="2.0235" /><bold>mādiso naro</bold>ti yopi satto mādiso bhaveyya. Sakkopi kira vuttappakārassa uposathakammassa guṇaṃ jānitvā dve devalokasampattiyo pahāya māsassa aṭṭha vāre uposathaṃ upavasati. Tasmā evamāha. Aparo nayo – <bold>yopissa mādiso naro</bold>ti yopi satto mādiso assa, mayā pattaṃ <pageBreak edition="Myanmar" number="2.0124" /> sampattiṃ pāpuṇituṃ iccheyyāti attho. Sakkā hi evarūpena uposathakammena sakkasampattiṃ pāpuṇitunti ayamettha adhippāyo.</paragraph>
    <paragraph line="78"><bold>Vusitavā</bold>ti vutthavāso. <bold>Katakaraṇīyo</bold>ti catūhi maggehi kattabbakiccaṃ katvā ṭhito. <bold>Ohitabhāro</bold>ti khandhabhārakilesabhāraabhisaṅkhārabhāre otāretvā ṭhito. <bold>Anuppattasadattho</bold>ti sadattho vuccati arahattaṃ, taṃ anuppatto. <bold>Parikkhīṇabhavasaṃyojano</bold>ti yena saṃyojanena baddho bhavesu ākaḍḍhīyati, tassa khīṇattā parikkhīṇabhavasaṃyojano. <bold>Sammadaññā vimutto</bold>ti hetunā nayena kāraṇena jānitvā vimutto. <bold>Kallaṃ vacanāyā</bold>ti yuttaṃ vattuṃ.</paragraph>
    <paragraph line="79"><bold>Yopissa mādiso naro</bold>ti yopi mādiso khīṇāsavo assa, sopi evarūpaṃ uposathaṃ upavaseyyāti uposathakammassa guṇaṃ jānanto evaṃ vadeyya. Aparo nayo <bold>yopissa mādiso naro</bold>ti yopi satto mādiso assa, mayā pattaṃ sampattiṃ pāpuṇituṃ iccheyyāti attho. Sakkā hi evarūpena uposathakammena khīṇāsavasampattiṃ pāpuṇitunti ayamettha adhippāyo. Aṭṭhamaṃ uttānatthameva.</paragraph>
    <subhead line="80">9. Sukhumālasuttavaṇṇanā</subhead>
    <paragraph line="81" number="39"> Navame <bold>sukhumālo</bold>ti niddukkho. <bold>Paramasukhumālo</bold>ti paramaniddukkho. <bold>Accantasukhumālo</bold>ti satataniddukkho. Imaṃ <pageBreak edition="Pali Text Society" number="2.0236" /> bhagavā kapilapure nibbattakālato paṭṭhāya niddukkhabhāvaṃ gahetvā āha, cariyakāle pana tena anubhūtadukkhassa anto natthīti. <bold>Ekatthā</bold>ti ekissā pokkharaṇiyā. <bold>Uppalaṃ vappatī</bold>ti uppalaṃ ropeti. Sā nīluppalavanasañchannā hoti. <bold>Paduma</bold>nti paṇḍarapadumaṃ. <bold>Puṇḍarīka</bold>nti rattapadumaṃ. Evaṃ itarāpi dve padumapuṇḍarīkavanehi sañchannā honti. Bodhisattassa kira sattaṭṭhavassikakāle rājā amacce pucchi – ‘‘taruṇadārakā katarakīḷikaṃ piyāyantī’’ti? Udakakīḷikaṃ devāti. Tato rājā kuddālakammakārake sannipātetvā pokkharaṇiṭṭhānāni gaṇhāpesi. Atha sakko devarājā āvajjento taṃ pavattiṃ <pageBreak edition="Vipassana Research Institut" number="2.0124" /> ñatvā – ‘‘na yutto mahāsattassa mānusakaparibhogo, dibbaparibhogo yutto’’ti vissakammaṃ āmantetvā – ‘‘gaccha, tāta, mahāsattassa kīḷābhūmiyaṃ pokkharaṇiyo māpehī’’ti āha. Kīdisā hontu <pageBreak edition="Myanmar" number="2.0125" />, devāti? Apagatakalalakaddamā hontu vippakiṇṇamaṇimuttapavāḷikā sattaratanamayapākāraparikkhittā pavāḷamayauṇhīsehi maṇimayasopānabāhukehi suvaṇṇarajatamaṇimayaphalakehi sopānehi samannāgatā. Suvaṇṇarajatamaṇipavāḷamayā cettha nāvā hontu, suvaṇṇanāvāya rajatapallaṅko hotu, rajatanāvāya suvaṇṇapallaṅko, maṇināvāya pavāḷapallaṅko, pavāḷanāvāya maṇipallaṅko, suvaṇṇarajatamaṇipavāḷamayāva udakasecananāḷikā hontu, pañcavaṇṇehi ca padumehi sañchannā hontūti. ‘‘Sādhu, devā’’ti vissakammadevaputto sakkassa paṭissutvā rattibhāge otaritvā rañño gāhāpitapokkharaṇiṭṭhānesuyeva teneva niyāmena pokkharaṇiyo māpesi.</paragraph>
    <paragraph line="82">Nanu cetā <pageBreak edition="Pali Text Society" number="2.0237" /> apagatakalalakaddamā, kathamettha padumāni pupphiṃsūti? So kira tāsu pokkharaṇīsu tattha tattha suvaṇṇarajatamaṇipavāḷamayā khuddakanāvāyo māpetvā ‘‘etā kalalakaddamapūritā ca hontu, pañcavaṇṇāni cettha padumāni pupphantū’’ti adhiṭṭhāsi. Evaṃ pañcavaṇṇāni padumāni pupphiṃsu, reṇuvaṭṭiyo uggantvā udakapiṭṭhaṃ ajjhottharitvā vicaranti. Pañcavidhā bhamaragaṇā upakūjantā vicaranti. Evaṃ tā māpetvā vissakammo devapurameva gato. Tato vibhātāya rattiyā mahājano disvā ‘‘mahāpurissassa māpitā bhavissantī’’ti gantvā rañño ārocesi. Rājā mahājanaparivāro gantvā pokkharaṇiyo disvā ‘‘mama puttassa puññiddhiyā devatāhi māpitā bhavissantī’’ti attamano ahosi. Tato paṭṭhāya mahāpuriso udakakīḷikaṃ agamāsi.</paragraph>
    <paragraph line="83"><bold>Yāvadeva mamatthāyā</bold>ti ettha <bold>yāvadevā</bold>ti payojanāvadhiniyāmavacanaṃ, yāva mameva atthāya, natthettha aññaṃ kāraṇanti attho. <bold>Na kho panassāha</bold>nti na kho panassa ahaṃ. <bold>Akāsikaṃ candana</bold>nti asaṇhaṃ candanaṃ. <bold>Kāsikaṃ, bhikkhave, su me taṃ veṭhana</bold>nti, bhikkhave, veṭhanampi me kāsikaṃ hoti. Ettha hi <bold>su</bold>iti ca <bold>ta</bold>nti ca nipātamattaṃ, <bold>me</bold>ti sāmivacanaṃ. Veṭhanampi me saṇhameva hotīti dasseti. <bold>Kāsikā kañcukā</bold>ti pārupanakañcukopi saṇhakañcukova. <bold>Setacchattaṃ dhārīyatī</bold>ti mānusakasetacchattampi dibbasetacchattampi uparidhāritameva hoti. <bold>Mā naṃ phusi sītaṃ vā</bold>ti <pageBreak edition="Myanmar" number="2.0126" /> mā etaṃ bodhisattaṃ sītaṃ vā uṇhādīsu vā aññataraṃ phusatūti attho.</paragraph>
    <paragraph line="84"><bold>Tayo</bold><pageBreak edition="Vipassana Research Institut" number="2.0125" /><bold>pāsādā ahesu</bold>nti bodhisatte kira soḷasavassuddesike jāte <pageBreak edition="Pali Text Society" number="2.0238" /> suddhodanamahārājā ‘‘puttassa vasanakapāsāde kāressāmī’’ti vaḍḍhakino sannipātāpetvā bhaddakena nakkhattamuhuttena navabhūmikataparikammaṃ kāretvā tayo pāsāde kārāpesi. Te sandhāyetaṃ vuttaṃ. <bold>Hemantiko</bold>tiādīsu yattha sukhaṃ hemante vasituṃ, ayaṃ hemantiko. Itaresupi eseva nayo. Ayaṃ panettha vacanattho – hemante vāso hemantaṃ, hemantaṃ arahatīti hemantiko. Itaresupi eseva nayo.</paragraph>
    <paragraph line="85">Tattha <bold>hemantiko</bold> pāsādo navabhūmako ahosi, bhūmiyo panassa uṇhautuggāhāpanatthāya nīcā ahesuṃ. Tattha dvāravātapānāni suphusitakavāṭāni ahesuṃ nibbivarāni. Cittakammampi karontā tattha tattha pajjalite aggikkhandheyeva akaṃsu. Bhūmattharaṇaṃ panettha kambalamayaṃ, tathā sāṇivitānanivāsanapārupanaveṭhanāni. Vātapānāni uṇhaggāhāpanatthaṃ divā vivaṭāni rattiṃ pihitāni honti.</paragraph>
    <paragraph line="86"><bold>Gimhiko</bold> pana pañcabhūmako ahosi. Sītautuggāhāpanatthaṃ panettha bhūmiyo uccā asambādhā ahesuṃ. Dvāravātapānāni nātiphusitāni savivarāni sajālāni ahesuṃ. Cittakamme uppalāni padumāni puṇḍarīkāniyeva akaṃsu. Bhūmattharaṇaṃ panettha dukūlamayaṃ, tathā sāṇivitānanivāsanapārupanaveṭhanāni. Vātapānasamīpesu cettha nava cāṭiyo ṭhapetvā udakassa pūretvā nīluppalādīhi sañchādenti. Tesu tesu padesesu udakayantāni karonti, yehi deve vassante viya udakadhārā nikkhamanti. Antopāsāde tattha tattha kalalapūrā doṇiyo ṭhapetvā pañcavaṇṇāni padumāni ropayiṃsu. Pāsādamatthake sukkhamahiṃsacammaṃ bandhitvā yantaṃ parivattetvā yāva chadanapiṭṭhiyā pāsāṇe āropetvā tasmiṃ vissajjenti. Tesaṃ camme pavaṭṭantānaṃ saddo meghagajjitaṃ viya hoti. Dvāravātapānāni <pageBreak edition="Pali Text Society" number="2.0239" /> panettha divā pihitāni honti rattiṃ vivaṭāni.</paragraph>
    <paragraph line="87"><bold>Vassiko</bold><pageBreak edition="Myanmar" number="2.0127" /> sattabhūmako ahosi. Bhūmiyo panettha dvinnampi utūnaṃ gāhāpanatthāya nātiuccā nātinīcā akaṃsu. Ekaccāni dvāravātapānāni suphusitāni, ekaccāni savivarāni. Tattha cittakammampi kesuci ṭhānesu pajjalitaaggikkhandhavasena, kesuci jātassaravasena kataṃ. Bhūmattharaṇādīni panettha kambaladukūlavasena ubhayamissakāni. Ekacce dvāravātapānā <pageBreak edition="Vipassana Research Institut" number="2.0126" /> rattiṃ vivaṭā divā pihitā, ekacce divā vivaṭā rattiṃ pihitā. Tayopi pāsādā ubbedhena samappamāṇā. Bhūmikāsu pana nānattaṃ ahosi.</paragraph>
    <paragraph line="88">Evaṃ niṭṭhitesu pāsādesu rājā cintesi – ‘‘putto me vayappatto, chattamassa ussāpetvā rajjasiriṃ passissāmī’’ti. So sākiyānaṃ paṇṇāni pahiṇi – ‘‘putto me vayappatto, rajje naṃ patiṭṭhāpessāmi, sabbe attano attano gehesu vayappattā, dārikā imaṃ gehaṃ pesentū’’ti. Te sāsanaṃ sutvā – ‘‘kumāro kevalaṃ dassanakkhamo rūpasampanno, na kiñci sippaṃ jānāti, dārabharaṇaṃ kātuṃ na sakkhissati, na mayaṃ dhītaro dassāmā’’ti āhaṃsu. Rājā taṃ pavattiṃ sutvā puttassa santikaṃ gantvā ārocesi. Bodhisatto ‘‘kiṃ sippaṃ dassetuṃ vaṭṭati, tātā’’ti āha. Sahassathāmadhanuṃ āropetuṃ vaṭṭati, tātāti. Tena hi āharāpethāti. Rājā āharāpetvā adāsi. Dhanuṃ purisasahassaṃ āropeti, purisasahassaṃ oropeti. Mahāpuriso dhanuṃ āharāpetvā pallaṅke nisinnova jiyaṃ pādaṅguṭṭhake veṭhetvā kaḍḍhanto pādaṅguṭṭhakeneva dhanuṃ āropetvā vāmena hatthena daṇḍe gahetvā dakkhiṇena hatthena kaḍḍhitvā jiyaṃ pothesi. Sakalanagaraṃ uppatanākārappattaṃ ahosi. ‘‘Kiṃ saddo eso’’ti ca vutte ‘‘devo gajjatī’’ti āhaṃsu. Athaññe ‘‘tumhe na jānātha, na devo gajjati, aṅgīrasassa kumārassa sahassathāmadhanuṃ āropetvā jiyaṃ pothentassa jiyappahārasaddo eso’’ti <pageBreak edition="Pali Text Society" number="2.0240" /> āhaṃsu. Sākiyā tāvatakeneva āraddhacittā ahesuṃ.</paragraph>
    <paragraph line="89">Mahāpuriso ‘‘aññaṃ kiṃ kātuṃ vaṭṭatī’’ti āha. Aṭṭhaṅgulamattabahalaṃ ayopaṭṭaṃ kaṇḍena vinivijjhituṃ vaṭṭatīti. Taṃ vinivijjhitvā ‘‘aññaṃ kiṃ kātuṃ vaṭṭatī’’ti āha. Caturaṅgulabahalaṃ asanaphalakaṃ vinivijjhituṃ vaṭṭatīti. Taṃ vinivijjhitvā ‘‘aññaṃ kiṃ kātuṃ vaṭṭatī’’ti āha. Vidatthibahalaṃ udumbaraphalakaṃ vinivijjhituṃ <pageBreak edition="Myanmar" number="2.0128" /> vaṭṭatīti. Taṃ vinivijjhitvā ‘‘aññaṃ kiṃ kātuṃ vaṭṭatī’’ti. Yante baddhaṃ phalakasataṃ vinivijjhituṃ vaṭṭatīti. Taṃ vinivijjhitvā ‘‘aññaṃ kiṃ kātuṃ vaṭṭatī’’ti āha. Saṭṭhipaṭalaṃ sukkhamahiṃsacammaṃ vinivijjhituṃ vaṭṭatīti. Tampi vinivijjhitvā ‘‘aññaṃ kiṃ kātuṃ vaṭṭatī’’ti āha. Tato vālikasakaṭādīni ācikkhiṃsu. Mahāsatto vālikasakaṭampi palālasakaṭampi vinivijjhitvā udake ekusabhappamāṇaṃ kaṇḍaṃ pesesi, thale aṭṭhausabhappamāṇaṃ. Atha naṃ ‘‘idāni vātiṅgaṇasaññāya vālaṃ vijjhituṃ vaṭṭatī’’ti āhaṃsu. Tena hi bandhāpethāti. Saddantare bajjhatu, tātāti. Purato gacchantu, gāvutantare bandhantūti. Purato gacchantu, addhayojane bandhantūti <pageBreak edition="Vipassana Research Institut" number="2.0127" />. Purato gacchantu yojane bandhantūti. Bandhāpetha, tātāti yojanamatthake vātiṅgaṇasaññāya vālaṃ bandhāpetvā rattandhakāre meghapaṭalacchannāsu disāsu kaṇḍaṃ khipi, taṃ gantvā yojanamatthake vālaṃ phāletvā pathaviṃ pāvisi. Na kevalañca ettakameva, taṃ divasaṃ pana mahāsatto loke vattamānasippaṃ sabbameva sandassesi. Sakyarājāno attano attano dhītaro alaṅkaritvā pesayiṃsu, cattālīsasahassanāṭakitthiyo ahesuṃ. Mahāpuriso tīsu pāsādesu devo maññe paricārento mahāsampattiṃ anubhavati.</paragraph>
    <paragraph line="90"><bold>Nippurisehī</bold>ti purisavirahitehi. Na kevalaṃ cettha tūriyāneva nippurisāni, sabbaṭṭhānānipi nippurisāneva. Dovārikāpi itthiyova, nhāpanādiparikammakarāpi itthiyova <pageBreak edition="Pali Text Society" number="2.0241" />. Rājā kira ‘‘tathārūpaṃ issariyasukhasampattiṃ anubhavamānassa purisaṃ disvā parisaṅkā uppajjati, sā me puttassa mā ahosī’’ti sabbakiccesu itthiyova ṭhapesi. <bold>Paricārayamāno</bold>ti modamāno. <bold>Na heṭṭhāpāsādaṃ orohāmī</bold>ti pāsādato heṭṭhā na otarāmi. Iti maṃ cattāro māse añño sikhābaddho puriso nāma passituṃ nālattha. <bold>Yathā</bold>ti yena niyāmena. <bold>Dāsakammakaraporisassā</bold>ti dāsānañceva devasikabhattavetanābhatānaṃ kammakarānañca nissāya jīvamānapurisānañca. <bold>Kaṇājaka</bold>nti sakuṇḍakabhattaṃ. <bold>Bilaṅgadutiya</bold>nti kañjikadutiyaṃ.</paragraph>
    <paragraph line="91"><bold>Evarūpāya iddhiyā</bold>ti evaṃjātikāya puññiddhiyā samannāgatassa. <bold>Evarūpena ca sukhumālenā</bold>ti evaṃjātikena ca niddukkhabhāvena. Sokhumālenātipi <pageBreak edition="Myanmar" number="2.0129" /> pāṭho. Evaṃ tathāgato ettakena ṭhānena attano sirisampattiṃ kathesi. Kathento ca na uppilāvitabhāvatthaṃ kathesi, ‘‘evarūpāyapi pana sampattiyā ṭhito pamādaṃ akatvā appamattova ahosi’’nti appamādalakkhaṇasseva dīpanatthaṃ kathesi. Teneva <bold>assutavā kho puthujjano</bold>tiādimāha. Tattha <bold>para</bold>nti parapuggalaṃ. <bold>Jiṇṇa</bold>nti jarājiṇṇaṃ. <bold>Aṭṭīyatī</bold>ti aṭṭo pīḷito hoti. <bold>Harāyatī</bold>ti hiriṃ karoti lajjati. <bold>Jigucchatī</bold>ti asuciṃ viya disvā jigucchaṃ uppādeti. <bold>Attānaṃyeva atisitvā</bold>ti jarādhammampi samānaṃ attānaṃ atikkamitvā aṭṭīyati harāyatīti attho. <bold>Jarādhammo</bold>ti jarāsabhāvo. <bold>Jaraṃ anatīto</bold>ti jaraṃ anatikkanto, anto jarāya vattāmi. <bold>Iti paṭisañcikkhato</bold>ti evaṃ paccavekkhantassa. <bold>Yobbanamado</bold>ti yobbanaṃ nissāya uppajjanako mānamado. <bold>Sabbaso</bold><pageBreak edition="Pali Text Society" number="2.0242" /><bold>pahīyī</bold>ti sabbākārena pahīno. Maggena pahīnasadiso katvā dassito. Na panesa maggena pahīno, paṭisaṅkhānena pahīnova kathitoti veditabbo. Bodhisattassa hi devatā <pageBreak edition="Vipassana Research Institut" number="2.0128" /> jarāpattaṃ dassesuṃ. Tato paṭṭhāya yāva arahattā antarā mahāsattassa yobbanamado nāma na uppajjati. Sesapadadvayepi eseva nayo. Ettha pana <bold>ārogyamado</bold>ti ahaṃ nirogoti ārogyaṃ nissāya uppajjanako mānamado. <bold>Jīvitamado</bold>ti ahaṃ ciraṃ jīvīti taṃ nissāya uppajjanako mānamado. <bold>Sikkhaṃ paccakkhāyā</bold>ti sikkhaṃ paṭikkhipitvā. <bold>Hīnāyāvattatī</bold>ti hīnāya lāmakāya gihibhāvāya āvattati.</paragraph>
    <paragraph line="92"><bold>Yathādhammā</bold>ti byādhiādīhi yathāsabhāvā. <bold>Tathāsantā</bold>ti yathā santā eva aviparītabyādhiādisabhāvāva hutvāti attho. <bold>Jigucchantī</bold>ti parapuggalaṃ jigucchanti. <bold>Mama evaṃ vihārino</bold>ti mayhaṃ evaṃ jigucchāvihārena viharantassa evaṃ jigucchanaṃ nappatirūpaṃ bhaveyya nānucchavikaṃ. <bold>Sohaṃ evaṃ viharanto</bold>ti so ahaṃ evaṃ paraṃ jigucchamāno viharanto, evaṃ vā iminā paṭisaṅkhānavihārena viharanto. <bold>Ñatvā dhammaṃ nirūpadhi</bold>nti sabbūpadhivirahitaṃ nibbānadhammaṃ ñatvā. <bold>Sabbe made abhibhosmī</bold>ti sabbe tayopi made abhibhaviṃ samatikkamiṃ. <bold>Nekkhamme daṭṭhu khemata</bold>nti nibbāne khemabhāvaṃ disvā. Nekkhammaṃ daṭṭhu khematotipi pāṭho, nibbānaṃ khemato disvāti attho. <bold>Tassa</bold><pageBreak edition="Myanmar" number="2.0130" /><bold>me ahu ussāho</bold>ti tassa mayhaṃ taṃ nekkhammasaṅkhātaṃ nibbānaṃ abhipassantassa ussāho ahu, vāyāmo ahosīti attho. <bold>Nāhaṃ</bold><pageBreak edition="Pali Text Society" number="2.0243" /><bold>bhabbo etarahi, kāmāni paṭisevitu</bold>nti ahaṃ dāni duvidhepi kāme paṭisevituṃ abhabbo. <bold>Anivatti bhavissāmī</bold>ti pabbajjato ca sabbaññutaññāṇato ca na nivattissāmi, anivattako bhavissāmi. <bold>Brahmacariyaparāyaṇo</bold>ti maggabrahmacariyaparāyaṇo jātosmīti attho. Iti imāhi gāthāhi mahābodhipallaṅke attano āgamanīyavīriyaṃ kathesi.</paragraph>
    <subhead line="93">10. Ādhipateyyasuttavaṇṇanā</subhead>
    <paragraph line="94" number="40"> Dasame <bold>ādhipateyyānī</bold>ti jeṭṭhakakāraṇato nibbattāni. <bold>Attādhipateyya</bold>ntiādīsu attānaṃ jeṭṭhakaṃ katvā nibbattitaṃ guṇajātaṃ <bold>attādhipateyyaṃ</bold>. Lokaṃ jeṭṭhakaṃ katvā nibbattitaṃ <bold>lokādhipateyyaṃ</bold>. Navavidhaṃ lokuttaradhammaṃ jeṭṭhakaṃ katvā nibbattitaṃ <bold>dhammādhipateyyaṃ. Na iti bhavābhavahetū</bold>ti iti bhavo, iti bhavoti evaṃ āyatiṃ, na tassa tassa sampattibhavassa hetu. <bold>Otiṇṇo</bold>ti anupaviṭṭho. Yassa hi jāti antopaviṭṭhā, so jātiyā otiṇṇo nāma. <bold>Jarā</bold>dīsupi eseva nayo. <bold>Kevalassa dukkhakkhandhassā</bold>ti sakalassa vaṭṭadukkharāsissa. <bold>Antakiriyā</bold><pageBreak edition="Vipassana Research Institut" number="2.0129" /><bold>paññāyethā</bold>ti antakaraṇaṃ paricchedaparivaṭumakaraṇaṃ paññāyeyya. <bold>Ohāyā</bold>ti pahāya. <bold>Pāpiṭṭhatare</bold>ti lāmakatare. <bold>Āraddha</bold>nti paggahitaṃ paripuṇṇaṃ, āraddhattāva <bold>asallīnaṃ. Upaṭṭhitā</bold>ti catusatipaṭṭhānavasena upaṭṭhitā. Upaṭṭhitattāva <bold>asammuṭṭhā. Passaddho kāyo</bold>ti nāmakāyo ca karajakāyo ca passaddho vūpasantadaratho. Passaddhattāva <bold>asāraddho. Samāhitaṃ citta</bold>nti ārammaṇe cittaṃ sammā āhitaṃ suṭṭhu ṭhapitaṃ. Sammā āhitattāva <bold>ekaggaṃ. Adhipatiṃ karitvā</bold>ti jeṭṭhakaṃ katvā. <bold>Suddhaṃ</bold><pageBreak edition="Pali Text Society" number="2.0244" /><bold>attānaṃ pariharatī</bold>ti suddhaṃ nimmalaṃ katvā attānaṃ pariharati paṭijaggati, gopāyatīti attho. Ayañca yāva arahattamaggā pariyāyena suddhamattānaṃ pariharati nāma, phalappattova pana nippariyāyena suddhamattānaṃ pariharati.</paragraph>
    <paragraph line="95"><bold>Svākkhāto</bold>tiādīni visuddhimagge (visuddhi. 1.147) vitthāritāni. <bold>Jānaṃ passaṃ viharantī</bold>ti taṃ dhammaṃ jānantā passantā viharanti. <bold>Imāni kho, bhikkhave, tīṇi ādhipateyyānī</bold>ti <pageBreak edition="Myanmar" number="2.0131" /> ettāvatā tīṇi ādhipateyyāni lokiyalokuttaramissakāni kathitāni.</paragraph>
    <paragraph line="96"><bold>Pakubbato</bold>ti karontassa. <bold>Attā te purisa jānāti, saccaṃ vā yadi vā musā</bold>ti yaṃ tvaṃ karosi, taṃ yadi vā yathāsabhāvaṃ yadi vā no yathāsabhāvanti tava attāva jānāti. Iminā ca kāraṇena veditabbaṃ ‘‘pāpakammaṃ karontassa loke paṭicchannaṭṭhānaṃ nāma natthī’’ti. <bold>Kalyāṇa</bold>nti sundaraṃ. <bold>Atimaññasī</bold>ti atikkamitvā maññasi. <bold>Attānaṃ parigūhasī</bold>ti yathā me attāpi na jānāti, evaṃ naṃ parigūhāmīti vāyamasi. <bold>Attādhipateyyako</bold>ti attajeṭṭhako. <bold>Lokādhipo</bold>ti lokajeṭṭhako. <bold>Nipako</bold>ti paññavā. <bold>Jhāyī</bold>ti jhāyanto. <bold>Dhammādhipo</bold>ti dhammajeṭṭhako. <bold>Saccaparakkamo</bold>ti thiraparakkamo bhūtaparakkamo. <bold>Pasayha māra</bold>nti māraṃ pasahitvā. <bold>Abhibhuyya antaka</bold>nti idaṃ tasseva vevacanaṃ. <bold>Yo ca phusī jātikkhayaṃ padhānavā</bold>ti yo jhāyī padhānavā māraṃ abhibhavitvā jātikkhayaṃ arahattaṃ phusi. <bold>So</bold><pageBreak edition="Pali Text Society" number="2.0245" /><bold>tādiso</bold>ti so tathāvidho tathāsaṇṭhito. <bold>Lokavidū</bold>ti tayo loke vidite pākaṭe katvā ṭhito. <bold>Sumedho</bold>ti supañño. <bold>Sabbesu dhammesu atammayo munī</bold>ti sabbe tebhūmakadhamme taṇhāsaṅkhātāya tammayatāya abhāvena atammayo khīṇāsavamuni kadāci katthaci na hīyati na parihīyatīti vuttaṃ hotīti.</paragraph>
    <centered line="97">Devadūtavaggo catuttho.</centered>
  </content>
</document>