<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402a.att6.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(7) 2. sukhavaggavannana.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha</directory>
    <basename>(7) 2. sukhavaggavannana</basename>
    <titlePath>(7) 2. Sukhavaggavaṇṇanā - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(7) 2. Sukhavaggavaṇṇanā</chapter>
    <paragraph line="2" number="65"> Dutiyassa <pageBreak edition="Vipassana Research Institut" number="2.0052" /> paṭhame <bold>gihisukha</bold>nti gihīnaṃ sabbakāmanipphattimūlakaṃ sukhaṃ. <bold>Pabbajitasukha</bold>nti pabbajitānaṃ pabbajjāmūlakaṃ sukhaṃ.</paragraph>
    <paragraph line="3" number="66"> Dutiye <bold>kāmasukha</bold>nti kāme ārabbha uppajjanakasukhaṃ. <bold>Nekkhammasukha</bold>nti nekkhammaṃ vuccati pabbajjā, taṃ ārabbha uppajjanakasukhaṃ.</paragraph>
    <paragraph line="4" number="67"> Tatiye <pageBreak edition="Pali Text Society" number="2.0153" /><bold>upadhisukha</bold>nti tebhūmakasukhaṃ. <bold>Nirupadhisukha</bold>nti lokuttarasukhaṃ.</paragraph>
    <paragraph line="5" number="68"> Catutthe <bold>sāsavasukha</bold>nti āsavānaṃ paccayabhūtaṃ vaṭṭasukhaṃ. <bold>Anāsavasukha</bold>nti tesaṃ apaccayabhūtaṃ vivaṭṭasukhaṃ.</paragraph>
    <paragraph line="6" number="69"> Pañcame <bold>sāmisa</bold>nti saṃkilesaṃ vaṭṭagāmisukhaṃ. <bold>Nirāmisa</bold>nti nikkilesaṃ vivaṭṭagāmisukhaṃ.</paragraph>
    <paragraph line="7" number="70"> Chaṭṭhe <bold>ariyasukha</bold>nti aputhujjanasukhaṃ. <bold>Anariyasukha</bold>nti puthujjanasukhaṃ.</paragraph>
    <paragraph line="8" number="71"> Sattame <bold>kāyika</bold>nti kāyaviññāṇasahajātaṃ. <bold>Cetasika</bold>nti manodvārikasukhaṃ. Taṃ lokiyalokuttaramissakaṃ kathitaṃ.</paragraph>
    <paragraph line="9" number="72"> Aṭṭhame <bold>sappītika</bold>nti paṭhamadutiyajjhānasukhaṃ. <bold>Nippītika</bold>nti tatiyacatutthajjhānasukhaṃ. Tattha lokiyasappītikato lokiyanippītikaṃ, lokuttarasappītikato ca lokuttaranippītikaṃ agganti evaṃ bhummantaraṃ abhinditvā aggabhāvo veditabbo.</paragraph>
    <paragraph line="10" number="73"> Navame <pageBreak edition="Myanmar" number="2.0054" /><bold>sātasukha</bold>nti tīsu jhānesu sukhaṃ. <bold>Upekkhāsukha</bold>nti catutthajjhānasukhaṃ.</paragraph>
    <paragraph line="11" number="74"> Dasame <pageBreak edition="Vipassana Research Institut" number="2.0053" /><bold>samādhisukha</bold>nti appanaṃ vā upacāraṃ vā pattasukhaṃ. <bold>Asamādhisukha</bold>nti tadubhayaṃ appattasukhaṃ.</paragraph>
    <paragraph line="12" number="75"> Ekādasame <bold>sappītikārammaṇa</bold>nti sappītikaṃ jhānadvayaṃ paccavekkhantassa uppannasukhaṃ. <bold>Nippītikārammaṇe</bold>pi eseva nayo. Dvādasamepi imināva upāyena attho veditabbo.</paragraph>
    <paragraph line="13" number="77"> Terasame <bold>rūpārammaṇa</bold>nti rūpāvacaracatutthajjhānārammaṇaṃ, yaṃkiñci rūpaṃ ārabbha uppajjanakaṃ vā. <bold>Arūpārammaṇa</bold>nti arūpāvacarajjhānārammaṇaṃ, yaṃkiñci arūpaṃ ārabbha uppajjanakaṃ vāti.</paragraph>
    <centered line="14">Sukhavaggo dutiyo.</centered>
  </content>
</document>