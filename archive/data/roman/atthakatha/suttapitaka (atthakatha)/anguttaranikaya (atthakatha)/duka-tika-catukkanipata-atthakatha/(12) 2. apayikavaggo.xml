<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att30.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(12) 2. apayikavaggo.xml</archivePath>
<titlePath>(12) 2. Āpāyikavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">(12) 2. Āpāyikavaggo</chapter>
<subhead line="2">1. Āpāyikasuttavaṇṇanā</subhead>
<paragraph line="3" number="114"> Dutiyassa <pageBreak edition="V" number="2.0224" /><pageBreak edition="M" number="2.0233" /> paṭhame apāyaṃ gacchissantīti <bold>āpāyikā</bold>. Nirayaṃ gacchissantīti <bold>nerayikā. Idamappahāyā</bold>ti idaṃ brahmacāripaṭiññatādiṃ pāpadhammattayaṃ avijahitvā. <bold>Brahmacāripaṭiñño</bold>ti <pageBreak edition="P" number="2.0369" /> brahmacāripaṭirūpako, tesaṃ vā ākappaṃ avijahanena ‘‘ahampi brahmacārī’’ti evaṃpaṭiñño. <bold>Anuddhaṃsetī</bold>ti akkosati paribhāsati codeti. <bold>Natthi kāmesu doso</bold>ti kilesakāmena vatthukāme sevantassa natthi doso. <bold>Pātabyata</bold>nti pivitabbataṃ paribhuñjitabbataṃ nirāsaṅkena cittena pipāsitassa pānīyapivanasadisaṃ paribhuñjitabbataṃ. Imasmiṃ sutte vaṭṭameva kathitaṃ.</paragraph>
<subhead line="4">2. Dullabhasuttavaṇṇanā</subhead>
<paragraph line="5" number="115"> Dutiye <bold>kataññū katavedī</bold>ti ‘‘iminā mayhaṃ kata’’nti tena katakammaṃ ñatvā viditaṃ pākaṭaṃ katvā paṭikaraṇakapuggalo.</paragraph>
<subhead line="6">3. Appameyyasuttavaṇṇanā</subhead>
<paragraph line="7" number="116"> Tatiye sukhena metabboti <bold>suppameyyo</bold>. Dukkhena metabboti <bold>duppameyyo</bold>. Pametuṃ na sakkotīti <bold>appameyyo. Unnaḷo</bold>ti uggatanaḷo, tucchamānaṃ ukkhipitvā ṭhitoti attho. <bold>Capalo</bold>ti pattamaṇḍanādinā cāpallena samannāgato. <bold>Mukharo</bold>ti mukhakharo. <bold>Vikiṇṇavāco</bold>ti asaññatavacano. <bold>Asamāhito</bold>ti cittekaggatārahito. <bold>Vibbhantacitto</bold>ti bhantacitto bhantagāvibhantamigasappaṭibhāgo. <bold>Pākatindriyo</bold>ti vivaṭindriyo. Sesamettha uttānamevāti.</paragraph>
<subhead line="8">4. Āneñjasuttavaṇṇanā</subhead>
<paragraph line="9" number="117"> Catutthe <pageBreak edition="V" number="2.0225" /><bold>tadassādetī</bold>ti taṃ jhānaṃ assādeti. <bold>Taṃ nikāmetī</bold>ti tadeva pattheti. <bold>Tena ca vittiṃ āpajjatī</bold>ti tena jhānena tuṭṭhiṃ āpajjati. <bold>Tatra ṭhito</bold>ti tasmiṃ jhāne ṭhito. <bold>Tadadhimutto</bold>ti tattheva adhimutto. <bold>Tabbahulavihārī</bold>ti tena bahulaṃ viharanto. <bold>Sahabyataṃ upapajjatī</bold>ti sahabhāvaṃ upapajjati, tasmiṃ devaloke nibbattatīti attho <pageBreak edition="M" number="2.0234" />. <bold>Nirayampi gacchatī</bold>tiādi nirayādīhi avippamuttattā aparapariyāyavasena tattha gamanaṃ sandhāya vuttaṃ. Na <pageBreak edition="P" number="2.0370" /> hi tassa upacārajjhānato balavataraṃ akusalaṃ atthi, yena anantaraṃ apāye nibbatteyya. <bold>Bhagavato pana sāvako</bold>ti sotāpannasakadāgāmianāgāmīnaṃ aññataro. <bold>Tasmiṃyeva bhave</bold>ti tattheva arūpabhave. <bold>Parinibbāyatī</bold>ti appaccayaparinibbānena parinibbāyati. <bold>Adhippayāso</bold>ti adhikappayogo. Sesamettha vuttanayeneva veditabbaṃ. Imasmiṃ pana sutte puthujjanassa upapattijjhānaṃ kathitaṃ, ariyasāvakassa tadeva upapattijjhānañca vipassanāpādakajjhānañca kathitaṃ.</paragraph>
<subhead line="10">5. Vipattisampadāsuttavaṇṇanā</subhead>
<paragraph line="11" number="118"> Pañcame <bold>sīlavipattī</bold>ti sīlassa vipannākāro. Sesadvayepi eseva nayo. <bold>Natthi dinna</bold>nti dinnassa phalābhāvaṃ sandhāya vadati. <bold>Yiṭṭhaṃ</bold> vuccati mahāyogo. <bold>Huta</bold>nti paheṇakasakkāro adhippeto. Tampi ubhayaṃ phalābhāvameva sandhāya paṭikkhipati. <bold>Sukatadukkaṭāna</bold>nti sukatadukkatānaṃ, kusalākusalānanti attho. <bold>Phalaṃ vipāko</bold>ti yaṃ phalanti vā vipākoti vā vuccati, taṃ natthīti vadati. <bold>Natthi ayaṃ loko</bold>ti paraloke ṭhitassa ayaṃ loko natthi, <bold>natthi paro loko</bold>ti idha loke ṭhitassāpi paraloko natthi, sabbe tattha tattheva ucchijjantīti dasseti. <bold>Natthi mātā natthi pitā</bold>ti tesu sammāpaṭipattimicchāpaṭipattīnaṃ phalābhāvavasena vadati. <bold>Natthi sattā opapātikā</bold>ti cavitvā uppajjanakasattā nāma natthīti vadati. <bold>Sampadā</bold>ti pāripūriyo. <bold>Sīlasampadā</bold>ti sīlassa paripuṇṇaavekallabhāvo. Sesadvayepi eseva nayo. <bold>Atthi dinna</bold>ntiādi vuttapaṭipakkhanayena gahetabbaṃ.</paragraph>
<subhead line="12">6. Apaṇṇakasuttavaṇṇanā</subhead>
<paragraph line="13" number="119"> Chaṭṭhe <pageBreak edition="V" number="2.0226" /><pageBreak edition="P" number="2.0371" /><bold>apaṇṇako maṇī</bold>ti chahi talehi samannāgato pāsako. <bold>Sugatiṃ sagga</bold>nti cātumahārājikādīsu aññataraṃ saggaṃ lokaṃ. Imasmiṃ sutte sīlañca sammādiṭṭhi cāti ubhayampi missakaṃ kathitaṃ. Sattamaṃ uttānameva.</paragraph>
<subhead line="14">8. Paṭhamasoceyyasuttavaṇṇanā</subhead>
<paragraph line="15" number="121"> Aṭṭhame <pageBreak edition="M" number="2.0235" /><bold>soceyyānī</bold>ti sucibhāvā. <bold>Kāyasoceyya</bold>nti kāyadvāre sucibhāvo. Sesadvayepi eseva nayo. Imesu pana paṭipāṭiyā catūsu suttesu agārikapaṭipadā kathitā. Sotāpannasakadāgāmīnampi vaṭṭati.</paragraph>
<subhead line="16">9. Dutiyasoceyyasuttavaṇṇanā</subhead>
<paragraph line="17" number="122"> Navame <bold>ajjhatta</bold>nti niyakajjhattaṃ. <bold>Kāmacchanda</bold>nti kāmacchandanīvaraṇaṃ. <bold>Byāpādā</bold>dīsupi eseva nayo. Sesamettha heṭṭhā vuttanayameva. Gāthāya pana <bold>kāyasuci</bold>nti kāyadvāre suciṃ, kāyena vā suciṃ. Sesadvayepi eseva nayo. <bold>Ninhātapāpaka</bold>nti sabbe pāpe ninhāpetvā dhovitvā ṭhitaṃ. Iminā suttenapi gāthāyapi khīṇāsavova kathitoti.</paragraph>
<subhead line="18">10. Moneyyasuttavaṇṇanā</subhead>
<paragraph line="19" number="123"> Dasame <bold>moneyyānī</bold>ti munibhāvā. <bold>Kāyamoneyya</bold>nti kāyadvāre munibhāvo sādhubhāvo paṇḍitabhāvo. Sesadvayepi eseva nayo. <bold>Idaṃ vuccati, bhikkhave, kāyamoneyya</bold>nti idaṃ tividhakāyaduccaritappahānaṃ kāyamoneyyaṃ nāma. Apica tividhaṃ kāyasucaritampi kāyamoneyyaṃ, tathā kāyārammaṇaṃ <pageBreak edition="P" number="2.0372" /> ñāṇaṃ kāyamoneyyaṃ, kāyapariññā kāyamoneyyaṃ, pariññāsahagato maggo kāyamoneyyaṃ, kāye chandarāgassa pahānaṃ kāyamoneyyaṃ, kāyasaṅkhāranirodho catutthajjhānasamāpatti kāyamoneyyaṃ. <bold>Vacīmoneyye</bold>pi eseva nayo.</paragraph>
<paragraph line="20">Ayaṃ <pageBreak edition="V" number="2.0227" /> panettha viseso – yathā idha catutthajjhānasamāpatti, evaṃ tattha vacīsaṅkhāranirodho dutiyajjhānasamāpatti vacīmoneyyanti veditabbā. Manomoneyyampi imināva nayena atthaṃ ñatvā cittasaṅkhāranirodho saññāvedayitanirodhasamāpatti manomoneyyanti veditabbā. <bold>Kāyamuni</bold>nti kāyadvāre muniṃ uttamaṃ parisuddhaṃ, kāyena vā muniṃ. Sesadvayepi eseva nayo. <bold>Sabbappahāyina</bold>nti khīṇāsavaṃ. Khīṇāsavo hi sabbappahāyī nāmāti.</paragraph>
<centered line="21">Āpāyikavaggo dutiyo.</centered>
</body>
</document>