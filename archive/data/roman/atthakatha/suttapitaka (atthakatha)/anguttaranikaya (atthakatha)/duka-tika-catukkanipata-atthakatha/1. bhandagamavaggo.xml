<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att36.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/1. bhandagamavaggo.xml</archivePath>
<title>1. Bhaṇḍagāmavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">1. Bhaṇḍagāmavaggo</chapter>
<subhead line="2">1. Anubuddhasuttavaṇṇanā</subhead>
<paragraph line="3" number="1">Catukkanipātassa <pageBreak edition="V" number="2.0241" /><pageBreak edition="M" number="2.0249" /><pageBreak edition="P" number="3.0001" />paṭhame <bold>ananubodhā</bold>ti abujjhanena ajānanena. <bold>Appaṭivedhā</bold>ti appaṭivijjhanena apaccakkhakiriyāya. <bold>Dīghamaddhāna</bold>nti cirakālaṃ. <bold>Sandhāvita</bold>nti bhavato bhavaṃ gamanavasena sandhāvitaṃ. <bold>Saṃsarita</bold>nti punappunaṃ gamanāgamanavasena saṃsaritaṃ. <bold>Mamañceva tumhākañcā</bold>ti mayā ca tumhehi ca. Atha vā <bold>sandhāvitaṃ saṃsarita</bold>nti sandhāvanaṃ saṃsaraṇaṃ mamañceva <pageBreak edition="V" number="2.0242" />tumhākañca ahosīti evamettha attho veditabbo. <bold>Ariyassā</bold>ti niddosassa. Sīlaṃ samādhi paññāti ime pana tayo dhammā maggaphalasampayuttāva veditabbā, vimuttināmena phalameva niddiṭṭhaṃ. <bold>Bhavataṇhā</bold>ti bhavesu taṇhā. <bold>Bhavanettī</bold>ti <pageBreak edition="P" number="3.0002" />bhavarajju. Taṇhāya eva etaṃ nāmaṃ. Tāya hi sattā goṇā viya gīvāya bandhitvā taṃ taṃ bhavaṃ nīyanti, tasmā bhavanettīti vuccati.</paragraph>
<paragraph line="4"><bold>Anuttarā</bold>ti lokuttarā. <bold>Dukkhassantakaro</bold>ti vaṭṭadukkhassa antakaro. <bold>Cakkhumā</bold>ti pañcahi cakkhūhi cakkhumā. <bold>Parinibbuto</bold>ti kilesaparinibbānena parinibbuto. Idamassa bodhimaṇḍe paṭhamaparinibbānaṃ, pacchā pana yamakasālānamantare anupādisesāya nibbānadhātuyā parinibbutoti yathānusandhinā desanaṃ niṭṭhāpesi.</paragraph>
<subhead line="5">2. Papatitasuttavaṇṇanā</subhead>
<paragraph line="6" number="2">Dutiye <bold>papatito</bold>ti patito cuto. <bold>Appapatito</bold>ti apatito patiṭṭhito. Tattha lokiyamahājano patitoyeva nāma, sotāpannādayo kilesuppattikkhaṇe patitā nāma, khīṇāsavo ekantapatiṭṭhito nāma.</paragraph>
<paragraph line="7"><bold>Cutā</bold><pageBreak edition="M" number="2.0250" /><bold>patantī</bold>ti ye cutā, te patanti nāma. <bold>Patitā</bold>ti ye patitā, te cutā nāma. Cutattā patitā, patitattā cutāti attho. <bold>Giddhā</bold>ti rāgarattā. <bold>Punarāgatā</bold>ti puna jātiṃ puna jaraṃ puna byādhiṃ puna maraṇaṃ āgatā nāma honti. <bold>Kataṃ kicca</bold>nti catūhi maggehi kattabbakiccaṃ kataṃ. <bold>Rataṃ ramma</bold>nti ramitabbayuttake guṇajāte ramitaṃ. <bold>Sukhenānvāgataṃ sukha</bold>nti sukhena sukhaṃ anuāgataṃ sampattaṃ. Mānusakasukhena dibbasukhaṃ, jhānasukhena vipassanāsukhaṃ, vipassanāsukhena maggasukhaṃ, maggasukhena <pageBreak edition="P" number="3.0003" />phalasukhaṃ, phalasukhena nibbānasukhaṃ sampattaṃ adhigatanti attho.</paragraph>
<subhead line="8">3. Paṭhamakhatasuttavaṇṇanā</subhead>
<paragraph line="9" number="3">Tatiyaṃ dukanipātavaṇṇanāyaṃ vuttameva. Gāthāsu pana <bold>nindiya</bold>nti ninditabbayuttakaṃ. <bold>Nindatī</bold>ti garahati. <bold>Pasaṃsiyo</bold>ti pasaṃsitabbayutto. <bold>Vicināti mukhena so kali</bold>nti yo evaṃ pavatto <pageBreak edition="V" number="2.0243" />, tena mukhena kaliṃ vicināti nāma. <bold>Kalinā tena sukhaṃ na vindatī</bold>ti tena ca kalinā sukhaṃ na paṭilabhati. <bold>Sabbassāpi sahāpi attanā</bold>ti sabbenapi sakena dhanena ceva attanā ca saddhiṃ yo parājayo, so appamattakova kalīti attho. <bold>Yo sugatesū</bold>ti yo pana sammaggatesu puggalesu cittaṃ padusseyya, ayaṃ cittapadosova tato kalito mahantataro kali. Idāni tassa mahantatarabhāvaṃ dassento <bold>sataṃ sahassāna</bold>ntiādimāha. Tattha <bold>sataṃ sahassāna</bold>nti nirabbudagaṇanāya satasahassaṃ. <bold>Chattiṃsatī</bold>ti aparāni ca chattiṃsati nirabbudāni. <bold>Pañca cā</bold>ti abbudagaṇanāya ca pañca abbudāni. <bold>Yamariyagarahī</bold>ti yaṃ ariye garahanto nirayaṃ upapajjati, tattha ettakaṃ āyuppamāṇanti.</paragraph>
<subhead line="10">4. Dutiyakhatasuttavaṇṇanā</subhead>
<paragraph line="11" number="4">Catutthe <pageBreak edition="P" number="3.0004" /><bold>mātari pitari cā</bold>tiādīsu mittavindako mātari micchāpaṭipanno nāma, ajātasattu pitari micchāpaṭipanno nāma, devadatto tathāgate micchāpaṭipanno nāma, kokāliko tathāgatasāvake micchāpaṭipanno nāma. <bold>Bahuñcā</bold>ti bahukameva. <bold>Pasavatī</bold>ti paṭilabhati. <bold>Tāyā</bold>ti tāya micchāpaṭipattisaṅkhātāya adhammacariyāya. <bold>Peccā</bold>ti ito gantvā. <bold>Apāyaṃ gacchatī</bold>ti nirayādīsu aññatarasmiṃ nibbattati. Sukkapakkhepi eseva nayo.</paragraph>
<subhead line="12">5. Anusotasuttavaṇṇanā</subhead>
<paragraph line="13" number="5">Pañcame <pageBreak edition="M" number="2.0251" />anusotaṃ gacchatīti <bold>anusotagāmī</bold>. Kilesasotassa paccanīkapaṭipattiyā paṭisotaṃ gacchatīti <bold>paṭisotagāmī</bold>. <bold>Ṭhitatto</bold>ti ṭhitasabhāvo. <bold>Tiṇṇo</bold>ti oghaṃ taritvā ṭhito. <bold>Pāraṅgato</bold>ti paratīraṃ gato. <bold>Thale tiṭṭhatī</bold>ti nibbānathale tiṭṭhati. <bold>Brāhmaṇo</bold>ti seṭṭho niddoso. <bold>Idhā</bold>ti imasmiṃ loke. <bold>Kāme ca paṭisevatī</bold>ti kilesakāmehi vatthukāme paṭisevati. <bold>Pāpañca kammaṃ karotī</bold>ti pāpañca pāṇātipātādikammaṃ karoti. <bold>Pāpañca kammaṃ na karotī</bold>ti pañcaverakammaṃ na karoti. <bold>Ayaṃ vuccati, bhikkhave, ṭhitatto</bold>ti ayaṃ anāgāmī puggalo tasmā lokā puna paṭisandhivasena anāgamanato ṭhitatto nāma.</paragraph>
<paragraph line="14"><bold>Taṇhādhipannā</bold>ti <pageBreak edition="P" number="3.0005" />taṇhāya adhipannā ajjhotthaṭā, taṇhaṃ vā adhipannā ajjhogāḷhā. <bold>Paripuṇṇasekho</bold>ti <pageBreak edition="V" number="2.0244" />sikkhāpāripūriyā ṭhito. <bold>Aparihānadhammo</bold>ti aparihīnasabhāvo. <bold>Cetovasippatto</bold>ti cittavasībhāvaṃ patto. Evarūpo khīṇāsavo hoti, idha pana anāgāmī kathito. <bold>Samāhitindriyo</bold>ti samāhitachaḷindriyo. <bold>Paroparā</bold>ti parovarā uttamalāmakā, kusalākusalāti attho. <bold>Sameccā</bold>ti ñāṇena samāgantvā. <bold>Vidhūpitā</bold>ti viddhaṃsitā jhāpitā vā. <bold>Vusitabrahmacariyo</bold>ti maggabrahmacariyaṃ vasitvā ṭhito. <bold>Lokantagū</bold>ti tividhassāpi lokassa antaṃ gato. <bold>Pāragato</bold>ti chahākārehi pāragato. Idha khīṇāsavova kathito. Iti suttepi gāthāsupi vaṭṭavivaṭṭameva kathitaṃ.</paragraph>
<subhead line="15">6. Appassutasuttavaṇṇanā</subhead>
<paragraph line="16" number="6">Chaṭṭhe <bold>anupapanno</bold>ti anupāgato. <bold>Sutta</bold>ntiādīsu ubhatovibhaṅganiddesakhandhakaparivārasuttanipātamaṅgalasuttaratanasutta- nāḷakasuttatuvaṭakasuttāni, aññampi ca suttanāmakaṃ tathāgatavacanaṃ <bold>sutta</bold>nti veditabbaṃ. Sabbampi sagāthakaṃ suttaṃ <bold>geyya</bold>nti veditabbaṃ, visesena saṃyuttake sakalopi sagāthāvaggo. Sakalampi abhidhammapiṭakaṃ, niggāthakasuttaṃ, yañca aññampi aṭṭhahi aṅgehi asaṅgahitaṃ <pageBreak edition="P" number="3.0006" />buddhavacanaṃ, taṃ <bold>veyyākaraṇa</bold>nti veditabbaṃ. Dhammapada-theragāthā-therigāthā suttanipāte nosuttanāmikā suddhikagāthā <pageBreak edition="M" number="2.0252" />ca <bold>gāthā</bold>ti veditabbā. Somanassañāṇamayikagāthāpaṭisaṃyuttā dveasīti suttantā <bold>udāna</bold>nti veditabbā. ‘‘Vuttañhetaṃ bhagavatā’’tiādinayappavattā dasuttarasatasuttantā <bold>itivuttaka</bold>nti veditabbā. Apaṇṇakajātakādīni paññāsādhikāni pañca jātakasatāni <bold>jātaka</bold>nti veditabbāni. ‘‘Cattārome, bhikkhave, acchariyā abbhutā dhammā ānande’’tiādinayappavattā sabbepi acchariyaabbhutadhammapaṭisaṃyuttā suttantā <bold>abbhutadhamma</bold>nti veditabbā. Cūḷavedallamahāvedallasammādiṭṭhisakkapañhasaṅkhārabhājaniyamahāpuṇṇamasuttādayo sabbepi vedañca tuṭṭhiñca laddhā laddhā pucchitā suttantā <bold>vedalla</bold>nti veditabbā. <bold>Na atthamaññāya na dhammamaññāyā</bold>ti aṭṭhakathañca pāḷiñca ajānitvā. <bold>Dhammānudhammappaṭipanno</bold>ti navalokuttaradhammassa anurūpadhammaṃ sahasīlaṃ pubbabhāgapaṭipadaṃ na paṭipanno hoti. Iminā upāyena sabbavāresu attho veditabbo. Paṭhamavāre panettha appassutadussīlo kathito, dutiye appassutakhīṇāsavo, tatiye bahussutadussīlo, catutthe bahussutakhīṇāsavo.</paragraph>
<paragraph line="17"><bold>Sīlesu</bold><pageBreak edition="P" number="3.0007" /><bold>asamāhito</bold>ti sīlesu aparipūrakārī. <bold>Sīlato ca sutena cā</bold>ti sīlabhāgena ca <pageBreak edition="V" number="2.0245" />sutabhāgena ca ‘‘ayaṃ dussīlo appassuto’’ti evaṃ taṃ garahantīti attho. <bold>Tassa sampajjate suta</bold>nti tassa puggalassa yasmā tena sutena sutakiccaṃ kataṃ, tasmā tassa sutaṃ sampajjati nāma. <bold>Nāssa sampajjate</bold>ti sutakiccassa akatattā na sampajjati. <bold>Dhammadhara</bold>nti sutadhammānaṃ ādhārabhūtaṃ. <bold>Sappañña</bold>nti supaññaṃ. <bold>Nekkhaṃ jambonadassevā</bold>ti jambunadaṃ vuccati jātisuvaṇṇaṃ, tassa jambunadassa nekkhaṃ viya, pañcasuvaṇṇaparimāṇaṃ suvaṇṇaghaṭikaṃ viyāti attho.</paragraph>
<subhead line="18">7. Sobhanasuttavaṇṇanā</subhead>
<paragraph line="19" number="7">Sattame <bold>viyattā</bold>ti paññāveyyattiyena samannāgatā. <bold>Vinītā</bold>ti vinayaṃ upetā suvinītā. <bold>Visāradā</bold>ti vesārajjena somanassasahagatena ñāṇena samannāgatā. <bold>Dhammadharā</bold>ti sutadhammānaṃ ādhārabhūtā. <bold>Bhikkhu ca sīlasampanno</bold>ti gāthāya kiñcāpi ekekasseva ekeko guṇo kathito, sabbesaṃ pana sabbepi vaṭṭantīti.</paragraph>
<subhead line="20">8. Vesārajjasuttavaṇṇanā</subhead>
<paragraph line="21" number="8">Aṭṭhame <pageBreak edition="M" number="2.0253" /><bold>vesārajjānī</bold>ti ettha sārajjapaṭipakkho vesārajjaṃ, catūsu ṭhānesu sārajjābhāvaṃ paccavekkhantassa uppannasomanassamayañāṇassetaṃ nāmaṃ. <bold>Āsabhaṃ ṭhāna</bold>nti seṭṭhaṭṭhānaṃ uttamaṭṭhānaṃ. Āsabhā vā pubbabuddhā, tesaṃ ṭhānanti attho. Apica gavasatajeṭṭhako usabho, gavasahassajeṭṭhako vasabho. Vajasatajeṭṭhako vā usabho, vajasahassajeṭṭhako vasabho <pageBreak edition="P" number="3.0008" />, sabbagavaseṭṭho sabbaparissayasaho seto pāsādiko mahābhāravaho asanisatasaddehipi asampakampiyo nisabho, so idha usabhoti adhippeto. Idampi hi tassa pariyāyavacanaṃ. Usabhassa idanti <bold>āsabhaṃ. Ṭhāna</bold>nti catūhi pādehi pathaviṃ uppīḷetvā vavatthānaṃ. Idaṃ pana āsabhaṃ viyāti āsabhaṃ. Yatheva hi nisabhasaṅkhāto usabho catūhi pādehi pathaviṃ uppīḷetvā acalaṭṭhānena tiṭṭhati, evaṃ tathāgatopi catūhi vesārajjapādehi aṭṭhaparisapathaviṃ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati. Evaṃ tiṭṭhamānova taṃ āsabhaṃ ṭhānaṃ paṭijānāti upagacchati na paccakkhāti, attani āropeti. Tena vuttaṃ ‘‘āsabhaṃ ṭhānaṃ paṭijānātī’’ti.</paragraph>
<paragraph line="22"><bold>Parisāsū</bold>ti <pageBreak edition="V" number="2.0246" />aṭṭhasu parisāsu. <bold>Sīhanādaṃ nadatī</bold>ti seṭṭhanādaṃ abhītanādaṃ nadati, sīhanādasadisaṃ vā nādaṃ nadati. Ayamattho sīhanādasuttena dassetabbo. Yathā vā sīho sahanato ca hananato ca sīhoti vuccati, evaṃ tathāgato lokadhammānaṃ sahanato parappavādānañca hananato sīhoti vuccati. Evaṃ vuttassa sīhassa nādaṃ sīhanādaṃ. Tattha yathā sīho sīhabalena samannāgato sabbattha visārado vigatalomahaṃso sīhanādaṃ nadati, evaṃ tathāgatasīhopi tathāgatabalehi samannāgato aṭṭhasu parisāsu visārado vigatalomahaṃso ‘‘iti rūpa’’ntiādinā nayena nānāvidhadesanāvilāsasampannaṃ <pageBreak edition="P" number="3.0009" />sīhanādaṃ nadati. Tena vuttaṃ ‘‘parisāsu sīhanādaṃ nadatī’’ti.</paragraph>
<paragraph line="23"><bold>Brahmacakkaṃ</bold><pageBreak edition="M" number="2.0254" /><bold>pavattetī</bold>ti ettha <bold>brahma</bold>nti seṭṭhaṃ uttamaṃ visuddhaṃ. Cakkasaddo panāyaṃ –</paragraph>
<gatha1 line="24">‘‘Sampattiyaṃ lakkhaṇe ca, rathaṅge iriyāpathe;</gatha1>
<gatha2 line="25">Dāne ratanadhammūra-cakkādīsu ca dissati;</gatha2>
<gathalast line="26">Dhammacakke idha mato, tañca dvedhā vibhāvaye’’.</gathalast>
<paragraph line="27">‘‘Cattārimāni, bhikkhave, cakkāni, yehi samannāgatānaṃ devamanussāna’’ntiādīsu (a. ni. 4.31) hi ayaṃ sampattiyaṃ dissati. ‘‘Pādatalesu cakkāni jātānī’’ti (dī. ni. 2.35) ettha lakkhaṇe. ‘‘Cakkaṃva vahato pada’’nti (dha. pa. 1) ettha rathaṅge. ‘‘Catucakkaṃ navadvāra’’nti (saṃ. ni. 1.29) ettha iriyāpathe. ‘‘Dadaṃ bhuñja mā ca pamādo, cakkaṃ vattaya sabbapāṇina’’nti (jā. 1.7.149) ettha dāne. ‘‘Dibbaṃ cakkaratanaṃ pāturahosī’’ti (dī. ni. 2.243; ma. ni. 3.256) ettha ratanacakke. ‘‘Mayā pavattitaṃ cakka’’nti (su. ni. 562) ettha dhammacakke. ‘‘Icchāhatassa posassa, cakkaṃ bhamati matthake’’ti (jā. 1.1.104; 1.5.103) ettha uracakke. ‘‘Khurapariyantena cepi cakkenā’’ti (dī. ni. 1.166) ettha paharaṇacakke. ‘‘Asanivicakka’’nti (dī. ni. 3.61; saṃ. ni. 2.162) ettha asanimaṇḍale. Idha <pageBreak edition="P" number="3.0010" />panāyaṃ dhammacakke mato.</paragraph>
<paragraph line="28">Taṃ panetaṃ dhammacakkaṃ duvidhaṃ hoti paṭivedhañāṇañca desanāñāṇañca. Tattha paññāpabhāvitaṃ attano ariyaphalāvahaṃ paṭivedhañāṇaṃ, karuṇāpabhāvitaṃ sāvakānaṃ ariyaphalāvahaṃ desanāñāṇaṃ. Tattha <pageBreak edition="V" number="2.0247" />paṭivedhañāṇaṃ uppajjamānaṃ uppannanti duvidhaṃ. Tañhi abhinikkhamanato yāva arahattamaggā uppajjamānaṃ, phalakkhaṇe uppannaṃ nāma. Tusitabhavanato vā yāva mahābodhipallaṅke arahattamaggā uppajjamānaṃ, phalakkhaṇe uppannaṃ nāma. Dīpaṅkarato paṭṭhāya vā yāva bodhipallaṅke arahattamaggā uppajjamānaṃ, phalakkhaṇe uppannaṃ nāma. Desanāñāṇampi pavattamānaṃ pavattanti duvidhaṃ. Tañhi yāva aññāsikoṇḍaññassa sotāpattimaggā pavattamānaṃ, phalakkhaṇe pavattaṃ nāma. Tesu paṭivedhañāṇaṃ lokuttaraṃ, desanāñāṇaṃ lokiyaṃ. Ubhayampi panetaṃ aññehi asādhāraṇaṃ, buddhānaṃyeva orasañāṇaṃ.</paragraph>
<paragraph line="29"><bold>Sammāsambuddhassa te paṭijānato</bold>ti ‘‘ahaṃ sammāsambuddho, sabbe dhammā mayā abhisambuddhā’’ti evaṃ paṭijānato tava. <bold>Anabhisambuddhā</bold>ti ime nāma <pageBreak edition="M" number="2.0255" />dhammā tayā anabhisambuddhā. <bold>Tatra vatā</bold>ti tesu ‘‘anabhisambuddhā’’ti evaṃ dassitadhammesu. <bold>Sahadhammenā</bold>ti sahetunā sakāraṇena vacanena. <bold>Nimittameta</bold>nti ettha puggalopi dhammopi nimittanti adhippeto <pageBreak edition="P" number="3.0011" />. Taṃ puggalaṃ na passāmi, yo maṃ paṭicodessati. Taṃ dhammaṃ na passāmi, yaṃ dassetvā ‘‘ayaṃ nāma dhammo tayā anabhisambuddho’’ti maṃ paṭicodessatīti ayamettha attho. <bold>Khemappatto</bold>ti khemaṃ patto. Sesapadadvayaṃ imasseva vevacanaṃ. Sabbampetaṃ vesārajjañāṇameva sandhāya vuttaṃ. Dasabalassa hi ‘‘ayaṃ nāma dhammo tayā anabhisambuddho’’ti codakaṃ puggalaṃ vā codanākāraṇaṃ anabhisambuddhadhammaṃ vā apassato ‘‘sabhāvabuddhoyeva vata samāno ahaṃ buddhosmīti vadāmī’’ti paccavekkhantassa balavataraṃ somanassaṃ uppajjati, tena sampayuttaṃ ñāṇaṃ vesārajjaṃ nāma. Taṃ sandhāya ‘‘khemappatto’’tiādimāha. Evaṃ sabbattha attho veditabbo.</paragraph>
<paragraph line="30"><bold>Antarāyikā dhammā</bold>ti ettha pana antarāyaṃ karontīti <bold>antarāyikā</bold>. Te atthato sañcicca vītikkantā satta āpattikkhandhā. Sañcicca vītikkantaṃ hi antamaso dukkaṭadubbhāsitampi maggaphalānaṃ antarāyaṃ karoti. Idha pana methunadhammo adhippeto. Methunaṃ sevato hi yassa kassaci nissaṃsayameva maggaphalānaṃ antarāyo hoti.</paragraph>
<paragraph line="31"><bold>Yassa kho pana te atthāyā</bold>ti rāgakkhayādīsu yassa atthāya. <bold>Dhammo desito</bold>ti asubhabhāvanādidhammo kathito. <bold>Tatra vata ma</bold>nti tasmiṃ aniyyānikadhamme maṃ. Sesaṃ vuttanayeneva veditabbaṃ.</paragraph>
<paragraph line="32"><bold>Vādapathā</bold>ti <pageBreak edition="V" number="2.0248" />vādāyeva. <bold>Puthū</bold>ti bahū. <bold>Sitā</bold>ti <pageBreak edition="P" number="3.0012" />upanibaddhā abhisaṅkhatā. Atha vā <bold>puthussitā</bold>ti puthubhāvaṃ sitā upagatā, puthūhi vā sitātipi puthussitā. <bold>Yaṃ nissitā</bold>ti etarahipi yaṃ vādapathaṃ nissitā. <bold>Na te bhavantī</bold>ti te vādapathā na bhavanti bhijjanti vinassanti. <bold>Dhammacakka</bold>nti desanāñāṇassapi paṭivedhañāṇassapi etaṃ nāmaṃ. Tesu desanāñāṇaṃ lokiyaṃ, paṭivedhañāṇaṃ lokuttaraṃ. <bold>Kevalī</bold>ti sakalaguṇasamannāgato. <bold>Tādisa</bold>nti tathāvidhaṃ.</paragraph>
<subhead line="33">9. Taṇhuppādasuttavaṇṇanā</subhead>
<paragraph line="34" number="9">Navame <pageBreak edition="M" number="2.0256" />uppajjati etesūti <bold>uppādā</bold>. Kā uppajjati? Taṇhā. Taṇhāya uppādā <bold>taṇhuppādā,</bold>taṇhāvatthūni taṇhākāraṇānīti attho. <bold>Cīvarahetū</bold>ti ‘‘kattha manāpaṃ cīvaraṃ labhissāmī’’ti cīvarakāraṇā uppajjati. <bold>Itibhavābhavahetū</bold>ti ettha <bold>itī</bold>ti nidassanatthe nipāto. Yathā cīvarādihetu, evaṃ bhavābhavahetupīti attho. <bold>Bhavābhavo</bold>ti cettha paṇītatarāni sappinavanītādīni adhippetāni. Sampattibhavesu paṇītatarapaṇītatamabhavotipi vadantiyeva.</paragraph>
<paragraph line="35"><bold>Taṇhādutiyo</bold>ti ayañhi satto anamatagge saṃsāravaṭṭe saṃsaranto na ekakova saṃsarati, taṇhaṃ pana dutiyikaṃ labhantova saṃsarati. Tena vuttaṃ ‘‘taṇhādutiyo’’ti. <bold>Itthabhāvaññathābhāva</bold>nti <pageBreak edition="P" number="3.0013" />ettha itthabhāvo nāma ayaṃ attabhāvo, aññathābhāvo nāma anāgatattabhāvo. Evarūpo vā aññopi attabhāvo itthabhāvo nāma, na evarūpo aññathābhāvo nāma. Taṃ itthabhāvaññathābhāvaṃ. <bold>Saṃsāra</bold>nti khandhadhātuāyatanānaṃ paṭipāṭiṃ. <bold>Nātivattatī</bold>ti nātikkamati. <bold>Evamādīnavaṃ ñatvā</bold>ti evaṃ atītānāgatapaccuppannesu khandhesu ādīnavaṃ jānitvā. <bold>Taṇhaṃ dukkhassa sambhava</bold>nti taṇhaṃ ca ‘‘ayaṃ vaṭṭadukkhasambhūto sabhāvo kāraṇa’’nti evaṃ jānitvā. Ettāvatā imassa bhikkhuno vipassanaṃ vaḍḍhetvā arahattaṃ pattabhāvo dassito. Idāni taṃ khīṇāsavaṃ thomento <bold>vītataṇho</bold>tiādimāha. Tattha <bold>anādāno</bold>ti niggahaṇo. <bold>Sato bhikkhu paribbaje</bold>ti satisampajaññe vepullappatto khīṇāsavo bhikkhu sato sampajāno careyya vihareyyāti attho. Iti suttante vaṭṭaṃ kathetvā gāthāsu vaṭṭavivaṭṭaṃ kathitanti.</paragraph>
<subhead line="36">10. Yogasuttavaṇṇanā</subhead>
<paragraph line="37" number="10">Dasame <pageBreak edition="V" number="2.0249" />vaṭṭasmiṃ yojentīti <bold>yogā. Kāmayogo</bold>tiādīsu pañcakāmaguṇiko rāgo kāmayogo. Rūpārūpabhavesu chandarāgo <bold>bhavayogo,</bold>tathā jhānanikanti. Sassatadiṭṭhisahagato ca rāgo dvāsaṭṭhi diṭṭhiyo ca <bold>diṭṭhiyogo</bold>. Catūsu saccesu aññāṇaṃ <bold>avijjāyogo</bold>. Kāmesu vā yojetīti kāmayogo. Bhavesu yojetīti <pageBreak edition="M" number="2.0257" />bhavayogo. Diṭṭhīsu yojetīti diṭṭhiyogo. Avijjāya yojetīti avijjāyogoti heṭṭhā vuttadhammānaṃyevetaṃ adhivacanaṃ.</paragraph>
<paragraph line="38">Idāni <pageBreak edition="P" number="3.0014" />te vitthāretvā dassento <bold>katamo ca, bhikkhave</bold>tiādimāha. Tattha <bold>samudaya</bold>nti uppattiṃ. <bold>Atthaṅgama</bold>nti bhedaṃ. <bold>Assāda</bold>nti madhurabhāvaṃ. <bold>Ādīnava</bold>nti amadhurabhāvaṃ dosaṃ. <bold>Nissaraṇa</bold>nti nissaṭabhāvaṃ. <bold>Kāmesū</bold>ti vatthukāmesu. <bold>Kāmarāgo</bold>ti kāme ārabbha uppannarāgo. Sesapadesupi eseva nayo. <bold>Anusetī</bold>ti nibbattati. <bold>Ayaṃ vuccati, bhikkhave, kāmayogo</bold>ti, bhikkhave, idaṃ kāmesu yojanakāraṇaṃ bandhanakāraṇaṃ vuccatīti evaṃ sabbattha attho veditabbo.</paragraph>
<paragraph line="39"><bold>Phassāyatanāna</bold>nti cakkhādīnaṃ cakkhusamphassādikāraṇānaṃ. <bold>Avijjā aññāṇa</bold>nti ñāṇapaṭipakkhabhāvena aññāṇasaṅkhātā avijjā. <bold>Iti kāmayogo</bold>ti ettha iti saddo catūhipi yogehi saddhiṃ yojetabbo ‘‘evaṃ kāmayogo, evaṃ bhavayogo’’ti. <bold>Saṃyutto</bold>ti parivārito. <bold>Pāpakehī</bold>ti lāmakehi. <bold>Akusalehī</bold>ti akosallasambhūtehi. <bold>Saṃkilesikehī</bold>ti saṃkilesanakehi, pasannassa cittassa pasannabhāvadūsakehīti attho. <bold>Ponobbhavikehī</bold>ti punabbhavanibbattakehi. <bold>Sadarehī</bold>ti sadarathehi. <bold>Dukkhavipākehī</bold>ti vipākakāle dukkhuppādakehi. <bold>Āyatiṃ jātijarāmaraṇikehī</bold>ti anāgate punappunaṃ jātijarāmaraṇanibbattakehi. <bold>Tasmā</bold><pageBreak edition="P" number="3.0015" /><bold>ayogakkhemīti vuccatī</bold>ti yasmā appahīnayogo puggalo etehi dhammehi sampayutto hoti, tasmā catūhi yogehi khemaṃ nibbānaṃ anadhigatattā na yogakkhemīti vuccati.</paragraph>
<paragraph line="40"><bold>Visaṃyogo</bold>ti visaṃyojanakāraṇāni. <bold>Kāmayogavisaṃyogo</bold>ti kāmayogato visaṃyojanakāraṇaṃ. Sesapadesupi eseva nayo. Tattha asubhajjhānaṃ kāmayogavisaṃyogo, taṃ pādakaṃ katvā adhigato anāgāmimaggo ekanteneva kāmayogavisaṃyogo nāma. Arahattamaggo bhavayogavisaṃyogo nāma, sotāpattimaggo diṭṭhiyogavisaṃyogo <pageBreak edition="M" number="2.0258" />nāma, arahattamaggo avijjāyogavisaṃyogo <pageBreak edition="V" number="2.0250" />nāma. Idāni te vitthāravasena dassento <bold>katamo ca, bhikkhave</bold>tiādimāha. Tassattho vuttanayeneva veditabbo.</paragraph>
<paragraph line="41"><bold>Bhavayogena cūbhaya</bold>nti bhavayogena ca saṃyuttā, kiñci bhiyyo ubhayenāpi sampayuttā, yena kenaci yogena samannāgatāti attho. <bold>Purakkhatā</bold>ti purato katā, parivāritā vā. <bold>Kāme pariññāyā</bold>ti duvidhepi kāme parijānitvā. <bold>Bhavayogañca sabbaso</bold>ti bhavayogañca sabbameva parijānitvā. <bold>Samūhaccā</bold>ti samūhanitvā. <bold>Virājaya</bold>nti virājento, virājetvā vā. ‘‘Virājento’’ti hi vutte maggo kathito hoti, ‘‘virājetvā’’ti vutte phalaṃ. <bold>Munī</bold>ti khīṇāsavamuni. Iti imasmiṃ suttepi gāthāsupi vaṭṭavivaṭṭameva kathitanti.</paragraph>
<centered line="42">Bhaṇḍagāmavaggo paṭhamo.</centered>
</body>
</document>