<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402a.att59.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(24) 4. kammavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha</directory>
    <basename>(24) 4. kammavaggo</basename>
    <titlePath>(24) 4. Kammavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(24) 4. Kammavaggo</chapter>
    <subhead line="2">1. Saṃkhittasuttavaṇṇanā</subhead>
    <paragraph line="3" number="232"> Catutthassa <pageBreak edition="Vipassana Research Institut" number="2.0388" /> paṭhame <bold>kaṇha</bold>nti kāḷakaṃ dasaakusalakammapathakammaṃ. <bold>Kaṇhavipāka</bold>nti apāye nibbattanato kāḷakavipākaṃ. <bold>Sukka</bold>nti paṇḍarakaṃ kusalakammapathakammaṃ <pageBreak edition="Myanmar" number="2.0391" />. <bold>Sukkavipāka</bold>nti sagge nibbattanato paṇḍarakavipākaṃ. <bold>Kaṇhasukka</bold>nti missakakammaṃ. <bold>Kaṇhasukkavipāka</bold>nti <pageBreak edition="Pali Text Society" number="3.0212" /> sukhadukkhavipākaṃ. Missakakammañhi katvā akusalena tiracchānayoniyaṃ maṅgalahatthiṭṭhānādīsu uppanno kusalena pavatte sukhaṃ vediyati. Kusalena rājakulepi nibbatto akusalena pavatte dukkhaṃ vediyati. <bold>Akaṇhaṃ asukka</bold>nti kammakkhayakaraṃ catumaggañāṇaṃ adhippetaṃ. Tañhi yadi kaṇhaṃ bhaveyya, kaṇhavipākaṃ dadeyya. Yadi sukkaṃ bhaveyya, sukkavipākaṃ dadeyya. Ubhayavipākassa pana appadānato akaṇhaṃ asukkanti ayamettha attho.</paragraph>
    <subhead line="4">2. Vitthārasuttavaṇṇanā</subhead>
    <paragraph line="5" number="233"> Dutiye <bold>sabyābajjha</bold>nti sadosaṃ. <bold>Kāyasaṅkhāra</bold>nti kāyadvāracetanaṃ. <bold>Abhisaṅkharotī</bold>ti āyūhati sampiṇḍeti. Sesadvayepi eseva nayo. <bold>Sabyābajjhaṃ loka</bold>nti sadukkhaṃ lokaṃ. <bold>Sabyābajjhā phassā</bold>ti sadukkhā vipākaphassā. <bold>Sabyābajjhaṃ vedanaṃ vediyatī</bold>ti sābādhaṃ vipākavedanaṃ vediyati. <bold>Ekantadukkha</bold>nti ekanteneva dukkhaṃ, na sukhasammissaṃ. <bold>Seyyathāpi sattā nerayikā</bold>ti ettha <bold>seyyathāpī</bold>ti nidassanatthe nipāto. Tena kevalaṃ nerayikasatte dasseti, aññe pana taṃsarikkhakā nāma natthi. Iminā upāyena sabbattha attho veditabbo. <bold>Seyyathāpi manussā</bold>tiādīsu pana manussānaṃ tāva kālena sukhā vedanā uppajjati, kālena dukkhā vedanā. <bold>Ekacce</bold><pageBreak edition="Pali Text Society" number="3.0213" /><bold>ca devā</bold>ti ettha pana kāmāvacaradevā daṭṭhabbā. Tesañhi mahesakkhatarā devatā disvā nisinnāsanato vuṭṭhānaṃ, pārutauttarāsaṅgassa otāraṇaṃ, añjalipaggaṇhanantiādīnaṃ vasena kālena dukkhaṃ uppajjati, dibbasampattiṃ anubhavantānaṃ kālena sukhaṃ. <bold>Ekacce ca vinipātikā</bold>ti ettha vemānikapetā daṭṭhabbā. Te nirantarameva ekasmiṃ kāle sukhaṃ, ekasmiṃ kāle <pageBreak edition="Vipassana Research Institut" number="2.0389" /> dukkhaṃ vediyanti. Nāgasupaṇṇahatthiassādayo pana manussā viya vokiṇṇasukhadukkhāva honti. <bold>Pahānāya yā cetanā</bold>ti ettha vivaṭṭagāminī maggacetanā veditabbā. Sā hi kammakkhayāya saṃvattatīti.</paragraph>
    <subhead line="6">3. Soṇakāyanasuttavaṇṇanā</subhead>
    <paragraph line="7" number="234"> Tatiye <pageBreak edition="Myanmar" number="2.0392" /><bold>sikhāmoggallāno</bold>ti sīsamajjhe ṭhitāya mahatiyā sikhāya samannāgato moggallānagotto brāhmaṇo. <bold>Purimānī</bold>ti atītānantaradivasato paṭṭhāya purimāni, dutiyādito paṭṭhāya <bold>purimatarāni</bold> veditabbāni. <bold>Soṇakāyano</bold>ti tasseva antevāsiko. <bold>Kammasaccāyaṃ bho loko</bold>ti bho ayaṃ loko kammasabhāvo. <bold>Kammasamārambhaṭṭhāyī</bold>ti kammasamārambhena tiṭṭhati. Kammaṃ āyūhantova tiṭṭhati, anāyūhanto ucchijjatīti dīpeti. Sesaṃ heṭṭhā vuttanayameva.</paragraph>
    <subhead line="8">4-9. Sikkhāpadasuttādivaṇṇanā</subhead>
    <paragraph line="9" number="235"> Catutthādīnipi uttānatthāneva. Maggaṅgesu pana yasmā satiyā upaṭṭhapetvā paññāya paricchindati, tasmā ubhayameva kammaṃ. Sesā aṅgāneva honti, no kammanti <pageBreak edition="Pali Text Society" number="3.0214" /> vuttaṃ. Bojjhaṅgesupi eseva nayo. Abhidhamme pana sabbampetaṃ avisesena cetanāsampayuttakammanteva vaṇṇitaṃ.</paragraph>
    <subhead line="10">10. Samaṇasuttavaṇṇanā</subhead>
    <paragraph line="11" number="241"> Dasame <bold>idhevā</bold>ti imasmiṃyeva sāsane. Ayaṃ pana niyamo sesapadesupi veditabbo. Dutiyādayopi hi samaṇā idheva, na aññattha. <bold>Suññā</bold>ti rittā tucchā. <bold>Parappavādā</bold>ti cattāro sassatavādā, cattāro ekaccasassatikā, cattāro antānantikā, cattāro amarāvikkhepikā, dve adhiccasamuppannikā, soḷasa saññivādā, aṭṭha asaññivādā, aṭṭha nevasaññināsaññivādā, satta ucchedavādā, pañca diṭṭhadhammanibbānavādāti ime sabbepi brahmajāle āgatadvāsaṭṭhidiṭṭhiyo ito bāhirānaṃ paresaṃ pavādā parappavādā nāma. Te sabbepi imehi catūhi phalaṭṭhakasamaṇehi suññā. Na hi te ettha santi. Na kevalañca eteheva suññā <pageBreak edition="Vipassana Research Institut" number="2.0390" />, catūhi pana maggaṭṭhakasamaṇehipi, catunnaṃ maggānaṃ atthāya āraddhavipassakehipīti dvādasahipi samaṇehi suññā eva. Idameva atthaṃ sandhāya bhagavatā mahāparinibbāne (dī. ni. 2.214) vuttaṃ –</paragraph>
    <gatha1 line="12">‘‘Ekūnatiṃso <pageBreak edition="Myanmar" number="2.0393" /> vayasā subhadda,</gatha1>
    <gatha2 line="13">Yaṃ pabbajiṃ kiṃkusalānuesī;</gatha2>
    <gatha3 line="14">Vassāni paññāsa samādhikāni,</gatha3>
    <gatha2 line="15">Yato ahaṃ pabbajito subhadda;</gatha2>
    <gatha3 line="16">Ñāyassa dhammassa padesavattī,</gatha3>
    <gathalast line="17">Ito bahiddhā samaṇopi natthi’’.</gathalast>
    <paragraph line="18">‘‘Dutiyopi samaṇo natthi, tatiyopi samaṇo natthi, catutthopi samaṇo natthi, suññā parappavādā samaṇehi aññehī’’ti <pageBreak edition="Pali Text Society" number="3.0215" />. Ettha hi padesavattīti āraddhavipassako adhippeto. Tasmā sotāpattimaggassa āraddhavipassakaṃ maggaṭṭhaṃ phalaṭṭhanti tayopi ekato katvā ‘‘samaṇopi natthī’’ti āha, sakadāgāmimaggassa āraddhavipassakaṃ maggaṭṭhaṃ phalaṭṭhanti tayopi ekato katvā ‘‘dutiyopi samaṇo natthī’’ti āha. Itaresupi dvīsu eseva nayo. Ekādasamaṃ uttānatthamevāti.</paragraph>
    <centered line="19">Kammavaggo catuttho.</centered>
  </content>
</document>