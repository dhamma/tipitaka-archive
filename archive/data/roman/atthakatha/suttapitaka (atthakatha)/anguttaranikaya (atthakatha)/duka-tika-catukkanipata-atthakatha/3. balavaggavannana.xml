<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402a.att2.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/3. balavaggavannana.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha</directory>
    <basename>3. balavaggavannana</basename>
    <titlePath>3. Bālavaggavaṇṇanā - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">3. Bālavaggavaṇṇanā</chapter>
    <paragraph line="2" number="22"> Tatiyassa <pageBreak edition="Vipassana Research Institut" number="2.0025" /> paṭhame <bold>accayaṃ accayato na passatī</bold>ti ‘‘aparajjhitvā aparaddhaṃ mayā’’ti attano aparādhaṃ na passati, aparaddhaṃ mayāti vatvā daṇḍakammaṃ <pageBreak edition="Myanmar" number="2.0025" /> āharitvā na khamāpetīti attho. <bold>Accayaṃ desentassā</bold>ti evaṃ vatvā daṇḍakammaṃ āharitvā khamāpentassa. <bold>Yathādhammaṃ nappaṭiggaṇhātī</bold>ti ‘‘puna evaṃ na karissāmi, khamatha me’’ti vuccamāno accayaṃ imaṃ yathādhammaṃ yathāsabhāvaṃ na paṭiggaṇhāti. ‘‘Ito paṭṭhāya puna evarūpaṃ mā akāsi, khamāmi tuyha’’nti na vadati. Sukkapakkho vuttapaṭipakkhanayeneva veditabbo.</paragraph>
    <paragraph line="3" number="23"> Dutiye <bold>abbhācikkhantī</bold>ti abhibhavitvā ācikkhanti, abhūtena vadanti. <bold>Dosantaro</bold>ti antare patitadoso. Evarūpo hi ‘‘natthi samaṇassa gotamassa uttarimanussadhammo’’tiādīni vadanto sunakkhatto viya tathāgataṃ abbhācikkhati. <bold>Saddho</bold><pageBreak edition="Pali Text Society" number="2.0118" /><bold>vā duggahitenā</bold>ti yo hi ñāṇavirahitāya saddhāya atisaddho hoti muddhappasanno, sopi ‘‘buddho nāma sabbalokuttaro, sabbe tassa kesādayo bāttiṃsa koṭṭhāsā lokuttarāyevā’’tiādinā nayena duggahitaṃ gaṇhitvā tathāgataṃ abbhācikkhati. Tatiyaṃ uttānatthamevāti.</paragraph>
    <paragraph line="4" number="25"> Catutthe <bold>neyyatthaṃ suttanta</bold>nti yassa attho netabbo, taṃ netabbatthaṃ suttantaṃ. <bold>Nītattho suttantoti dīpetī</bold>ti kathitattho ayaṃ suttantoti vadati. Tattha ‘‘ekapuggalo, bhikkhave, dveme, bhikkhave, puggalā, tayome, bhikkhave, puggalā, cattārome, bhikkhave, puggalā’’ti evarūpo suttanto neyyattho nāma. Ettha hi kiñcāpi sammāsambuddhena ‘‘ekapuggalo, bhikkhave’’tiādi vuttaṃ, paramatthato pana puggalo nāma natthīti evamassa attho netabbova hoti. Ayaṃ pana attano bālatāya nītattho ayaṃ suttantoti dīpeti. Paramatthato hi puggale asati na tathāgato ‘‘ekapuggalo, bhikkhave’’tiādīni vadeyya. Yasmā pana tena vuttaṃ, tasmā paramatthato atthi puggaloti gaṇhanto taṃ neyyatthaṃ suttantaṃ nītattho suttantoti dīpeti. <bold>Nītattha</bold>nti aniccaṃ dukkhaṃ anattāti evaṃ kathitatthaṃ. Ettha hi aniccameva dukkhameva anattāyevāti attho. Ayaṃ pana attano bālatāya ‘‘neyyattho ayaṃ suttanto, atthamassa āharissāmī’’ti <pageBreak edition="Vipassana Research Institut" number="2.0026" /> ‘‘niccaṃ nāma atthi, sukhaṃ nāma atthi, attā nāma atthī’’ti gaṇhanto nītatthaṃ suttantaṃ neyyattho suttantoti dīpeti nāma. Pañcamaṃ uttānatthamevāti.</paragraph>
    <paragraph line="5" number="27"> Chaṭṭhe <pageBreak edition="Myanmar" number="2.0026" /><bold>paṭicchannakammantassā</bold>ti pāpakammassa. Pāpaṃ <pageBreak edition="Pali Text Society" number="2.0119" /> hi paṭicchādetvā karonti. No cepi paṭicchādetvā karonti, pāpakammaṃ paṭicchannamevāti vuccati. <bold>Nirayo</bold>ti sahokāsakā khandhā. Tiracchānayoniyaṃ khandhāva labbhanti. Sattamaṭṭhamāni uttānatthāneva.</paragraph>
    <paragraph line="6" number="30"> Navame <bold>paṭiggāhā</bold>ti paṭiggāhakā, dussīlaṃ puggalaṃ dve ṭhānāni paṭiggaṇhantīti attho.</paragraph>
    <paragraph line="7" number="31"> Dasame <bold>atthavase</bold>ti kāraṇāni. <bold>Araññavanapatthānī</bold>ti araññāni ca vanapatthāni ca. Tattha kiñcāpi abhidhamme nippariyāyena ‘‘nikkhamitvā bahi indakhīlā, sabbametaṃ arañña’’nti (vibha. 529) vuttaṃ, tathāpi yaṃ taṃ ‘‘pañcadhanusatikaṃ pacchima’’nti (pārā. 654) āraññakaṅganipphādakaṃ senāsanaṃ vuttaṃ, tadeva adhippetanti veditabbaṃ. <bold>Vanapattha</bold>nti gāmantaṃ atikkamitvā manussānaṃ anupacāraṭṭhānaṃ, yattha na kasīyati na vapīyati. <bold>Pantānī</bold>ti pariyantāni atidūrāni, <bold>diṭṭhadhammasukhavihāra</bold>nti lokiyalokuttaraṃ phāsuvihāraṃ. <bold>Pacchimañca janataṃ anukampamāno</bold>ti pacchime mama sāvake anukampanto.</paragraph>
    <paragraph line="8" number="32"> Ekādasame <bold>vijjābhāgiyā</bold>ti vijjākoṭṭhāsikā. <bold>Samatho</bold>ti cittekaggatā. <bold>Vipassanā</bold>ti saṅkhārapariggāhakañāṇaṃ. <bold>Kamatthamanubhotī</bold>ti katamaṃ atthaṃ ārādheti sampādeti paripūreti. <bold>Cittaṃ bhāvīyatī</bold>ti maggacittaṃ bhāvīyati brūhīyati vaḍḍhīyati. <bold>Yo rāgo, so pahīyatī</bold>ti yo rajjanakavasena rāgo, so pahīyati. Rāgo hi maggacittassa paccanīko, maggacittaṃ rāgassa ca. Rāgakkhaṇe <pageBreak edition="Pali Text Society" number="2.0120" /> maggacittaṃ natthi, maggacittakkhaṇe rāgo natthi. Yadā pana rāgo uppajjati, tadā maggacittassa uppattiṃ nivāreti, padaṃ pacchindati. Yadā pana maggacittaṃ uppajjati, tadā rāgaṃ samūlakaṃ ubbaṭṭetvā samugghātentameva uppajjati. Tena vuttaṃ – ‘‘rāgo pahīyatī’’ti.</paragraph>
    <paragraph line="9"><bold>Vipassanā, bhikkhave, bhāvitā</bold>ti vipassanāñāṇaṃ brūhitaṃ vaḍḍhitaṃ. <bold>Paññā bhāvīyatī</bold>ti maggapaññā <pageBreak edition="Vipassana Research Institut" number="2.0027" /> bhāvīyati brūhīyati vaḍḍhīyati. <bold>Yā avijjā, sā pahīyatī</bold>ti aṭṭhasu ṭhānesu vaṭṭamūlikā mahāavijjā pahīyati. Avijjā hi maggapaññāya paccanīkā, maggapaññā avijjāya. Avijjākkhaṇe maggapaññā natthi <pageBreak edition="Myanmar" number="2.0027" />, maggapaññākkhaṇe avijjā natthi. Yadā pana avijjā uppajjati, tadā maggapaññāya uppattiṃ nivāreti, padaṃ pacchindati. Yadā maggapaññā uppajjati, tadā avijjaṃ samūlikaṃ ubbaṭṭetvā samugghātayamānāva uppajjati. Tena vuttaṃ – ‘‘avijjā pahīyatī’’ti. Iti maggacittaṃ maggapaññāti dvepi sahajātadhammāva kathitā.</paragraph>
    <paragraph line="10"><bold>Rāgupakkiliṭṭhaṃ vā, bhikkhave, cittaṃ na vimuccatī</bold>ti rāgena upakkiliṭṭhattā maggacittaṃ na vimuccatīti dasseti. <bold>Avijjupakkiliṭṭhā vā paññā na bhāvīyatī</bold>ti avijjāya upakkiliṭṭhattā maggapaññā na bhāvīyatīti dasseti. <bold>Iti kho, bhikkhave</bold>ti evaṃ kho, bhikkhave. <bold>Rāgavirāgā cetovimuttī</bold>ti rāgassa khayavirāgena cetovimutti nāma hoti. Phalasamādhissetaṃ nāmaṃ. <bold>Avijjāvirāgā paññāvimuttī</bold>ti avijjāya khayavirāgena paññāvimutti nāma hoti. Imasmiṃ sutte nānākkhaṇikā samādhivipassanā kathitāti.</paragraph>
    <centered line="11">Bālavaggo tatiyo.</centered>
  </content>
</document>