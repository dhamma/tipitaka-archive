<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402a.att11.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(12) 2. ayacanavaggavannana.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha</directory>
    <basename>(12) 2. ayacanavaggavannana</basename>
    <titlePath>(12) 2. Āyācanavaggavaṇṇanā - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(12) 2. Āyācanavaggavaṇṇanā</chapter>
    <paragraph line="2" number="131"> Dutiyassa <pageBreak edition="Vipassana Research Institut" number="2.0059" /> paṭhame <bold>evaṃ sammā āyācamāno āyāceyyā</bold>ti saddho bhikkhu uṭṭhahitvā ‘‘yādiso sāriputtatthero paññāya, ahampi tādiso homi. Yādiso mahāmoggallānatthero iddhiyā, ahampi tādiso homī’’ti evaṃ āyācanto pihento patthento yaṃ atthi, tasseva patthitattā sammā pattheyya nāma. Ito uttari patthento micchā pattheyya. Evarūpā hi patthanā yaṃ natthi, tassa patthitattā micchāpatthanā nāma hoti. Kiṃ kāraṇā? <bold>Esā, bhikkhave, tulā etaṃ pamāṇa</bold>nti yathā hi suvaṇṇaṃ vā hiraññaṃ vā tulentassa tulā icchitabbā, dhaññaṃ minantassa mānanti tulane tulā, minane ca mānaṃ pamāṇaṃ hoti, evameva mama sāvakānaṃ bhikkhūnaṃ esā tulā etaṃ pamāṇaṃ yadidaṃ sāriputtamoggallānā. Te gahetvā ‘‘ahampi ñāṇena vā iddhiyā vā etampamāṇo homī’’ti attānaṃ tuletuṃ vā pamāṇetuṃ vā sakkā, na ito aññathā.</paragraph>
    <paragraph line="3" number="132"> Dutiyādīsupi eseva nayo. Idaṃ <pageBreak edition="Pali Text Society" number="2.0158" /> panettha visesamattaṃ – <bold>khemā ca bhikkhunī uppalavaṇṇā cā</bold>ti etāsu hi khemā paññāya aggā, uppalavaṇṇā iddhiyā. Tasmā ‘‘paññāya vā <pageBreak edition="Myanmar" number="2.0059" /> iddhiyā vā etādisī homī’’ti sammā āyācamānā āyāceyya. Tathā citto gahapati paññāya aggo, hatthako rājakumāro mahiddhikatāya. Tasmā ‘‘paññāya vā iddhiyā vā ediso homī’’ti sammā āyācamāno āyāceyya. Khujjuttarāpi mahāpaññatāya aggā, nandamātā mahiddhikatāya. Tasmā ‘‘paññāya vā iddhiyā vā etādisī homī’’ti sammā āyācamānā āyāceyya.</paragraph>
    <paragraph line="4" number="135"> Pañcame <bold>khata</bold>nti guṇānaṃ khatattā khataṃ. <bold>Upahata</bold>nti guṇānaṃ upahatattā upahataṃ, chinnaguṇaṃ naṭṭhaguṇanti attho. <bold>Attānaṃ pariharatī</bold>ti nigguṇaṃ attānaṃ jaggati gopāyati. <bold>Sāvajjo</bold>ti sadoso. <bold>Sānuvajjo</bold>ti saupavādo. <bold>Pasavatī</bold>ti paṭilabhati. <bold>Ananuviccā</bold>ti ajānitvā avinicchinitvā. <bold>Apariyogāhetvā</bold>ti ananupavisitvā. <bold>Avaṇṇārahassā</bold>ti avaṇṇayuttassa micchāpaṭipannassa titthiyassa vā titthiyasāvakassa vā. <bold>Vaṇṇaṃ bhāsatī</bold>ti ‘‘suppaṭipanno <pageBreak edition="Vipassana Research Institut" number="2.0060" /> esa sammāpaṭipanno’’ti guṇaṃ katheti. <bold>Vaṇṇārahassā</bold>ti buddhādīsu aññatarassa sammāpaṭipannassa. <bold>Avaṇṇaṃ bhāsatī</bold>ti ‘‘duppaṭipanno esa micchāpaṭipanno’’ti aguṇaṃ katheti. <bold>Avaṇṇārahassa avaṇṇaṃ bhāsatī</bold>ti idhekacco puggalo duppaṭipannānaṃ micchāpaṭipannānaṃ titthiyānaṃ titthiyasāvakānaṃ ‘‘itipi duppaṭipannā itipi micchāpaṭipannā’’ti avaṇṇaṃ bhāsati. <bold>Vaṇṇārahassa vaṇṇaṃ bhāsatī</bold>ti suppaṭipannānaṃ sammāpaṭipannānaṃ buddhānaṃ buddhasāvakānaṃ ‘‘itipi suppaṭipannā itipi sammāpaṭipannā’’ti vaṇṇaṃ bhāsati.</paragraph>
    <paragraph line="5" number="136"> Chaṭṭhe <bold>appasādanīye ṭhāne</bold>ti appasādakāraṇe. <bold>Pasādaṃ</bold><pageBreak edition="Pali Text Society" number="2.0159" /><bold>upadaṃsetī</bold>ti duppaṭipadāya micchāpaṭipadāya ‘‘ayaṃ suppaṭipadā sammāpaṭipadā’’ti pasādaṃ janeti. <bold>Pasādanīye ṭhāne appasāda</bold>nti suppaṭipadāya sammāpaṭipadāya ‘‘ayaṃ duppaṭipadā micchāpaṭipadā’’ti appasādaṃ janetīti. Sesamettha uttānameva.</paragraph>
    <paragraph line="6" number="137"><bold>Sattame dvīsū</bold>ti dvīsu okāsesu dvīsu kāraṇesu. <bold>Micchāpaṭipajjamāno</bold>ti micchāpaṭipattiṃ paṭipajjamāno. <bold>Mātari ca pitari cā</bold>ti mittavindako viya mātari, ajātasattu viya pitari. Sukkapakkho vuttanayeneva veditabbo.</paragraph>
    <paragraph line="7" number="138"> Aṭṭhame <bold>tathāgate ca tathāgatasāvake cā</bold>ti devadatto viya tathāgate, kokāliko viya ca tathāgatasāvake. Sukkapakkhe <pageBreak edition="Myanmar" number="2.0060" /> ānandatthero viya tathāgate, nandagopālakaseṭṭhiputto viya ca tathāgatasāvake.</paragraph>
    <paragraph line="8" number="139"> Navame <bold>sacittavodāna</bold>nti sakacittassa vodānaṃ, aṭṭhannaṃ samāpattīnaṃ etaṃ nāmaṃ. <bold>Na ca kiñci loke upādiyatī</bold>ti loke ca rūpādīsu dhammesu kiñci ekaṃ dhammampi na gaṇhāti na parāmasati. Evamettha anupādānaṃ nāma dutiyo dhammo hoti. Dasamekādasamāni uttānatthānevāti.</paragraph>
    <centered line="9">Āyācanavaggo dutiyo.</centered>
  </content>
</document>