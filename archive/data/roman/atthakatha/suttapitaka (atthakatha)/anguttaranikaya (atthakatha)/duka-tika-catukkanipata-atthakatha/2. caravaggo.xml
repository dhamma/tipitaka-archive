<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att37.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/2. caravaggo.xml</archivePath>
    <baseFileName>2. caravaggo</baseFileName>
    <titlePath>2. Caravaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">2. Caravaggo</chapter>
    <subhead line="2">1. Carasuttavaṇṇanā</subhead>
    <paragraph line="3" number="11"> Dutiyassa <pageBreak edition="V" number="2.0251" /><pageBreak edition="P" number="3.0016" /> paṭhame <bold>adhivāsetī</bold>ti cittaṃ adhiropetvā vāseti. <bold>Nappajahatī</bold>ti na pariccajati. <bold>Na vinodetī</bold>ti na nīharati. <bold>Na byantīkarotī</bold>ti na vigatantaṃ paricchinnaparivaṭumaṃ karoti. <bold>Na anabhāvaṃ gametī</bold>ti na anuabhāvaṃ avaḍḍhiṃ vināsaṃ gameti. <bold>Carampī</bold>ti carantopi. <bold>Anātāpī</bold>ti nibbīriyo. <bold>Anottāpī</bold>ti upavādabhayarahito. <bold>Satata</bold>nti niccaṃ. <bold>Samita</bold>nti nirantaraṃ. Evaṃ sabbattha atthaṃ ñatvā sukkapakkhe vuttavipariyāyena attho veditabbo.</paragraph>
    <paragraph line="4">Gāthāsu <bold>gehanissita</bold>nti kilesanissitaṃ. <bold>Mohaneyyesū</bold>ti mohajanakesu ārammaṇesu. <bold>Abhabbo</bold>ti abhājanabhūto. <bold>Phuṭṭhuṃ sambodhimuttama</bold>nti arahattamaggasaṅkhātaṃ uttamañāṇaṃ phusituṃ.</paragraph>
    <subhead line="5">2. Sīlasuttavaṇṇanā</subhead>
    <paragraph line="6" number="12"> Dutiye <pageBreak edition="M" number="2.0259" /><bold>sampannasīlā</bold>ti paripuṇṇasīlā. <bold>Sampannapātimokkhā</bold>ti paripuṇṇapātimokkhā. <bold>Pātimokkhasaṃvarasaṃvutā</bold>ti <pageBreak edition="P" number="3.0017" /> pātimokkhasaṃvarasīlena saṃvutā pihitā upetā hutvā viharatha. <bold>Ācāragocarasampannā</bold>ti ācārena ca gocarena ca sampannā samupāgatā bhavatha. <bold>Aṇumattesu vajjesū</bold>ti aṇuppamāṇesu dosesu. <bold>Bhayadassāvino</bold>ti tāni aṇumattāni vajjāni bhayato dassanasīlā. <bold>Samādāya sikkhatha sikkhāpadesū</bold>ti sabbasikkhākoṭṭhāsesu samādātabbaṃ samādāya gahetvā sikkhatha. ‘‘Sampannasīlānaṃ…pe… sikkhāpadesū’’ti ettakena dhammakkhānena sikkhattaye samādāpetvā ceva paṭiladdhaguṇesu ca vaṇṇaṃ kathetvā idāni uttari kātabbaṃ dassento <bold>kimassā</bold>tiādimāha. Tattha <bold>kimassā</bold>ti kiṃ bhaveyya.</paragraph>
    <paragraph line="7"><bold>Yataṃ care</bold>ti yathā caranto yato hoti saṃyato, evaṃ careyya. Esa nayo sabbattha. <bold>Acche</bold>ti <pageBreak edition="V" number="2.0252" /> nisīdeyya. <bold>Yatamenaṃ pasāraye</bold>ti yaṃ aṅgapaccaṅgaṃ pasāreyya, taṃ yataṃ saṃyatameva katvā pasāreyya. <bold>Uddha</bold>nti upari. <bold>Tiriya</bold>nti majjhaṃ. <bold>Apācīna</bold>nti adho. Ettāvatā atītā paccuppannā anāgatā ca pañcakkhandhā kathitā. <bold>Yāvatā</bold>ti paricchedavacanaṃ. <bold>Jagato</bold><pageBreak edition="P" number="3.0018" /><bold>gatī</bold>ti lokassa nipphatti. <bold>Samavekkhitā ca dhammānaṃ, khandhānaṃ udayabbaya</bold>nti etesaṃ sabbaloke atītādibhedānaṃ pañcakkhandhadhammānaṃ udayañca vayañca samavekkhitā. ‘‘Pañcakkhandhānaṃ udayaṃ passanto pañcavīsati lakkhaṇāni passati, vayaṃ passanto pañcavīsati lakkhaṇāni passatī’’ti vuttehi samapaññāsāya lakkhaṇehi sammā avekkhitā hoti. <bold>Cetosamathasāmīci</bold>nti cittasamathassa anucchavikaṃ paṭipadaṃ. <bold>Sikkhamāna</bold>nti paṭipajjamānaṃ, pūrayamānanti attho. <bold>Pahitatto</bold>ti pesitatto. <bold>Āhū</bold>ti kathayanti. Sesamettha uttānameva. Imasmiṃ pana sutte sīlaṃ missakaṃ kathetvā gāthāsu khīṇāsavo kathito.</paragraph>
    <subhead line="8">3. Padhānasuttavaṇṇanā</subhead>
    <paragraph line="9" number="13"> Tatiye <pageBreak edition="M" number="2.0260" /><bold>sammappadhānānī</bold>ti sundarapadhānāni uttamavīriyāni. <bold>Sammappadhānā</bold>ti paripuṇṇavīriyā. <bold>Māradheyyābhibhūtā</bold>ti tebhūmakavaṭṭasaṅkhātaṃ māradheyyaṃ abhibhavitvā samatikkamitvā ṭhitā. <bold>Te asitā</bold>ti te khīṇāsavā anissitā nāma. <bold>Jātimaraṇabhayassā</bold>ti jātiñca maraṇañca paṭicca uppajjanakabhayassa, jātimaraṇasaṅkhātasseva vā bhayassa. <bold>Pāragū</bold>ti pāraṅgatā. <bold>Te tusitā</bold>ti te khīṇāsavā tuṭṭhā nāma. <bold>Jetvā māraṃ savāhini</bold>nti sasenakaṃ māraṃ jinitvā ṭhitā. <bold>Te</bold><pageBreak edition="P" number="3.0019" /><bold>anejā</bold>ti te khīṇāsavā taṇhāsaṅkhātāya ejāya anejā niccalā nāma. <bold>Namucibala</bold>nti mārabalaṃ. <bold>Upātivattā</bold>ti atikkantā. <bold>Te sukhitā</bold>ti te khīṇāsavā lokuttarasukhena sukhitā nāma. Tenevāha –</paragraph>
    <gatha1 line="10">‘‘Sukhitā vata arahanto, taṇhā nesaṃ na vijjati;</gatha1>
    <gathalast line="11">Asmimāno samucchinno, mohajālaṃ padālita’’nti. (saṃ. ni. 3.76);</gathalast>
    <subhead line="12">4. Saṃvarasuttavaṇṇanā</subhead>
    <paragraph line="13" number="14"> Catutthe <bold>padhānānī</bold>ti vīriyāni. <bold>Saṃvarappadhāna</bold>nti cakkhādīni saṃvarantassa uppannavīriyaṃ <pageBreak edition="V" number="2.0253" />. <bold>Pahānappadhāna</bold>nti kāmavitakkādayo pajahantassa uppannavīriyaṃ. <bold>Bhāvanāppadhāna</bold>nti sambojjhaṅge bhāventassa uppannavīriyaṃ. <bold>Anurakkhaṇāppadhāna</bold>nti samādhinimittaṃ anurakkhantassa uppannavīriyaṃ.</paragraph>
    <paragraph line="14"><bold>Vivekanissita</bold>ntiādīsu viveko, virāgo, nirodhoti tīṇipi nibbānassa nāmāni. Nibbānaṃ hi upadhivivekattā <bold>viveko,</bold> taṃ āgamma rāgādayo virajjantīti <bold>virāgo,</bold> nirujjhantīti <bold>nirodho</bold>. Tasmā vivekanissitantiādīsu ārammaṇavasena vā adhigantabbavasena vā nibbānanissitanti attho.</paragraph>
    <paragraph line="15"><bold>Vossaggapariṇāmi</bold>nti ettha dve vossaggā – pariccāgavossaggo ca pakkhandanavossaggo ca. Tattha vipassanā tadaṅgavasena kilese ca khandhe ca rāgaṃ pariccajatīti <bold>pariccāgavossaggo</bold>. Maggo ārammaṇavasena nibbānaṃ pakkhandatīti <bold>pakkhandanavossaggo</bold>. Tasmā vossaggapariṇāminti yathā bhāviyamāno <pageBreak edition="M" number="2.0261" /> satisambojjhaṅgo vossaggatthāya pariṇamati, vipassanābhāvañca maggabhāvañca pāpuṇāti, evaṃ taṃ bhāvetīti ayamettha attho. Sesapadesupi eseva nayo. <bold>Bhaddaka</bold>nti <pageBreak edition="P" number="3.0020" /> laddhakaṃ. <bold>Samādhinimittaṃ</bold> vuccati aṭṭhikasaññādivasena adhigato samādhiyeva. <bold>Anurakkhatī</bold>ti samādhipāripanthikadhamme rāgadosamohe sodhento rakkhati. Ettha ca aṭṭhikasaññādikā pañceva saññā vuttā, imasmiṃ pana ṭhāne dasapi asubhāni vitthāretvā kathetabbāni. Tesaṃ vitthāro visuddhimagge (visuddhi. 1.102 ādayo) vuttoyeva. Gāthāya saṃvarādinipphādakaṃ vīriyameva vuttaṃ. <bold>Khayaṃ dukkhassa pāpuṇe</bold>ti dukkhakkhayasaṅkhātaṃ arahattaṃ pāpuṇeyyāti.</paragraph>
    <subhead line="16">5. Paññattisuttavaṇṇanā</subhead>
    <paragraph line="17" number="15"> Pañcame <bold>aggapaññattiyo</bold>ti uttamapaññattiyo. <bold>Attabhāvīna</bold>nti attabhāvavantānaṃ. <bold>Yadidaṃ rāhu asurindo</bold>ti yo esa rāhu asurindo ayaṃ aggoti. Ettha rāhu kira asurindo cattāri yojanasahassāni aṭṭha ca yojanasatāni ucco, bāhantaramassa dvādasayojanasatāni, hatthatalapādatalānaṃ puthulatā tīṇi yojanasatāni. Aṅgulipabbāni paṇṇāsa yojanāni, bhamukantaraṃ paṇṇāsayojanaṃ, nalāṭaṃ tiyojanasataṃ, sīsaṃ navayojanasataṃ. <bold>Kāmabhogīnaṃ yadidaṃ rājā mandhātā</bold>ti yo esa rājā mandhātā nāma, ayaṃ dibbepi mānusakepi kāme paribhuñjanakānaṃ <pageBreak edition="V" number="2.0254" /> sattānaṃ aggo nāma. Esa hi asaṅkheyyāyukesu manussesu nibbattitvā icchiticchitakkhaṇe hiraññavassaṃ vassāpento mānusake kāme dīgharattaṃ paribhuñji. Devaloke <pageBreak edition="P" number="3.0021" /> pana yāva chattiṃsāya indānaṃ āyuppamāṇaṃ, tāva paṇīte kāme paribhuñjīti kāmabhogīnaṃ aggo nāma jāto. <bold>Ādhipateyyāna</bold>nti adhipatiṭṭhānaṃ jeṭṭhakaṭṭhānaṃ karontānaṃ. <bold>Tathāgato aggamakkhāyatī</bold>ti lokiyalokuttarehi guṇehi tathāgato aggo seṭṭho uttamo akkhāyati.</paragraph>
    <paragraph line="18"><bold>Iddhiyā yasasā jala</bold>nti dibbasampattisamiddhiyā ca parivārasaṅkhātena yasasā ca jalantānaṃ. <bold>Uddhaṃ tiriyaṃ apācīna</bold>nti upari ca majjhe ca heṭṭhā ca. <bold>Yāvatā jagato gatī</bold>ti yattakā lokanipphatti.</paragraph>
    <subhead line="19">6. Sokhummasuttavaṇṇanā</subhead>
    <paragraph line="20" number="16"> Chaṭṭhe <pageBreak edition="M" number="2.0262" /><bold>sokhummānī</bold>ti sukhumalakkhaṇapaṭivijjhanakāni ñāṇāni. <bold>Rūpasokhummena samannāgato hotī</bold>ti rūpe saṇhasukhumalakkhaṇapariggāhakena ñāṇena samannāgato hoti. <bold>Paramenā</bold>ti uttamena. <bold>Tena ca rūpasokhummenā</bold>ti tena yāva anulomabhāvaṃ pattena sukhumalakkhaṇapariggāhakañāṇena. <bold>Na samanupassatī</bold>ti natthibhāveneva na passati. <bold>Na patthetī</bold>ti natthibhāveneva na pattheti. <bold>Vedanāsokhummā</bold>dīsupi eseva nayo.</paragraph>
    <paragraph line="21"><bold>Rūpasokhummataṃ ñatvā</bold>ti rūpakkhandhassa saṇhasukhumalakkhaṇapariggāhakena ñāṇena sukhumataṃ jānitvā. <bold>Vedanānañca sambhava</bold>nti vedanākkhandhassa ca pabhavaṃ jānitvā. <bold>Saññā yato samudetī</bold>ti yasmā kāraṇā saññākkhandho samudeti nibbattati, tañca jānitvā. <bold>Atthaṃ</bold><pageBreak edition="P" number="3.0022" /><bold>gacchati yattha cā</bold>ti yasmiṃ ṭhāne nirujjhati, tañca jānitvā. <bold>Saṅkhāre parato ñatvā</bold>ti saṅkhārakkhandhaṃ aniccatāya lujjanabhāvena parato jānitvā. Iminā hi padena aniccānupassanā kathitā. <bold>Dukkhato no ca attato</bold>ti iminā dukkhānattānupassanā. <bold>Santo</bold>ti kilesasantatāya santo. <bold>Santipade rato</bold>ti nibbāne rato. Iti suttante catūsu ṭhānesu vipassanāva kathitā, gāthāsu lokuttaradhammopīti.</paragraph>
    <subhead line="22">7. Paṭhamaagatisuttavaṇṇanā</subhead>
    <paragraph line="23" number="17-19"> Sattame <pageBreak edition="V" number="2.0255" /><bold>agatigamanānī</bold>ti nagatigamanāni. <bold>Chandāgatiṃ gacchatī</bold>ti chandena agatiṃ gacchati, akattabbaṃ karoti. Sesesupi eseva nayo. <bold>Chandā dosā bhayā mohā</bold>ti chandena, dosena, bhayena, mohena. <bold>Ativattatī</bold>ti atikkamati. Aṭṭhamaṃ uttānameva. Navame tathābujjhanakānaṃ vasena dvīhipi nayehi kathitaṃ.</paragraph>
    <subhead line="24">10. Bhattuddesakasuttavaṇṇanā</subhead>
    <paragraph line="25" number="20"> Dasame <bold>bhattuddesako</bold>ti salākabhattādīnaṃ uddesako. <bold>Kāmesu asaṃyatā</bold>ti vatthukāmesu kilesakāmehi asaṃyatā. <bold>Parisākasaṭo</bold><pageBreak edition="M" number="2.0263" /><bold>ca panesa vuccatī</bold>ti ayañca pana so evarūpā parisākacavaro nāma vuccatīti attho. <bold>Samaṇenā</bold>ti buddhasamaṇena. <bold>Parisāya maṇḍo ca panesa vuccatī</bold>ti ayaṃ evarūpā parisā vippasannena parisāmaṇḍoti vuccatīti.</paragraph>
    <centered line="26">Caravaggo dutiyo.</centered>
  </content>
</document>