<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402a.att34.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(16) 6. acelakavaggavannana.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha</directory>
    <basename>(16) 6. acelakavaggavannana</basename>
    <titlePath>(16) 6. Acelakavaggavaṇṇanā - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(16) 6. Acelakavaggavaṇṇanā</chapter>
    <paragraph line="2" number="157-163"> Ito <pageBreak edition="Vipassana Research Institut" number="2.0238" /> paresu <bold>āgāḷhā paṭipadā</bold>ti gāḷhā kakkhaḷā lobhavasena thiraggahaṇā. <bold>Nijjhāmā</bold>ti attakilamathānuyogavasena suṭṭhu jhāmā santattā paritattā. <bold>Majjhimā</bold>ti neva kakkhaḷā na jhāmā majjhe bhavā. <bold>Acelako</bold>ti niccelo naggo. <bold>Muttācāro</bold>ti vissaṭṭhācāro, uccārakammādīsu lokiyakulaputtācārena virahito ṭhitakova uccāraṃ karoti, passāvaṃ karoti, khādati bhuñjati. <bold>Hatthāpalekhano</bold>ti hatthe piṇḍamhi niṭṭhite jivhāya hatthaṃ <pageBreak edition="Pali Text Society" number="2.0384" /> apalekhati, uccārampi katvā hatthasmiṃyeva daṇḍakasaññī hutvā hatthena apalekhati. Bhikkhāya gahaṇatthaṃ ‘‘ehi, bhadante’’ti vutto na etīti <bold>na ehibhadantiko</bold>. ‘‘Tena hi tiṭṭha, bhante’’ti vuttopi na tiṭṭhatīti <bold>na tiṭṭhabhadantiko</bold>. Tadubhayampi kira so ‘‘etassa vacanaṃ kataṃ bhavissatī’’ti na karoti. <bold>Abhihaṭa</bold>nti puretaraṃ gahetvā āhaṭabhikkhaṃ. <bold>Uddissakata</bold>nti idaṃ tumhe uddissa katanti evamārocitabhikkhaṃ. <bold>Nimantana</bold>nti ‘‘asukaṃ nāma kulaṃ vā vīthiṃ vā gāmaṃ vā paviseyyāthā’’ti evaṃ nimantitabhikkhampi na sādiyati na gaṇhāti. <bold>Na kumbhimukhā</bold>ti kumbhito uddharitvā dīyamānaṃ bhikkhampi na gaṇhāti. <bold>Na kaḷopimukhā</bold>ti kaḷopīti ukkhali vā pacchi vā, tatopi na gaṇhāti. Kasmā? ‘‘Kumbhikaḷopiyo maṃ nissāya kaṭacchunā pahāraṃ labhantī’’ti. <bold>Na eḷakamantara</bold>nti ummāraṃ antaraṃ katvā dīyamānaṃ na gaṇhāti. Kasmā? ‘‘Ayaṃ maṃ nissāya antarakaraṇaṃ labhatī’’ti. <bold>Daṇḍamusalesu</bold>pi eseva nayo. <bold>Dvinna</bold>nti <pageBreak edition="Myanmar" number="2.0246" /> dvīsu bhuñjamānesu ekasmiṃ uṭṭhāya dente na gaṇhāti. Kasmā? Kabaḷantarāyo hotīti.</paragraph>
    <paragraph line="3"><bold>Na gabbhiniyā</bold>tiādīsu pana gabbhiniyā kucchiyaṃ dārako kilamati, pāyantiyā dārakassa khīrantarāyo hoti, purisantaragatāya ratiantarāyo hotīti na gaṇhāti. <bold>Na saṅkittīsū</bold>ti saṅkittetvā katabhattesu. Dubbhikkhasamaye kira acelakasāvakā acelakānaṃ atthāya tato tato taṇḍulādīni <pageBreak edition="Pali Text Society" number="2.0385" /> samādapetvā bhattaṃ pacanti, ukkaṭṭhācelako tato na paṭiggaṇhāti. <bold>Na yattha sā</bold>ti yattha sunakho ‘‘piṇḍaṃ labhissāmī’’ti upaṭṭhito hoti, tattha tassa adatvā āhaṭaṃ na gaṇhāti. Kasmā? Etassa piṇḍantarāyo hotīti. <bold>Saṇḍasaṇḍacārinī</bold>ti samūhasamūhacārinī <pageBreak edition="Vipassana Research Institut" number="2.0239" />. Sace hi acelakaṃ disvā ‘‘imassa bhikkhaṃ dassāmā’’ti manussā bhattagehaṃ pavisanti, tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti, tato āhaṭaṃ bhikkhaṃ na gaṇhāti. Kasmā? ‘‘Maṃ nissāya makkhikānaṃ gocarantarāyo jāto’’ti.</paragraph>
    <paragraph line="4"><bold>Thusodaka</bold>nti sabbasassasambhārehi katasovīrakaṃ. Ettha ca surāpānameva sāvajjaṃ, ayaṃ pana sabbesu sāvajjasaññī. <bold>Ekāgāriko</bold>ti yo ekasmiṃyeva gehe bhikkhaṃ labhitvā nivattati. <bold>Ekālopiko</bold>ti ekeneva ālopena yāpeti. <bold>Dvāgārikādīsu</bold>pi eseva nayo. <bold>Ekissāpi dattiyā</bold>ti ekāya dattiyā. Datti nāma ekā khuddakapāti hoti, yattha aggabhikkhaṃ pakkhipitvā ṭhapenti. <bold>Ekāhika</bold>nti ekadivasantarikaṃ. <bold>Addhamāsika</bold>nti addhamāsantarikaṃ. <bold>Pariyāyabhattabhojana</bold>nti vārabhattabhojanaṃ, ekāhavārena dvīhavārena sattāhavārena addhamāsavārenāti evaṃ divasavārena ābhatabhattabhojanaṃ. <bold>Sākabhakkho</bold>tiādīni vuttatthāneva.</paragraph>
    <paragraph line="5"><bold>Ubbhaṭṭhako</bold>ti uddhaṃ ṭhitako. <bold>Ukkuṭikappadhānamanuyutto</bold>ti ukkuṭikavīriyamanuyutto, gacchantopi ukkuṭikova hutvā uppatitvā uppatitvā gacchati. <bold>Kaṇṭakāpassayiko</bold>ti ayakaṇṭake vā pakatikaṇṭake vā bhūmiyaṃ <pageBreak edition="Pali Text Society" number="2.0386" /> koṭṭetvā tattha cammaṃ attharitvā ṭhānacaṅkamādīni karoti. <bold>Seyya</bold>nti <pageBreak edition="Myanmar" number="2.0247" /> sayantopi tattheva seyyaṃ kappeti. Sāyaṃ tatiyamassāti <bold>sāyatatiyakaṃ</bold>. Pāto majjhanhike sāyanti divasassa tikkhattuṃ ‘‘pāpaṃ pavāhessāmī’’ti udakorohanānuyogaṃ anuyutto viharati.</paragraph>
    <paragraph line="6"><bold>Kāye kāyānupassī</bold>tiādīni heṭṭhā ekakanipātavaṇṇanāyaṃ vuttanayeneva veditabbāni. <bold>Ayaṃ vuccati, bhikkhave, majjhimā paṭipadā</bold>ti, bhikkhave, ayaṃ kāmasukhallikānuyogañca attakilamathānuyogañcāti dve ante anupagatā, sassatucchedantehi vā vimuttā majjhimā paṭipadāti veditabbā.</paragraph>
    <centered line="7">Acelakavaggo chaṭṭho.</centered>
  </content>
</document>