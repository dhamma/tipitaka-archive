<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att54.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(19) 4. brahmanavaggo.xml</archivePath>
<title>(19) 4. Brāhmaṇavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(19) 4. Brāhmaṇavaggo</chapter>
<subhead line="2">1. Yodhājīvasuttavaṇṇanā</subhead>
<paragraph line="3" number="181">Catutthassa <pageBreak edition="V" number="2.0356" />paṭhame <bold>ṭhānakusalo</bold>ti yena ṭhānena ṭhito avirādhetvā vijjhituṃ sakkoti, tasmiṃ ṭhāne kusalo. Sesaṃ heṭṭhā vuttanayeneva veditabbaṃ.</paragraph>
<subhead line="4">2. Pāṭibhogasuttavaṇṇanā</subhead>
<paragraph line="5" number="182">Dutiye <bold>natthi koci pāṭibhogo</bold>ti ahaṃ te pāṭibhogoti evaṃ pāṭibhogo bhavituṃ samattho nāma natthi. <bold>Jarādhamma</bold>nti jarāsabhāvaṃ. Esa nayo sabbattha.</paragraph>
<subhead line="6">3. Sutasuttavaṇṇanā</subhead>
<paragraph line="7" number="183">Tatiye <pageBreak edition="P" number="3.0161" /><bold>natthi tato doso</bold>ti tasmiṃ doso nāma natthīti attho.</paragraph>
<subhead line="8">4. Abhayasuttavaṇṇanā</subhead>
<paragraph line="9" number="184">Catutthe kicchājīvitakāraṇaṭṭhena rogova <bold>rogātaṅko</bold>nāma. <bold>Phuṭṭhassā</bold>ti tena rogātaṅkena samannāgatassa. <bold>Urattāḷiṃ kandatī</bold>ti uraṃ tāḷetvā rodati. <bold>Akatakalyāṇo</bold>tiādīsu kalyāṇaṃ vuccati puññakammaṃ <pageBreak edition="M" number="2.0359" />, taṃ akataṃ etenāti akatakalyāṇo. Sesapadesupi eseva nayo. Puññakammameva hi kosallasambhūtattā <bold>kusalaṃ,</bold>bhītassa parittāyakattā <bold>bhīruttāṇa</bold>nti vuccati. <bold>Katapāpo</bold>tiādīsu pāpaṃ vuccati lāmakaṃ akusalakammaṃ. <bold>Ludda</bold>nti kakkhaḷakammaṃ. <bold>Kibbisa</bold>nti samalaṃ aparisuddhakammaṃ. <bold>Kaṅkhī hotī</bold>ti buddhadhammasaṅghaguṇesu ceva sikkhāya ca pubbante ca aparante ca pubbantāparante ca paṭiccasamuppāde cāti aṭṭhasu ṭhānesu kaṅkhāya samannāgato <pageBreak edition="V" number="2.0357" />hoti. <bold>Vicikicchī</bold>ti vicikicchāya samannāgato sāsanasaddhamme na niṭṭhaṃ gato, uggahaparipucchāvasena niṭṭhaṃ gantuṃ na sakkoti. Iminā nayena sabbattha attho veditabbo.</paragraph>
<subhead line="10">5. Brāhmaṇasaccasuttavaṇṇanā</subhead>
<paragraph line="11" number="185">Pañcame <bold>brāhmaṇasaccānī</bold>ti brāhmaṇānaṃ saccāni tathāni. <bold>So tena na samaṇoti maññatī</bold>ti so khīṇāsavo tena saccena ‘‘ahaṃ samaṇo’’ti taṇhāmānadiṭṭhīhi na maññati. Sesapadesupi eseva nayo. <bold>Yadeva tattha saccaṃ, tadabhiññāyā</bold>ti yaṃ tattha ‘‘sabbe pāṇā <pageBreak edition="P" number="3.0162" />avajjhā’’ti paṭipattiyā saccaṃ tathaṃ aviparītaṃ. Iminā vacīsaccaṃ abbhantaraṃ katvā paramatthasaccaṃ nibbānaṃ dasseti. <bold>Tadabhiññāyā</bold>ti taṃ ubhayampi abhivisiṭṭhāya paññāya jānitvā. <bold>Anuddayāya anukampāya paṭipanno hotī</bold>ti anuddayatthāya ca anukampatthāya ca yā paṭipadā, taṃ paṭipanno hoti, pūretvā ṭhitoti attho. Sesapaṭipadāsupi eseva nayo.</paragraph>
<paragraph line="12"><bold>Sabbe kāmā</bold>ti sabbe vatthukāmakilesakāmā. <bold>Iti vadaṃ brāhmaṇo saccamāhā</bold>ti evampi vadanto khīṇāsavabrāhmaṇo saccameva āha. <bold>Sabbe bhavā</bold>ti kāmabhavādayo tayopi. <bold>Nāhaṃ kvacanī</bold>ti ettha pana catukkoṭikasuññatā kathitā. Ayañhi ‘‘nāhaṃ kvacanī’’ti kvaci attānaṃ na passati, <bold>kassaci kiñcanatasmi</bold>nti attano attānaṃ kassaci parassa kiñcanabhāve upanetabbaṃ na passati, bhātiṭṭhāne bhātaraṃ, sahāyaṭṭhāne sahāyaṃ, parikkhāraṭṭhāne vā parikkhāraṃ maññitvā upanetabbaṃ na passatīti attho. <bold>Na ca mama kvacanī</bold>ti ettha mamasaddaṃ tāva ṭhapetvā ‘‘na ca kvacani parassa ca attānaṃ kvaci na passatī’’ti ayamattho. Idāni ‘‘mamasaddaṃ āharitvā <pageBreak edition="M" number="2.0360" />mama kismiñci kiñcanaṃ natthī’’ti so parassa attā mama kismiñci kiñcanabhāve atthīti na passati, attano bhātiṭṭhāne bhātaraṃ, sahāyaṭṭhāne <pageBreak edition="P" number="3.0163" />sahāyaṃ, parikkhāraṭṭhāne vā parikkhāranti kismiñci ṭhāne parassa attānaṃ iminā kiñcanabhāvena upanetabbaṃ na passatīti attho. Evamayaṃ yasmā neva katthaci attānaṃ passati, na taṃ parassa kiñcanabhāve upanetabbaṃ passati, na parassa attānaṃ passati, na parassa attānaṃ attano kiñcanabhāve upanetabbaṃ passatīti. <bold>Iti vadaṃ brāhmaṇo</bold>ti evaṃ catukkoṭikaṃ suññataṃ vadantopi khīṇāsavabrāhmaṇo tassā paṭipadāya sammā paṭividdhattā saccameva āha, na musāti sabbesupi vāresu maññanānaṃ pahīnattāyeva na maññatīti ca attho veditabbo. <bold>Ākiñcaññaṃyeva</bold><pageBreak edition="V" number="2.0358" /><bold>paṭipada</bold>nti kiñcanabhāvavirahitaṃ nippalibodhaṃ niggahaṇameva paṭipadaṃ paṭipanno hoti pūretvā ṭhito.</paragraph>
<paragraph line="13"><bold>Imāni kho paribbājakā cattāri brāhmaṇasaccāni mayā sayaṃ abhiññā sacchikatvā paveditānī</bold>ti yāni tumhe bhovādibrāhmaṇānaṃ saccāni vadetha, tehi aññāni mayā imāni bāhitapāpabrāhmaṇassa cattāri saccāni catūhi maggehi soḷasavidhena kiccena jānitvā paccakkhaṃ katvā paveditāni desitāni jotitānīti attho. Iti imasmiṃ sutte catūsupi ṭhānesu khīṇāsavassa vacīsaccameva kathitanti.</paragraph>
<subhead line="14">6. Ummaggasuttavaṇṇanā</subhead>
<paragraph line="15" number="186">Chaṭṭhe <bold>parikassatī</bold>ti ākaḍḍhiyati. <bold>Ummaggo</bold>ti ummujjanaṃ, paññāgamananti attho. Paññā eva vā ummujjanaṭṭhena ummaggoti vuccati. Sāva paṭibhānaṭṭhena <bold>paṭibhānaṃ. Cittassa</bold><pageBreak edition="P" number="3.0164" /><bold>uppannassa vasaṃ gacchatī</bold>ti ye cittassa vasaṃ gacchanti, tesaṃyevettha gahaṇaṃ veditabbaṃ.<bold>Atthamaññāya dhammamaññāyā</bold>ti atthañca pāḷiñca jānitvā. <bold>Dhammānudhammappaṭipanno hotī</bold>ti lokuttaradhammassa anucchavikadhammaṃ saha sīlena pubbabhāgappaṭipadaṃ paṭipanno hoti. <bold>Nibbedhikapañño</bold>ti nibbijjhanakapañño. <bold>Idaṃ dukkha</bold>nti ṭhapetvā taṇhaṃ sesaṃ tebhūmakakkhandhapañcakaṃ dukkhanti sutaṃ hoti. <bold>Paññāyā</bold>ti maggapaññāya. <bold>Ayaṃ dukkhasamudayo</bold>ti vaṭṭamūlakataṇhā tassa dukkhassa samudayoti sutaṃ <pageBreak edition="M" number="2.0361" />hoti. Iminā upāyena sesadvayepi attho veditabbo. Catutthapañhavissajjanena arahattaphalaṃ kathitanti veditabbaṃ.</paragraph>
<subhead line="16">7. Vassakārasuttavaṇṇanā</subhead>
<paragraph line="17" number="187">Sattame <bold>todeyyassā</bold>ti tudigāmavāsikassa. <bold>Parisatī</bold>ti sannipatitāya parisāya. <bold>Parūpārambhaṃ vattentī</bold>ti paragarahaṃ pavattenti kathenti. <bold>Bālo ayaṃ rājā</bold>tiādi yaṃ te upārambhaṃ vattenti, tassa dassanatthaṃ vuttaṃ. <bold>Samaṇe rāmaputte</bold>ti udake rāmaputte. <bold>Abhippasanno</bold>ti atikkamma pasanno. <bold>Paramanipaccakāra</bold>nti uttamanipātakiriyaṃ nīcavuttiṃ. <bold>Parihārakā</bold>ti paricārakā. <bold>Yamako</bold>tiādīni <pageBreak edition="P" number="3.0165" />tesaṃ nāmāni. Tesu hi eko yamako nāma, eko moggallo nāma, eko uggo <pageBreak edition="V" number="2.0359" />nāma, eko nāvindakī nāma, eko gandhabbo nāma, eko aggivesso nāma. <bold>Tyāssuda</bold>nti ettha <bold>assuda</bold>nti nipātamattaṃ, te attano parisati nisinneti attho. <bold>Iminā nayena netī</bold>ti iminā kāraṇena anuneti jānāpeti. <bold>Karaṇīyādhikaraṇīyesū</bold>ti paṇḍitehi kattabbakiccesu ca atirekakattabbakiccesu ca. <bold>Vacanīyādhivacanīyesū</bold>ti vattabbesu ca atirekavattabbesu ca. <bold>Alamatthadasatarehī</bold>ti ettha atthe passituṃ samatthā alamatthadasā, te atisitvā ṭhitā alamatthadasatarā, tehi alamatthadasatarehi. <bold>Alamatthadasataro</bold>ti alamatthadasatāya uttaritaro, chekehi chekataro paṇḍitehi paṇḍitataroti pucchanto evamāha. Athassa te paṭipucchantā <bold>evaṃ bho</bold>tiādimāhaṃsu. Iti brāhmaṇo attano sappurisatāya taṃ eḷeyyarājānampi tassa parivārikepi udakampi rāmaputtaṃ pasaṃsi. Andho viya hi asappuriso, cakkhumā viya sappuriso. Yathā andho neva anandhaṃ na andhaṃ passati, evaṃ asappuriso neva sappurisaṃ na asappurisaṃ jānāti. Yathā cakkhumā andhampi anandhampi passati, evaṃ sappuriso sappurisampi asappurisampi jānāti. Todeyyopi sappurisatāya <pageBreak edition="P" number="3.0166" />asappurise aññāsīti imamatthavasaṃ paṭicca tuṭṭhamānaso brāhmaṇo <bold>acchariyaṃ bho, gotamā</bold>tiādīni vatvā tathāgatassa bhāsitaṃ anumoditvā pakkāmi.</paragraph>
<subhead line="18">8. Upakasuttavaṇṇanā</subhead>
<paragraph line="19" number="188">Aṭṭhame <pageBreak edition="M" number="2.0362" /><bold>upako</bold>ti tassa nāmaṃ. <bold>Maṇḍikāputto</bold>ti maṇḍikāya putto. <bold>Upasaṅkamī</bold>ti so kira devadattassa upaṭṭhāko, ‘‘kiṃ nu kho satthā mayi attano santikaṃ upagate vaṇṇaṃ kathessati, udāhu avaṇṇa’’nti pariggaṇhanatthaṃ upasaṅkami. ‘‘Nerayiko devadatto kappaṭṭho atekiccho’’ti (cūḷava. 348) vacanaṃ sutvā satthāraṃ ghaṭṭetukāmo upasaṅkamītipi vadanti. <bold>Parūpārambhaṃ vattetī</bold>ti paragarahaṃ katheti. <bold>Sabbo so na upapādetī</bold>ti sabbopi so kusaladhammaṃ na uppādeti, attano vā vacanaṃ upapādetuṃ anucchavikaṃ kātuṃ na sakkoti. <bold>Anupapādento gārayho hotī</bold>ti kusalaṃ dhammaṃ uppādetuṃ asakkonto attano ca vacanaṃ upapannaṃ anucchavikaṃ kātuṃ asakkonto gārayho hoti. <bold>Upavajjo</bold>ti upavaditabbo ca hoti, vajjena vā upeto hoti, sadoso hotīti attho.</paragraph>
<paragraph line="20">Atha bhagavā tassa vādaṃ gahetvā tasseva gīvāya paṭimuñcanto <bold>parūpārambha</bold>ntiādimāha. <bold>Ummujjamānakaṃyevā</bold>ti <pageBreak edition="V" number="2.0360" />udakato sīsaṃ ukkhipantaṃyeva. <bold>Tattha aparimāṇā padā</bold>tiādīsu tasmiṃ akusalanti paññāpane padānipi akkharānipi dhammadesanāpi aparimāṇāyeva. <bold>Itipidaṃ</bold><pageBreak edition="P" number="3.0167" /><bold>akusala</bold>nti idampi akusalaṃ idampi akusalaṃ imināpi kāraṇena imināpi kāraṇena akusalanti evaṃ akusalapaññattiyaṃ āgatānipi aparimāṇāni. Athāpi aññenākārena tathāgato taṃ dhammaṃ deseyya, evampissa desanā aparimāṇā bhaveyya. Yathāha – ‘‘apariyādinnāvassa tathāgatassa dhammadesanā, apariyādinnaṃ dhammapadabyañjana’’nti (ma. ni. 1.161). Iminā upāyena sabbavāresu attho veditabbo. <bold>Yāva dhaṃsī vatāya</bold>nti yāva guṇadhaṃsī vata ayaṃ. <bold>Loṇakāradārako</bold>ti loṇakāragāmadārako. <bold>Yatra hi nāmā</bold>ti yo hi nāma. <bold>Āsādetabbaṃ maññissatī</bold>ti ghaṭṭetabbaṃ maññissati. <bold>Apehī</bold>ti apagaccha, mā me purato aṭṭhāsi. Evañca pana vatvā gīvāya gaṇhāpetvā nikkaḍḍhāpesiyevāti.</paragraph>
<subhead line="21">9. Sacchikaraṇīyasuttavaṇṇanā</subhead>
<paragraph line="22" number="189">Navame <pageBreak edition="M" number="2.0363" /><bold>kāyenā</bold>ti nāmakāyena. <bold>Sacchikaraṇīyā</bold>ti paccakkhaṃ kātabbā. <bold>Satiyā</bold>ti pubbenivāsānussatiyā. <bold>Cakkhunā</bold>ti dibbacakkhunā. <bold>Paññāyā</bold>ti jhānapaññāya vipassanāpaññā sacchikātabbā, vipassanāpaññāya maggapaññā, maggapaññāya phalapaññā, phalapaññāya paccavekkhaṇapaññā sacchikātabbā, pattabbāti attho. Āsavānaṃ khayasaṅkhātaṃ pana arahattaṃ <pageBreak edition="P" number="3.0168" />paccavekkhaṇavasena paccavekkhaṇapaññāya sacchikaraṇīyaṃ nāmāti.</paragraph>
<subhead line="23">10. Uposathasuttavaṇṇanā</subhead>
<paragraph line="24" number="190">Dasame <bold>tuṇhībhūtaṃ tuṇhībhūta</bold>nti yato yato anuviloketi, tato tato tuṇhībhūtameva. <bold>Bhikkhū āmantesī</bold>ti paṭipattisampanne bhikkhū pasannehi cakkhūhi anuviloketvā uppannadhammapāmojjo thometukāmatāya āmantesi. <bold>Apalāpā</bold>ti palāparahitā. Itaraṃ tasseva vevacanaṃ. <bold>Suddhā</bold>ti nimmalā. <bold>Sāre patiṭṭhitā</bold>ti sīlādisāre patiṭṭhitā. <bold>Ala</bold>nti yuttaṃ. <bold>Yojanagaṇanānī</bold>ti ekaṃ yojanaṃ yojanameva, dasapi yojanāni yojanāneva. Tato uddhaṃ ‘‘yojanagaṇanānī’’ti vuccati. Idha pana yojanasatampi yojanasahassampi adhippetaṃ. <bold>Puṭosenāpī</bold>ti puṭosaṃ vuccati pātheyyaṃ, pātheyyaṃ gahetvāpi upasaṅkamituṃ yuttamevāti attho. Puṭaṃsenātipi <pageBreak edition="V" number="2.0361" />pāṭho. Tassattho – puṭo aṃse assāti puṭaṃso, tena puṭaṃsena, aṃsena pātheyyapuṭaṃ vahantenāpīti vuttaṃ hoti.</paragraph>
<paragraph line="25">Idāni evarūpehi evarūpehi ca guṇehi samannāgatā ettha bhikkhū atthīti dassetuṃ <bold>santi bhikkhave</bold>tiādimāha. Tattha <bold>devappattā</bold>ti upapattidevanibbattakaṃ dibbavihāraṃ dibbavihārena ca arahattaṃ pattā. <bold>Brahmappattā</bold>ti <pageBreak edition="P" number="3.0169" />niddosaṭṭhena brahmabhāvasādhakaṃ brahmavihāraṃ brahmavihārena ca arahattaṃ pattā. <bold>Āneñjappattā</bold>ti aniñjanabhāvasādhakaṃ āneñjaṃ āneñjena ca arahattaṃ pattā. <bold>Ariyappattā</bold>ti puthujjanabhāvaṃ atikkamma ariyabhāvaṃ pattā. <bold>Evaṃ kho, bhikkhave, bhikkhu devappatto hotī</bold>tiādīsu evaṃ rūpāvacaracatutthajjhāne ṭhatvā cittaṃ vivaṭṭetvā arahattaṃ patto devappatto nāma hoti <pageBreak edition="M" number="2.0364" />, catūsu brahmavihāresu ṭhatvā cittaṃ vivaṭṭetvā arahattaṃ patto brahmappatto nāma, catūsu arūpajjhānesu ṭhatvā cittaṃ vivaṭṭetvā arahattaṃ patto āneñjappatto nāma. <bold>Idaṃ dukkha</bold>ntiādīhi catūhi saccehi cattāro maggā tīṇi ca phalāni kathitāni. Tasmā imaṃ ariyadhammaṃ patto bhikkhu ariyappatto nāma hotīti.</paragraph>
<centered line="26">Brāhmaṇavaggo catuttho.</centered>
</body>
</document>