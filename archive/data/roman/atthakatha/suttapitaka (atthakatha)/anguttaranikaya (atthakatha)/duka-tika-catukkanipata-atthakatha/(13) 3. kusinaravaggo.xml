<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att31.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(13) 3. kusinaravaggo.xml</archivePath>
    <baseFileName>(13) 3. kusinaravaggo</baseFileName>
    <titlePath>(13) 3. Kusināravaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(13) 3. Kusināravaggo</chapter>
    <subhead line="2">1. Kusinārasuttavaṇṇanā</subhead>
    <paragraph line="3" number="124"> Tatiyassa <pageBreak edition="Vipassana Research Institut" number="2.0228" /><pageBreak edition="Myanmar" number="2.0236" /> paṭhame <bold>kusinārāya</bold>nti evaṃnāmake nagare. <bold>Baliharaṇe vanasaṇḍe</bold>ti evaṃnāmake vanasaṇḍe. Tattha kira bhūtabalikaraṇatthaṃ baliṃ haranti, tasmā baliharaṇanti vuccati. <bold>Ākaṅkhamāno</bold>ti icchamāno. <bold>Sahatthā</bold>ti sahatthena. <bold>Sampavāretī</bold>ti alaṃ alanti vācāya ceva hatthavikārena ca paṭikkhipāpeti. <bold>Sādhu vata māya</bold>nti sādhu vata maṃ ayaṃ. <bold>Gathito</bold>ti taṇhāgedhena gathito. <bold>Mucchito</bold>ti <pageBreak edition="Pali Text Society" number="2.0373" /> taṇhāmucchanāyayeva mucchito. <bold>Ajjhopanno</bold>ti taṇhāya gilitvā pariniṭṭhapetvā pavatto. <bold>Anissaraṇapañño</bold>ti chandarāgaṃ pahāya saṃkaḍḍhitvā paribhuñjanto nissaraṇapañño nāma hoti, ayaṃ na tādiso, sacchandarāgo paribhuñjatīti anissaraṇapañño. Sukkapakkho vuttavipariyāyena veditabbo. Nekkhammavitakkādayo panettha missakā kathitāti veditabbā.</paragraph>
    <subhead line="4">2. Bhaṇḍanasuttavaṇṇanā</subhead>
    <paragraph line="5" number="125"> Dutiye <bold>pajahiṃsū</bold>ti pajahanti. <bold>Bahulamakaṃsū</bold>ti punappunaṃ karonti. Idhāpi tayo vitakkā missakāva kathitā.</paragraph>
    <subhead line="6">3. Gotamakacetiyasuttavaṇṇanā</subhead>
    <paragraph line="7" number="126"> Tatiye <bold>gotamake cetiye</bold>ti gotamakayakkhassa bhavane. Tathāgato hi paṭhamabodhiyaṃ vīsati vassāni kadāci cāpāle cetiye, kadāci sārandade, kadāci bahuputte, kadāci gotamaketi evaṃ yebhuyyena devakulesuyeva vihāsi. Imasmiṃ pana kāle vesāliṃ upanissāya gotamakassa yakkhassa bhavanaṭṭhāne vihāsi. Tena vuttaṃ – ‘‘gotamake cetiye’’ti. <bold>Etadavocā</bold>ti etaṃ ‘‘abhiññāyāha’’ntiādikaṃ suttaṃ avoca.</paragraph>
    <paragraph line="8">Idañca <pageBreak edition="Vipassana Research Institut" number="2.0229" /> bhagavatā suttaṃ atthuppattiyaṃ vuttanti veditabbaṃ. Kataraatthuppattiyanti? Mūlapariyāyaatthuppattiyaṃ (ma. ni. 1.1 ādayo). Sambahulā kira brāhmaṇapabbajitā attanā <pageBreak edition="Myanmar" number="2.0237" /> uggahitabuddhavacanaṃ nissāya jānanamadaṃ uppādetvā dhammassavanaggaṃ na gacchanti – ‘‘sammāsambuddho kathento amhehi ñātameva kathessati, no aññāta’’nti. Bhikkhū tathāgatassa ārocesuṃ. Satthā te bhikkhū pakkosāpetvā mukhapaṭiññaṃ gahetvā mūlapariyāyaṃ desesi. Te bhikkhū desanāya neva āgataṭṭhānaṃ, na gataṭṭhānaṃ addasaṃsu. Apassantā ‘‘sammāsambuddho ‘mayhaṃ kathā niyyātī’ti mukhasampattameva kathetī’’ti cintayiṃsu. Satthā tesaṃ manaṃ jānitvā imaṃ suttantaṃ ārabhi.</paragraph>
    <paragraph line="9">Tattha <bold>abhiññāyā</bold>ti ‘‘ime pañcakkhandhā, dvādasāyatanāni, aṭṭhārasa <pageBreak edition="Pali Text Society" number="2.0374" /> dhātuyo, bāvīsatindriyāni, cattāri saccāni, nava hetū, satta phassā, satta vedanā, satta cetanā, satta saññā, satta cittānī’’ti jānitvā paṭivijjhitvā paccakkhaṃ katvā, tathā – ‘‘ime cattāro satipaṭṭhānā’’tiādinā nayena te te dhamme jānitvā paṭivijjhitvā paccakkhameva katvāti attho. <bold>Sanidāna</bold>nti sappaccayameva katvā kathemi, no appaccayaṃ. <bold>Sappāṭihāriya</bold>nti paccanīkapaṭiharaṇena sappāṭihāriyameva katvā kathemi, no appāṭihāriyaṃ. <bold>Alañca pana vo</bold>ti yuttañca pana tumhākaṃ. <bold>Tuṭṭhiyā</bold>ti ‘‘sammāsambuddho bhagavā, svākkhāto dhammo, suppaṭipanno saṅgho’’ti tīṇi ratanāni guṇato anussarantānaṃ tumhākaṃ yuttameva tuṭṭhiṃ kātunti attho. Sesapadadvayepi eseva nayo.</paragraph>
    <paragraph line="10"><bold>Akampitthā</bold>ti chahi ākārehi akampittha. Evarūpo hi pathavikampo bodhimaṇḍepi ahosi. Bodhisatte kira dakkhiṇadisābhāgena bodhimaṇḍaṃ abhiruḷhe dakkhiṇadisābhāgo heṭṭhā avīciṃ pāpuṇanto viya ahosi, uttarabhāgo uggantvā bhavaggaṃ abhihananto viya. Pacchimadisaṃ gate pacchimabhāgo heṭṭhā avīciṃ pāpuṇanto viya ahosi, pācīnabhāgo uggantvā bhavaggaṃ abhihananto viya. Uttaradisaṃ gate uttaradisābhāgo heṭṭhā avīciṃ pāpuṇanto viya, dakkhiṇadisābhāgo uggantvā bhavaggaṃ abhihananto viya. Pācīnadisaṃ gate pācīnadisābhāgo heṭṭhā avīciṃ pāpuṇanto viya, pacchimabhāgo uggantvā bhavaggaṃ abhihananto viya. Bodhirukkhopi sakiṃ heṭṭhā avīciṃ pāpuṇanto viya, sakiṃ uggantvā bhavaggaṃ abhihananto viya. Tasmimpi divase evaṃ chahi ākārehi cakkavāḷasahassī mahāpathavī akampittha.</paragraph>
    <subhead line="11">4. Bharaṇḍukālāmasuttavaṇṇanā</subhead>
    <paragraph line="12" number="127"> Catutthe <pageBreak edition="Vipassana Research Institut" number="2.0230" /><pageBreak edition="Myanmar" number="2.0238" /><bold>kevalakappa</bold>nti sakalakappaṃ. <bold>Anvāhiṇḍanto</bold>ti vicaranto. <bold>Nāddasā</bold>ti kiṃ kāraṇā na addasa? Ayaṃ kira bharaṇḍu kālāmo sakyānaṃ aggapiṇḍaṃ khādanto vicarati. Tassa vasanaṭṭhānaṃ sampattakāle ekā dhammadesanā samuṭṭhahissatīti <pageBreak edition="Pali Text Society" number="2.0375" /> ñatvā bhagavā evaṃ adhiṭṭhāsi, yathā añño āvasatho na paññāyittha. Tasmā na addasa. <bold>Purāṇasabrahmacārī</bold>ti porāṇako sabrahmacārī. So kira āḷārakālāmakāle tasmiṃyeva assame ahosi, taṃ sandhāyevamāha. <bold>Santharaṃ paññāpehī</bold>ti santharitabbaṃ santharāhīti attho. <bold>Santharaṃ paññāpetvā</bold>ti kappiyamañcake paccattharaṇaṃ paññāpetvā. <bold>Kāmānaṃ pariññaṃ paññāpetī</bold>ti ettha pariññā nāma samatikkamo, tasmā kāmānaṃ samatikkamaṃ paṭhamajjhānaṃ paññāpeti. <bold>Na rūpānaṃ pariñña</bold>nti rūpānaṃ samatikkamabhūtaṃ arūpāvacarasamāpattiṃ na paññāpeti. <bold>Na vedanānaṃ pariñña</bold>nti vedanānaṃ samatikkamaṃ nibbānaṃ na paññāpeti. <bold>Niṭṭhā</bold>ti gati nipphatti. <bold>Udāhu puthū</bold>ti udāhu nānā.</paragraph>
    <subhead line="13">5. Hatthakasuttavaṇṇanā</subhead>
    <paragraph line="14" number="128"> Pañcame <bold>abhikkantāya rattiyā</bold>ti ettha abhikkantasaddo khayasundarābhirūpaabbhanumodanādīsu dissati. Tattha ‘‘abhikkantā, bhante, ratti, nikkhanto paṭhamo yāmo, ciranisinno bhikkhusaṅgho, uddisatu, bhante, bhagavā bhikkhūnaṃ pātimokkha’’nti evamādīsu khaye dissati. ‘‘Ayaṃ imesaṃ catunnaṃ puggalānaṃ abhikkantataro ca paṇītataro cā’’ti evamādīsu (a. ni. 4.100) sundare.</paragraph>
    <gatha1 line="15">‘‘Ko me vandati pādāni, iddhiyā yasasā jalaṃ;</gatha1>
    <gathalast line="16">Abhikkantena vaṇṇena, sabbā obhāsayaṃ disā’’ti. (vi. va. 857) –</gathalast>
    <unindented line="17">Evamādīsu abhirūpe. ‘‘Abhikkantaṃ, bho gotamā’’ti evamādīsu (pārā. 15) abbhanumodane. Idha pana sundare. Tena <bold>abhikkantāya rattiyā</bold>ti iṭṭhāya kantāya manāpāya rattiyāti vuttaṃ hoti. <bold>Abhikkantavaṇṇā</bold>ti idha abhikkantasaddo abhirūpe, vaṇṇasaddo <pageBreak edition="Pali Text Society" number="2.0376" /> pana chavithutikulavaggakāraṇasaṇṭhānapamāṇarūpāyatanādīsu dissati. Tattha ‘‘suvaṇṇavaṇṇosi bhagavā’’ti <pageBreak edition="Vipassana Research Institut" number="2.0231" /><pageBreak edition="Myanmar" number="2.0239" /> evamādīsu (ma. ni. 2.399; su. ni. 553) chaviyaṃ. ‘‘Kadā saññūḷhā pana te gahapati samaṇassa gotamassa vaṇṇā’’ti evamādīsu (ma. ni. 2.77) thutiyaṃ. ‘‘Cattārome, bho gotama, vaṇṇā’’ti evamādīsu (dī. ni. 3.115) kulavagge. ‘‘Atha kena nu vaṇṇena, gandhatthenoti vuccatī’’ti evamādīsu (saṃ. ni. 1.234) kāraṇe. ‘‘Mahantaṃ hatthirājavaṇṇaṃ abhinimminitvā’’ti evamādīsu (saṃ. ni. 1.138) saṇṭhāne. ‘‘Tayo pattassa vaṇṇā’’ti evamādīsu (pārā. 602) pamāṇe. ‘‘Vaṇṇo gandho raso ojā’’ti evamādīsu rūpāyatane. So idha chaviyā daṭṭhabbo. Tena <bold>abhikkantavaṇṇā</bold>ti abhirūpacchavi, iṭṭhavaṇṇā manāpavaṇṇāti vuttaṃ hoti.</unindented>
    <paragraph line="18"><bold>Kevalakappa</bold>nti ettha <bold>kevala</bold>saddo anavasesayebhuyyābyāmissānatirekadaḷhatthavisaṃyogādianekattho. Tathā hissa ‘‘kevalaparipuṇṇaṃ parisuddhaṃ brahmacariya’’nti evamādīsu (pārā. 1) anavasesatā attho. ‘‘Kevalakappā ca aṅgamagadhā pahūtaṃ khādanīyaṃ bhojanīyaṃ ādāya upasaṅkamissantī’’ti evamādīsu (mahāva. 43) yebhuyyatā. ‘‘Kevalassa dukkhakkhandhassa samudayo hotī’’ti evamādīsu (vibha. 225) abyāmissatā. ‘‘Kevalaṃ saddhāmattakaṃ nūna ayamāyasmā’’ti evamādīsu (mahāva. 244) anatirekatā. ‘‘Āyasmato, bhante, anuruddhassa bāhiyo nāma saddhivihāriko kevalakappaṃ saṅghabhedāya ṭhito’’ti evamādīsu (a. ni. 4.243) daḷhatthatā. ‘‘Kevalī vusitavā uttamapurisoti vuccatī’’ti evamādīsu (saṃ. ni. 3.57) visaṃyogo. Idha <pageBreak edition="Pali Text Society" number="2.0377" /> pana anavasesatā atthoti adhippetā.</paragraph>
    <paragraph line="19"><bold>Kappa</bold>saddo panāyaṃ abhisaddahanavohārakālapaññattichedanavikappalesasamantabhāvādianekattho. Tathā hissa ‘‘okappaniyametaṃ bhoto gotamassa, yathā taṃ arahato sammāsambuddhassā’’ti evamādīsu (ma. ni. 1.387) abhisaddahanamattho. ‘‘Anujānāmi, bhikkhave, pañcahi samaṇakappehi phalaṃ paribhuñjitu’’nti evamādīsu (cūḷava. 250) vohāro. ‘‘Yena sudaṃ niccakappaṃ viharāmī’’ti evamādīsu (ma. ni. 1.387) kālo. ‘‘Iccāyasmā kappo’’ti evamādīsu (su. ni. 1098; cūḷani. kappamāṇavapucchā 117, kappamāṇavapucchāniddeso 61) paññatti <pageBreak edition="Myanmar" number="2.0240" />. ‘‘Alaṅkato kappitakesamassū’’ti evamādīsu (jā. 2.22.1368; vi. va. 1094) chedanaṃ. ‘‘Kappati dvaṅgulakappo’’ti evamādīsu (cūḷava. 446) vikappo. ‘‘Atthi kappo nipajjitu’’nti evamādīsu (a. ni. 8.80) leso. ‘‘Kevalakappaṃ veḷuvanaṃ <pageBreak edition="Vipassana Research Institut" number="2.0232" /> obhāsetvā’’ti evamādīsu (saṃ. ni. 1.94) samantabhāvo. Idha panassa samantabhāvo attho adhippeto. Tasmā <bold>kevalakappaṃ jetavana</bold>nti ettha anavasesaṃ samantato jetavananti attho.</paragraph>
    <paragraph line="20"><bold>Obhāsetvā</bold>ti ābhāya pharitvā. <bold>Vālukāyā</bold>ti saṇhāya vālukāya. <bold>Na saṇṭhātī</bold>ti na patiṭṭhāti. <bold>Oḷārika</bold>nti brahmadevatāya hi pathaviyaṃ patiṭṭhānakāle attabhāvo oḷāriko māpetuṃ vaṭṭati pathavī vā, tasmā evamāha. <bold>Dhammā</bold>ti iminā pubbe uggahitabuddhavacanaṃ dasseti. <bold>Nappavattino ahesu</bold>nti sajjhāyamūḷhakā vācā parihīnāyeva ahesuṃ. <bold>Appaṭivāno</bold>ti <pageBreak edition="Pali Text Society" number="2.0378" /> anivatto anukkaṇṭhito.</paragraph>
    <paragraph line="21"><bold>Dassanassā</bold>ti cakkhuviññāṇena dassanassa. <bold>Upaṭṭhānassā</bold>ti catūhi paccayehi upaṭṭhānassa. <bold>Adhisīla</bold>nti dasavidhaṃ sīlaṃ. Tañhi pañcasīlaṃ upādāya adhisīlanti vuccati. <bold>Avihaṃ gato</bold>ti avihabrahmaloke nibbattosmīti dasseti.</paragraph>
    <subhead line="22">6. Kaṭuviyasuttavaṇṇanā</subhead>
    <paragraph line="23" number="129"> Chaṭṭhe <bold>goyogapilakkhasmi</bold>nti gāvīnaṃ vikkayaṭṭhāne uṭṭhitapilakkhassa santike. <bold>Rittassāda</bold>nti jhānasukhābhāvena rittassādaṃ. <bold>Bāhirassāda</bold>nti kāmaguṇasukhavasena bāhirassādaṃ. <bold>Kaṭuviya</bold>nti ucchiṭṭhaṃ. <bold>Āmagandhenā</bold>ti kodhasaṅkhātena vissagandhena. <bold>Avassuta</bold>nti tintaṃ. <bold>Makkhikā</bold>ti kilesamakkhikā. <bold>Nānupatissantī</bold>ti uṭṭhāya na anubandhissanti. <bold>Nānvāssavissantī</bold>ti anubandhitvā na khādissanti. <bold>Saṃvegamāpādī</bold>ti sotāpanno jāto.</paragraph>
    <paragraph line="24"><bold>Kaṭuviyakato</bold>ti ucchiṭṭhakato. <bold>Ārakā hotī</bold>ti dūre hoti. <bold>Vighātasseva bhāgavā</bold>ti dukkhasseva bhāgī. <bold>Caretī</bold>ti carati gacchati. <bold>Dummedho</bold>ti duppañño. Imasmiṃ sutte vaṭṭameva kathitaṃ, gāthāsu vaṭṭavivaṭṭaṃ kathitanti. Sattame vaṭṭameva bhāsitaṃ.</paragraph>
    <subhead line="25">8. Dutiyaanuruddhasuttavaṇṇanā</subhead>
    <paragraph line="26" number="131"> Aṭṭhame <pageBreak edition="Vipassana Research Institut" number="2.0233" /><pageBreak edition="Myanmar" number="2.0241" /><bold>idaṃ te mānasmi</bold>nti ayaṃ te navavidhena vaḍḍhitamānoti attho. <bold>Idaṃ te uddhaccasmi</bold>nti idaṃ tava uddhaccaṃ cittassa uddhatabhāvo. <bold>Idaṃ</bold><pageBreak edition="Pali Text Society" number="2.0379" /><bold>te kukkuccasmi</bold>nti idaṃ tava kukkuccaṃ.</paragraph>
    <subhead line="27">9. Paṭicchannasuttavaṇṇanā</subhead>
    <paragraph line="28" number="132"> Navame <bold>āvahantī</bold>ti niyyanti. <bold>Paṭicchanno āvahatī</bold>ti paṭicchannova hutvā niyyāti. <bold>Vivaṭo virocatī</bold>ti ettha ekato ubhato attato sabbatthakatoti catubbidhā vivaṭatā veditabbā. Tattha <bold>ekato vivaṭaṃ</bold> nāma asādhāraṇasikkhāpadaṃ. <bold>Ubhato vivaṭaṃ</bold> nāma sādhāraṇasikkhāpadaṃ. <bold>Attato vivaṭaṃ</bold> nāma paṭiladdhadhammaguṇo. <bold>Sabbatthakavivaṭaṃ</bold> nāma tepiṭakaṃ buddhavacanaṃ.</paragraph>
    <subhead line="29">10. Lekhasuttavaṇṇanā</subhead>
    <paragraph line="30" number="133"> Dasame <bold>abhiṇha</bold>nti abhikkhaṇaṃ nirantaraṃ. <bold>Āgāḷhenā</bold>ti gāḷhena kakkhaḷena. <bold>Pharusenā</bold>ti pharusavacanena. Gāḷhaṃ katvā pharusaṃ katvā vuccamānopīti attho. <bold>Amanāpenā</bold>ti manaṃ anallīyantena avaḍḍhantena. <bold>Sandhiyatimevā</bold>ti ghaṭiyatiyeva. <bold>Saṃsandatimevā</bold>ti nirantarova hoti. <bold>Sammodatimevā</bold>ti ekībhāvameva gacchati. Sesaṃ sabbattha uttānamevāti.</paragraph>
    <centered line="31">Kusināravaggo tatiyo.</centered>
  </content>
</document>