<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att41.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(6) 1. punnabhisandavaggo.xml</archivePath>
    <baseFileName>(6) 1. punnabhisandavaggo</baseFileName>
    <titlePath>(6) 1. Puññābhisandavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(6) 1. Puññābhisandavaggo</chapter>
    <subhead line="2">1. Paṭhamapuññābhisandasuttavaṇṇanā</subhead>
    <paragraph line="3" number="51"> Dutiyassa <pageBreak edition="V" number="2.0301" /><pageBreak edition="M" number="2.0309" /> paṭhame <bold>puññābhisandā</bold>ti puññassa abhisandā, puññappattiyoti attho. <bold>Kusalābhisandā</bold>ti tasseva vevacanaṃ. Te <pageBreak edition="P" number="3.0093" /> panete sukhaṃ āharantīti <bold>sukhassāhārā</bold>. Suṭṭhu aggānaṃ rūpādīnaṃ dāyakāti <bold>sovaggikā</bold>. Sukho nesaṃ vipākoti <bold>sukhavipākā</bold>. Sagge upapatti saggo, saggāya saṃvattantīti <bold>saggasaṃvattanikā. Cīvaraṃ paribhuñjamāno</bold>ti cīvaratthāya vatthaṃ labhitvā sūcisuttādīnaṃ abhāvena taṃ nikkhipantopi karontopi pārupantopi jiṇṇakāle paccattharaṇaṃ karontopi paccattharitumpi asakkuṇeyyaṃ bhūmattharaṇaṃ karontopi bhūmattharaṇassa ananucchavikaṃ phāletvā pādapuñchanaṃ karontopi ‘‘paribhuñjamāno’’tveva vuccati. Yadā pana ‘‘pādapuñchanampi na sakkā ida’’nti sammajjitvā chaḍḍitaṃ hoti, tadā paribhuñjamāno nāma na hoti. <bold>Appamāṇaṃ cetosamādhi</bold>nti arahattaphalasamādhiṃ. <bold>Appamāṇo tassa puññābhisando</bold>ti iminā dāyakassa puññacetanāya appamāṇataṃ katheti. Tassa hi ‘‘khīṇāsavo me cīvaraṃ paribhuñjatī’’ti punappunaṃ anussaraṇavasena pavattā puññacetanā appamāṇā hoti. Taṃ sandhāyetaṃ vuttaṃ. <bold>Piṇḍapātā</bold>dīsu pana yo piṇḍapātaṃ paribhuñjitvā sattāhampi teneva yāpeti, aññaṃ na paribhuñjati, so sattāhampi taṃyeva piṇḍapātaṃ paribhuñjamāno nāma hoti. Ekasmiṃ pana senāsane rattiṭṭhānadivāṭṭhānādīsu caṅkamantopi yāva taṃ senāsanaṃ pahāya aññaṃ na gaṇhāti, tāva paribhuñjamāno nāma hoti. Ekena pana bhesajjena byādhimhi vūpasante yāva aññaṃ bhesajjaṃ na paribhuñjati, tāvadeva paribhuñjamāno nāma hoti.</paragraph>
    <paragraph line="4"><bold>Bahubherava</bold>nti <pageBreak edition="P" number="3.0094" /> bahūhi bheravārammaṇehi samannāgataṃ. <bold>Ratanavarāna</bold>nti sattannampi vararatanānaṃ. <bold>Ālaya</bold>nti nivāsaṭṭhānaṃ. <bold>Puthū savantī</bold>ti bahukā hutvā sandamānā. Sesamettha uttānameva.</paragraph>
    <subhead line="5">2. Dutiyapuññābhisandasuttavaṇṇanā</subhead>
    <paragraph line="6" number="52"> Dutiye <pageBreak edition="V" number="2.0302" /><pageBreak edition="M" number="2.0310" /><bold>ariyakantehī</bold>ti maggaphalasampayuttehi. Tāni hi ariyānaṃ kantāni honti piyāni manāpāni. Sesaṃ suttante tāva yaṃ vattabbaṃ siyā, taṃ visuddhimagge (visuddhi. 1.124 ādayo) vuttameva.</paragraph>
    <paragraph line="7">Gāthāsu pana <bold>saddhā</bold>ti sotāpannassa saddhā adhippetā. Sīlampi sotāpannassa sīlameva. <bold>Ujubhūtañca dassana</bold>nti kāyavaṅkādīnaṃ abhāvena khīṇāsavassa dassanaṃ ujubhūtadassanaṃ nāma. <bold>Āhū</bold>ti kathayanti. <bold>Pasāda</bold>nti buddhadhammasaṅghesu pasādaṃ. <bold>Dhammadassana</bold>nti catusaccadhammadassanaṃ.</paragraph>
    <subhead line="8">3. Paṭhamasaṃvāsasuttavaṇṇanā</subhead>
    <paragraph line="9" number="53"> Tatiye <bold>sambahulāpi kho gahapatī ca gahapatāniyo cā</bold>ti bahukā gahapatayo ca gahapatāniyo ca āvāhavivāhakaraṇatthāya gacchantā tameva maggaṃ paṭipannā honti. <bold>Saṃvāsā</bold>ti sahavāsā ekatovāsā. <bold>Chavo chavāyā</bold>ti guṇamaraṇena matattā chavo guṇamaraṇeneva matāya chavāya saddhiṃ. <bold>Deviyā saddhi</bold>nti guṇehi devibhūtāya saddhiṃ. <bold>Dussīlo</bold>ti nissīlo. <bold>Pāpadhammo</bold>ti lāmakadhammo. <bold>Akkosakaparibhāsako</bold>ti dasahi akkosavatthūhi akkosako, bhayaṃ dassetvā santajjanena paribhāsako. Evaṃ <pageBreak edition="P" number="3.0095" /> sabbattha attho veditabbo.</paragraph>
    <paragraph line="10"><bold>Kadariyā</bold>ti thaddhamaccharino. <bold>Jānipatayo</bold>ti jayampatikā. <bold>Vadaññū</bold>ti yācakānaṃ vacanassa atthaṃ jānanti. <bold>Saññatā</bold>ti sīlasaṃyamena samannāgatā. <bold>Dhammajīvino</bold>ti dhamme ṭhatvā jīvikaṃ kappentīti dhammajīvino. <bold>Atthāsaṃ pacurā hontī</bold>ti vaḍḍhisaṅkhātā atthā etesaṃ bahū honti. <bold>Phāsukaṃ upajāyatī</bold>ti aññamaññaṃ phāsuvihāro jāyati. <bold>Kāmakāmino</bold>ti kāme kāmayamānā.</paragraph>
    <subhead line="11">4. Dutiyasaṃvāsasuttavaṇṇanā</subhead>
    <paragraph line="12" number="54"> Catutthe kammapathavasena desanā pavattitā. Sesaṃ tādisameva. Imesu pana dvīsupi suttesu agārikapaṭipadā kathitā. Sotāpannasakadāgāmīnampi vaṭṭati.</paragraph>
    <subhead line="13">5-6. Samajīvīsuttadvayavaṇṇanā</subhead>
    <paragraph line="14" number="55-56"> Pañcame <pageBreak edition="V" number="2.0303" /><pageBreak edition="M" number="2.0311" /><bold>tenupasaṅkamī</bold>ti kimatthaṃ upasaṅkami? Anuggaṇhanatthaṃ. Tathāgato hi taṃ raṭṭhaṃ pāpuṇanto imesaṃyeva dvinnaṃ saṅgaṇhanatthāya pāpuṇāti. Nakulapitā kira pañca jātisatāni tathāgatassa pitā ahosi, pañca jātisatāni mahāpitā, pañca jātisatāni cūḷapitā. Nakulamātāpi pañca jātisatāni tathāgatassa mātā ahosi, pañca jātisatāni mahāmātā, pañca jātisatāni cūḷamātā. Te satthu diṭṭhakālato paṭṭhāya puttasinehaṃ paṭilabhitvā ‘‘hantāta, hantātā’’ti vacchakaṃ disvā vacchagiddhinī gāvī viya viravamānā upasaṅkamitvā paṭhamadassaneneva sotāpannā jātā. Nivesane <pageBreak edition="P" number="3.0096" /> pañcasatānaṃ bhikkhūnaṃ āsanāni sadā paññattāneva honti. Iti bhagavā tesaṃ anuggaṇhanatthāya upasaṅkami. <bold>Aticaritā</bold>ti atikkamitā. <bold>Abhisamparāyañcā</bold>ti paraloke ca. <bold>Samasaddhā</bold>ti saddhāya samā ekasadisā. <bold>Sīlā</bold>dīsupi eseva nayo. Chaṭṭhaṃ kevalaṃ bhikkhūnaṃ desitaṃ. Sesamettha tādisameva.</paragraph>
    <subhead line="15">7. Suppavāsāsuttavaṇṇanā</subhead>
    <paragraph line="16" number="57"> Sattame <bold>pajjanika</bold>nti tassa nigamassa nāmaṃ. <bold>Koliyāna</bold>nti kolarājakulānaṃ. <bold>Āyuṃ kho pana datvā</bold>ti āyudānaṃ datvā. <bold>Āyussa bhāginī hotī</bold>ti āyubhāgapaṭilābhinī hoti, āyuṃ vā bhajanikā hoti, āyuppaṭilābhinīti attho. Sesapadesupi eseva nayo.</paragraph>
    <paragraph line="17"><bold>Rasasā upeta</bold>nti rasena upetaṃ rasasampannaṃ. <bold>Ujjugatesū</bold>ti kāyavaṅkādirahitattā ujukameva gatesu khīṇāsavesu. <bold>Caraṇūpapannesū</bold>ti pañcadasahi caraṇadhammehi samannāgatesu. <bold>Mahaggatesū</bold>ti mahattaṃ gatesu. Khīṇāsavānaññevetaṃ nāmaṃ. <bold>Puññena puññaṃ saṃsandamānā</bold>ti puññena saddhiṃ puññaṃ ghaṭayamānā. <bold>Mahapphalā lokavidūna vaṇṇitā</bold>ti evarūpā dānasaṅkhātā dakkhiṇā tividhalokaṃ viditaṃ katvā ṭhitattā lokavidūnaṃ buddhānaṃ vaṇṇitā, buddhehi pasatthāti attho. <bold>Yaññamanussarantā</bold>ti <pageBreak edition="P" number="3.0097" /> yaññaṃ dānaṃ anussarantā. <bold>Vedajātā</bold>ti tuṭṭhijātā.</paragraph>
    <subhead line="18">8. Sudattasuttavaṇṇanā</subhead>
    <paragraph line="19" number="58"> Aṭṭhame <pageBreak edition="V" number="2.0304" /><pageBreak edition="M" number="2.0312" /><bold>saññatāna</bold>nti kāyavācāhi saṃyatānaṃ. <bold>Paradattabhojina</bold>nti parehi dinnameva bhuñjitvā yāpentānaṃ. <bold>Kālenā</bold>ti yuttappattakālena. <bold>Sakkacca dadātī</bold>ti sahatthā sakkāraṃ katvā dadāti. <bold>Cattāri ṭhānāni anuppavecchatī</bold>ti cattāri kāraṇāni anuppaveseti dadāti. <bold>Yasavā hotī</bold>ti mahāparivāro hoti. Navamaṃ kevalaṃ bhikkhūnaṃ kathitaṃ. Sesamettha tādisameva.</paragraph>
    <subhead line="20">10. Gihisāmīcisuttavaṇṇanā</subhead>
    <paragraph line="21" number="60"> Dasame <bold>gihisāmīcipaṭipada</bold>nti gihīnaṃ anucchavikaṃ paṭipattiṃ. <bold>Paccupaṭṭhito hotī</bold>ti atiharitvā dātukāmatāya patiupaṭṭhito hoti upagato, bhikkhusaṅghassa cīvaraṃ detīti attho.</paragraph>
    <paragraph line="22"><bold>Upaṭṭhitā</bold>ti upaṭṭhāyako. <bold>Tesaṃ divā ca ratto cā</bold>ti ye evaṃ catūhi paccayehi upaṭṭhahanti, tesaṃ divā ca rattiñca pariccāgavasena ca anussaraṇavasena ca sadā puññaṃ pavaḍḍhati. <bold>Saggañca kamatiṭṭhāna</bold>nti tādiso ca bhaddakaṃ kammaṃ katvā saggaṭṭhānaṃ upagacchati. Imesu catūsupi suttesu āgāriyapaṭipadā kathitā. Sotāpannasakadāgāmīnampi vaṭṭati.</paragraph>
    <centered line="23">Puññābhisandavaggo paṭhamo.</centered>
  </content>
</document>