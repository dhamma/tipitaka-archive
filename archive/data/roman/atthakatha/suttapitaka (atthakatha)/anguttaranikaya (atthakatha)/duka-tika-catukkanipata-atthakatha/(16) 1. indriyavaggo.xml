<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att51.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(16) 1. indriyavaggo.xml</archivePath>
<titlePath>(16) 1. Indriyavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">(16) 1. Indriyavaggo</chapter>
<subhead line="2">1. Indriyasuttādivaṇṇanā</subhead>
<paragraph line="3" number="151"> Catutthassa <pageBreak edition="V" number="2.0337" /><pageBreak edition="M" number="2.0340" /> paṭhame saddhādhurena indaṭṭhaṃ karotīti <bold>saddhindriyaṃ</bold>. Sesesupi eseva nayo. Dutiye assaddhiye akampanaṭṭhena <bold>saddhābalaṃ</bold>. Sesesupi eseva nayo. Tatiye <bold>anavajjabala</bold>nti niddosabalaṃ. <bold>Saṅgahabala</bold>nti saṅgaṇhitabbayuttakānaṃ saṅgaṇhanabalaṃ. Catutthapañcamāni uttānāneva.</paragraph>
<subhead line="4">6. Kappasuttavaṇṇanā</subhead>
<paragraph line="5" number="156"> Chaṭṭhe <bold>saṃvaṭṭatī</bold>ti ettha <bold>tayo saṃvaṭṭā</bold> āposaṃvaṭṭo, tejosaṃvaṭṭo, vāyosaṃvaṭṭoti. <bold>Tisso saṃvaṭṭasīmā</bold> ābhassarā, subhakiṇhā, vehapphalāti. Yadā kappo tejena saṃvaṭṭati, ābhassarato heṭṭhā agginā ḍayhati. Yadā āpena saṃvaṭṭati, subhakiṇhato heṭṭhā udakena vilīyati. Yadā vātena <pageBreak edition="P" number="3.0135" /> saṃvaṭṭati, vehapphalato heṭṭhā vātena viddhaṃsati. Vitthārato pana sadāpi ekaṃ buddhakkhettaṃ vinassati. Ayamettha saṅkhepo, vitthārakathā pana visuddhimagge (visuddhi. 2.403-404 ādayo) vuttanayeneva veditabbā.</paragraph>
<subhead line="6">7. Rogasuttavaṇṇanā</subhead>
<paragraph line="7" number="157"> Sattame <bold>vighātavā</bold>ti mahicchāpaccayena vighātena dukkhena samannāgato. <bold>Asantuṭṭho</bold>ti catūsu paccayesu tīhi santosehi asantuṭṭho. <bold>Anavaññappaṭilābhāyā</bold>ti parehi anavajānanassa paṭilābhatthāya. <bold>Lābhasakkārasilokappaṭilābhāyā</bold>ti susaṅkhatacatupaccayasaṅkhātassa lābhasakkārassa <pageBreak edition="V" number="2.0338" /> ceva vaṇṇabhaṇanasaṅkhātassa silokassa ca paṭilābhatthāya. <bold>Saṅkhāya kulāni upasaṅkamatī</bold>ti ‘‘iti maṃ ete jānissantī’’ti jānanatthāya kulāni upasaṅkamati. Sesapadesupi eseva nayo.</paragraph>
<subhead line="8">8. Parihānisuttavaṇṇanā</subhead>
<paragraph line="9" number="158"> Aṭṭhame <pageBreak edition="M" number="2.0341" /><bold>gambhīresū</bold>ti atthagambhīresu. <bold>Ṭhānāṭhānesū</bold>ti kāraṇākāraṇesu. <bold>Na kamatī</bold>ti nāvagāhati nappavattati. <bold>Paññācakkhū</bold>ti ettha uggahaparipucchāpaññāpi vaṭṭati, sammasanappaṭivedhapaññāpi vaṭṭatiyeva.</paragraph>
<subhead line="10">9. Bhikkhunīsuttavaṇṇanā</subhead>
<paragraph line="11" number="159"> Navame <bold>ehi tva</bold>nti there paṭibaddhacittā taṃ pahiṇituṃ evamāha. <bold>Sasīsaṃ pārupitvā</bold>ti saha sīsena kāyaṃ pārupitvā. <bold>Mañcake nipajjī</bold>ti vegena mañcakaṃ paññāpetvā tattha nipajji. <bold>Etadavocā</bold>ti <pageBreak edition="P" number="3.0136" /> tassākāraṃ sallakkhetvā lobhappahānatthāya saṇheneva asubhakathaṃ kathetuṃ etaṃ avoca. <bold>Āhārasambhūto</bold>ti āhārena sambhūto āhāraṃ nissāya vaḍḍhito. <bold>Āhāraṃ nissāya āhāraṃ pajahatī</bold>ti paccuppannaṃ kabaḷīkārāhāraṃ nissāya taṃ evaṃ yoniso sevamāno pubbakammasaṅkhātaṃ āhāraṃ pajahati. Paccuppannepi pana kabaḷīkārāhāre nikantitaṇhā pajahitabbā.</paragraph>
<paragraph line="12"><bold>Taṇhaṃ pajahatī</bold>ti idāni evaṃ pavattaṃ paccuppannataṇhaṃ nissāya vaṭṭamūlikaṃ pubbataṇhaṃ pajahati. Ayaṃ pana paccuppannataṇhā kusalā akusalāti? Akusalā. Sevitabbā na sevitabbāti? Sevitabbā. Paṭisandhiṃ ākaḍḍhati nākaḍḍhatīti? Nākaḍḍhati. Etissāpi pana paccuppannāya sevitabbataṇhāya nikanti pajahitabbāyeva. <bold>So hi nāma āyasmā āsavānaṃ khayā upasampajja viharissati, kimaṅgaṃ panāha</bold>nti ettha <bold>kimaṅgaṃ panā</bold>ti kāraṇaparivitakkanametaṃ. Idaṃ vuttaṃ hoti – so āyasmā arahattaphalaṃ sacchikatvā viharissati, ahaṃ kena kāraṇena na sacchikatvā viharissāmi. Sopi hi āyasmā sammāsambuddhasseva putto, ahampi sammāsambuddhasseva putto, mayhampetaṃ uppajjissatīti. <bold>Mānaṃ nissāyā</bold>ti idaṃ evaṃ uppannasevitabbamānaṃ <pageBreak edition="V" number="2.0339" /> nissāya. <bold>Mānaṃ</bold><pageBreak edition="P" number="3.0137" /><bold>pajahatī</bold>ti vaṭṭamūlakaṃ pubbamānaṃ pajahati. Yaṃ nissāya panesa taṃ pajahati, sopi taṇhā viya akusalo ceva sevitabbo ca, no ca paṭisandhiṃ ākaḍḍhati. Nikanti pana tasmimpi pajahitabbāva.</paragraph>
<paragraph line="13"><bold>Setughāto</bold><pageBreak edition="M" number="2.0342" /><bold>vutto bhagavatā</bold>ti padaghāto paccayaghāto buddhena bhagavatā kathito. Iti imehi catūhi aṅgehi there desanaṃ vinivaṭṭente tassā bhikkhuniyā theraṃ ārabbha uppanno chandarāgo apagañchi. Sāpi theraṃ khamāpetuṃ accayaṃ desesi, theropissā paṭiggaṇhi. Taṃ dassetuṃ <bold>atha kho sā bhikkhunī</bold>tiādi vuttaṃ.</paragraph>
<subhead line="14">10. Sugatavinayasuttavaṇṇanā</subhead>
<paragraph line="15" number="160"> Dasame <bold>duggahita</bold>nti uppaṭipāṭiyā gahitaṃ. <bold>Pariyāpuṇantī</bold>ti vaḷañjenti kathenti. <bold>Padabyañjanehī</bold>ti ettha padameva atthassa byañjanato byañjananti vuttaṃ. <bold>Dunnikkhittassā</bold>ti duṭṭhu nikkhittassa uppaṭipāṭiyā ṭhapitassa. <bold>Atthopi dunnayo hotī</bold>ti aṭṭhakathā nīharitvā kathetuṃ na sakkā hoti. <bold>Chinnamūlako</bold>ti mūlabhūtānaṃ bhikkhūnaṃ upacchinnattā chinnamūlako. <bold>Appaṭisaraṇo</bold>ti appatiṭṭho. <bold>Bāhulikā</bold>ti paccayabāhullāya paṭipannā. <bold>Sāthalikā</bold>ti tisso sikkhā sithilaggahaṇena gaṇhanakā. <bold>Okkamane</bold><pageBreak edition="P" number="3.0138" /><bold>pubbaṅgamā</bold>ti pañca nīvaraṇāni avagamanato okkamananti vuccanti, tattha pubbaṅgamāti attho. <bold>Paviveke</bold>ti tividhe viveke. <bold>Nikkhittadhurā</bold>ti nibbīriyā. Iminā nayena pana sabbattha attho veditabbo.</paragraph>
<centered line="16">Indriyavaggo paṭhamo.</centered>
</body>
</document>