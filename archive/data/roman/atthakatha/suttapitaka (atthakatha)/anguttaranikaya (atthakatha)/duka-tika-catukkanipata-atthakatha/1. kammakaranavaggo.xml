<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att0.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/1. kammakaranavaggo.xml</archivePath>
<title>1. Kammakāraṇavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<centered line="1">Namo tassa bhagavato arahato sammāsambuddhassa</centered>
<nikaya line="2">Aṅguttaranikāye</nikaya>
<book line="3">Dukanipāta-aṭṭhakathā</book>
<title line="4">1. Paṭhamapaṇṇāsakaṃ</title>
<chapter line="5">1. Kammakāraṇavaggo</chapter>
<subhead line="6">1. Vajjasuttavaṇṇanā</subhead>
<paragraph line="7" number="1">Dukanipātassa <pageBreak edition="V" number="2.0001" /><pageBreak edition="M" number="2.0001" /><pageBreak edition="P" number="2.0088" />paṭhame <bold>vajjānī</bold>ti dosā aparādhā. <bold>Diṭṭhadhammika</bold>nti diṭṭheva dhamme imasmiṃyeva attabhāve uppannaphalaṃ. <bold>Samparāyika</bold>nti samparāye anāgate attabhāve uppannaphalaṃ. <bold>Āgucāri</bold>nti pāpakāriṃ aparādhakārakaṃ. <bold>Rājāno gahetvā vividhā kammakāraṇā kārente</bold>ti coraṃ gahetvā vividhā kammakāraṇā rājapurisā karonti, rājāno pana tā kārenti nāma. Taṃ coraṃ evaṃ <pageBreak edition="V" number="2.0002" />kammakāraṇā kāriyamānaṃ esa passati. Tena vuttaṃ – ‘‘passati coraṃ āgucāriṃ rājāno gahetvā vividhā kammakāraṇā kārente’’ti. <bold>Addhadaṇḍakehī</bold>ti muggarehi, pahārasādhanatthaṃ vā catuhatthadaṇḍaṃ dvedhā chetvā gahitadaṇḍakehi. <bold>Bilaṅgathālika</bold>nti kañjiyaukkhalikakammakāraṇaṃ. Taṃ karontā sīsakaṭāhaṃ uppāṭetvā tattaṃ ayoguḷaṃ saṇḍāsena gahetvā tattha pakkhipanti, tena matthaluṅgaṃ pakkuthitvā <pageBreak edition="M" number="2.0002" />uttarati. <bold>Saṅkhamuṇḍika</bold>nti saṅkhamuṇḍakammakāraṇaṃ. Taṃ karontā uttaroṭṭhaubhatokaṇṇacūḷikagalavāṭakaparicchedena <pageBreak edition="P" number="2.0089" />cammaṃ chinditvā sabbakese ekato gaṇṭhiṃ katvā daṇḍakena veṭhetvā uppāṭenti, saha kesehi cammaṃ uṭṭhahati. Tato sīsakaṭāhaṃ thūlasakkharāhi ghaṃsitvā dhovantā saṅkhavaṇṇaṃ karonti. <bold>Rāhumukha</bold>nti rāhumukhakammakāraṇaṃ. Taṃ karontā saṅkunā mukhaṃ vivaritvā antomukhe dīpaṃ jālenti, kaṇṇacūḷikāhi vā paṭṭhāya mukhaṃ nikhādanena khananti, lohitaṃ paggharitvā mukhaṃ pūreti.</paragraph>
<paragraph line="8"><bold>Jotimālika</bold>nti sakalasarīraṃ telapilotikāya veṭhetvā ālimpenti. <bold>Hatthapajjotika</bold>nti hatthe telapilotikāya veṭhetvā dīpaṃ viya pajjālenti. <bold>Erakavattika</bold>nti erakavattakammakāraṇaṃ. Taṃ karontā heṭṭhāgīvato paṭṭhāya cammavaṭṭe kantitvā gopphake ṭhapenti, atha naṃ yottehi bandhitvā kaḍḍhanti. So attano cammavaṭṭe akkamitvā akkamitvā patati. <bold>Cīrakavāsika</bold>nti cīrakavāsikakammakāraṇaṃ. Taṃ karontā tatheva cammavaṭṭe kantitvā kaṭiyaṃ ṭhapenti, kaṭito paṭṭhāya kantitvā gopphakesu ṭhapenti, uparimehi heṭṭhimasarīraṃ cīrakanivāsananivatthaṃ viya hoti. <bold>Eṇeyyaka</bold>nti eṇeyyakakammakāraṇaṃ. Taṃ karontā ubhosu kapparesu ca ubhosu jāṇukesu ca ayavalayāni datvā ayasūlāni koṭṭenti. So catūhi ayasūlehi bhūmiyaṃ patiṭṭhahati. Atha naṃ parivāretvā aggiṃ karonti. ‘‘Eṇeyyako jotipariggaho yathā’’ti āgataṭṭhānepi idameva vuttaṃ. Taṃ kālena kālaṃ sūlāni apanetvā catūhi aṭṭhikoṭīhiyeva ṭhapenti. Evarūpā kammakāraṇā nāma natthi.</paragraph>
<paragraph line="9"><bold>Baḷisamaṃsika</bold>nti <pageBreak edition="P" number="2.0090" />ubhatomukhehi baḷisehi paharitvā cammamaṃsanhārūni uppāṭenti. <bold>Kahāpaṇika</bold>nti sakalasarīraṃ tiṇhāhi vāsīhi koṭito paṭṭhāya kahāpaṇamattaṃ, kahāpaṇamattaṃ pātentā koṭṭenti. <bold>Khārāpatacchika</bold>nti sarīraṃ tattha tattha āvudhehi paharitvā kocchehi khāraṃ ghaṃsanti, cammamaṃsanhārūni paggharitvā aṭṭhikasaṅkhalikāva tiṭṭhati. <bold>Palighaparivattika</bold>nti ekena passena nipajjāpetvā kaṇṇacchiddena ayasūlaṃ koṭṭetvā pathaviyā ekābaddhaṃ karonti. Atha naṃ pāde <pageBreak edition="V" number="2.0003" />gahetvā āviñchanti. <bold>Palālapīṭhaka</bold>nti cheko <pageBreak edition="M" number="2.0003" />kāraṇiko chavicammaṃ acchinditvā nisadapotehi aṭṭhīni bhinditvā kesesu gahetvā ukkhipati, maṃsarāsiyeva hoti. Atha naṃ keseheva pariyonandhitvā gaṇhanti, palālavaṭṭiṃ viya katvā puna veṭhenti. <bold>Sunakhehipī</bold>ti katipayāni divasāni āhāraṃ adatvā chātakasunakhehi khādāpenti. Te muhuttena aṭṭhikasaṅkhalikameva karonti. <bold>Sūle uttāsente</bold>ti sūle āropente.</paragraph>
<paragraph line="10"><bold>Na paresaṃ pābhataṃ vilumpanto caratī</bold>ti paresaṃ santakaṃ bhaṇḍaṃ parammukhaṃ ābhataṃ antamaso antaravīthiyaṃ patitaṃ sahassabhaṇḍikampi disvā ‘‘iminā jīvissāmī’’ti vilumpanto na vicarati, ko iminā atthoti piṭṭhipādena vā pavaṭṭetvā gacchati.</paragraph>
<paragraph line="11"><bold>Pāpako</bold>ti <pageBreak edition="P" number="2.0091" />lāmako. <bold>Dukkho</bold>ti aniṭṭho. <bold>Kiñca ta</bold>nti kiṃ nāma taṃ kāraṇaṃ bhaveyya. <bold>Yāha</bold>nti yena ahaṃ. <bold>Kāyaduccarita</bold>nti pāṇātipātādi tividhaṃ akusalaṃ kāyakammaṃ. <bold>Kāyasucarita</bold>nti tassa paṭipakkhabhūtaṃ tividhaṃ kusalakammaṃ. <bold>Vacīduccarita</bold>nti musāvādādi catubbidhaṃ akusalaṃ vacīkammaṃ. <bold>Vacīsucarita</bold>nti tassa paṭipakkhabhūtaṃ catubbidhaṃ kusalakammaṃ. <bold>Manoduccarita</bold>nti abhijjhādi tividhaṃ akusalakammaṃ. <bold>Manosucarita</bold>nti tassa paṭipakkhabhūtaṃ tividhaṃ kusalakammaṃ. <bold>Suddhaṃ attānaṃ pariharatī</bold>ti ettha duvidhā suddhi – pariyāyato ca nippariyāyato ca. Saraṇagamanena hi pariyāyena suddhaṃ attānaṃ pariharati nāma. Tathā pañcahi sīlehi, dasahi sīlehi – catupārisuddhisīlena, paṭhamajjhānena…pe… nevasaññānāsaññāyatanena, sotāpattimaggena, sotāpattiphalena…pe… arahattamaggena pariyāyena suddhaṃ attānaṃ pariharati nāma. Arahattaphale patiṭṭhito pana khīṇāsavo chinnamūlake pañcakkhandhe nhāpentopi khādāpentopi bhuñjāpentopi nisīdāpentopi nipajjāpentopi nippariyāyeneva suddhaṃ nimmalaṃ attānaṃ pariharati paṭijaggatīti veditabbo.</paragraph>
<paragraph line="12"><bold>Tasmā</bold>ti yasmā imāni dve vajjāneva, no na vajjāni, tasmā. <bold>Vajjabhīruno</bold>ti vajjabhīrukā. <bold>Vajjabhayadassāvino</bold>ti vajjāni bhayato dassanasīlā. <bold>Etaṃ pāṭikaṅkha</bold>nti etaṃ icchitabbaṃ, etaṃ avassaṃbhāvīti attho. <bold>Ya</bold>nti nipātamattaṃ, kāraṇavacanaṃ vā yena kāraṇena parimuccissati sabbavajjehi <pageBreak edition="M" number="2.0004" />. Kena pana kāraṇena parimuccissatīti? Catutthamaggena ceva catutthaphalena ca. Maggena <pageBreak edition="P" number="2.0092" />hi parimuccati nāma, phalaṃ patto parimutto nāma hotīti. Kiṃ pana <pageBreak edition="V" number="2.0004" />khīṇāsavassa akusalaṃ na vipaccatīti? Vipaccati, taṃ pana khīṇāsavabhāvato pubbe kataṃ. Tañca kho imasmiṃyeva attabhāve, samparāye panassa kammaphalaṃ nāma natthīti. Paṭhamaṃ.</paragraph>
<subhead line="13">2. Padhānasuttavaṇṇanā</subhead>
<paragraph line="14" number="2">Dutiye <bold>padhānānī</bold>ti vīriyāni. Vīriyañhi padahitabbato padhānabhāvakaraṇato vā padhānanti vuccati. <bold>Durabhisambhavānī</bold>ti dussahāni duppūriyāni, dukkarānīti attho. <bold>Agāraṃ ajjhāvasata</bold>nti agāre vasantānaṃ. <bold>Cīvarapiṇḍapātasenāsanagilānapaccayabhesajjaparikkhārānuppadānatthaṃ padhāna</bold>nti etesaṃ cīvarādīnaṃ catunnaṃ paccayānaṃ anuppadānatthāya padhānaṃ nāma durabhisambhavanti dasseti. Caturatanikampi hi pilotikaṃ, pasatataṇḍulamattaṃ vā bhattaṃ, caturatanikaṃ vā paṇṇasālaṃ, telasappinavanītādīsu vā appamattakampi bhesajjaṃ paresaṃ dethāti vattumpi nīharitvā dātumpi dukkaraṃ ubhatobyūḷhasaṅgāmappavesanasadisaṃ. Tenāha bhagavā –</paragraph>
<gatha1 line="15">‘‘Dānañca yuddhañca samānamāhu,</gatha1>
<gatha2 line="16">Appāpi santā bahuke jinanti;</gatha2>
<gatha3 line="17">Appampi ce saddahāno dadāti,</gatha3>
<gathalast line="18">Teneva so hoti sukhī paratthā’’ti. (jā. 1.8.72; saṃ. ni. 1.33);</gathalast>
<paragraph line="19"><bold>Agārasmā anagāriyaṃ pabbajitāna</bold>nti gehato nikkhamitvā agārassa gharāvāsassa hitāvahehi kasigorakkhādīhi virahitaṃ anagāriyaṃ pabbajjaṃ upagatānaṃ. <bold>Sabbūpadhipaṭinissaggatthāya padhāna</bold>nti sabbesaṃ khandhūpadhikilesūpadhiabhisaṅkhārūpadhisaṅkhātānaṃ upadhīnaṃ paṭinissaggasaṅkhātassa nibbānassa atthāya vipassanāya ceva maggena ca sahajātavīriyaṃ. <bold>Tasmā</bold>ti <pageBreak edition="P" number="2.0093" />yasmā imāni dve padhānāni durabhisambhavāni, tasmā. Dutiyaṃ.</paragraph>
<subhead line="20">3. Tapanīyasuttavaṇṇanā</subhead>
<paragraph line="21" number="3">Tatiye <pageBreak edition="M" number="2.0005" /><bold>tapanīyā</bold>ti idha ceva samparāye ca tapantīti tapanīyā. <bold>Tappatī</bold>ti cittasantāpena <pageBreak edition="V" number="2.0005" />tappati anusocati kāyaduccaritaṃ katvā nandayakkho viya nandamāṇavo viya nandagoghātako viya devadatto viya dvebhātikā viya ca. Te kira gāvaṃ vadhitvā maṃsaṃ dve koṭṭhāse akaṃsu. Tato kaniṭṭho jeṭṭhakaṃ āha – ‘‘mayhaṃ dārakā bahū, imāni me antāni dehī’’ti. Atha naṃ so ‘‘sabbaṃ maṃsaṃ dvedhā vibhattaṃ, puna kiṃ maggasī’’ti paharitvā jīvitakkhayaṃ pāpesi. Nivattitvā ca naṃ olokento mataṃ disvā ‘‘bhāriyaṃ me kammaṃ kata’’nti cittaṃ uppādesi. Athassa balavasoko uppajji. So ṭhitaṭṭhānepi nisinnaṭṭhānepi tadeva kammaṃ āvajjeti, cittassādaṃ na labhati. Asitapītakhāyitasāyitampissa sarīre ojaṃ na pharati, aṭṭhicammamattameva ahosi. Atha naṃ eko thero disvā – ‘‘upāsaka, tvaṃ pahūtaannapāno, aṭṭhicammamattameva te avasiṭṭhaṃ, atthi nu kho te kiñci tapanīyakamma’’nti? So ‘‘āma, bhante’’ti sabbaṃ ārocesi. Atha naṃ thero ‘‘bhāriyaṃ te upāsaka kammaṃ kataṃ, anaparādhaṭṭhāne aparaddha’’nti āha. So teneva kammena kālaṃ katvā niraye nibbatto. Vacīduccaritena suppabuddhasakkakokālikaciñcamāṇavikādayo viya tappati. Sesamettha catutthe ca uttānatthameva. Tatiyaṃ.</paragraph>
<subhead line="22">5. Upaññātasuttavaṇṇanā</subhead>
<paragraph line="23" number="5">Pañcame <bold>dvinnāha</bold>nti dvinnaṃ ahaṃ. <bold>Upaññāsi</bold>nti upagantvā guṇaṃ aññāsiṃ, jāniṃ paṭivijjhinti attho. Idāni te dhamme dassento <bold>yā ca asantuṭṭhitā</bold>tiādimāha. Imañhi <pageBreak edition="P" number="2.0094" />dhammadvayaṃ nissāya satthā sabbaññutaṃ patto, tasmā tassānubhāvaṃ dassento evamāha. Tattha <bold>asantuṭṭhitā kusalesu dhammesū</bold>ti iminā imaṃ dīpeti – ‘‘ahaṃ jhānamattakena vā obhāsanimittamattakena vā asantuṭṭho hutvā arahattamaggameva uppādesiṃ. Yāva so na uppajji, na tāvāhaṃ santuṭṭho ahosiṃ. Padhānasmiṃ ca anukkaṇṭhito hutvā anosakkanāya ṭhatvāyeva padhānakiriyaṃ akāsi’’nti imamatthaṃ dassento <bold>yā ca appaṭivānitā</bold>tiādimāha. Tattha <bold>appaṭivānitā</bold>ti appaṭikkamanā anosakkanā. <bold>Appaṭivānī sudāhaṃ</bold><pageBreak edition="M" number="2.0006" />, <bold>bhikkhave, padahāmī</bold>ti ettha <bold>suda</bold>nti nipātamattaṃ. Ahaṃ, bhikkhave, anosakkanāyaṃ ṭhito bodhisattakāle sabbaññutaṃ patthento padhānamakāsinti ayamettha attho.</paragraph>
<paragraph line="24">Idāni yathā tena taṃ padhānaṃ kataṃ, taṃ dassento <bold>kāmaṃ taco cā</bold>tiādimāha. Tattha <bold>pattabba</bold>nti <pageBreak edition="V" number="2.0006" />iminā pattabbaṃ guṇajātaṃ dasseti. <bold>Purisathāmenā</bold>tiādinā purisassa ñāṇathāmo ñāṇavīriyaṃ ñāṇaparakkamo ca kathito. <bold>Saṇṭhāna</bold>nti ṭhapanā appavattanā osakkanā, paṭippassaddhīti attho. Ettāvatā tena caturaṅgasamannāgataṃ vīriyādhiṭṭhānaṃ nāma kathitaṃ. Ettha hi kāmaṃ taco cāti ekaṃ aṅgaṃ, nhāru cāti ekaṃ, aṭṭhi cāti ekaṃ, maṃsalohitanti ekaṃ, imāni cattāri aṅgāni. <bold>Purisathāmenā</bold>tiādīni adhimattavīriyādhivacanāni. Iti purimehi catūhi aṅgehi samannāgatena hutvā evaṃ adhiṭṭhitaṃ vīriyaṃ caturaṅgasamannāgataṃ vīriyādhiṭṭhānaṃ nāmāti veditabbaṃ. Ettāvatā <pageBreak edition="P" number="2.0095" />tena bodhipallaṅke attano āgamanīyapaṭipadā kathitā.</paragraph>
<paragraph line="25">Idāni tāya paṭipadāya paṭiladdhaguṇaṃ kathetuṃ <bold>tassa mayhaṃ, bhikkhave</bold>tiādimāha. Tattha <bold>appamādādhigatā</bold>ti satiavippavāsasaṅkhātena appamādena adhigatā, na suttappamattena laddhā. <bold>Sambodhī</bold>ti catumaggañāṇañceva sabbaññutaññāṇañca. Na hi sakkā etaṃ suttappamattena adhigantunti. Tenāha – ‘‘appamādādhigatā sambodhī’’ti. <bold>Anuttaro yogakkhemo</bold>ti na kevalaṃ bodhiyeva, arahattaphalanibbānasaṅkhāto anuttaro yogakkhemopi appamādādhigatova.</paragraph>
<paragraph line="26">Idāni attanā paṭiladdhaguṇesu bhikkhusaṅghaṃ samādapento <bold>tumhe cepi bhikkhave</bold>tiādimāha. Tattha <bold>yassatthāyā</bold>ti yassa atthāya, yaṃ upasampajja viharitukāmā hutvāti attho. <bold>Tadanuttara</bold>nti taṃ anuttaraṃ. <bold>Brahmacariyapariyosāna</bold>nti maggabrahmacariyassa pariyosānabhūtaṃ ariyaphalaṃ. <bold>Abhiññā sacchikatvā</bold>ti abhiññāya uttamapaññāya paccakkhaṃ katvā. <bold>Upasampajja viharissathā</bold>ti paṭilabhitvā pāpuṇitvā viharissatha. <bold>Tasmā</bold>ti yasmā appaṭivānapadhānaṃ nāmetaṃ bahūpakāraṃ uttamatthasādhakaṃ, tasmā. Pañcamaṃ.</paragraph>
<subhead line="27">6. Saṃyojanasuttavaṇṇanā</subhead>
<paragraph line="28" number="6">Chaṭṭhe <pageBreak edition="M" number="2.0007" /><bold>saṃyojaniyesu dhammesū</bold>ti dasannaṃ saṃyojanānaṃ paccayabhūtesu tebhūmakadhammesu. <bold>Assādānupassitā</bold>ti assādato passitā passanabhāvoti attho. <bold>Nibbidānupassitā</bold>ti nibbidāvasena ukkaṇṭhanavasena passanabhāvo. <bold>Jātiyā</bold>ti khandhanibbattito. <bold>Jarāyā</bold>ti khandhaparipākato. <bold>Maraṇenā</bold>ti khandhabhedato. <bold>Sokehī</bold>ti antonijjhāyanalakkhaṇehi sokehi. <bold>Paridevehī</bold>ti <pageBreak edition="V" number="2.0007" /><pageBreak edition="P" number="2.0096" />tannissitalālappitalakkhaṇehi paridevehi. <bold>Dukkhehī</bold>ti kāyapaṭipīḷanadukkhehi. <bold>Domanassehī</bold>ti manovighātadomanassehi. <bold>Upāyāsehī</bold>ti adhimattāyāsalakkhaṇaupāyāsehi. <bold>Dukkhasmā</bold>ti sakalavaṭṭadukkhato. <bold>Pajahatī</bold>ti maggena pajahati. <bold>Pahāyā</bold>ti ettha pana phalakkhaṇo kathito. Imasmiṃ sutte vaṭṭavivaṭṭaṃ kathitaṃ. Chaṭṭhaṃ.</paragraph>
<subhead line="29">7. Kaṇhasuttavaṇṇanā</subhead>
<paragraph line="30" number="7">Sattame <bold>kaṇhā</bold>ti na kāḷavaṇṇatāya kaṇhā, kaṇhatāya pana upanentīti nipphattikāḷatāya kaṇhā. Sarasenāpi vā sabbākusaladhammā kaṇhā eva. Na hi tesaṃ uppattiyā cittaṃ pabhassaraṃ hoti. <bold>Ahirika</bold>nti ahirikabhāvo. <bold>Anottappa</bold>nti anottāpibhāvo. Sattamaṃ.</paragraph>
<subhead line="31">8. Sukkasuttavaṇṇanā</subhead>
<paragraph line="32" number="8">Aṭṭhame <bold>sukkā</bold>ti na vaṇṇasukkatāya sukkā, sukkatāya pana upanentīti nipphattisukkatāya sukkā. Sarasenāpi vā sabbakusaladhammā sukkā eva. Tesaṃ hi uppattiyā cittaṃ pabhassaraṃ hoti. <bold>Hirī ca ottappañcā</bold>ti ettha pāpato jigucchanalakkhaṇā hirī, bhāyanalakkhaṇaṃ ottappaṃ. Yaṃ panettha vitthārato vattabbaṃ siyā, taṃ visuddhimagge vuttameva. Aṭṭhamaṃ.</paragraph>
<subhead line="33">9. Cariyasuttavaṇṇanā</subhead>
<paragraph line="34" number="9">Navame <bold>lokaṃ pālentī</bold>ti lokaṃ sandhārenti ṭhapenti rakkhanti. <bold>Nayidha paññāyetha mātā</bold>ti imasmiṃ loke janikā mātā ‘‘ayaṃ me mātā’’ti <pageBreak edition="M" number="2.0008" />garucittīkāravasena na paññāyetha. Sesapadesupi eseva nayo. <bold>Sambheda</bold>nti saṅkaraṃ mariyādabhedaṃ vā. <bold>Yathā ajeḷakā</bold>tiādīsu ete hi sattā ‘‘ayaṃ me mātā’’ti vā ‘‘mātucchā’’ti vā garucittīkāravasena na jānanti. Yaṃ vatthuṃ <pageBreak edition="P" number="2.0097" />nissāya uppannā, tattheva vippaṭipajjanti. Tasmā upamaṃ āharanto ‘‘yathā ajeḷakā’’tiādimāha. Navamaṃ.</paragraph>
<subhead line="35">10. Vassūpanāyikasuttavaṇṇanā</subhead>
<paragraph line="36" number="10">Dasamaṃ <pageBreak edition="V" number="2.0008" />aṭṭhuppattiyaṃ vuttaṃ. Kataraaṭṭhuppattiyaṃ? Manussānaṃ ujjhāyane. Bhagavatā hi paṭhamabodhiyaṃ vīsati vassāni vassūpanāyikā appaññattā ahosi. Bhikkhū anibaddhavāsā vassepi utuvassepi yathāsukhaṃ vicariṃsu. Te disvā manussā ‘‘kathañhi nāma samaṇā sakyaputtiyā hemantampi gimhampi vassampi cārikaṃ carissanti haritāni tiṇāni sammaddantā ekindriyaṃ jīvaṃ viheṭhentā bahū khuddake pāṇe saṅghātaṃ āpādentā. Ime hi nāma aññatitthiyā durakkhātadhammā vassāvāsaṃ allīyissanti saṃkasāyissanti, ime nāma sakuṇā rukkhaggesu kulāvakāni katvā vassāvāsaṃ allīyissanti saṃkasāyissantī’’tiādīni vatvā ujjhāyiṃsu. Tamatthaṃ bhikkhū bhagavato ārocesuṃ. Bhagavā taṃ aṭṭhuppattiṃ katvā imaṃ suttaṃ desento paṭhamaṃ tāva ‘‘anujānāmi, bhikkhave, vassaṃ upagantu’’nti (mahāva. 184) ettakamevāha. Atha bhikkhūnaṃ ‘‘kadā nu kho vassaṃ upagantabba’’nti uppannaṃ vitakkaṃ sutvā ‘‘anujānāmi, bhikkhave, vassāne vassaṃ upagantu’’nti āha. Atha kho bhikkhūnaṃ etadahosi – ‘‘kati nu kho vassūpanāyikā’’ti. Bhagavato etamatthaṃ ārocesuṃ. Taṃ sutvā sakalampi idaṃ suttaṃ desento <bold>dvemā, bhikkhave</bold>tiādimāha. Tattha <bold>vassūpanāyikā</bold>ti vassūpagamanāni. <bold>Purimikā</bold>ti aparajjugatāya āsāḷhiyā upagantabbā purimakattikapuṇṇamipariyosānā paṭhamā temāsī. <bold>Pacchimikā</bold>ti māsagatāya āsāḷhiyā upagantabbā pacchimakattikapariyosānā pacchimā temāsīti. Dasamaṃ.</paragraph>
<centered line="37">Kammakāraṇavaggo paṭhamo.</centered>
</body>
</document>