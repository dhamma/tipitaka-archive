<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att32.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(14) 4. yodhajivavaggo.xml</archivePath>
<title>(14) 4. Yodhājīvavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(14) 4. Yodhājīvavaggo</chapter>
<subhead line="2">1. Yodhājīvasuttavaṇṇanā</subhead>
<paragraph line="3" number="134">Catutthassa <pageBreak edition="V" number="2.0234" />paṭhame yuddhaṃ upajīvatīti <bold>yodhājīvo. Rājāraho</bold>ti rañño anucchaviko. <bold>Rājabhoggo</bold>ti rañño upabhogaparibhogo. <bold>Aṅganteva saṅkhyaṃ gacchatī</bold>ti hattho viya pādo viya ca avassaṃ icchitabbattā aṅganti saṅkhyaṃ gacchati. <bold>Dūre pātī hotī</bold>ti udake usabhamattaṃ <pageBreak edition="M" number="2.0242" />, thale aṭṭhusabhamattaṃ, tato vā uttarinti dūre kaṇḍaṃ pāteti. Duṭṭhagāmaṇiabhayassa hi yodhājīvo navausabhamattaṃ kaṇḍaṃ pātesi, pacchimabhave bodhisatto yojanappamāṇaṃ. <bold>Akkhaṇavedhī</bold>ti <pageBreak edition="P" number="2.0380" />avirādhitavedhī, akkhaṇaṃ vā vijju vijjantarikāya vijjhituṃ samatthoti attho. <bold>Mahato kāyassa padāletā</bold>ti ekatobaddhaṃ phalakasatampi mahiṃsacammasatampi aṅguṭṭhapamāṇabahalaṃ lohapaṭṭampi caturaṅgulabahalaṃ asanapadarampi vidatthibahalaṃ udumbarapadarampi dīghantena vālikasakaṭampi vinivijjhituṃ samatthoti attho. <bold>Yaṃkiñci rūpa</bold>ntiādi visuddhimagge vitthāritameva. <bold>Netaṃ mamā</bold>tiādi taṇhāmānadiṭṭhipaṭikkhepavasena vuttaṃ. <bold>Sammappaññāya passatī</bold>ti sammā hetunā kāraṇena sahavipassanāya maggapaññāya passati. <bold>Padāletī</bold>ti arahattamaggena padāleti.</paragraph>
<subhead line="4">2. Parisāsuttavaṇṇanā</subhead>
<paragraph line="5" number="135">Dutiye <bold>ukkācitavinītā</bold>ti appaṭipucchitvā vinītā dubbinītaparisā. <bold>Paṭipucchāvinītā</bold>ti pucchitvā vinītā suvinītaparisā. <bold>Yāvatāvinītā</bold>ti pamāṇavasena vinītā, pamāṇaṃ ñatvā vinītaparisāti attho. ‘‘Yāvatajjhā’’ti pāḷiyā pana yāva ajjhāsayāti attho, ajjhāsayaṃ ñatvā vinītaparisāti vuttaṃ hoti. Tatiyaṃ uttānameva.</paragraph>
<subhead line="6">4. Uppādāsuttavaṇṇanā</subhead>
<paragraph line="7" number="137">Catutthe <pageBreak edition="V" number="2.0235" /><bold>dhammaṭṭhitatā</bold>ti sabhāvaṭṭhitatā. <bold>Dhammaniyāmatā</bold>ti sabhāvaniyāmatā. <bold>Sabbe saṅkhārā</bold>ti catubhūmakasaṅkhārā. <bold>Aniccā</bold>ti hutvā abhāvaṭṭhena aniccā. <bold>Dukkhā</bold>ti sampaṭipīḷanaṭṭhena dukkhā. <bold>Anattā</bold>ti avasavattanaṭṭhena anattā. Iti imasmiṃ sutte tīṇi lakkhaṇāni missakāni kathitāni.</paragraph>
<subhead line="8">5. Kesakambalasuttavaṇṇanā</subhead>
<paragraph line="9" number="138">Pañcame <bold>tantāvutānaṃ vatthāna</bold>nti paccatte sāmivacanaṃ, tantehi vāyitavatthānīti attho. <bold>Kesakambalo</bold>ti <pageBreak edition="P" number="2.0381" />manussakesehi vāyitakambalo <pageBreak edition="M" number="2.0243" />. <bold>Puthusamaṇabrāhmaṇavādāna</bold>nti idampi paccatte sāmivacanaṃ. <bold>Paṭikiṭṭho</bold>ti pacchimako lāmako. <bold>Moghapuriso</bold>ti tucchapuriso. <bold>Paṭibāhatī</bold>ti paṭisedheti. <bold>Khippaṃ uḍḍeyyā</bold>ti kuminaṃ oḍḍeyya. Chaṭṭhasattamāni uttānatthāneva.</paragraph>
<subhead line="10">8. Assakhaḷuṅkasuttavaṇṇanā</subhead>
<paragraph line="11" number="141">Aṭṭhame <bold>assakhaḷuṅko</bold>ti assapoto. <bold>Idamassa javasmiṃ vadāmī</bold>ti ayamassa ñāṇajavoti vadāmi. <bold>Idamassa vaṇṇasmiṃ vadāmī</bold>ti ayamassa guṇavaṇṇoti vadāmi. <bold>Idamassa ārohapariṇāhasmi</bold>nti ayamassa uccabhāvo parimaṇḍalabhāvoti vadāmīti.</paragraph>
<subhead line="12">9. Assaparassasuttavaṇṇanā</subhead>
<paragraph line="13" number="142">Navame <bold>assaparasse</bold>ti assesu parasse. <bold>Purisaparasse</bold>ti purisesu parasse, purisapuriseti attho. Imasmiṃ sutte tīṇi maggaphalāni kathitāni. Tattha ayaṃ tīhi maggehi ñāṇajavasampannoti veditabbo.</paragraph>
<subhead line="14">10. Assājānīyasuttavaṇṇanā</subhead>
<paragraph line="15" number="143">Dasame <pageBreak edition="V" number="2.0236" /><bold>bhadre</bold>ti bhaddake. <bold>Assājānīye</bold>ti kāraṇākāraṇaṃ jānanake asse. <bold>Purisājānīyesu</bold>pi eseva nayo. Imasmiṃ sutte arahattaphalaṃ kathitaṃ. Tatrāyaṃ arahattamaggena ñāṇajavasampannoti veditabbo.</paragraph>
<subhead line="16">11. Paṭhamamoranivāpasuttavaṇṇanā</subhead>
<paragraph line="17" number="144">Ekādasame <bold>accantaniṭṭho</bold>ti antaṃ atikkantaniṭṭho, akuppaniṭṭho dhuvaniṭṭhoti attho. Sesaṃ sadisameva.</paragraph>
<subhead line="18">12. Dutiyamoranivāpasuttavaṇṇanā</subhead>
<paragraph line="19" number="145">Dvādasame <bold>iddhipāṭihāriyenā</bold>ti ijjhanakapāṭihāriyena. <bold>Ādesanāpāṭihāriyenā</bold>ti <pageBreak edition="P" number="2.0382" />ādisitvā apadisitvā kathanaanukathanakathāpāṭihāriyena.</paragraph>
<subhead line="20">13. Tatiyamoranivāpasuttavaṇṇanā</subhead>
<paragraph line="21" number="146">Terasame <pageBreak edition="M" number="2.0244" /><bold>sammādiṭṭhiyā</bold>ti phalasamāpattatthāya sammādiṭṭhiyā. <bold>Sammāñāṇenā</bold>ti phalañāṇena. <bold>Sammāvimuttiyā</bold>ti sesehi phalasamāpattidhammehi. Imesu tīsupi suttesu khīṇāsavova kathitoti.</paragraph>
<centered line="22">Yodhājīvavaggo catuttho.</centered>
</body>
</document>