<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att55.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(20) 5. mahavaggo.xml</archivePath>
    <baseFileName>(20) 5. mahavaggo</baseFileName>
    <titlePath>(20) 5. Mahāvaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(20) 5. Mahāvaggo</chapter>
    <subhead line="2">1. Sotānugatasuttavaṇṇanā</subhead>
    <paragraph line="3" number="191"> Pañcamassa <pageBreak edition="V" number="2.0362" /> paṭhame <bold>sotānugatāna</bold>nti pasādasotaṃ odahitvā ñāṇasotena vavatthapitānaṃ. <bold>Cattāro ānisaṃsā pāṭikaṅkhā</bold>ti cattāro guṇānisaṃsā pāṭikaṅkhitabbā. Idaṃ pana bhagavatā atthuppattivasena āraddhaṃ. Kataraatthuppattivasenāti? Bhikkhūnaṃ dhammassavanāya anupasaṅkamanaatthuppattivasena. Pañcasatā kira brāhmaṇapabbajitā ‘‘sammāsambuddho liṅgavacanavibhattipadabyañjanādīhi kathento amhehi ñātameva kathessati, aññātaṃ kiṃ kathessatī’’ti dhammassavanatthaṃ na gacchanti. Satthā taṃ pavattiṃ sutvā te pakkosāpetvā <pageBreak edition="P" number="3.0170" /> ‘‘kasmā evaṃ karotha, sakkaccaṃ dhammaṃ suṇātha, sakkaccaṃ dhammaṃ suṇantānañca sajjhāyantānañca ime ettakā ānisaṃsā’’ti dassento imaṃ desanaṃ ārabhi.</paragraph>
    <paragraph line="4">Tattha <bold>dhammaṃ pariyāpuṇātī</bold>ti suttaṃ geyyantiādikaṃ navaṅgaṃ satthusāsanabhūtaṃ tantidhammaṃ vaḷañjeti. <bold>Sotānugatā hontī</bold>ti sotaṃ anuppattā anupaviṭṭhā honti. <bold>Manasānupekkhitā</bold>ti cittena olokitā. <bold>Diṭṭhiyā suppaṭividdhā</bold>ti atthato ca kāraṇato ca paññāya suṭṭhu paṭividdhā paccakkhaṃ katā. <bold>Muṭṭhassati kālaṃ kurumāno</bold>ti nayidaṃ buddhavacanaṃ anussaraṇasatiyā abhāvena vuttaṃ, puthujjanakālakiriyaṃ pana sandhāya vuttaṃ. Puthujjano hi muṭṭhassati kālaṃ karoti nāma. <bold>Upapajjatī</bold>ti suddhasīle patiṭṭhito devaloke nibbattati. <bold>Dhammapadā plavantī</bold>ti antarābhave nibbattamuṭṭhassatino, yepi pubbe sajjhāyamūlikā vācāparicitabuddhavacanadhammā, te sabbe pasanne <pageBreak edition="M" number="2.0365" /> ādāse chāyā viya plavanti, pākaṭā hutvā paññāyanti. <bold>Dandho, bhikkhave, satuppādo</bold>ti buddhavacanānussaraṇasatiyā uppādo dandho garu. Atha so satto khippaṃyeva visesagāmī hoti, nibbānagāmī hotīti attho.</paragraph>
    <paragraph line="5"><bold>Iddhimā cetovasippatto</bold>ti iddhisampanno cittassa vasibhāvapatto khīṇāsavo. <bold>Ayaṃ</bold><pageBreak edition="P" number="3.0171" /><bold>vā so dhammavinayo</bold>ti ettha vibhāvanattho vā-saddo. <bold>Yatthā</bold>ti yasmiṃ dhammavinaye. <bold>Brahmacariyaṃ acari</bold>nti <pageBreak edition="V" number="2.0363" /> brahmacariyavāsaṃ vasiṃ. Idampi buddhavacanaṃ mayā pubbe vaḷañjitanti buddhavacanānussaraṇavasenetaṃ vuttaṃ. <bold>Devaputto</bold>ti pañcālacaṇḍo viya hatthakamahābrahmā viya sanaṅkumārabrahmā viya ca eko dhammakathikadevaputto. <bold>Opapātiko opapātikaṃ sāretī</bold>ti paṭhamaṃ uppanno devaputto pacchā uppannaṃ sāreti. <bold>Sahapaṃsukīḷikā</bold>ti etena nesaṃ dīgharattaṃ kataparicayabhāvaṃ dasseti. <bold>Samāgaccheyyu</bold>nti sālāya vā rukkhamūle vā sammukhībhāvaṃ gaccheyyuṃ. <bold>Evaṃ vadeyyā</bold>ti sālāya vā rukkhamūle vā paṭhamataraṃ nisinno pacchā āgataṃ evaṃ vadeyya. Sesamettha pāḷinayeneva veditabbaṃ.</paragraph>
    <subhead line="6">2. Ṭhānasuttavaṇṇanā</subhead>
    <paragraph line="7" number="192"> Dutiye <bold>ṭhānānī</bold>ti kāraṇāni. <bold>Ṭhānehī</bold>ti kāraṇehi. <bold>Soceyya</bold>nti sucibhāvo. <bold>Saṃvasamāno</bold>ti ekato vasamāno. <bold>Na santatakārī</bold>ti na satatakārī. <bold>Na santatavutti sīlesū</bold>ti satataṃ sabbakālaṃ sīlajīvitaṃ na jīvatīti attho. <bold>Saṃvohāramāno</bold>ti <pageBreak edition="P" number="3.0172" /> kathento. <bold>Ekena eko voharatī</bold>ti ekena saddhiṃ eko hutvā katheti. <bold>Vokkamatī</bold>ti okkamati. <bold>Purimavohārā pacchimavohāra</bold>nti purimakathāya pacchimakathaṃ, purimakathāya ca pacchimakathā, pacchimakathāya ca purimakathā na sametīti attho.</paragraph>
    <paragraph line="8"><bold>Ñātibyasanenā</bold>tiādīsu ñātīnaṃ byasanaṃ ñātibyasanaṃ, ñātivināsoti attho. Dutiyapadepi eseva nayo. <bold>Rogabyasane</bold> pana rogoyeva ārogyavināsanato byasanaṃ rogabyasanaṃ. <bold>Anuparivattantī</bold>ti anubandhanti. <bold>Lābho cā</bold>tiādīsu ekaṃ attabhāvaṃ lābho anuparivattati, ekaṃ alābhoti evaṃ nayo netabbo. <bold>Sākacchāyamāno</bold>ti pañhapucchanavissajjanavasena sākacchaṃ karonto. <bold>Yathā</bold>ti yenākārena <pageBreak edition="M" number="2.0366" />. <bold>Ummaggo</bold>ti pañhummaggo. <bold>Abhinīhāro</bold>ti pañhābhisaṅkharaṇavasena cittassa abhinīhāro. <bold>Samudāhāro</bold>ti pañhapucchanaṃ. <bold>Santa</bold>nti paccanīkasantatāya santaṃ katvā na kathetīti attho. <bold>Paṇīta</bold>nti atappakaṃ. <bold>Atakkāvacara</bold>nti <pageBreak edition="P" number="3.0173" /> yathā takkena nayaggāhena gahetuṃ sakkā hoti, evaṃ na kathetīti attho. <bold>Nipuṇa</bold>nti saṇhaṃ. <bold>Paṇḍitavedanīya</bold>nti paṇḍitehi jānitabbakaṃ. Sesaṃ sabbattha vuttānusāreneva veditabbaṃ.</paragraph>
    <subhead line="9">3. Bhaddiyasuttavaṇṇanā</subhead>
    <paragraph line="10" number="193"> Tatiye <pageBreak edition="V" number="2.0364" /><bold>upasaṅkamī</bold>ti bhuttapātarāso hutvā mālāgandhavilepanaṃ gahetvā bhagavantaṃ vandissāmīti upasaṅkami. <bold>Mā anussavenā</bold>tiādīsu anussavavacanena mama kathaṃ mā gaṇhathāti iminā nayena attho veditabbo. <bold>Sārambho</bold>ti karaṇuttariyalakkhaṇo sārambho. <bold>Alobhā</bold>dayo lobhādipaṭipakkhavasena veditabbā. <bold>Kusaladhammūpasampadāyā</bold>ti kusaladhammānaṃ sampādanatthāya, paṭilābhatthāyāti vuttaṃ hoti. <bold>Ime cepi, bhaddiya, mahāsālā</bold>ti purato ṭhite sālarukkhe dassento evamāha. Sesamettha heṭṭhā vuttanayattā uttānatthattā ca suviññeyyameva. Satthari pana desanaṃ vinivaṭṭente bhaddiyo sotāpanno jātoti.</paragraph>
    <subhead line="11">4. Sāmugiyāsuttavaṇṇanā</subhead>
    <paragraph line="12" number="194"> Catutthe <bold>sāmugiyā</bold>ti sāmuganigamavāsino. <bold>Byagghapajjā</bold>ti te ālapanto evamāha. Kolanagarassa hi kolarukkhe hāretvā katattā kolanagaranti ca byagghapathe māpitattā byagghapajjanti ca dve nāmāni. Etesañca pubbapurisā tattha vasiṃsūti byagghapajjavāsitāya byagghapajjavāsino byagghapajjāti vuccanti. Te ālapanto evamāha. <bold>Pārisuddhipadhāniyaṅgānī</bold>ti <pageBreak edition="P" number="3.0174" /> pārisuddhiatthāya padhāniyaṅgāni padahitabbavīriyassa aṅgāni, koṭṭhāsāti attho. <bold>Sīlapārisuddhipadhāniyaṅga</bold>nti sīlaparisodhanavīriyassetaṃ nāmaṃ. Tañhi sīlapārisuddhiparipūraṇatthāya padhāniyaṅganti sīlapārisuddhipadhāniyaṅgaṃ. Sesesupi eseva nayo. <bold>Tattha tattha paññāya anuggahessāmī</bold>ti tasmiṃ tasmiṃ ṭhāne vipassanāpaññāya anuggahessāmi <pageBreak edition="M" number="2.0367" />. <bold>Yo tattha chando</bold>tiādīsu yo tasmiṃ anuggaṇhane kattukāmatāchandoti iminā nayena attho veditabbo. Satisampajaññaṃ panettha satiṃ upaṭṭhapetvā ñāṇena paricchinditvā vīriyapaggahanatthaṃ vuttaṃ. <bold>Rajanīyesu dhammesu cittaṃ virājetī</bold>ti rāgapaccayesu iṭṭhārammaṇesu yathā cittaṃ virajjati, evaṃ karoti. <bold>Vimocanīyesu dhammesu cittaṃ vimocetī</bold>ti yehi ārammaṇehi cittaṃ vimocetabbaṃ, tesu yathā vimuccati, evaṃ karoti. <bold>Virājetvā</bold>ti ettha maggakkhaṇe virājeti nāma, phalakkhaṇe virattaṃ nāma hoti. Dutiyapadepi eseva nayo. <bold>Sammāvimuttiṃ phusatī</bold>ti hetunā nayena arahattaphalavimuttiṃ ñāṇaphassena phusatīti.</paragraph>
    <subhead line="13">5. Vappasuttavaṇṇanā</subhead>
    <paragraph line="14" number="195"> Pañcame <pageBreak edition="V" number="2.0365" /><bold>vappo</bold>ti dasabalassa cūḷapitā sakyarājā. <bold>Nigaṇṭhasāvako</bold>ti vesāliyaṃ sīhasenāpati viya nāḷandāyaṃ upāligahapati viya ca nigaṇṭhassa nāṭaputtassa upaṭṭhāko. <bold>Kāyena saṃvuto</bold>ti kāyadvārassa saṃvutattā pihitattā kāyena saṃvuto nāma. Sesadvayepi eseva nayo. <bold>Avijjāvirāgā</bold>ti <pageBreak edition="P" number="3.0175" /> avijjāya khayavirāgena. <bold>Vijjuppādā</bold>ti maggavijjāya uppādena. <bold>Taṃ ṭhāna</bold>nti taṃ kāraṇaṃ. <bold>Avipakkavipāka</bold>nti aladdhavipākavāraṃ. <bold>Tatonidāna</bold>nti taṃhetu tappaccayā. <bold>Dukkhavedaniyā āsavā assaveyyu</bold>nti dukkhavedanāya paccayabhūtā kilesā assaveyyuṃ, tassa purisassa uppajjeyyunti attho. <bold>Abhisamparāya</bold>nti dutiye attabhāve. <bold>Kāyasamārambhapaccayā</bold>ti kāyakammapaccayena. <bold>Āsavā</bold>ti kilesā. <bold>Vighātapariḷāhā</bold>ti ettha <bold>vighāto</bold>ti dukkhaṃ. <bold>Pariḷāho</bold>ti kāyikacetasiko pariḷāho. <bold>Phussa phussa byantīkarotī</bold>ti ñāṇavajjhaṃ kammaṃ ñāṇaphassena phusitvā phusitvā khayaṃ gameti, vipākavajjhaṃ kammaṃ vipākaphassena phusitvā phusitvā khayaṃ gameti. <bold>Nijjarā</bold>ti kilesajīraṇakapaṭipadā. Sesavāresupi eseva nayo. Idha ṭhatvā ayaṃ bhikkhu khīṇāsavo kātabbo, cattāri mahābhūtāni nīharitvā catusaccavavatthānaṃ dassetvā yāva arahattaphalaṃ kammaṭṭhānaṃ kathetabbaṃ.</paragraph>
    <paragraph line="15">Idāni pana tassa khīṇāsavassa satatavihāre dassetuṃ <bold>evaṃ sammā vimuttacittassā</bold>tiādimāha. Tattha <bold>sammā vimuttacittassā</bold>ti hetunā kāraṇena <pageBreak edition="M" number="2.0368" /> sammā vimuttassa. <bold>Satatavihārā</bold>ti <pageBreak edition="P" number="3.0176" /> niccavihārā nibaddhavihārā. <bold>Neva sumano hotī</bold>ti iṭṭhārammaṇe rāgavasena na somanassajāto hoti. <bold>Na dummano</bold>ti aniṭṭhārammaṇe paṭighavasena na domanassajāto hoti. <bold>Upekkhako viharati sato sampajāno</bold>ti satisampajaññapariggahitāya majjhattākāralakkhaṇāya upekkhāya tesu ārammaṇesu upekkhako majjhatto hutvā viharati.</paragraph>
    <paragraph line="16"><bold>Kāyapariyantika</bold>nti kāyantikaṃ kāyaparicchinnaṃ, yāva pañcadvārakāyo pavattati, tāva pavattaṃ pañcadvārikavedananti attho. <bold>Jīvitapariyantika</bold>nti jīvitantikaṃ jīvitaparicchinnaṃ, yāva jīvitaṃ pavattati, tāva pavattaṃ manodvārikavedananti attho. Tattha pañcadvārikavedanā pacchā uppajjitvā paṭhamaṃ nirujjhati, manodvārikavedanā paṭhamaṃ uppajjitvā pacchā nirujjhati. Sā hi paṭisandhikkhaṇe vatthurūpasmiṃyeva patiṭṭhāti. Pañcadvārikā pavatte pañcadvāravasena pavattamānā paṭhamavaye <pageBreak edition="V" number="2.0366" /> vīsativassakāle rajjanadussanamuyhanavasena adhimattā balavatī hoti, paṇṇāsavassakāle ṭhitā hoti, saṭṭhivassakālato paṭṭhāya parihāyamānā, asītinavutivassakāle mandā hoti. Tadā hi sattā ‘‘cirarattaṃ ekato nisīdimhā nipajjimhā’’ti vadantepi na <pageBreak edition="P" number="3.0177" /> jānāmāti vadanti. Adhimattānipi rūpādiārammaṇāni na passāma, sugandhaduggandhaṃ vā sāduasāduṃ vā thaddhamudukaṃ vāti na jānāmātipi vadanti. Iti nesaṃ pañcadvārikavedanā bhaggā hoti, manodvārikā pavattati. Sāpi anupubbena parihāyamānā maraṇasamaye hadayakoṭiṃyeva nissāya pavattati. Yāva panesā pavattati, tāva satto jīvatīti vuccati. Yadā nappavattati, tadā ‘‘mato niruddho’’ti vuccati.</paragraph>
    <paragraph line="17">Svāyamattho vāpiyā dīpetabbo – yathā hi puriso pañcaudakamaggasampannaṃ vāpiṃ kareyya. Paṭhamaṃ deve vuṭṭhe pañcahi udakamaggehi udakaṃ pavisitvā antovāpiyaṃ āvāṭe pūreyya. Punappunaṃ deve vassante udakamagge pūretvā gāvutaḍḍhayojanamattaṃ ottharitvā udakaṃ tiṭṭheyya tato tato vissandamānaṃ. Atha niddhamanatumbe vivaritvā khettesu kamme kayiramāne udakaṃ nikkhamantaṃ, sassapākakāle udakaṃ nikkhantaṃ udakaṃ parihīnaṃ, ‘‘macche gaṇhāmā’’ti vattabbataṃ āpajjeyya. Tato katipāhena āvāṭesuyeva <pageBreak edition="M" number="2.0369" /> udakaṃ saṇṭhaheya. Yāva pana taṃ āvāṭesu hoti, tāva mahāvāpiyaṃ udakaṃ atthīti saṅkhaṃ gacchati. Yadā pana tattha chijjati, tadā ‘‘vāpiyaṃ udakaṃ natthī’’ti vuccati. Evaṃ sampadamidaṃ veditabbaṃ.</paragraph>
    <paragraph line="18">Paṭhamaṃ <pageBreak edition="P" number="3.0178" /> deve vassante pañcahi maggehi udake pavisante āvāṭānaṃ pūraṇakālo viya hi paṭhamameva paṭisandhikkhaṇe manodvārikavedanāya vatthurūpe patiṭṭhitakālo, punappunaṃ deve vassante pañcamaggānaṃ pūraṇakālo viya pavatte pañcadvārikavedanāya pavatti, gāvutaḍḍhayojanamattaṃ ajjhottharaṇaṃ viya paṭhamavaye vīsativassakāle rajjanādivasena tassa adhimattabalavabhāvo, yāva vāpito udakaṃ na niggacchati, tāva pūrāya vāpiyā ṭhitakālo viya paññāsavassakāle tassa ṭhitakālo, niddhamanatumbesu vivaṭesu kamme kayiramāne udakassa nikkhamanakālo viya saṭṭhivassakālato paṭṭhāya tassa parihāni, udake bhaṭṭhe udakamaggesu parittaudakassa ṭhitakālo viya asītinavutikāle pañcadvārikavedanāya mandakālo, āvāṭesuyeva udakassa patiṭṭhitakālo viya hadayavatthukoṭiṃ nissāya manodvāre vedanāya pavattikālo, āvāṭesu parittepi udake sati ‘‘vāpiyaṃ udakaṃ atthī’’ti vattabbakālo viya yāva <pageBreak edition="V" number="2.0367" /> sā pavattati, tāva ‘‘satto jīvatī’’ti vuccati. Yathā pana āvāṭesu udake chinne ‘‘natthi vāpiyaṃ udaka’’nti vuccati, evaṃ manodvārikavedanāya appavattamānāya satto matoti vuccati. Imaṃ vedanaṃ sandhāya vuttaṃ – ‘‘jīvitapariyantikaṃ vedanaṃ vediyamāno’’ti.</paragraph>
    <paragraph line="19"><bold>Kāyassa bhedā</bold>ti kāyassa bhedena. <bold>Uddhaṃ jīvitapariyādānā</bold>ti jīvitakkhayato uddhaṃ. <bold>Idhevā</bold>ti paṭisandhivasena parato agantvā idheva. <bold>Sītī</bold><pageBreak edition="P" number="3.0179" /><bold>bhavissantī</bold>ti pavattivipphandanadaratharahitāni sītāni appavattanadhammāni bhavissanti.</paragraph>
    <paragraph line="20"><bold>Thūṇaṃ paṭiccā</bold>ti rukkhaṃ paṭicca. <bold>Kuddālapiṭakaṃ ādāyā</bold>ti kuddālañca khaṇittiñca pacchiñca gahetvāti attho. Desanā pana kuddālavaseneva katā. <bold>Mūle chindeyyā</bold>ti mūlamhi kuddālena chindeyya. <bold>Palikhaṇeyyā</bold>ti khaṇittiyā samantā khaṇeyya.</paragraph>
    <paragraph line="21"><bold>Evameva</bold><pageBreak edition="M" number="2.0370" /><bold>kho</bold>ti ettha idaṃ opammasaṃsandanaṃ – rukkho viya hi attabhāvo daṭṭhabbo, rukkhaṃ paṭicca chāyā viya kusalākusalaṃ kammaṃ, chāyaṃ appavattaṃ kātukāmo puriso viya yogāvacaro, kuddālo viya paññā, piṭakaṃ viya samādhi, khaṇitti viya vipassanā, khaṇittiyā mūlānaṃ palikhaṇanakālo viya arahattamaggena avijjāya chedanakālo, khaṇḍākhaṇḍaṃ karaṇakālo viya khandhavasena diṭṭhakālo, phālanakālo viya āyatanavasena diṭṭhakālo, sakalīkaraṇakālo viya dhātuvasena diṭṭhakālo, vātātapena visosanakālo viya kāyikacetasikassa vīriyassa karaṇakālo, agginā ḍahanakālo viya ñāṇena kilesānaṃ ḍahanakālo, masikaraṇakālo viya vattamānaka-pañcakkhandhakālo, mahāvāte ophunanakālo viya nadīsote pavāhanakālo viya ca chinnamūlakānaṃ pañcannaṃ khandhānaṃ appaṭisandhikanirodho, ophunanappavāhanehi <pageBreak edition="P" number="3.0180" /> apaññattikabhāvūpagamo viya punabbhave vipākakkhandhānaṃ anuppādena apaṇṇattikabhāvo veditabbo.</paragraph>
    <paragraph line="22"><bold>Bhagavantaṃ etadavocā</bold>ti satthari desanaṃ vinivaṭṭente sotāpattiphalaṃ patvā etaṃ ‘‘seyyathāpi, bhante’’tiādivacanaṃ avoca. Tattha <bold>udayatthiko</bold>ti vaḍḍhiatthiko. <bold>Assapaṇiyaṃ poseyyā</bold>ti pañca assapotasatāni kiṇitvā pacchā vikkiṇissāmīti poseyya. Sahassagghanakassa assassa pañcasatamattaṃ upakaraṇaṃ gandhamālādivasena posāvanikaṃyeva agamāsi. Athassa te assā ekadivaseneva <pageBreak edition="V" number="2.0368" /> rogaṃ phusitvā sabbe jīvitakkhayaṃ pāpuṇeyyunti iminā adhippāyena evamāha. <bold>Udayañceva nādhigaccheyyā</bold>ti vaḍḍhiñca gehato nīharitvā dinnamūlañca kiñci na labheyya. <bold>Payirupāsi</bold>nti catūhi paccayehi upaṭṭhahiṃ. <bold>Svāhaṃ udayañceva nādhigacchi</bold>nti so ahaṃ neva udayaṃ na gehato dinnadhanaṃ adhigacchiṃ, paṇiyaassajagganako nāma jātosmīti dasseti. Sesamettha uttānamevāti.</paragraph>
    <subhead line="23">6. Sāḷhasuttavaṇṇanā</subhead>
    <paragraph line="24" number="196"> Chaṭṭhe <bold>dvayenā</bold>ti dvīhi koṭṭhāsehi. <bold>Oghassa</bold><pageBreak edition="P" number="3.0181" /><bold>nittharaṇa</bold>nti caturoghanittharaṇaṃ. <bold>Tapojigucchāhetū</bold>ti dukkarakārikasaṅkhātena tapena pāpajigucchanahetu <pageBreak edition="M" number="2.0371" />. <bold>Aññataraṃ sāmaññaṅga</bold>nti ekaṃ samaṇadhammakoṭṭhāsaṃ. <bold>Aparisuddhakāyasamācārā</bold>tiādīsu purimehi tīhi padehi kāyikavācasikacetasikasīlānaṃ aparisuddhataṃ dassetvā pacchimena padena aparisuddhājīvataṃ dasseti. <bold>Ñāṇadassanāyā</bold>ti maggañāṇasaṅkhātāya dassanāya. <bold>Anuttarāya sambodhāyā</bold>ti arahattāya, arahattañāṇaphassena phusituṃ abhabbāti vuttaṃ hoti. <bold>Sālalaṭṭhi</bold>nti sālarukkhaṃ. <bold>Nava</bold>nti taruṇaṃ. <bold>Akukkuccakajāta</bold>nti ‘‘bhaveyya nu kho, na bhaveyyā’’ti ajanetabbakukkuccaṃ. <bold>Lekhaṇiyā likheyyā</bold>ti avalekhanamattakena avalikheyya. <bold>Dhoveyyā</bold>ti ghaṃseyya. <bold>Anto avisuddhā</bold>ti abbhantare asuddhā apanītasārā.</paragraph>
    <paragraph line="25"><bold>Evameva kho</bold>ti ettha idaṃ opammasaṃsandanaṃ – sālalaṭṭhi viya hi attabhāvo daṭṭhabbo, nadīsotaṃ viya saṃsārasotaṃ, pāraṃ gantukāmapuriso viya dvāsaṭṭhi diṭṭhiyo gahetvā ṭhitapuriso, sālalaṭṭhiyā bahiddhā suparikammakatakālo viya bahiddhā tapacaraṇaṃ gāḷhaṃ katvā gahitakālo, anto asuddhakālo <pageBreak edition="P" number="3.0182" /> viya abbhantare sīlānaṃ aparisuddhakālo, sālalaṭṭhiyā saṃsīditvā adhogamanaṃ viya diṭṭhigatikassa saṃsārasote saṃsīdanaṃ veditabbaṃ.</paragraph>
    <paragraph line="26"><bold>Phiyārittaṃ bandheyyā</bold>ti phiyañca arittañca yojeyya. <bold>Evamevā</bold>ti etthāpi idaṃ opammasaṃsandanaṃ – sālalaṭṭhi viya attabhāvo, nadīsotaṃ viya saṃsārasotaṃ, pāraṃ gantukāmapuriso viya yogāvacaro, bahiddhā suparikammakatakālo viya chasu dvāresu saṃvarassa paccupaṭṭhitakālo, anto suvisodhitabhāvo viya abbhantare parisuddhasīlabhāvo, phiyārittabandhanaṃ viya <pageBreak edition="V" number="2.0369" /> kāyikacetasikavīriyakaraṇaṃ, sotthinā pārimatīragamanaṃ viya anupubbena sīlaṃ pūretvā samādhiṃ pūretvā paññaṃ pūretvā nibbānagamanaṃ daṭṭhabbaṃ.</paragraph>
    <paragraph line="27"><bold>Kaṇḍacitrakānī</bold>ti saralaṭṭhisararajjusarapāsādasarasāṇisarapokkharaṇisarapadumānīti anekāni kaṇḍehi kattabbacitrāni. <bold>Atha kho so tīhi ṭhānehī</bold>ti so evaṃ bahūni kaṇḍacitrakāni jānantopi na rājāraho hoti, tīhiyeva pana ṭhānehi hotīti attho. <bold>Sammāsamādhi</bold><pageBreak edition="M" number="2.0372" /><bold>hotī</bold>ti maggasamādhinā ca phalasamādhinā ca samāhito hotīti ayamettha attho. <bold>Sammādiṭṭhī</bold>ti maggasammādiṭṭhiyā samannāgato. <bold>Idaṃ dukkha</bold>ntiādīhi catūhi saccehi cattāro maggā tīṇi ca phalāni kathitāni. Ayaṃ pana maggeneva avirādhitaṃ vijjhati nāmāti veditabbo. <bold>Sammāvimuttī</bold>ti arahattaphalavimuttiyā samannāgato. <bold>Avijjākkhandhaṃ padāletī</bold>ti arahattamaggena padāleti nāmāti vuccati. Iminā hi heṭṭhā arahattamaggena avijjākkhandho padālito <pageBreak edition="P" number="3.0183" />, idha pana padālitaṃ upādāya padāletīti vattuṃ vaṭṭatīti.</paragraph>
    <subhead line="28">7. Mallikādevīsuttavaṇṇanā</subhead>
    <paragraph line="29" number="197"> Sattame <bold>mallikā devī</bold>ti pasenadirañño devī. <bold>Yena midhekacco mātugāmo</bold>ti yena idhekaccā itthī. <bold>Dubbaṇṇā</bold>ti bībhacchavaṇṇā. <bold>Durūpā</bold>ti dussaṇṭhitā. <bold>Supāpikā</bold>ti suṭṭhu pāpikā suṭṭhu lāmikā. <bold>Dassanāyā</bold>ti passituṃ. <bold>Daliddā</bold>ti dhanadaliddā. <bold>Appassakā</bold>ti sakena dhanena rahitā. <bold>Appabhogā</bold>ti upabhogaparibhogabhaṇḍakarahitā. <bold>Appesakkhā</bold>ti appaparivārā. <bold>Aḍḍhā</bold>ti issarā. <bold>Mahaddhanā</bold>ti vaḷañjanakadhanena mahaddhanā. <bold>Mahābhogā</bold>ti upabhogaparibhogabhaṇḍabhogena mahābhogā. <bold>Mahesakkhā</bold>ti mahāparivārā. <bold>Abhirūpā</bold>ti uttamarūpā. <bold>Dassanīyā</bold>ti dassanayuttā. <bold>Pāsādikā</bold>ti dassanena pāsādikā. <bold>Vaṇṇapokkharatāyā</bold>ti vaṇṇena ceva sarīrasaṇṭhānena ca.</paragraph>
    <paragraph line="30"><bold>Abhisajjatī</bold>ti laggati. <bold>Byāpajjatī</bold>ti pakatiṃ pajahati. <bold>Patitthīyatī</bold>ti kodhavasena thinabhāvaṃ thaddhabhāvaṃ āpajjati. <bold>Na</bold><pageBreak edition="P" number="3.0184" /><bold>dātā hotī</bold>ti na dāyikā hoti. <bold>Seyyāvasathapadīpeyya</bold>nti ettha <bold>seyyā</bold>ti mañcapallaṅkādisayanaṃ. <bold>Āvasatho</bold>ti āvasathāgāraṃ. <bold>Padīpeyyaṃ</bold> vuccati vaṭṭitelādipadīpūpakaraṇaṃ. Issāmanikāti issāya sampayuttacittā. Iminā nayena sabbattha attho veditabbo <pageBreak edition="V" number="2.0370" />. <bold>Kodhanā ahosi</bold>nti kodhamanā ahosiṃ. <bold>Anissāmanikā ahosi</bold>nti issāvirahitacittā ahosiṃ. Sesamettha uttānatthamevāti.</paragraph>
    <subhead line="31">8. Attantapasuttavaṇṇanā</subhead>
    <paragraph line="32" number="198"> Aṭṭhame <pageBreak edition="M" number="2.0373" /> attantapādīsu attānaṃ tapati dukkhāpetīti <bold>attantapo</bold>. Attano paritāpanānuyogaṃ <bold>attaparitāpanānuyogaṃ</bold>. Paraṃ tapatīti <bold>parantapo</bold>. Paresaṃ paritāpanānuyogaṃ <bold>paraparitāpanānuyogaṃ. Diṭṭheva dhamme</bold>ti imasmiṃyeva attabhāve. <bold>Nicchāto</bold>ti chātaṃ vuccati taṇhā, sā assa natthīti nicchāto. Sabbakilesānaṃ nibbutattā <bold>nibbuto</bold>. Anto tāpanakilesānaṃ abhāvā sītalo jātoti <bold>sītībhūto</bold>. Jhānamaggaphalanibbānasukhāni paṭisaṃvedetīti <bold>sukhappaṭisaṃvedī. Brahmabhūtena attanā</bold>ti seṭṭhabhūtena attanā.</paragraph>
    <paragraph line="33"><bold>Acelako</bold>tiādīni vuttatthāneva. <bold>Orabbhikā</bold>dīsu urabbhā vuccanti eḷakā, urabbhe hanatīti <bold>orabbhiko. Sūkarikā</bold>dīsupi eseva nayo. <bold>Luddo</bold>ti dāruṇo kakkhaḷo. <bold>Macchaghātako</bold>ti macchabandho kevaṭṭo. <bold>Bandhanāgāriko</bold>ti bandhanāgāragopako. <bold>Kurūrakammantā</bold>ti dāruṇakammantā.</paragraph>
    <paragraph line="34"><bold>Muddhāvasitto</bold>ti <pageBreak edition="P" number="3.0185" /> khattiyābhisekena muddhani abhisitto. <bold>Puratthimena nagarassā</bold>ti nagarato puratthimāya disāya. <bold>Santhāgāra</bold>nti yaññasālaṃ. <bold>Kharājinaṃ nivāsetvā</bold>ti sakhuraṃ ajinacammaṃ nivāsetvā. <bold>Sappitelenā</bold>ti sappinā ceva telena ca. Ṭhapetvā hi sappiṃ avaseso yo koci sneho telanti vuccati. <bold>Kaṇḍuvamāno</bold>ti nakhānaṃ chinnattā kaṇḍuvitabbakāle tena kaṇḍuvamāno. <bold>Anantarahitāyā</bold>ti asanthatāya. <bold>Sarūpavacchāyā</bold>ti sadisavacchāya. Sace gāvī setā hoti, vacchopi setakova. Sace kapilā vā rattā vā, vacchakopi tādisovāti evaṃ sarūpavacchāya. <bold>So evamāhā</bold>ti so rājā evaṃ vadeti. <bold>Vacchatarā</bold>ti taruṇavacchakabhāvaṃ atikkantā balavavacchā. <bold>Vacchatarīsu</bold>pi eseva nayo. <bold>Barihisatthāyā</bold>ti parikkhepakaraṇatthāya ceva yaññabhūmiyaṃ attharaṇatthāya ca.</paragraph>
    <paragraph line="35">Catutthapuggalaṃ buddhuppādato paṭṭhāya dassetuṃ <bold>idha, bhikkhave, tathāgato</bold>tiādimāha. Tattha <bold>tathāgato</bold>tiādīni <pageBreak edition="V" number="2.0371" /> vuttatthāneva. <bold>Taṃ dhamma</bold>nti taṃ vuttappakārasampadaṃ dhammaṃ. <bold>Suṇāti, gahapati, vā</bold>ti kasmā paṭhamaṃ gahapatiṃ <pageBreak edition="M" number="2.0374" /> niddisati? Nihatamānattā ussannattā ca. Yebhuyyena hi khattiyakulato pabbajitā jātiṃ nissāya mānaṃ karonti. Brāhmaṇakulā <pageBreak edition="P" number="3.0186" /> pabbajitā mante nissāya mānaṃ karonti, hīnajaccakulā pabbajitā attano vijātitāya patiṭṭhātuṃ na sakkonti. Gahapatidārakā pana kacchehi sedaṃ muñcantehi piṭṭhiyā loṇaṃ pupphamānāya bhūmiṃ kasitvā tādisassa mānassa abhāvato nihatamānadappā honti. Te pabbajitvā mānaṃ vā dappaṃ vā akatvā yathābalaṃ buddhavacanaṃ uggahetvā vipassanāya kammaṃ karontā sakkonti arahatte patiṭṭhātuṃ. Itarehi ca kulehi nikkhamitvā pabbajitā na bahukā, gahapatikāva bahukā. Iti nihatamānattā ussannattā ca paṭhamaṃ gahapatiṃ niddisatīti.</paragraph>
    <paragraph line="36"><bold>Aññatarasmiṃ vā</bold>ti itaresaṃ vā kulānaṃ aññatarasmiṃ. <bold>Paccājāto</bold>ti patijāto. <bold>Tathāgate saddhaṃ paṭilabhatī</bold>ti parisuddhaṃ dhammaṃ sutvā dhammasāmimhi tathāgate ‘‘sammāsambuddho vata bhagavā’’ti saddhaṃ paṭilabhati. <bold>Iti paṭisañcikkhatī</bold>ti evaṃ paccavekkhati. <bold>Sambādho gharāvāso</bold>ti sacepi saṭṭhihatthe ghare yojanasatantarepi vā dve jāyampatikā vasanti, tathāpi nesaṃ sakiñcanasapalibodhaṭṭhena gharāvāso sambādhova. <bold>Rajāpatho</bold>ti rāgarajādīnaṃ uṭṭhānaṭṭhānanti mahāaṭṭhakathāyaṃ vuttaṃ. Āgamanapathotipi vaṭṭati. Alagganaṭṭhena <pageBreak edition="P" number="3.0187" /> abbhokāso viyāti <bold>abbhokāso</bold>. Pabbajito hi kūṭāgāraratanapāsādadevavimānādīsu pihitadvāravātapānesu paṭicchannesu vasantopi neva laggati na sajjati na bajjhati. Tena vuttaṃ – ‘‘abbhokāso pabbajjā’’ti. Apica <bold>sambādho gharāvāso</bold> kusalakiriyāya yathāsukhaṃ okāsābhāvato, <bold>rajāpatho</bold> asaṃvutasaṅkāraṭṭhānaṃ viya rajānaṃ, kilesarajānaṃ sannipātaṭṭhānato. <bold>Abbhokāso pabbajjā</bold> kusalakiriyāya yathāsukhaṃ okāsasabbhāvato.</paragraph>
    <paragraph line="37"><bold>Nayidaṃ sukaraṃ…pe… pabbajeyya</bold>nti ettha ayaṃ saṅkhepakathā – yadetaṃ sikkhattayabrahmacariyaṃ ekampi divasaṃ akhaṇḍaṃ katvā carimakacittaṃ pāpetabbatāya <bold>ekantaparipuṇṇaṃ,</bold> ekadivasampi ca kilesamalena amalinaṃ katvā carimakacittaṃ <pageBreak edition="M" number="2.0375" /> pāpetabbatāya <bold>ekantaparisuddhaṃ, saṅkhalikhitaṃ</bold> likhitasaṅkhasadisaṃ dhotasaṅkhasappaṭibhāgaṃ caritabbaṃ. Idaṃ na sukaraṃ agāraṃ ajjhāvasatā agāramajjhe vasantena ekantaparipuṇṇaṃ…pe… carituṃ. Yaṃnūnāhaṃ kese ca massuñca ohāretvā kasāyarasapītatāya kāsāyāni brahmacariyaṃ carantānaṃ anucchavikāni vatthāni acchādetvā paridahitvā <pageBreak edition="V" number="2.0372" /> agārasmā nikkhamitvā anagāriyaṃ pabbajeyyanti. Ettha ca yasmā agārassa hitaṃ kasivaṇijjādikammaṃ agāriyanti vuccati, tañca pabbajjāya natthi, tasmā pabbajjā anagāriyāti ñātabbā, taṃ anagāriyaṃ. <bold>Pabbajeyya</bold>nti <pageBreak edition="P" number="3.0188" /> paṭipajjeyyaṃ.</paragraph>
    <paragraph line="38"><bold>Appaṃ vā</bold>ti sahassato heṭṭhā bhogakkhandho appo nāma hoti, sahassato paṭṭhāya mahā. Ābandhanaṭṭhena ñātiyeva <bold>ñātiparivaṭṭo</bold>. So vīsatiyā heṭṭhā appo nāma hoti, vīsatiyā paṭṭhāya mahā. <bold>Bhikkhūnaṃ sikkhāsājīvasamāpanno</bold>ti yā bhikkhūnaṃ adhisīlasaṅkhātā sikkhā, tañca, yattha cete saha jīvanti, ekajīvikā sabhāgavuttino honti, taṃ bhagavatā paññattasikkhāpadasaṅkhātaṃ sājīvañca tattha sikkhanabhāvena samāpannoti bhikkhūnaṃ sikkhāsājīvasamāpanno. <bold>Samāpanno</bold>ti sikkhaṃ paripūrento sājīvañca avītikkamanto hutvā tadubhayaṃ upagatoti attho.</paragraph>
    <paragraph line="39"><bold>Pāṇātipātaṃ pahāyā</bold>tiādīni vuttatthāneva. <bold>Imesaṃ bhedāyā</bold>ti yesaṃ itoti vuttānaṃ santike sutaṃ, tesaṃ bhedāya. <bold>Bhinnānaṃ vā sandhātā</bold>ti dvinnaṃ mittānaṃ vā samānupajjhāyakādīnaṃ vā kenacideva kāraṇena bhinnānaṃ ekamekaṃ upasaṅkamitvā ‘‘tumhākaṃ īdise kule jātānaṃ evaṃ bahussutānaṃ idaṃ na yutta’’ntiādīni vatvā sandhānaṃ kattā. <bold>Anuppadātā</bold>ti sandhānānuppadātā, dve jane samagge disvā ‘‘tumhākaṃ evarūpe kule jātānaṃ evarūpehi guṇehi samannāgatānaṃ anucchavikameta’’ntiādīni vatvā daḷhīkammaṃ kattāti attho. Samaggo ārāmo assāti <bold>samaggārāmo</bold>. Yattha samaggā natthi, tattha vasitumpi na icchatīti attho. Samaggarāmotipi pāḷi, ayameva attho. <bold>Samaggarato</bold>ti <pageBreak edition="P" number="3.0189" /> samaggesu rato, te pahāya aññattha gantuṃ na icchatīti attho. Samagge disvāpi sutvāpi nandatīti <bold>samagganandī. Samaggakaraṇiṃ vācaṃ bhāsitā</bold>ti yā <pageBreak edition="M" number="2.0376" /> vācā satte samaggeyeva karoti, taṃ sāmaggiguṇaparidīpikameva vācaṃ bhāsati, na itaranti.</paragraph>
    <paragraph line="40"><bold>Nelā</bold>ti elaṃ vuccati doso, nāssā elanti nelā, niddosāti attho ‘‘nelaṅgo setapacchādo’’ti (udā. 65) ettha vuttanelaṃ viya. <bold>Kaṇṇasukhā</bold>ti byañjanamadhuratāya kaṇṇānaṃ sukhā, sūcivijjhanaṃ viya kaṇṇasūlaṃ na janeti. Atthamadhuratāya sakalasarīre kopaṃ ajanetvā pemaṃ janetīti <bold>pemanīyā</bold>. Hadayaṃ gacchati appaṭihaññamānā sukhena cittaṃ pavisatīti <bold>hadayaṅgamā</bold><pageBreak edition="V" number="2.0373" />. Guṇaparipuṇṇatāya pure bhavāti <bold>porī</bold>. Pure saṃvaḍḍhanārī viya sukumārātipi <bold>porī</bold>. Purassa esātipi <bold>porī,</bold> nagaravāsīnaṃ kathāti attho. Nagaravāsino hi yuttakathā honti, pitimattaṃ pitāti, bhātimattaṃ bhātāti vadanti. Evarūpī kathā bahuno janassa kantā hotīti <bold>bahujanakantā</bold>. Kantabhāveneva bahujanassa manāpā cittavuḍḍhikarāti <bold>bahujanamanāpā</bold>.</paragraph>
    <paragraph line="41">Kāle <pageBreak edition="P" number="3.0190" /> vadatīti <bold>kālavādī,</bold> vattabbayuttakālaṃ sallakkhetvā vadatīti attho. Bhūtaṃ tacchaṃ sabhāvameva vadatīti <bold>bhūtavādī</bold>. Diṭṭhadhammikasamparāyikaatthasannissitameva katvā vadatīti <bold>atthavādī</bold>. Navalokuttaradhammasannissitaṃ katvā vadatīti <bold>dhammavādī</bold>. Saṃvaravinayapahānavinayasannissitaṃ katvā vadatīti <bold>vinayavādī</bold>. Nidhānaṃ vuccati ṭhapanokāso, nidhānamassā atthīti <bold>nidhānavatī</bold>. Hadaye nidhetabbayuttakaṃ vācaṃ bhāsitāti attho. <bold>Kālenā</bold>ti evarūpiṃ bhāsamānopi ca ‘‘ahaṃ nidhānavatiṃ vācaṃ bhāsissāmī’’ti na akālena bhāsati, yuttakālaṃ pana avekkhitvāva bhāsatīti attho. <bold>Sāpadesa</bold>nti saupamaṃ, sakāraṇanti attho. <bold>Pariyantavati</bold>nti paricchedaṃ dassetvā, yathāssā paricchedo paññāyati, evaṃ bhāsatīti attho. <bold>Atthasaṃhita</bold>nti anekehipi nayehi vibhajantena pariyādātuṃ asakkuṇeyyatāya atthasampannaṃ bhāsati. Yaṃ vā so atthavādī atthaṃ vadati, tena atthena saṃhitattā atthasaṃhitaṃ vācaṃ bhāsati, na aññaṃ nikkhipitvā aññaṃ bhāsatīti vuttaṃ hoti.</paragraph>
    <paragraph line="42"><bold>Bījagāmabhūtagāmasamārambhā</bold>ti <pageBreak edition="M" number="2.0377" /> mūlabījaṃ khandhabījaṃ phaḷubījaṃ aggabījaṃ bījabījanti pañcavidhassa bījagāmassa <pageBreak edition="P" number="3.0191" /> ceva yassa kassaci nīlatiṇarukkhādikassa bhūtagāmassa ca samārambhā, chedanabhedanapacanādibhāvena vikopanā paṭiviratoti attho.</paragraph>
    <paragraph line="43"><bold>Ekabhattiko</bold>ti pātarāsabhattaṃ sāyamāsabhattanti dve bhattāni. Tesu pātarāsabhattaṃ antomajjhanhikena paricchinnaṃ, itaraṃ majjhanhikato uddhaṃ antoaruṇena. Tasmā antomajjhanhike dasakkhattuṃ bhuñjamānopi ekabhattikova hoti. Taṃ sandhāya vuttaṃ ‘‘ekabhattiko’’ti. Rattiyā bhojanaṃ ratti, tato uparatoti <bold>rattūparato</bold>. Atikkante majjhanhike yāva sūriyatthaṅgamanā bhojanaṃ vikālabhojanaṃ nāma, tato viratattā <bold>virato vikālabhojanā</bold>.</paragraph>
    <paragraph line="44"><bold>Jātarūpa</bold>nti suvaṇṇaṃ. <bold>Rajata</bold>nti kahāpaṇo lohamāsako jatumāsako dārumāsakoti ye vohāraṃ <pageBreak edition="V" number="2.0374" /> gacchanti. Tassa ubhayassāpi paṭiggahaṇā paṭivirato, neva taṃ uggaṇhāti, na uggaṇhāpeti, na upanikkhittaṃ sādiyatīti attho.</paragraph>
    <paragraph line="45"><bold>Āmakadhaññapaṭiggahaṇā</bold>ti sālivīhiyavagodhūmakaṅguvarakakudrūsakasaṅkhātassa sattavidhassapi āmakadhaññassa paṭiggahaṇā. Na kevalañca etesaṃ paṭiggahaṇameva, āmasanampi bhikkhūnaṃ na vaṭṭatiyeva. <bold>Āmakamaṃsapaṭiggahaṇā</bold>ti ettha aññatra odissa anuññātā āmakamaṃsamacchānaṃ paṭiggahaṇameva bhikkhūnaṃ na vaṭṭati, no āmasananti.</paragraph>
    <paragraph line="46"><bold>Itthikumārikapaṭiggahaṇā</bold>ti ettha <bold>itthī</bold>ti purisantaragatā, itarā kumārikā nāma, tāsaṃ paṭiggahaṇampi āmasanampi akappiyameva. <bold>Dāsidāsapaṭiggahaṇā</bold>ti <pageBreak edition="P" number="3.0192" /> ettha dāsidāsavaseneva tesaṃ paṭiggahaṇaṃ na vaṭṭati, ‘‘kappiyakārakaṃ dammi, ārāmikaṃ dammī’’ti evaṃ vutte pana vaṭṭati. <bold>Ajeḷakā</bold>dīsupi <bold>khettavatthu</bold>pariyosānesu kappiyākappiyanayo vinayavasena upaparikkhitabbo. Tattha <bold>khettaṃ</bold> nāma yasmiṃ pubbaṇṇaṃ ruhati. <bold>Vatthu</bold> nāma yasmiṃ aparaṇṇaṃ ruhati. Yattha vā ubhayampi ruhati, taṃ khettaṃ. Tadatthāya akatabhūmibhāgo vatthu. Khettavatthusīsena cettha vāpi-taḷākādīnipi saṅgahitāneva.</paragraph>
    <paragraph line="47"><bold>Dūteyyaṃ</bold><pageBreak edition="M" number="2.0378" /> vuccati dūtakammaṃ gihīnaṃ paṇṇaṃ vā sāsanaṃ vā gahetvā tattha tattha gamanaṃ. <bold>Pahiṇagamanaṃ</bold> vuccati gharā gharaṃ pesitassa khuddakagamanaṃ. <bold>Anuyogo</bold> nāma tadubhayakaraṇaṃ. Tasmā duteyyapahiṇagamanānaṃ anuyogoti evamettha attho veditabbo. <bold>Kayavikkayā</bold>ti kayā ca vikkayā ca. <bold>Tulākūṭā</bold>dīsu <bold>kūṭa</bold>nti vañcanaṃ. Tattha tulākūṭaṃ tāva rūpakūṭaṃ, aṅgakūṭaṃ, gahaṇakūṭaṃ, paṭicchannakūṭanti catubbidhaṃ hoti. Tattha <bold>rūpakūṭaṃ</bold> nāma dve tulā samarūpā katvā gaṇhanto mahatiyā gaṇhāti, dadanto khuddikāya deti. <bold>Aṅgakūṭaṃ</bold> nāma gaṇhanto pacchābhāge hatthena tulaṃ akkamati, dadanto pubbabhāge. <bold>Gahaṇakūṭaṃ</bold> nāma gaṇhanto mūle rajjuṃ gaṇhāti <pageBreak edition="P" number="3.0193" />, dadanto agge. <bold>Paṭicchannakūṭaṃ</bold> nāma tulaṃ susiraṃ katvā anto ayacuṇṇaṃ pakkhipitvā gaṇhanto taṃ pacchābhāge karoti, dadanto aggabhāge.</paragraph>
    <paragraph line="48"><bold>Kaṃso</bold> vuccati suvaṇṇapāti, tāya vañcanaṃ <bold>kaṃsakūṭaṃ</bold>. Kathaṃ? Ekaṃ suvaṇṇapātiṃ katvā aññā dve tisso lohapātiyo suvaṇṇavaṇṇā karoti. Tato janapadaṃ gantvā kiñcideva aḍḍhakulaṃ <pageBreak edition="V" number="2.0375" /> pavisitvā ‘‘suvaṇṇabhājanāni kiṇathā’’ti vatvā agghe pucchite samagghataraṃ dātukāmā honti. Tato tehi ‘‘kathaṃ imesaṃ suvaṇṇabhāvo jānitabbo’’ti vutte ‘‘vīmaṃsitvā gaṇhathā’’ti suvaṇṇapātiṃ pāsāṇe ghaṃsitvā sabbapātiyo datvā gacchati.</paragraph>
    <paragraph line="49"><bold>Mānakūṭaṃ</bold> nāma hadayabheda-sikhābheda-rajjubhedavasena tividhaṃ hoti. Tattha <bold>hadayabhedo</bold> sappitelādiminanakāle labbhati. Tāni hi gaṇhanto heṭṭhāchiddena mānena ‘‘saṇikaṃ āsiñcā’’ti vatvā attano bhājane bahuṃ paggharāpetvā gaṇhāti, dadanto chiddaṃ pidhāya sīghaṃ pūretvā deti. <bold>Sikhābhedo</bold> tilataṇḍulādiminanakāle labbhati. Tāni hi gaṇhanto saṇikaṃ sikhaṃ ussāpetvā gaṇhāti, dadanto vegena pūretvā sikhaṃ chindanto deti. <bold>Rajjubhedo</bold> khettavatthuminanakāle labbhati. Lañjaṃ alabhantā hi khettaṃ amahantampi mahantaṃ katvā minanti.</paragraph>
    <paragraph line="50"><bold>Ukkoṭanā</bold>dīsu <bold>ukkoṭana</bold>nti sāmike assāmike kātuṃ lañjaggahaṇaṃ. <bold>Vañcana</bold>nti tehi tehi upāyehi paresaṃ vañcanaṃ. Tatridamekaṃ vatthu <pageBreak edition="M" number="2.0379" /> – eko <pageBreak edition="P" number="3.0194" /> kira luddako migañca migapotakañca gahetvā āgacchati. Tameko dhutto ‘‘kiṃ bho migo agghati, kiṃ migapotako’’ti āha. ‘‘Migo dve kahāpaṇe, migapotako eka’’nti ca vutte ekaṃ kahāpaṇaṃ datvā migapotakaṃ gahetvā thokaṃ gantvā nivatto ‘‘na me bho migapotakenattho, migaṃ me dehī’’ti āha. Tena hi dve kahāpaṇe dehīti. So āha – ‘‘nanu te bho mayā paṭhamaṃ eko kahāpaṇo dinno’’ti? Āma dinnoti. Imampi migapotakaṃ gaṇha, evaṃ so ca kahāpaṇo ayañca kahāpaṇagghanako migapotako’’ti dve kahāpaṇā bhavissantīti. So ‘‘kāraṇaṃ vadatī’’ti sallakkhetvā migapotakaṃ gahetvā migaṃ adāsīti. <bold>Nikatī</bold>ti yogavasena vā māyāvasena vā apāmaṅgaṃ pāmaṅganti, amaṇiṃ maṇinti, asuvaṇṇaṃ suvaṇṇanti katvā patirūpakena vañcanaṃ. <bold>Sāciyogo</bold>ti kuṭilayogo. Etesaṃyeva ukkoṭanādīnametaṃ nāmaṃ. Tasmā ukkoṭanasāciyogo vañcanasāciyogo nikatisāciyogoti evamettha attho daṭṭhabbo. Keci aññaṃ dassetvā aññassa parivattanaṃ sāciyogoti vadanti, taṃ pana vañcaneneva saṅgahitaṃ.</paragraph>
    <paragraph line="51">Chedanādīsu <bold>chedana</bold>nti hatthacchedanādi. <bold>Vadho</bold>ti māraṇaṃ. <bold>Bandho</bold>ti rajjubandhanādīhi bandhanaṃ. <bold>Viparāmoso</bold>ti himaviparāmoso, gumbaviparāmosoti duvidho. Yaṃ himapātasamaye himena paṭicchannā hutvā maggappaṭipannaṃ janaṃ musanti, ayaṃ himaviparāmoso. Yaṃ gumbādīhi paṭicchannā <pageBreak edition="V" number="2.0376" /> musanti, ayaṃ gumbaviparāmoso. <bold>Ālopo</bold> vuccati gāmanigamādīnaṃ vilopakaraṇaṃ. <bold>Sahasākāro</bold>ti <pageBreak edition="P" number="3.0195" /> sāhasikakiriyā, gehaṃ pavisitvā manussānaṃ ure satthaṃ ṭhapetvā icchitabhaṇḍaggahaṇaṃ. Evametasmā chedana…pe… sahasākārā paṭivirato hoti.</paragraph>
    <paragraph line="52"><bold>So santuṭṭho hotī</bold>ti svāyaṃ bhikkhu heṭṭhā vuttena catūsu paccayesu dvādasavidhena itarītarapaccayasantosena samannāgato hoti. Iminā pana dvādasavidhena itarītarapaccayasantosena samannāgatassa bhikkhuno aṭṭha parikkhārā vaṭṭanti – tīṇi cīvarāni, patto, dantakaṭṭhacchedanavāsi, ekā sūci, kāyabandhanaṃ parissāvananti. Vuttampi cetaṃ –</paragraph>
    <gatha1 line="53">‘‘Ticīvarañca <pageBreak edition="M" number="2.0380" /> patto ca, vāsi sūci ca bandhanaṃ;</gatha1>
    <gathalast line="54">Parissāvanena aṭṭhete, yuttayogassa bhikkhuno’’ti.</gathalast>
    <paragraph line="55">Te sabbe kāyaparihārikāpi honti, kucchiparihārikāpi. Kathaṃ? Ticīvaraṃ tāva nivāsetvā pārupitvā ca vicaraṇakāle kāyaṃ pariharati posetīti kāyaparihārikaṃ hoti. Cīvarakaṇṇena udakaṃ parissāvetvā pivanakāle, khāditabbaphalāphalaṃ gahaṇakāle ca kucchiṃ pariharati posetīti kucchiparihārikaṃ hoti. Pattopi tena udakaṃ uddharitvā nhānakāle kuṭiparibhaṇḍakaraṇakāle ca kāyaparihāriko hoti, āhāraṃ gahetvā bhuñjanakāle kucchiparihāriko. Vāsipi tāya dantakaṭṭhacchedanakāle mañcapīṭhānaṃ aṅgapādacīvarakuṭidaṇḍakasajjanakāle ca kāyaparihārikā hoti, ucchucchedananāḷikerāditacchanakāle <pageBreak edition="P" number="3.0196" /> kucchiparihārikā. Sūcipi cīvarasibbanakāle kāyaparihārikā hoti, pūvaṃ vā phalaṃ vā vijjhitvā khādanakāle kucchiparihārikā. Kāyabandhanaṃ bandhitvā vicaraṇakāle kāyaparihārikaṃ, ucchuādīni bandhitvā gahaṇakāle kucchiparihārikaṃ. Parissāvanaṃ tena udakaṃ parissāvetvā nhānakāle senāsanaparibhaṇḍakaraṇakāle ca kāyaparihārikaṃ, pānīyapānakaparissāvanakāle teneva tilataṇḍulaputhukādīni gahetvā khādanakāle ca kucchiparihārikaṃ. Ayaṃ tāva aṭṭhaparikkhārikassa parikkhāramattā.</paragraph>
    <paragraph line="56">Navaparikkhārikassa pana seyyaṃ pavisantassa tatraṭṭhakapaccattharaṇaṃ vā kuñcikā vā vaṭṭati. Dasaparikkhārikassa nisīdanaṃ vā cammakhaṇḍaṃ vā vaṭṭati. Ekādasaparikkhārikassa kattarayaṭṭhi <pageBreak edition="V" number="2.0377" /> vā telanāḷikā vā vaṭṭati. Dvādasaparikkhārikassa chattaṃ vā upāhanaṃ vā vaṭṭati. Etesu ca aṭṭhaparikkhārikova santuṭṭho, itare asantuṭṭhā mahicchā mahābhārāti na vattabbā. Etepi appicchāva santuṭṭhāva subharāva sallahukavuttinova. Bhagavā pana na imaṃ suttaṃ tesaṃ vasena kathesi, aṭṭhaparikkhārikassa vasena kathesi. So hi khuddakavāsiñca sūciñca parissāvane pakkhipitvā pattassa anto ṭhapetvā pattaṃ aṃsakūṭe laggetvā ticīvaraṃ kāyappaṭibaddhaṃ katvā yenicchakaṃ sukhaṃ pakkamati, paṭinivattitvā gahetabbaṃ nāmassa <pageBreak edition="P" number="3.0197" /> na hoti. Iti imassa bhikkhuno <pageBreak edition="M" number="2.0381" /> sallahukavuttitaṃ dassento bhagavā <bold>santuṭṭho hoti kāyaparihārikena cīvarenā</bold>tiādimāha.</paragraph>
    <paragraph line="57">Tattha <bold>kāyaparihārikenā</bold>ti kāyapariharaṇamattakena. <bold>Kucchiparihārikenā</bold>ti kucchipariharaṇamattakena. <bold>Samādāyeva pakkamatī</bold>ti taṃ aṭṭhaparikkhāramattakaṃ sabbaṃ gahetvāva kāyappaṭibaddhaṃ katvāva gacchati, ‘‘mama vihāro pariveṇaṃ upaṭṭhāko’’tissa saṅgo vā bandho vā na hoti. So jiyā mutto saro viya, yūthā apakkanto mattahatthī viya icchiticchitaṃ senāsanaṃ, vanasaṇḍaṃ, rukkhamūlaṃ, navaṃ pabbhāraṃ paribhuñjanto eko tiṭṭhati, eko nisīdati, sabbiriyāpathesu eko adutiyo.</paragraph>
    <gatha1 line="58">‘‘Cātuddiso appaṭigho ca hoti,</gatha1>
    <gatha2 line="59">Santussamāno itarītarena;</gatha2>
    <gatha3 line="60">Parissayānaṃ sahitā achambhī,</gatha3>
    <gathalast line="61">Eko care khaggavisāṇakappo’’ti. (su. ni. 42; cūḷani. khaggavisāṇasuttaniddeso 128) –</gathalast>
    <unindented line="62">Evaṃ vaṇṇitaṃ khaggavisāṇakappataṃ āpajjati.</unindented>
    <paragraph line="63">Idāni tamatthaṃ upamāya sādhento <bold>seyyathāpī</bold>tiādimāha. Tattha <bold>pakkhī sakuṇo</bold>ti pakkhayutto sakuṇo. <bold>Ḍetī</bold>ti uppatati. Ayaṃ panettha saṅkhepattho – sakuṇā nāma ‘‘asukasmiṃ padese rukkho paripakkaphalo’’ti ñatvā nānādisāhi āgantvā nakhapakkhatuṇḍādīhi <pageBreak edition="P" number="3.0198" /> tassa phalāni vijjhantā vidhunantā khādanti, ‘‘idaṃ ajjatanāya, idaṃ svātanāya bhavissatī’’ti nesaṃ <pageBreak edition="V" number="2.0378" /> na hoti. Phale pana khīṇe neva rukkhassa ārakkhaṃ ṭhapenti, na tattha pakkhaṃ vā pattaṃ vā nakhaṃ vā tuṇḍaṃ vā ṭhapenti, atha kho tasmiṃ rukkhe anapekkhā hutvā yo yaṃ disābhāgaṃ icchati, so tena sapattabhārova uppatitvā gacchati. Evameva ayaṃ bhikkhu nissaṅgo nirapekkhoyeva pakkamati, samādāyeva pakkamati. <bold>Ariyenā</bold>ti niddosena. <bold>Ajjhatta</bold>nti sake attabhāve. <bold>Anavajjasukha</bold>nti niddosasukhaṃ.</paragraph>
    <paragraph line="64"><bold>So cakkhunā rūpaṃ disvā</bold>ti so iminā ariyena sīlakkhandhena samannāgato bhikkhu cakkhuviññāṇena rūpaṃ passitvāti attho. Sesapadesupi <pageBreak edition="M" number="2.0382" /> yaṃ vattabbaṃ siyā, taṃ sabbaṃ visuddhimagge (visuddhi. 1.15) vuttaṃ. <bold>Abyāsekasukha</bold>nti kilesehi anāsittasukhaṃ, avikiṇṇasukhantipi vuttaṃ. Indriyasaṃvarasukhaṃ hi diṭṭhādīsu diṭṭhamattādivasena pavattatāya avikiṇṇaṃ hoti.</paragraph>
    <paragraph line="65"><bold>So abhikkante paṭikkante</bold>ti so manacchaṭṭhānaṃ indriyānaṃ saṃvarena samannāgato bhikkhu imesu abhikkantapaṭikkantādīsu sattasu ṭhānesu satisampajaññavasena sampajānakārī hoti. Tattha <bold>abhikkanta</bold>nti purato gamanaṃ. <bold>Paṭikkanta</bold>nti pacchāgamanaṃ.</paragraph>
    <paragraph line="66"><bold>Sampajānakārī</bold><pageBreak edition="P" number="3.0199" /><bold>hotī</bold>ti sātthakasampajaññaṃ, sappāyasampajaññaṃ, gocarasampajaññaṃ, asammohasampajaññanti imesaṃ catunnaṃ satisampayuttānaṃ sampajaññānaṃ vasena satiṃ upaṭṭhapetvā ñāṇena paricchinditvāyeva tāni abhikkantapaṭikkantāni karoti. Sesapadesupi eseva nayo. Ayamettha saṅkhepo, vitthāro pana icchantena dīghanikāye sāmaññaphalavaṇṇanāto vā majjhimanikāye satipaṭṭhānavaṇṇanāto vā gahetabbo.</paragraph>
    <paragraph line="67"><bold>So iminā cā</bold>tiādinā kiṃ dasseti? Araññavāsassa paccayasampattiṃ dasseti. Yassa hi ime cattāro paccayā natthi, tassa araññavāso na ijjhati, tiracchānagatehi vā vanacarakehi vā saddhiṃ vatthabbataṃ āpajjati. Araññe adhivatthā devatā ‘‘kiṃ evarūpassa pāpabhikkhuno araññavāsenā’’ti bheravasaddaṃ sāventi, hatthehi sīsaṃ paharitvā palāyanākāraṃ karonti. ‘‘Asuko bhikkhu araññaṃ pavisitvā idañcidañca pāpakammamakāsī’’ti ayaso pattharati. Yassa panete cattāro paccayā atthi, tassa araññavāso ijjhati. So hi attano sīlaṃ <pageBreak edition="V" number="2.0379" /> paccavekkhanto kiñci kāḷakaṃ vā tilakaṃ vā apassanto pītiṃ uppādetvā taṃ khayato vayato sammasanto ariyabhūmiṃ okkamati. Araññe adhivatthā devatā attamanā vaṇṇaṃ bhāsanti. Itissa udake pakkhittatelabindu viya yaso vitthāriko hoti.</paragraph>
    <paragraph line="68">Tattha <bold>vivitta</bold>nti suññaṃ, appasaddaṃ, appanigghosanti attho. Etadeva hi sandhāya vibhaṅge ‘‘vivittanti santike cepi <pageBreak edition="P" number="3.0200" /> senāsanaṃ hoti, tañca anākiṇṇaṃ gahaṭṭhehi pabbajitehi, tena taṃ vivitta’’nti (vibha. 526) vuttaṃ. Seti ceva āsati ca etthāti <bold>senāsanaṃ</bold>. Mañcapīṭhānametaṃ adhivacanaṃ. Tenāha – ‘‘senāsananti <pageBreak edition="M" number="2.0383" /> mañcopi senāsanaṃ, pīṭhampi, bhisipi, bimbohanampi, vihāropi, aḍḍhayogopi, pāsādopi, hammiyampi, guhāpi, aṭṭopi, māḷopi, leṇampi, veḷugumbopi, rukkhamūlampi, maṇḍapopi senāsanaṃ, yattha vā pana bhikkhū paṭikkamanti, sabbametaṃ senāsana’’nti (vibha. 527). Apica vihāro, aḍḍhayogo, pāsādo, hammiyaṃ, guhāti idaṃ vihārasenāsanaṃ nāma. Mañco, pīṭhaṃ, bhisi, bimbohananti idaṃ mañcapīṭhasenāsanaṃ nāma. Cimilikā, cammakhaṇḍo, tiṇasanthāro, paṇṇasanthāroti idaṃ santhatasenāsanaṃ nāma. Yattha vā pana bhikkhū paṭikkamantīti etaṃ okāsasenāsanaṃ nāmāti evaṃ catubbidhaṃ senāsanaṃ hoti. Taṃ sabbampi senāsanaggahaṇena gahitameva.</paragraph>
    <paragraph line="69">Imassa pana sakuṇasadisassa cātuddisassa bhikkhuno anucchavikaṃ dassento <bold>araññaṃ rukkhamūla</bold>ntiādimāha. Tattha <bold>arañña</bold>nti ‘‘nikkhamitvā bahi indakhīlā sabbametaṃ arañña’’nti (vibha. 529) ‘‘idaṃ bhikkhunīnaṃ vasena āgataṃ araññaṃ. ‘‘Āraññakaṃ nāma senāsanaṃ pañcadhanusatikaṃ pacchima’’nti (pārā. 654) idaṃ pana imassa bhikkhuno anurūpaṃ. Tassa lakkhaṇaṃ visuddhimagge dhutaṅganiddese vuttaṃ. <bold>Rukkhamūla</bold>nti <pageBreak edition="P" number="3.0201" /> yaṃkiñci sītacchāyaṃ vivittaṃ rukkhamūlaṃ. <bold>Pabbata</bold>nti selaṃ. Tattha hi udakasoṇḍīsu udakakiccaṃ katvā sītāya rukkhacchāyāya nisinnassa nānādisāsu khāyamānāsu sītena vātena bījiyamānassa cittaṃ ekaggaṃ hoti. <bold>Kandara</bold>nti kaṃ vuccati udakaṃ, tena dāritaṃ udakabhinnaṃ pabbatapadesaṃ, yaṃ nitambantipi nadīnikuñjantipi vadanti. Tattha hi rajatapaṭṭasadisā vālikā hoti, matthake maṇivitānaṃ viya vanagahanaṃ, maṇikkhandhasadisaṃ udakaṃ sandati. Evarūpaṃ kandaraṃ oruyha pānīyaṃ pivitvā gattāni sītāni katvā vālikaṃ ussāpetvā paṃsukūlacīvaraṃ paññāpetvā nisinnassa samaṇadhammaṃ karoto cittaṃ ekaggaṃ hoti. <bold>Giriguha</bold>nti dvinnaṃ pabbatānaṃ antaraṃ, ekasmiṃyeva <pageBreak edition="V" number="2.0380" /> vā umaṅgasadisaṃ mahāvivaraṃ. <bold>Susāna</bold>lakkhaṇaṃ visuddhimagge (visuddhi. 1.34) vuttaṃ. <bold>Vanapattha</bold>nti gāmantaṃ atikkamitvā manussānaṃ anupacāraṭṭhānaṃ, yattha na kasanti na vapanti. Tenevāha – ‘‘vanapatthanti dūrānametaṃ senāsanānaṃ adhivacana’’ntiādi. <bold>Abbhokāsa</bold>nti acchannaṃ. Ākaṅkhamāno panettha cīvarakuṭiṃ katvā vasati. <bold>Palālapuñja</bold>nti <pageBreak edition="P" number="3.0202" /> palālarāsiṃ <pageBreak edition="M" number="2.0384" />. Mahāpalālapuñjato hi palālaṃ nikkaḍḍhitvā pabbhāraleṇasadise ālaye karonti, gacchagumbādīnampi upari palālaṃ pakkhipitvā heṭṭhā nisinnā samaṇadhammaṃ karonti. Taṃ sandhāyetaṃ vuttaṃ.</paragraph>
    <paragraph line="70"><bold>Pacchābhatta</bold>nti bhattassa pacchato. <bold>Piṇḍapātapaṭikkanto</bold>ti piṇḍapātapariyesanato paṭikkanto. <bold>Pallaṅka</bold>nti samantato ūrubaddhāsanaṃ. <bold>Ābhujitvā</bold>ti bandhitvā. <bold>Ujuṃ kāyaṃ paṇidhāyā</bold>ti uparimasarīraṃ ujukaṃ ṭhapetvā aṭṭhārasa piṭṭhikaṇṭake koṭiyā koṭiṃ paṭipādetvā. Evañhi nisinnassa cammamaṃsanhārūni na paṇamanti. Athassa yā tesaṃ paṇamanapaccayā khaṇe khaṇe vedanā uppajjeyyuṃ, tā na uppajjanti. Tāsu na uppajjamānāsu cittaṃ ekaggaṃ hoti, kammaṭṭhānaṃ na paripatati, vuddhiṃ phātiṃ upagacchati. <bold>Parimukhaṃ satiṃ upaṭṭhapetvā</bold>ti kammaṭṭhānābhimukhaṃ satiṃ ṭhapayitvā, mukhasamīpe vā katvāti attho. Teneva vibhaṅge vuttaṃ – ‘‘ayaṃ sati upaṭṭhitā hoti sūpaṭṭhitā nāsikagge vā mukhanimitte vā. Tena vuccati parimukhaṃ satiṃ upaṭṭhapetvā’’ti (vibha. 537). Atha vā <bold>‘‘parī</bold>ti pariggahaṭṭho. <bold>Mukha</bold>nti niyyānaṭṭho. <bold>Satī</bold>ti upaṭṭhānaṭṭho. Tena vuccati – ‘parimukhaṃ sati’’’nti evaṃ paṭisambhidāyaṃ (paṭi. ma. 1.164) vuttanayena panettha attho daṭṭhabbo. Tatrāyaṃ saṅkhepo ‘‘pariggahitaniyyānaṃ satiṃ katvā’’ti.</paragraph>
    <paragraph line="71"><bold>Abhijjhaṃ loke</bold>ti ettha lujjana-palujjanaṭṭhena pañcupādānakkhandhā <pageBreak edition="P" number="3.0203" /> loko. Tasmā pañcasu upādānakkhandhesu rāgaṃ pahāya kāmacchandaṃ vikkhambhetvāti ayamettha attho. <bold>Vigatābhijjhenā</bold>ti vikkhambhanavasena pahīnattā vigatābhijjhena, na cakkhuviññāṇasadisenāti attho. <bold>Abhijjhāya cittaṃ parisodhetī</bold>ti abhijjhāto cittaṃ parimoceti, yathā naṃ sā muñcati ceva muñcitvā ca na puna gaṇhāti, evaṃ karotīti attho. <bold>Byāpādapadosaṃ pahāyā</bold>tiādīsupi eseva nayo. Byāpajjati iminā cittaṃ pūtikummāsādayo viya purimapakatiṃ pajahatīti <bold>byāpādo</bold>. Vikārappattiyā padussati, paraṃ vā padūseti vināsetīti <bold>padoso</bold>. Ubhayampetaṃ kodhasseva adhivacanaṃ <pageBreak edition="V" number="2.0381" />. Thinaṃ cittagelaññaṃ, middhaṃ cetasikagelaññaṃ. Thinañca middhañca <bold>thinamiddhaṃ. Ālokasaññī</bold>ti rattimpi divāpi diṭṭhaālokasañjānanasamatthāya vigatanīvaraṇāya parisuddhāya saññāya samannāgato <pageBreak edition="M" number="2.0385" />. <bold>Sato sampajāno</bold>ti satiyā ca ñāṇena ca samannāgato. Idaṃ ubhayaṃ ālokasaññāya upakārakattā vuttaṃ. Uddhaccañca kukkuccañca <bold>uddhaccakukkuccaṃ. Tiṇṇavicikiccho</bold>ti vicikicchaṃ taritvā atikkamitvā ṭhito. ‘‘Kathamidaṃ kathamida’’nti evaṃ nappavattatīti <bold>akathaṃkathī. Kusalesu dhammesū</bold>ti anavajjesu dhammesu. ‘‘Ime nu kho kusalā, kathamime kusalā’’ti evaṃ na vicikicchati na kaṅkhatīti attho. Ayamettha <pageBreak edition="P" number="3.0204" /> saṅkhepo. Imesu pana nīvaraṇesu vacanatthalakkhaṇādibhedato yaṃ vattabbaṃ siyā, taṃ visuddhimagge (visuddhi. 1.71-72) vuttaṃ. <bold>Paññāya dubbalīkaraṇe</bold>ti yasmā ime pañca nīvaraṇā uppajjamānā anuppannāya lokiyalokuttarāya paññāya uppajjituṃ na denti, uppannāpi aṭṭha samāpattiyo pañca vā abhiññā ucchinditvā pātenti. Tasmā paññāya dubbalīkaraṇāti vuccanti. <bold>Vivicceva kāmehī</bold>tiādīni visuddhimagge vitthāritāni.</paragraph>
    <paragraph line="72"><bold>Ime āsavā</bold>tiādi aparenāpi pariyāyena catusaccappakāsanatthaṃ vuttaṃ. <bold>Nāparaṃ itthattāyāti pajānātī</bold>ti ettāvatā heṭṭhā tīhi aṅgehi bāhirasamayassa nipphalabhāvaṃ dassetvā catutthena aṅgena attano sāsanassa gambhīrabhāvaṃ pakāsetvā desanāya arahattena kūṭaṃ gaṇhi. Idāni desanaṃ appento <bold>evaṃ kho, bhikkhave</bold>tiādimāha.</paragraph>
    <subhead line="73">9. Taṇhāsuttavaṇṇanā</subhead>
    <paragraph line="74" number="199"> Navame <bold>jālini</bold>nti jālasadisaṃ. Yathā hi jālaṃ samantato saṃsibbitaṃ ākulabyākulaṃ, evaṃ taṇhāpīti jālasadisattā jālinīti vuttā. Tayo vā bhave ajjhottharitvā ṭhitāya etissā tattha tattha attano koṭṭhāsabhūtaṃ jālaṃ atthītipi jālinī. <bold>Sarita</bold>nti tattha tattha saritvā saṃsaritvā ṭhitaṃ. <bold>Visaṭa</bold>nti patthaṭaṃ vikkhittaṃ. <bold>Visattika</bold>nti tattha tattha visattaṃ laggaṃ lagitaṃ. Apica <pageBreak edition="P" number="3.0205" /><bold>‘‘visamūlā</bold>ti visattikā. <bold>Visaphalā</bold>ti visattikā’’tiādināpi (mahāni. 3; cūḷani. mettagūmāṇavapucchāniddeso 22) nayenettha attho daṭṭhabbo. <bold>Uddhasto</bold>ti upari dhaṃsito. <bold>Pariyonaddho</bold>ti samantā veṭhito. <bold>Tantākulakajāto</bold>ti tantaṃ viya ākulajāto. Yathā nāma dunnikkhittaṃ mūsikacchinnaṃ pesakārānaṃ tantaṃ tahiṃ tahiṃ ākulaṃ <pageBreak edition="V" number="2.0382" /> hoti, ‘‘idaṃ aggaṃ idaṃ mūla’’nti aggena vā aggaṃ, mūlena vā mūlaṃ samānetuṃ dukkaraṃ hoti, evaṃ sattā imāya taṇhāya <pageBreak edition="M" number="2.0386" /> pariyonaddhā ākulabyākulā na sakkonti attano nissaraṇamaggaṃ ujuṃ kātuṃ. <bold>Gulāguṇṭhikajāto</bold>ti gulāguṇṭhikaṃ vuccati pesakārakañjiyasuttaṃ. Gulā nāma sakuṇikā, tassā kulāvakotipi eke. Yathā tadubhayampi ākulaṃ aggena vā aggaṃ, mūlena vā mūlaṃ samānetuṃ dukkaranti purimanayeneva yojetabbaṃ. <bold>Muñjapabbajabhūto</bold>ti muñjatiṇaṃ viya pabbajatiṇaṃ viya ca bhūto, tādiso jāto. Yathā tāni tiṇāni koṭṭetvā katarajjuṃ jiṇṇakāle katthaci patitaṃ gahetvā tesaṃ tiṇānaṃ ‘‘idaṃ aggaṃ idaṃ mūla’’nti aggena vā aggaṃ, mūlena vā mūlaṃ samānetuṃ dukkaraṃ. Tampi ca paccattapurisakāre ṭhatvā sakkā bhaveyya ujuṃ kātuṃ, ṭhapetvā pana bodhisatte añño satto attano dhammatāya taṇhājālaṃ padāletvā attano nissaraṇamaggaṃ ujuṃ kātuṃ samattho nāma natthi. Evamayaṃ loko taṇhājālena pariyonaddho apāyaṃ duggatiṃ vinipātaṃ saṃsāraṃ nātivattati. Tattha <pageBreak edition="P" number="3.0206" /><bold>apāyo</bold>ti niraya-tiracchānayoni-pettivisaya-asurakāyā. Sabbepi hi te vaḍḍhisaṅkhātassa āyassa abhāvato apāyāti vuccanti. Tathā dukkhassa gatibhāvato <bold>duggati</bold>. Sukhasamussayato vinipatitattā <bold>vinipāto</bold>. Itaro pana –</paragraph>
    <gatha1 line="75">‘‘Khandhānañca paṭipāṭi, dhātuāyatanāna ca;</gatha1>
    <gathalast line="76">Abbocchinnaṃ vattamānā, saṃsāroti pavuccati.</gathalast>
    <paragraph line="77">Taṃ sabbaṃ nātivattati nātikkamati, atha kho cutito paṭisandhiṃ paṭisandhito cutinti evaṃ punappunaṃ cutipaṭisandhiyo gaṇhamāno tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu mahāsamudde vātakkhittanāvā viya yante yuttagoṇo viya ca paribbhamatiyeva.</paragraph>
    <paragraph line="78"><bold>Ajjhattikassa upādāyā</bold>ti ajjhattikaṃ khandhapañcakaṃ upādāya. Idañhi upayogatthe sāmivacanaṃ. <bold>Bāhirassa upādāyā</bold>ti bāhiraṃ khandhapañcakaṃ upādāya, idampi upayogatthe sāmivacanaṃ. <bold>Asmīti, bhikkhave, satī</bold>ti, bhikkhave, yadetaṃ ajjhattaṃ khandhapañcakaṃ upādāya taṇhāmānadiṭṭhivasena samūhaggāhato asmīti hoti, tasmiṃ satīti attho. <bold>Itthasmīti hotī</bold>tiādīsu pana evaṃ samūhato ahanti gahaṇe sati tato anupanidhāya <pageBreak edition="M" number="2.0387" /> ca upanidhāya cāti <pageBreak edition="V" number="2.0383" /> dvidhā gahaṇaṃ hoti. Tattha <bold>anupanidhāyā</bold>ti aññaṃ ākāraṃ anupagamma <pageBreak edition="P" number="3.0207" /> sakabhāvameva ārammaṇaṃ katvā itthasmīti hoti, khattiyādīsu idaṃpakāro ahanti evaṃ taṇhāmānadiṭṭhivasena hotīti attho. Idaṃ tāva anupanidhāya gahaṇaṃ. <bold>Upanidhāya gahaṇaṃ</bold> pana duvidhaṃ hoti samato ca asamato ca. Taṃ dassetuṃ <bold>evaṃsmīti aññathāsmī</bold>ti ca vuttaṃ. Tattha <bold>evaṃsmī</bold>ti idaṃ samato upanidhāya gahaṇaṃ, yathāyaṃ khattiyo yathāyaṃ brāhmaṇo, evamahampīti attho. <bold>Aññathāsmī</bold>ti idaṃ pana asamato gahaṇaṃ, yathāyaṃ khattiyo yathāyaṃ brāhmaṇo, tato aññathā ahaṃ, hīno vā adhiko vāti attho. Imāni tāva paccuppannavasena cattāri taṇhāvicaritāni.</paragraph>
    <paragraph line="79"><bold>Asasmīti satasmī</bold>ti imāni pana dve yasmā atthīti asaṃ, niccassetaṃ adhivacanaṃ. Sīdatīti sataṃ, aniccassetaṃ adhivacanaṃ. Tasmā sassatucchedavasena vuttānīti veditabbāni. Ito parāni <bold>sa</bold>nti evamādīni cattāri saṃsayaparivitakkavasena vuttāni. <bold>Santi hotī</bold>ti evamādīsu ahaṃ siyanti hotīti evamattho veditabbo. Adhippāyo panettha purimacatukke vuttanayeneva gahetabbo. <bold>Apihaṃ sa</bold>ntiādīni pana cattāri api nāma ahaṃ bhaveyyanti evaṃ patthanākappanavasena vuttāni. Tānipi purimacatukke vuttanayeneva veditabbāni. <bold>Bhavissa</bold>ntiādīni <pageBreak edition="P" number="3.0208" /> pana cattāri anāgatavasena vuttāni. Tesampi purimacatukke vuttanayeneva attho veditabbo. Evamete –</paragraph>
    <gatha1 line="80">‘‘Dve diṭṭhisīsā sīsaññe, cattāro sīsamūlakā;</gatha1>
    <gathalast line="81">Tayo tayoti etāni, aṭṭhārasa vibhāvaye.</gathalast>
    <paragraph line="82">Etesu hi asasmi, satasmīti ete dve diṭṭhisīsā nāma. Asmi, santi, apihaṃ santi, bhavissanti ete cattāro suddhasīsā eva. Itthasmītiādayo tayo tayoti dvādasa sīsamūlakā nāmāti evamete dve diṭṭhisīsā cattāro suddhasīsā dvādasa sīsamūlakāti aṭṭhārasa taṇhāvicaritadhammā veditabbā. Imāni tāva ajjhattikassa upādāya aṭṭhārasa taṇhāvicaritāni. Bāhirassa upādāya taṇhāvicaritesupi eseva <pageBreak edition="M" number="2.0388" /> nayo. <bold>Iminā</bold>ti iminā rūpena vā…pe… viññāṇena vāti esa viseso veditabbo. Sesaṃ tādisameva.</paragraph>
    <paragraph line="83"><bold>Iti evarūpāni atītāni chattiṃsā</bold>ti ekamekassa puggalassa atīte addhani chattiṃsa. <bold>Anāgatāni</bold><pageBreak edition="V" number="2.0384" /><bold>chattiṃsā</bold>ti ekamekasseva puggalassa ca anāgate addhani chattiṃsa. <bold>Paccuppannāni chattiṃsā</bold>ti ekassa vā puggalassa yathāsambhavato bahūnaṃ vā paccuppanne addhani chattiṃsāva. Sabbasattānaṃ pana niyameneva atīte addhani chattiṃsa, anāgate chattiṃsa, paccuppanne chattiṃsa. Anantā hi asadisataṇhāmānadiṭṭhibhedā sattā. <bold>Aṭṭhasataṃ</bold><pageBreak edition="P" number="3.0209" /><bold>taṇhāvicaritaṃ hontī</bold>ti ettha pana aṭṭhasatasaṅkhātaṃ taṇhāvicaritaṃ hotīti evamattho daṭṭhabbo.</paragraph>
    <subhead line="84">10. Pemasuttavaṇṇanā</subhead>
    <paragraph line="85" number="200"> Dasame <bold>na ussenetī</bold>ti diṭṭhivasena na ukkhipati. <bold>Na paṭisenetī</bold>ti paṭiviruddho hutvā kalahabhaṇḍanavasena na ukkhipati. <bold>Na dhūpāyatī</bold>ti ajjhattikassa upādāya taṇhāvicaritavasena na dhūpāyati. <bold>Na pajjalatī</bold>ti bāhirassa upādāya taṇhāvicaritavasena na pajjalati. <bold>Na sampajjhāyatī</bold>ti asmimānavasena na sampajjhāyati. Sesaṃ pāḷinayeneva veditabbaṃ. Imasmiṃ sutte vaṭṭavivaṭṭaṃ kathitanti.</paragraph>
    <centered line="86">Mahāvaggo pañcamo.</centered>
    <centered line="87">Catutthapaṇṇāsakaṃ niṭṭhitaṃ.</centered>
    <title line="88">5. Pañcamapaṇṇāsakaṃ</title>
  </content>
</document>