<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att14.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(15) 5. samapattivaggavannana.xml</archivePath>
<title>(15) 5. Samāpattivaggavaṇṇanā - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(15) 5. Samāpattivaggavaṇṇanā</chapter>
<paragraph line="2" number="164">Pañcamassa <pageBreak edition="V" number="2.0064" />paṭhame <bold>samāpattikusalatā</bold>ti āhārasappāyaṃ utusappāyaṃ pariggaṇhitvā samāpattisamāpajjane chekatā. <bold>Samāpattivuṭṭhānakusalatā</bold>ti yathāparicchedena gate kāle viyatto hutvā uṭṭhahanto vuṭṭhānakusalo nāma hoti, evaṃ kusalatā.</paragraph>
<paragraph line="3" number="165">Dutiye <bold>ajjava</bold>nti ujubhāvo. <bold>Maddava</bold>nti mudubhāvo.</paragraph>
<paragraph line="4" number="166">Tatiye <bold>khantī</bold>ti adhivāsanakhanti. <bold>Soracca</bold>nti susīlyabhāvena suratabhāvo.</paragraph>
<paragraph line="5" number="167">Catutthe <bold>sākhalya</bold>nti saṇhavācāvasena sammodamānabhāvo. <bold>Paṭisanthāro</bold>ti āmisena vā dhammena vā paṭisantharaṇaṃ.</paragraph>
<paragraph line="6" number="168">Pañcame <bold>avihiṃsā</bold>ti karuṇāpubbabhāgo. <bold>Soceyya</bold>nti sīlavasena sucibhāvo. Chaṭṭhasattamāni uttānatthāneva.</paragraph>
<paragraph line="7" number="171">Aṭṭhame <bold>paṭisaṅkhānabala</bold>nti paccavekkhaṇabalaṃ.</paragraph>
<paragraph line="8" number="172">Navame <pageBreak edition="P" number="2.0162" />muṭṭhassacce akampanena satiyeva <bold>satibalaṃ</bold>. Uddhacce akampanena samādhiyeva <bold>samādhibalaṃ</bold>.</paragraph>
<paragraph line="9" number="173">Dasame <bold>samatho</bold>ti cittekaggatā. <bold>Vipassanā</bold>ti saṅkhārapariggāhakaññāṇaṃ.</paragraph>
<paragraph line="10" number="174">Ekādasame <pageBreak edition="M" number="2.0063" /><bold>sīlavipattī</bold>ti dussīlyaṃ. <bold>Diṭṭhivipattī</bold>ti micchādiṭṭhi.</paragraph>
<paragraph line="11" number="175">Dvādasame <bold>sīlasampadā</bold>ti paripuṇṇasīlatā. <bold>Diṭṭhisampadā</bold>ti sammādiṭṭhikabhāvo. Tena <pageBreak edition="V" number="2.0065" />kammassakatasammādiṭṭhi, jhānasammādiṭṭhi, vipassanāsammādiṭṭhi, maggasammādiṭṭhi, phalasammādiṭṭhīti sabbāpi pañcavidhā sammādiṭṭhi saṅgahitā hoti.</paragraph>
<paragraph line="12" number="176">Terasame <bold>sīlavisuddhī</bold>ti visuddhisampāpakaṃ sīlaṃ. <bold>Diṭṭhivisuddhī</bold>ti visuddhisampāpikā catumaggasammādiṭṭhi, pañcavidhāpi vā sammādiṭṭhi.</paragraph>
<paragraph line="13" number="177">Cuddasame <bold>diṭṭhivisuddhī</bold>ti visuddhisampāpikā sammādiṭṭhiyeva. <bold>Yathādiṭṭhissa ca padhāna</bold>nti heṭṭhimamaggasampayuttaṃ vīriyaṃ. Tañhi tassā diṭṭhiyā anurūpattā ‘‘yathādiṭṭhissa ca padhāna’’nti vuttaṃ.</paragraph>
<paragraph line="14" number="178">Pannarasame <bold>asantuṭṭhitā ca kusalesu dhammesū</bold>ti aññatra arahattamaggā kusalesu dhammesu asantuṭṭhibhāvo.</paragraph>
<paragraph line="15" number="179">Soḷasame <bold>muṭṭhassacca</bold>nti muṭṭhassatibhāvo. <bold>Asampajañña</bold>nti aññāṇabhāvo.</paragraph>
<paragraph line="16" number="180">Sattarasame apilāpanalakkhaṇā <bold>sati</bold>. Sammā pajānanalakkhaṇaṃ <bold>sampajañña</bold>nti.</paragraph>
<centered line="17">Samāpattivaggo pañcamo. Tatiyapaṇṇāsakaṃ niṭṭhitaṃ.</centered>
</body>
</document>