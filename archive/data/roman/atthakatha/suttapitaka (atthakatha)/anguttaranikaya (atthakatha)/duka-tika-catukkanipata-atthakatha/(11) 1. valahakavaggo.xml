<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att46.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(11) 1. valahakavaggo.xml</archivePath>
    <baseFileName>(11) 1. valahakavaggo</baseFileName>
    <titlePath>(11) 1. Valāhakavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(11) 1. Valāhakavaggo</chapter>
    <subhead line="2">1-2. Valāhakasuttadvayavaṇṇanā</subhead>
    <paragraph line="3" number="101-2"> Tatiyapaṇṇāsakassa <pageBreak edition="Vipassana Research Institut" number="2.0322" /><pageBreak edition="Myanmar" number="2.0327" /><pageBreak edition="Pali Text Society" number="3.0119" /> paṭhame <bold>valāhakā</bold>ti meghā. <bold>Bhāsitā hoti no kattā</bold>ti ‘‘idañcidañca karissāmī’’ti kevalaṃ bhāsatiyeva, na karoti. <bold>Kattā hoti no bhāsitā</bold>ti akathetvāva ‘‘idañcidañca mayā kātuṃ vaṭṭatī’’ti kattā hoti. Evaṃ sabbattha attho veditabbo. Dutiyaṃ uttānatthameva.</paragraph>
    <subhead line="4">3. Kumbhasuttavaṇṇanā</subhead>
    <paragraph line="5" number="103"> Tatiye <bold>kumbhā</bold>ti ghaṭā. <bold>Tuccho pihito</bold>ti rittako pihitamukho. <bold>Pūro vivaṭo</bold>ti udakapuṇṇo apārutamukho. Sesadvayepi eseva nayo.</paragraph>
    <subhead line="6">4. Udakarahadasuttavaṇṇanā</subhead>
    <paragraph line="7" number="104"> Catutthe <bold>uttāno gambhīrobhāso</bold>tiādīsu purāṇapaṇṇarasasambhinnavaṇṇo kāḷaudako <bold>gambhīrobhāso</bold> nāma, acchavippasannamaṇivaṇṇaudako <bold>uttānobhāso</bold> nāma.</paragraph>
    <subhead line="8">5-6. Ambasuttavaṇṇanā</subhead>
    <paragraph line="9" number="105-6"> Pañcame <bold>āmaṃ pakkavaṇṇī</bold>ti āmakaṃ hutvā olokentānaṃ pakkasadisaṃ khāyati. Evaṃ sabbapadāni daṭṭhabbāni. Chaṭṭhaṃ uttānatthameva.</paragraph>
    <subhead line="10">7. Mūsikasuttavaṇṇanā</subhead>
    <paragraph line="11" number="107"> Sattame <pageBreak edition="Vipassana Research Institut" number="2.0323" /> yo āvāṭaṃ khaṇati, na ca tattha vasati, so <bold>gādhaṃ kattā no vasitā</bold>ti vuccati. Khantātipi pāṭho. Iminā nayena sabbapadāni veditabbāni.</paragraph>
    <subhead line="12">8. Balībaddasuttavaṇṇanā</subhead>
    <paragraph line="13" number="108"> Aṭṭhame <pageBreak edition="Myanmar" number="2.0328" /> yo attano gogaṇaṃ maddati, na paragogaṇaṃ, ayaṃ <bold>sagavacaṇḍo no paragavacaṇḍo</bold>ti evaṃ sabbapadāni veditabbāni. <bold>Ubbejetā hotī</bold>ti ghaṭṭetvā vijjhitvā ubbegapattaṃ karoti.</paragraph>
    <subhead line="14">9. Rukkhasuttavaṇṇanā</subhead>
    <paragraph line="15" number="109"> Navame <bold>pheggu phegguparivāro</bold>ti nissāro pheggurukkho pheggurukkheheva parivuto. <bold>Sāraparivāro</bold>ti <pageBreak edition="Pali Text Society" number="3.0120" /> khadirādīhi sārarukkheheva parivuto. Esa nayo sabbattha.</paragraph>
    <subhead line="16">10. Āsīvisasuttavaṇṇanā</subhead>
    <paragraph line="17" number="110"> Dasame <bold>āgataviso na ghoraviso</bold>ti yassa visaṃ āgacchati, ghoraṃ pana na hoti, cirakālaṃ na pīḷeti. Sesapadesupi eseva nayoti.</paragraph>
    <centered line="18">Valāhakavaggo paṭhamo.</centered>
  </content>
</document>