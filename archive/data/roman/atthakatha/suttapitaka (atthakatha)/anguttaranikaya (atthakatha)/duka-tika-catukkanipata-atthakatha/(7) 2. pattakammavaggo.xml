<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att42.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(7) 2. pattakammavaggo.xml</archivePath>
    <baseFileName>(7) 2. pattakammavaggo</baseFileName>
    <titlePath>(7) 2. Pattakammavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(7) 2. Pattakammavaggo</chapter>
    <subhead line="2">1. Pattakammasuttavaṇṇanā</subhead>
    <paragraph line="3" number="61"> Dutiyassa <pageBreak edition="Vipassana Research Institut" number="2.0305" /><pageBreak edition="Pali Text Society" number="3.0098" /> paṭhame aniṭṭhapaṭikkhepena <bold>iṭṭhā</bold>. Mane kamanti pavisantīti <bold>kantā</bold>. Manaṃ appāyanti pavaḍḍhentīti <bold>manāpā. Dullabhā</bold>ti paramadullabhā. <bold>Bhogā</bold>ti bhuñjitabbā rūpādayo visayā. <bold>Sahadhammenā</bold>ti dhammeneva saddhiṃ uppajjantu, mā dhammūpaghātaṃ katvā adhammenāti. Athavā <bold>sahadhammenā</bold>ti sakāraṇena, tena tena senāpatiseṭṭhiṭṭhānādikāraṇena saddhiṃyeva uppajjantūti attho. <bold>Yaso</bold>ti parivārasampatti. <bold>Saha</bold><pageBreak edition="Myanmar" number="2.0313" /><bold>ñātībhī</bold>ti ñātakehi saddhiṃ. <bold>Saha upajjhāyehī</bold>ti sukhadukkhesu upanijjhāyitabbattā upajjhāyasaṅkhātehi sandiṭṭhasambhattehi saddhiṃ.</paragraph>
    <paragraph line="4"><bold>Akiccaṃ karotī</bold>ti akātabbaṃ karoti. <bold>Kiccaṃ aparādhetī</bold>ti kattabbayuttakaṃ kiccaṃ akaronto taṃ aparādheti nāma. <bold>Dhaṃsatī</bold>ti patati parihāyati. <bold>Abhijjhāvisamalobha</bold>nti abhijjhāsaṅkhātaṃ visamalobhaṃ. <bold>Pajahatī</bold>ti nudati nīharati. <bold>Mahāpañño</bold>ti mahantapañño. <bold>Puthupañño</bold>ti puthulapañño. <bold>Āpātadaso</bold>ti taṃ taṃ atthaṃ āpāteti tameva passati, sukhumampissa atthajātaṃ āpātaṃ āgacchatiyevāti attho.</paragraph>
    <paragraph line="5"><bold>Uṭṭhānavīriyādhigatehī</bold>ti <pageBreak edition="Pali Text Society" number="3.0099" /> uṭṭhānasaṅkhātena vīriyena adhigatehi. <bold>Bāhābalaparicitehī</bold>ti bāhābalena paricitehi vaḍḍhitehi. <bold>Sedāvakkhittehī</bold>ti avakkhittasedehi, sedaṃ muñcitvā vāyāmena payogena samadhigatehīti attho. <bold>Dhammikehī</bold>ti dhammayuttehi. <bold>Dhammaladdhehī</bold>ti dasakusalakammapathadhamme akopetvā laddhehi. <bold>Pattakammānī</bold>ti yuttakammāni anucchavikakammāni. <bold>Sukhetī</bold>ti sukhitaṃ karoti. <bold>Pīṇetī</bold>ti pīṇitaṃ balasampannaṃ karoti. <bold>Ṭhānagataṃ hotī</bold>ti kāraṇagataṃ hoti. Kiṃ pana tanti? Catūsu pattakammesu ekaṃ bhogehi kattabbakammaṃ bhogajātameva ṭhānagataṃ. <bold>Pattagata</bold>nti yuttappattaṭṭhānagataṃ. <bold>Āyatanaso paribhutta</bold>nti kāraṇeneva paribhuttaṃ bhogajātaṃ hoti.</paragraph>
    <paragraph line="6"><bold>Pariyodhāya</bold><pageBreak edition="Vipassana Research Institut" number="2.0306" /><bold>saṃvattatī</bold>ti pidahitvā vattati. Yathā aggiādīhi uppannāsu āpadāsu, evaṃ ādittagehanibbāpanādīnaṃ atthāya dhanapariccāgaṃ katvā tāsaṃ āpadānaṃ maggaṃ pidahati nivāreti. <bold>Sotthiṃ attānaṃ karotī</bold>ti nirupaddavaṃ khemaṃ attānaṃ karoti. <bold>Ñātibali</bold>nti ñātakānaṃ baliṃ. <bold>Atithibali</bold>nti āgantukānaṃ baliṃ. <bold>Pubbapetabali</bold>nti <pageBreak edition="Pali Text Society" number="3.0100" /> paralokagatānaṃ ñātakānaṃ baliṃ. <bold>Rājabali</bold>nti rañño kattabbayuttakaṃ rājabaliṃ. <bold>Devatābali</bold>nti devatānaṃ kattabbabaliṃ. Sabbametaṃ tesaṃ tesaṃ yathānucchavikavasena dātabbadānassa adhivacanaṃ.</paragraph>
    <paragraph line="7"><bold>Khantisoracce niviṭṭhā</bold>ti adhivāsanakkhantiyañca susīlatāya ca niviṭṭhā. <bold>Ekamattānaṃ damentī</bold>ti ekaṃ attanova attabhāvaṃ indriyadamena damenti. <bold>Samentī</bold>ti attano cittaṃ kilesavūpasamanena samenti. <bold>Parinibbāpentī</bold>ti kilesaparinibbāneneva <pageBreak edition="Myanmar" number="2.0314" /> parinibbāpenti. <bold>Uddhaggika</bold>ntiādīsu uparūparibhūmīsu phaladānavasena uddhamaggamassāti <bold>uddhaggikā</bold>. Saggassa hitāti tatrupapattijananato <bold>sovaggikā</bold>. Nibbattanibbattaṭṭhāne sukhova vipāko assāti <bold>sukhavipākā</bold>. Suṭṭhu aggānaṃ dibbavaṇṇādīnaṃ dasannaṃ visesānaṃ nibbattanato <bold>saggasaṃvattanikā,</bold> evarūpaṃ dakkhiṇaṃ patiṭṭhāpetīti attho.</paragraph>
    <paragraph line="8"><bold>Ariyadhamme ṭhito</bold>ti pañcasīladhamme patiṭṭhito. <bold>Pecca sagge pamodatī</bold>ti paralokaṃ gantvā yattha sagge paṭisandhiṃ gaṇhāti, tattha modati. Sotāpannasakadāgāmino vā hontu anāgāmī vā, sabbesaṃ ayaṃ paṭipadā labbhatevāti.</paragraph>
    <subhead line="9">2. Ānaṇyasuttavaṇṇanā</subhead>
    <paragraph line="10" number="62"> Dutiye <pageBreak edition="Pali Text Society" number="3.0101" /><bold>adhigamanīyānī</bold>ti pattabbāni. <bold>Kāmabhoginā</bold>ti vatthukāme ca kilesakāme ca paribhuñjantena. <bold>Atthisukhā</bold>dīsu atthīti uppajjanakasukhaṃ <bold>atthisukhaṃ</bold> nāma. Bhoge paribhuñjantassa uppajjanakasukhaṃ <bold>bhogasukhaṃ</bold> nāma. Anaṇosmīti uppajjanakasukhaṃ <bold>ānaṇyasukhaṃ</bold> nāma. Niddoso anavajjosmīti uppajjanakasukhaṃ <bold>anavajjasukhaṃ</bold> nāma.</paragraph>
    <paragraph line="11"><bold>Bhuñja</bold>nti bhuñjamāno. <bold>Paññā vipassatī</bold>ti paññāya vipassati. <bold>Ubho bhāge</bold>ti dve koṭṭhāse, heṭṭhimāni tīṇi ekaṃ koṭṭhāsaṃ, anavajjasukhaṃ ekaṃ koṭṭhāsanti evaṃ paññāya passamāno <pageBreak edition="Vipassana Research Institut" number="2.0307" /> dve koṭṭhāse jānātīti attho. <bold>Anavajjasukhasseta</bold>nti etaṃ tividhampi sukhaṃ anavajjasukhassa soḷasiṃ kalaṃ nāgghatīti.</paragraph>
    <subhead line="12">3. Brahmasuttavaṇṇanā</subhead>
    <paragraph line="13" number="63"> Tatiyaṃ tikanipāte vaṇṇitameva. <bold>Sapubbadevatānī</bold>ti padamattameva ettha visesoti. Catutthe sabbaṃ uttānatthameva.</paragraph>
    <subhead line="14">5. Rūpasuttavaṇṇanā</subhead>
    <paragraph line="15" number="65"> Pañcame rūpe pamāṇaṃ gahetvā pasanno <bold>rūpappamāṇo</bold> nāma. <bold>Rūpappasanno</bold>ti tasseva atthavacanaṃ. Ghose pamāṇaṃ gahetvā pasanno <bold>ghosappamāṇo</bold><pageBreak edition="Myanmar" number="2.0315" /> nāma. Cīvaralūkhapattalūkhesu pamāṇaṃ gahetvā pasanno <bold>lūkhappamāṇo</bold> nāma. Dhamme pamāṇaṃ gahetvā pasanno <bold>dhammappamāṇo</bold> nāma. Itarāni tesaṃyeva atthavacanāni. Sabbasatte <pageBreak edition="Pali Text Society" number="3.0102" /> ca tayo koṭṭhāse katvā dve koṭṭhāsā rūpappamāṇā, eko na rūpappamāṇo. Pañca koṭṭhāse katvā cattāro koṭṭhāsā ghosappamāṇā, eko na ghosappamāṇo. Dasa koṭṭhāse katvā nava koṭṭhāsā lūkhappamāṇā, eko na lūkhappamāṇo. Satasahassaṃ koṭṭhāse katvā pana eko koṭṭhāsova dhammappamāṇo, sesā na dhammappamāṇāti veditabbā.</paragraph>
    <paragraph line="16"><bold>Rūpe pamāṇiṃsū</bold>ti ye rūpaṃ disvā pasannā, te rūpe pamāṇiṃsu nāma, pasīdiṃsūti attho. <bold>Ghosena anvagū</bold>ti ghosena anugatā, ghosappamāṇaṃ gahetvā pasannāti attho. <bold>Chandarāgavasūpetā</bold>ti chandassa ca rāgassa ca vasaṃ upetā. <bold>Ajjhattañca na jānātī</bold>ti niyakajjhatte tassa guṇaṃ na jānāti. <bold>Bahiddhā ca na passatī</bold>ti bahiddhāpissa paṭipattiṃ na passati. <bold>Samantāvaraṇo</bold>ti samantato āvārito, samantā vā āvaraṇamassāti samantāvaraṇo. <bold>Ghosena vuyhatī</bold>ti ghosena niyati, na guṇena. <bold>Ajjhattañca na jānāti, bahiddhā ca vipassatī</bold>ti niyakajjhatte guṇaṃ na jānāti, bahiddhā panassa paṭipattiṃ passati. <bold>Bahiddhā phaladassāvī</bold>ti tassa parehi kataṃ bahiddhā sakkāraphalaṃ passanto. <bold>Vinīvaraṇadassāvī</bold>ti vivaṭadassāvī. <bold>Na so ghosena vuyhatī</bold>ti so ghosena na nīyati.</paragraph>
    <subhead line="17">6. Sarāgasuttavaṇṇanā</subhead>
    <paragraph line="18" number="66"> Chaṭṭhe <pageBreak edition="Vipassana Research Institut" number="2.0308" /><bold>mohajaṃ cāpaviddasū</bold>ti mohajaṃ cāpi aviddasū apaṇḍitā. <bold>Savighāta</bold>nti <pageBreak edition="Pali Text Society" number="3.0103" /> sadukkhaṃ. <bold>Dukhudraya</bold>nti āyatiñca dukkhavaḍḍhidāyakaṃ. <bold>Acakkhukā</bold>ti paññācakkhurahitā. <bold>Yathā dhammā tathā santā</bold>ti yathā rāgādayo dhammā ṭhitā, tathā sabhāvāva hutvā. <bold>Na tassevanti maññare</bold>ti mayaṃ evaṃsantā evaṃsabhāvāti tassa na maññare, na maññantīti attho. Imasmiṃ suttepi gāthāsupi vaṭṭameva kathitaṃ.</paragraph>
    <subhead line="19">7. Ahirājasuttavaṇṇanā</subhead>
    <paragraph line="20" number="67"> Sattame <pageBreak edition="Myanmar" number="2.0316" /><bold>imāni cattāri ahirājakulānī</bold>ti idaṃ daṭṭhavisāneva sandhāya vuttaṃ. Ye hi keci daṭṭhavisā, sabbete imesaṃ catunnaṃ ahirājakulānaṃ abbhantaragatāva honti. <bold>Attaguttiyā</bold>ti attano guttatthāya. <bold>Attarakkhāyā</bold>ti attano rakkhaṇatthāya. <bold>Attaparittāyā</bold>ti attano parittāṇatthāya. Parittaṃ nāma anujānāmīti attho.</paragraph>
    <paragraph line="21">Idāni yathā taṃ parittaṃ kātabbaṃ, taṃ dassento <bold>virūpakkhehi me</bold>tiādimāha. Tattha <bold>virūpakkhehī</bold>ti virūpakkhanāgakulehi. Sesesupi eseva nayo. <bold>Apādakehī</bold>ti apādakasattehi. Sesesupi eseva nayo. <bold>Sabbe sattā</bold>ti ito pubbe ettakena ṭhānena odissakamettaṃ kathetvā idāni anodissakamettaṃ kathetuṃ idamāraddhaṃ. Tattha <bold>sattā pāṇā bhūtā</bold>ti sabbānetāni puggalavevacanāneva. <bold>Bhadrāni passantū</bold>ti bhadrāni ārammaṇāni passantu. <bold>Mā kañci pāpamāgamā</bold>ti kañci sattaṃ pāpakaṃ lāmakaṃ mā āgacchatu. <bold>Appamāṇo buddho</bold>ti ettha <bold>buddho</bold>ti buddhaguṇā veditabbā. Te hi appamāṇā nāma. Sesapadadvayepi <pageBreak edition="Pali Text Society" number="3.0104" /> eseva nayo. <bold>Pamāṇavantānī</bold>ti guṇappamāṇena yuttāni. <bold>Uṇṇanābhī</bold>ti lomasanābhiko makkaṭako. <bold>Sarabū</bold>ti gharagolikā. <bold>Katā me rakkhā, katā me parittā</bold>ti mayā ettakassa janassa rakkhā ca parittāṇañca kataṃ. <bold>Paṭikkamantu bhūtānī</bold>ti sabbepi me kataparittāṇā sattā apagacchantu, mā maṃ viheṭhayiṃsūti attho.</paragraph>
    <subhead line="22">8. Devadattasuttavaṇṇanā</subhead>
    <paragraph line="23" number="68"> Aṭṭhame <pageBreak edition="Vipassana Research Institut" number="2.0309" /><bold>acirapakkante devadatte</bold>ti saṅghaṃ bhinditvā nacirapakkante. <bold>Parābhavāyā</bold>ti avaḍḍhiyā vināsāya. <bold>Assatarī</bold>ti vaḷavāya kucchismiṃ gadrabhassa jātā. <bold>Attavadhāya gabbhaṃ gaṇhātī</bold>ti taṃ assena saddhiṃ sampayojenti, sā gabbhaṃ gaṇhitvā kāle sampatte vijāyituṃ nasakkontī pādehi bhūmiṃ paharantī tiṭṭhati. Athassā cattāro pāde catūsu khāṇūsu bandhitvā kucchiṃ phāletvā potakaṃ nīharanti. Sā tattheva marati. Tenetaṃ vuttaṃ.</paragraph>
    <subhead line="24">9. Padhānasuttavaṇṇanā</subhead>
    <paragraph line="25" number="69"> Navame <pageBreak edition="Myanmar" number="2.0317" /> kilesānaṃ saṃvaratthāya pavesanadvāraṃ pidahanatthāya padhānaṃ <bold>saṃvarappadhānaṃ,</bold> pajahanatthāya padhānaṃ <bold>pahānappadhānaṃ,</bold> kusalānaṃ dhammānaṃ brūhanatthāya vaḍḍhanatthāya padhānaṃ <bold>bhāvanāppadhānaṃ,</bold> tesaṃyeva anurakkhaṇatthāya padhānaṃ <bold>anurakkhaṇāppadhānaṃ</bold>.</paragraph>
    <subhead line="26">10. Adhammikasuttavaṇṇanā</subhead>
    <paragraph line="27" number="70"> Dasame <pageBreak edition="Pali Text Society" number="3.0105" /><bold>adhammikā hontī</bold>ti porāṇakarājūhi ṭhapitaṃ dasabhāgabaliñceva aparādhānurūpañca daṇḍaṃ aggahetvā atirekabalino ceva atirekadaṇḍassa ca gahaṇena adhammikā. <bold>Rājāyuttā</bold>ti rañño janapadesu kiccasaṃvidhāyakā āyuttakapurisā. <bold>Brāhmaṇagahapatikā</bold>ti antonagaravāsino brāhmaṇagahapatayo. <bold>Negamajānapadā</bold>ti nigamavāsino ceva janapadavāsino ca. <bold>Visama</bold>nti visamā hutvā, asamayena vāyantīti attho. <bold>Visamā</bold>ti na samā, atithaddhā vā atimudukā vāti attho. <bold>Apañjasā</bold>ti maggato apagatā, ummaggagāmino hutvā vāyantīti attho. <bold>Devatā parikupitā bhavantī</bold>ti vātesu hi visamesu apañjasesu vāyantesu rukkhā bhijjanti, vimānāni bhijjanti. Tasmā devatā parikupitā bhavanti, tā devassa sammā vassituṃ na denti. Tena vuttaṃ <bold>devo na sammā dhāraṃ anuppavecchatī</bold>ti. <bold>Visamapākāni sassāni bhavantī</bold>ti ekasmiṃ ṭhāne gabbhīni honti, ekasmiṃ sañjātakhīrāni, ekaṃ ṭhānaṃ paccatīti evaṃ visamaṃ pākāni sassāni bhavanti.</paragraph>
    <paragraph line="28"><bold>Samaṃ</bold><pageBreak edition="Vipassana Research Institut" number="2.0310" /><bold>nakkhattāni tārakarūpāni parivattantī</bold>ti yathā kattikapuṇṇamā kattikanakkhattameva labhati, migasirapuṇṇamā migasiranakkhattamevāti evaṃ tasmiṃ tasmiṃ <pageBreak edition="Pali Text Society" number="3.0106" /> māse sā sā puṇṇamā taṃ taṃ nakkhattameva labhati, tathā sammā parivattanti. <bold>Samaṃ vātā vāyantī</bold>ti avisamā hutvā samayasmiṃyeva vāyanti, cha māse uttarā vātā, cha māsedakkhiṇāti evaṃ tesaṃ tesaṃ janapadānaṃ anurūpe samaye vāyanti. <bold>Samā</bold>ti samappavattino nātithaddhā nātimudū. <bold>Pañjasā</bold>ti maggappaṭipannā, maggeneva vāyanti, no amaggenāti attho.</paragraph>
    <paragraph line="29"><bold>Jimhaṃ</bold><pageBreak edition="Myanmar" number="2.0318" /><bold>gacchatī</bold>ti kuṭilaṃ gacchati, atitthaṃ gaṇhāti. <bold>Nette jimhaṃ gate satī</bold>ti nayatīti nettā. Tasmiṃ nette jimhaṃ gate kuṭilaṃ gantvā atitthaṃ gaṇhante itarāpi atitthameva gaṇhantīti attho. Netetipi pāṭho. <bold>Dukkhaṃ setī</bold>ti dukkhaṃ sayati, dukkhitaṃ hotīti attho.</paragraph>
    <centered line="30">Pattakammavaggo dutiyo.</centered>
  </content>
</document>