<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att60.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(25) 5. apattibhayavaggo.xml</archivePath>
<title>(25) 5. Āpattibhayavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(25) 5. Āpattibhayavaggo</chapter>
<subhead line="2">1. Saṅghabhedakasuttavaṇṇanā</subhead>
<paragraph line="3" number="243">Pañcamassa <pageBreak edition="V" number="2.0391" />paṭhame <bold>api nu taṃ, ānanda, adhikaraṇa</bold>nti vivādādhikaraṇādīsu aññataraṃ adhikaraṇaṃ bhikkhusaṅghassa uppajji, satthā tassa vūpasantabhāvaṃ pucchanto evamāha. <bold>Kuto taṃ, bhante</bold>ti, bhante, kuto kinti kena kāraṇena taṃ adhikaraṇaṃ vūpasamissatīti vadati. <bold>Kevalakappa</bold>nti sakalaṃ samantato. <bold>Saṅghabhedāya ṭhito</bold>ti saṅghena saddhiṃ vādatthāya kathitaṃ paṭikathentova ṭhito. <bold>Tatrāyasmā</bold>ti tasmiṃ evaṃ ṭhite āyasmā anuruddho. <bold>Na ekavācikampi bhaṇitabbaṃ maññatī</bold>ti ‘‘mā, āvuso, saṅghena saddhiṃ evaṃ avacā’’ti ekavacanampi vattabbaṃ na maññati. <bold>Voyuñjatī</bold>ti anuyuñjati anuyogaṃ āpajjati. <bold>Atthavase</bold>ti kāraṇavase. <bold>Nāsessantī</bold>ti <pageBreak edition="P" number="3.0216" />uposathappavāraṇaṃ upagantuṃ adatvā nikkaḍḍhissanti. Sesaṃ pāḷivaseneva veditabbaṃ.</paragraph>
<subhead line="4">2. Āpattibhayasuttavaṇṇanā</subhead>
<paragraph line="5" number="244">Dutiye <pageBreak edition="M" number="2.0394" /><bold>khuramuṇḍaṃ karitvā</bold>ti pañca sikhaṇḍake ṭhapetvā khurena muṇḍaṃ karitvā. <bold>Kharassarenā</bold>ti kakkhaḷasaddena. <bold>Paṇavenā</bold>ti vajjhabheriyā. <bold>Thalaṭṭhassā</bold>ti ekamante ṭhitassa. <bold>Sīsacchejja</bold>nti sīsacchedārahaṃ. <bold>Yatra hi nāmā</bold>ti yaṃ nāma. <bold>So vatassāha</bold>nti so vata ahaṃ assaṃ, yaṃ evarūpaṃ pāpaṃ na kareyyanti attho. <bold>Yathādhammaṃ paṭikarissatī</bold>ti dhammānurūpaṃ paṭikarissati, sāmaṇerabhūmiyaṃ ṭhassatīti attho. <bold>Kāḷavatthaṃ paridhāyā</bold>ti kāḷapilotikaṃ nivāsetvā. <bold>Mosalla</bold>nti musalābhipātārahaṃ. <bold>Yathādhamma</bold>nti idha āpattito vuṭṭhāya suddhante patiṭṭhahanto yathādhammaṃ karoti nāma. <bold>Bhasmapuṭa</bold>nti chārikābhaṇḍikaṃ. <bold>Gārayhaṃ bhasmapuṭa</bold>nti garahitabbachārikāpuṭena matthake abhighātārahaṃ. <bold>Yathādhamma</bold>nti idha āpattiṃ desento yathādhammaṃ paṭikaroti nāma. <bold>Upavajja</bold>nti upavādārahaṃ. <bold>Pāṭidesanīyesū</bold>ti paṭidesetabbesu. Iminā <pageBreak edition="P" number="3.0217" />sabbāpi <pageBreak edition="V" number="2.0392" />sesāpattiyo saṅgahitā. <bold>Imāni kho, bhikkhave, cattāri āpattibhayānī</bold>ti, bhikkhave, imāni cattāri āpattiṃ nissāya uppajjanakabhayāni nāmāti.</paragraph>
<subhead line="6">3. Sikkhānisaṃsasuttavaṇṇanā</subhead>
<paragraph line="7" number="245">Tatiye sikkhā ānisaṃsā etthāti <bold>sikkhānisaṃsaṃ</bold>. Paññā uttarā etthāti <bold>paññuttaraṃ</bold>. Vimutti sāro etthāti <bold>vimuttisāraṃ</bold>. Sati ādhipateyyā etthāti <bold>satādhipateyyaṃ</bold>. Etesaṃ hi sikkhādisaṅkhātānaṃ ānisaṃsādīnaṃ atthāya vussatīti vuttaṃ hoti. <bold>Ābhisamācārikā</bold>ti uttamasamācārikā. Vattavasena paññattasīlassetaṃ adhivacanaṃ. <bold>Tathā tathā so tassā sikkhāyā</bold>ti tathā tathā so sikkhākāmo bhikkhu tasmiṃ sikkhāpade.</paragraph>
<paragraph line="8"><bold>Ādibrahmacariyikā</bold>ti maggabrahmacariyassa ādibhūtānaṃ catunnaṃ mahāsīlānametaṃ adhivacanaṃ. <bold>Sabbaso</bold>ti sabbākārena. <bold>Dhammā</bold>ti catusaccadhammā. <bold>Paññāya samavekkhitā hontī</bold>ti sahavipassanāya maggapaññāya sudiṭṭhā honti. <bold>Vimuttiyā phusitā hontī</bold>ti arahattaphalavimuttiyā ñāṇaphassena phuṭṭhā honti. <bold>Ajjhattaṃyeva sati sūpaṭṭhitā hotī</bold>ti niyakajjhatteyeva sati suṭṭhu upaṭṭhitā hoti. <bold>Paññāya anuggahessāmī</bold>ti vipassanāpaññāya <pageBreak edition="M" number="2.0395" />anuggahessāmi. <bold>Paññāya</bold><pageBreak edition="P" number="3.0218" /><bold>samavekkhissāmī</bold>ti idhāpi vipassanāpaññā adhippetā. <bold>Phusitaṃ vā dhammaṃ tattha tattha paññāya anuggahessāmī</bold>ti ettha pana maggapaññāva adhippetā.</paragraph>
<subhead line="9">4. Seyyāsuttavaṇṇanā</subhead>
<paragraph line="10" number="246">Catutthe <bold>petā</bold>ti kālakatā vuccanti. <bold>Uttānā sentī</bold>ti te yebhuyyena uttānakāva sayanti. Atha vā pettivisaye nibbattā <bold>petā</bold>nāma, te appamaṃsalohitattā aṭṭhisaṅghātajaṭitā ekena passena sayituṃ na sakkonti, uttānāva senti. <bold>Anattamano hotī</bold>ti tejussadattā sīho migarājā dve purimapāde ekasmiṃ, pacchimapāde ekasmiṃ ṭhāne ṭhapetvā naṅguṭṭhaṃ antarasatthimhi pakkhipitvā purimapādapacchimapādanaṅguṭṭhānaṃ ṭhitokāsaṃ sallakkhetvā dvinnaṃ purimapādānaṃ matthake sīsaṃ ṭhapetvā sayati. Divasampi sayitvā pabujjhamāno na uttasanto pabujjhati, sīsaṃ pana ukkhipitvā purimapādādīnaṃ ṭhitokāsaṃ sallakkhetvā sace kiñci ṭhānaṃ <pageBreak edition="V" number="2.0393" />vijahitvā ṭhitaṃ hoti, ‘‘nayidaṃ tuyhaṃ jātiyā, na sūrabhāvassa anurūpa’’nti anattamano hutvā tattheva sayati, na gocarāya pakkamati. Idaṃ sandhāya vuttaṃ – ‘‘anattamano hotī’’ti. Avijahitvā ṭhite pana ‘‘tuyhaṃ jātiyā ca sūrabhāvassa ca anurūpamida’’nti haṭṭhatuṭṭho uṭṭhāya sīhavijambhanaṃ vijambhitvā kesarabhāraṃ vidhunitvā tikkhattuṃ sīhanādaṃ <pageBreak edition="P" number="3.0219" />naditvā gocarāya pakkamati. Tena vuttaṃ – ‘‘attamano hotī’’ti.</paragraph>
<subhead line="11">5. Thūpārahasuttavaṇṇanā</subhead>
<paragraph line="12" number="247">Pañcame <bold>rājā cakkavattī</bold>ti ettha kasmā bhagavā agāramajjhe vasitvā kālakatassa rañño thūpakaraṇaṃ anujānāti, na sīlavato puthujjanabhikkhussāti? Anacchariyattā. Puthujjanabhikkhūnañhi thūpe anuññāyamāne tambapaṇṇidīpe tāva thūpānaṃ okāso na bhaveyya, tathā aññesu ṭhānesu. Tasmā ‘‘anacchariyā te bhavissantī’’ti nānujānāti. Cakkavattī rājā ekova nibbattati, tenassa thūpo acchariyo hoti. Puthujjanasīlavato pana parinibbutabhikkhuno viya mahantampi sakkāraṃ kātuṃ vaṭṭatiyeva. Chaṭṭhasattamāni uttānatthāneva.</paragraph>
<subhead line="13">8. Paṭhamavohārasuttavaṇṇanā</subhead>
<paragraph line="14" number="250">Aṭṭhame <pageBreak edition="M" number="2.0396" /><bold>anariyavohārā</bold>ti anariyānaṃ kathā. Sesesupi eseva nayo.</paragraph>
<centered line="15">Āpattibhayavaggo pañcamo.</centered>
<centered line="16">Pañcamapaṇṇāsakaṃ niṭṭhitaṃ.</centered>
</body>
</document>