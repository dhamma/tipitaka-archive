<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att23.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/5. culavaggo.xml</archivePath>
<title>5. Cūḷavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">5. Cūḷavaggo</chapter>
<subhead line="2">1. Sammukhībhāvasuttavaṇṇanā</subhead>
<paragraph line="3" number="41">Pañcamassa <pageBreak edition="V" number="2.0130" />paṭhame <bold>sammukhībhāvā</bold>ti sammukhībhāvena, vijjamānatāyāti attho. <bold>Pasavatī</bold>ti paṭilabhati. <bold>Saddhāya sammukhībhāvā</bold>ti yadi hi saddhā na bhaveyya, deyyadhammo na bhaveyya, dakkhiṇeyyasaṅkhātā paṭiggāhakapuggalā na bhaveyyuṃ, kathaṃ puññakammaṃ kareyya. Tesaṃ pana sammukhībhāvena sakkā kātunti tasmā ‘‘saddhāya sammukhībhāvā’’tiādimāha. Ettha ca dve <pageBreak edition="M" number="2.0132" />dhammā sulabhā deyyadhammā ceva dakkhiṇeyyā ca, saddhā pana dullabhā. Puthujjanassa hi saddhā athāvarā padavārena nānā hoti, teneva mahāmoggallānasadisopi aggasāvako pāṭibhogo bhavituṃ asakkonto āha – ‘‘dvinnaṃ kho te ahaṃ, āvuso, dhammānaṃ pāṭibhogo bhogānañca jīvitassa ca, saddhāya pana tvaṃyeva pāṭibhogo’’ti (udā. 18).</paragraph>
<subhead line="4">2. Tiṭhānasuttavaṇṇanā</subhead>
<paragraph line="5" number="42">Dutiye <bold>vigatamalamaccherenā</bold>ti vigatamacchariyamalena. <bold>Muttacāgo</bold>ti vissaṭṭhacāgo. <bold>Payatapāṇī</bold>ti dhotahattho. Assaddho hi satakkhattuṃ hatthe dhovitvāpi malinahatthova hoti, saddho pana dānābhiratattā malinahatthopi dhotahatthova. <bold>Vossaggarato</bold>ti <pageBreak edition="P" number="2.0246" />vossaggasaṅkhāte dāne rato. <bold>Yācayogo</bold>ti yācituṃ yutto, yācakehi vā yogo assātipi yācayogo. <bold>Dānasaṃvibhāgarato</bold>ti dānaṃ dadanto saṃvibhāgañca karonto dānasaṃvibhāgarato nāma hoti.</paragraph>
<paragraph line="6"><bold>Dassanakāmo sīlavata</bold>nti dasapi yojanāni vīsampi tiṃsampi yojanasatampi gantvā sīlasampanne daṭṭhukāmo hoti <bold>pāṭaliputtakabrāhmaṇo</bold>viya <bold>saddhātissamahārājā</bold>viya ca. Pāṭaliputtassa kira nagaradvāre sālāya nisinnā dve brāhmaṇā kāḷavallimaṇḍapavāsimahānāgattherassa guṇakathaṃ sutvā ‘‘amhehi taṃ bhikkhuṃ daṭṭhuṃ vaṭṭatī’’ti dvepi janā nikkhamiṃsu. Eko antarāmagge kālamakāsi. Eko samuddatīraṃ patvā nāvāya mahātitthapaṭṭane oruyha anurādhapuraṃ <pageBreak edition="V" number="2.0131" />āgantvā ‘‘kāḷavallimaṇḍapo kuhi’’nti pucchi. Rohaṇajanapadeti. So anupubbena therassa vasanaṭṭhānaṃ patvā cūḷanagaragāme dhuraghare nivāsaṃ gahetvā therassa āhāraṃ sampādetvā pātova vuṭṭhāya therassa vasanaṭṭhānaṃ pucchitvā gantvā janapariyante ṭhito theraṃ dūratova āgacchantaṃ disvā sakiṃ tattheva ṭhito vanditvā puna upasaṅkamitvā gopphakesu daḷhaṃ gahetvā vandanto ‘‘uccā, bhante, tumhe’’ti āha. Thero ca nātiucco nātirasso pamāṇayuttova, tena naṃ puna āha – ‘‘nātiuccā tumhe, tumhākaṃ <pageBreak edition="M" number="2.0133" />pana guṇā mecakavaṇṇassa samuddassa matthakena gantvā sakalajambudīpatalaṃ ajjhottharitvā gatā, ahampi pāṭaliputtanagaradvāre nisinno tumhākaṃ guṇakathaṃ assosi’’nti. So therassa bhikkhāhāraṃ datvā attano ticīvaraṃ paṭiyādetvā therassa santike pabbajitvā tassovāde patiṭṭhāya katipāheneva arahattaṃ pāpuṇi.</paragraph>
<paragraph line="7"><bold>Saddhātissamahārājā</bold>pi, ‘‘bhante, mayhaṃ vanditabbayuttakaṃ <pageBreak edition="P" number="2.0247" />ekaṃ ayyaṃ ācikkhathā’’ti pucchi. Bhikkhū ‘‘maṅgalavāsī kuṭṭatissatthero’’ti āhaṃsu. Rājā mahāparivārena pañcayojanamaggaṃ agamāsi. Thero ‘‘kiṃ saddo eso, āvuso’’ti bhikkhusaṅghaṃ pucchi. ‘‘Rājā, bhante, tumhākaṃ dassanatthāya āgato’’ti. Thero cintesi – ‘‘kiṃ mayhaṃ mahallakakāle rājagehe kamma’’nti divāṭṭhāne mañce nipajjitvā bhūmiyaṃ lekhaṃ likhanto acchi. Rājā ‘‘kahaṃ thero’’ti pucchitvā ‘‘divāṭṭhāne’’ti sutvā tattha gacchanto theraṃ bhūmiyaṃ lekhaṃ likhantaṃ disvā ‘‘khīṇāsavassa nāma hatthakukkuccaṃ natthi, nāyaṃ khīṇāsavo’’ti avanditvāva nivatti. Bhikkhusaṅgho theraṃ āha – ‘‘bhante, evaṃvidhassa saddhassa pasannassa rañño kasmā vippaṭisāraṃ karitthā’’ti. ‘‘Āvuso, rañño pasādarakkhanaṃ na tumhākaṃ bhāro, mahallakattherassa bhāro’’ti vatvā aparabhāge anupādisesāya nibbānadhātuyā parinibbāyanto bhikkhusaṅghaṃ āha – ‘‘mayhaṃ kūṭāgāramhi aññampi pallaṅkaṃ attharathā’’ti. Tasmiṃ atthate thero – ‘‘idaṃ kūṭāgāraṃ antare appatiṭṭhahitvā raññā diṭṭhakāleyeva bhūmiyaṃ patiṭṭhātū’’ti adhiṭṭhahitvā parinibbāyi. Kūṭāgāraṃ pañcayojanamaggaṃ ākāsena agamāsi. Pañcayojanamagge dhajaṃ dhāretuṃ samatthā rukkhā dhajapaggahitāva ahesuṃ. Gacchāpi gumbāpi sabbe kūṭāgārābhimukhā hutvā aṭṭhaṃsu.</paragraph>
<paragraph line="8">Raññopi paṇṇaṃ pahiṇiṃsu ‘‘thero parinibbuto, kūṭāgāraṃ ākāsena āgacchatī’’ti. Rājā na saddahi. Kūṭāgāraṃ ākāsena gantvā thūpārāmaṃ padakkhiṇaṃ katvā silācetiyaṭṭhānaṃ agamāsi. Cetiyaṃ saha vatthunā uppatitvā kūṭāgāramatthake aṭṭhāsi, sādhukārasahassāni pavattiṃsu <pageBreak edition="V" number="2.0132" />. Tasmiṃ khaṇe mahābyagghatthero nāma lohapāsāde sattamakūṭāgāre nisinno bhikkhūnaṃ vinayakammaṃ karonto taṃ saddaṃ sutvā ‘‘kiṃ saddo <pageBreak edition="M" number="2.0134" />eso’’ti paṭipucchi. Bhante, maṅgalavāsī kuṭṭatissatthero parinibbuto, kūṭāgāraṃ pañcayojanamaggaṃ ākāsena āgataṃ, tattha so sādhukārasaddoti. Āvuso, puññavante nissāya <pageBreak edition="P" number="2.0248" />sakkāraṃ labhissāmāti antevāsike khamāpetvā ākāseneva āgantvā taṃ kūṭāgāraṃ pavisitvā dutiyamañce nisīditvā anupādisesāya nibbānadhātuyā parinibbāyi. Rājā gandhapupphacuṇṇāni ādāya gantvā ākāse ṭhitaṃ kūṭāgāraṃ disvā kūṭāgāraṃ pūjesi. Tasmiṃ khaṇe kūṭāgāraṃ otaritvā pathaviyaṃ patiṭṭhitaṃ. Rājā mahāsakkārena sarīrakiccaṃ kāretvā dhātuyo gahetvā cetiyaṃ akāsi. Evarūpā sīlavantānaṃ dassanakāmā nāma honti.</paragraph>
<paragraph line="9"><bold>Saddhammaṃ sotumicchatī</bold>ti tathāgatappaveditaṃ saddhammaṃ sotukāmo hoti <bold>piṇḍapātikattherādayo</bold>viya. Gaṅgāvanavāliaṅgaṇamhi kira tiṃsa bhikkhū vassaṃ upagatā anvaddhamāsaṃ uposathadivase catupaccayasantosabhāvanārāmamahāariyavaṃsañca (a. ni. 4.28) kathenti. Eko piṇḍapātikatthero pacchābhāgena āgantvā paṭicchannaṭṭhāne nisīdi. Atha naṃ eko gonaso jaṅghapiṇḍimaṃsaṃ saṇḍāsena gaṇhanto viya ḍaṃsi. Thero olokento gonasaṃ disvā ‘‘ajja dhammassavanantarāyaṃ na karissāmī’’ti gonasaṃ gahetvā thavikāya pakkhipitvā thavikāmukhaṃ bandhitvā avidūre ṭhāne ṭhapetvā dhammaṃ suṇantova nisīdi. Aruṇuggamanañca visaṃ vikkhambhetvā therassa tiṇṇaṃ phalānaṃ pāpuṇanañca visassa daṭṭhaṭṭhāneneva otaritvā pathavipavisanañca dhammakathikattherassa dhammakathāniṭṭhāpanañca ekakkhaṇeyeva ahosi. Tato thero āha – ‘‘āvuso eko me coro gahito’’ti thavikaṃ muñcitvā gonasaṃ vissajjesi. Bhikkhū disvā ‘‘kāya velāya daṭṭhattha, bhante’’ti pucchiṃsu. Hiyyo sāyanhasamaye, āvusoti. Kasmā, bhante, evaṃ bhāriyaṃ kammaṃ karitthāti. Āvuso, sacāhaṃ dīghajātikena daṭṭhoti vadeyyaṃ, nayimaṃ ettakaṃ ānisaṃsaṃ <pageBreak edition="P" number="2.0249" />labheyyanti. Idaṃ tāva piṇḍapātikattherassa vatthu.</paragraph>
<paragraph line="10">Dīghavāpiyampi ‘‘mahājātakabhāṇakatthero gāthāsahassaṃ mahāvessantaraṃ kathessatī’’ti tissamahāgāme tissamahāvihāravāsī eko <pageBreak edition="M" number="2.0135" />daharo sutvā tato nikkhamitvā ekāheneva navayojanamaggaṃ āgato. Tasmiṃyeva khaṇe thero dhammakathaṃ ārabhi. Daharo dūramaggāgamanena sañjātakāyadarathattā paṭṭhānagāthāya saddhiṃ avasānagāthaṃyeva vavatthapesi. Tato therassa ‘‘idamavocā’’ti <pageBreak edition="V" number="2.0133" />vatvā uṭṭhāya gamanakāle ‘‘mayhaṃ āgamanakammaṃ moghaṃ jāta’’nti rodamāno aṭṭhāsi. Eko manusso taṃ kathaṃ sutvā gantvā therassa ārocesi, ‘‘bhante, ‘tumhākaṃ dhammakathaṃ sossāmī’ti eko daharabhikkhu tissamahāvihārā āgato, so ‘kāyadarathabhāvena me āgamanaṃ moghaṃ jāta’nti rodamāno ṭhito’’ti. Gacchatha saññāpetha naṃ ‘‘puna sve kathessāmā’’ti. So punadivase therassa dhammakathaṃ sutvā sotāpattiphalaṃ pāpuṇi.</paragraph>
<paragraph line="11">Aparāpi <bold>ullakolikaṇṇivāsikā</bold>ekā itthī puttakaṃ pāyamānā ‘‘dīghabhāṇakamahāabhayatthero nāma ariyavaṃsapaṭipadaṃ kathetī’’ti sutvā pañcayojanamaggaṃ gantvā divākathikattherassa nisinnakāleyeva vihāraṃ pavisitvā bhūmiyaṃ puttaṃ nipajjāpetvā divākathikattherassa ṭhitakāva dhammaṃ assosi. Sarabhāṇake there uṭṭhite dīghabhāṇakamahāabhayatthero catupaccayasantosabhāvanārāmamahāariyavaṃsaṃ ārabhi. Sā ṭhitakāva paggaṇhāti. Thero tayo eva paccaye kathetvā uṭṭhānākāraṃ akāsi. Sā upāsikā āha – ‘‘ayyo, ‘ariyavaṃsaṃ kathessāmī’ti siniddhabhojanaṃ bhuñjitvā madhurapānakaṃ pivitvā yaṭṭhimadhukatelādīhi bhesajjaṃ katvā kathetuṃ <pageBreak edition="P" number="2.0250" />yuttaṭṭhāneyeva uṭṭhahatī’’ti. Thero ‘‘sādhu, bhaginī’’ti vatvā upari bhāvanārāmaṃ paṭṭhapesi. Aruṇuggamanañca therassa ‘‘idamavocā’’ti vacanañca upāsikāya sotāpattiphaluppatti ca ekakkhaṇeyeva ahosi.</paragraph>
<paragraph line="12">Aparāpi <bold>kaḷamparavāsikā</bold>itthī aṅkena puttaṃ ādāya ‘‘dhammaṃ sossāmī’’ti cittalapabbataṃ gantvā ekaṃ rukkhaṃ nissāya dārakaṃ nipajjāpetvā sayaṃ ṭhitakāva dhammaṃ suṇāti. Rattibhāgasamanantare eko dīghajātiko tassā <pageBreak edition="M" number="2.0136" />passantiyāyeva samīpe nipannadārakaṃ catūhi dāṭhāhi ḍaṃsitvā agamāsi. Sā cintesi – ‘‘sacāhaṃ ‘putto me sappena daṭṭho’ti vakkhāmi, dhammassa antarāyo bhavissati. Anekakkhattuṃ kho pana me ayaṃ saṃsāravaṭṭe vaṭṭantiyā putto ahosi, dhammameva carissāmī’’ti tiyāmarattiṃ ṭhitakāva dhammaṃ paggaṇhitvā sotāpattiphale patiṭṭhāya aruṇe uggate saccakiriyāya puttassa visaṃ nimmathetvā puttaṃ gahetvā gatā. Evarūpā puggalā dhammaṃ sotukāmā nāma honti.</paragraph>
<subhead line="13">3. Atthavasasuttavaṇṇanā</subhead>
<paragraph line="14" number="43">Tatiye <pageBreak edition="V" number="2.0134" /><bold>tayo, bhikkhave, atthavase sampassamānenā</bold>ti tayo atthe tīṇi kāraṇāni passantena. <bold>Alamevā</bold>ti yuttameva. <bold>Yo dhammaṃ desetī</bold>ti yo puggalo catusaccadhammaṃ pakāseti. <bold>Atthappaṭisaṃvedī</bold>ti aṭṭhakathaṃ ñāṇena paṭisaṃvedī. <bold>Dhammappaṭisaṃvedī</bold>ti pāḷidhammaṃ paṭisaṃvedī.</paragraph>
<subhead line="15">4. Kathāpavattisuttavaṇṇanā</subhead>
<paragraph line="16" number="44">Catutthe <bold>ṭhānehī</bold>ti kāraṇehi. <bold>Pavattinī</bold>ti appaṭihatā niyyānikā.</paragraph>
<subhead line="17">5. Paṇḍitasuttavaṇṇanā</subhead>
<paragraph line="18" number="45">Pañcame <bold>paṇḍitapaññattānī</bold>ti paṇḍitehi paññattāni kathitāni pasatthāni. <bold>Sappurisapaññattānī</bold>ti sappurisehi mahāpurisehi paññattāni kathitāni pasatthāni. <bold>Ahiṃsā</bold>ti karuṇā ceva karuṇāpubbabhāgo ca. <bold>Saṃyamo</bold>ti sīlasaṃyamo. <bold>Damo</bold>ti <pageBreak edition="P" number="2.0251" />indriyasaṃvaro, uposathavasena vā attadamanaṃ, puṇṇovāde (ma. ni. 3.395 ādayo; saṃ. ni. 4.88 ādayo) damoti vuttā khantipi āḷavake (saṃ. ni. 1.246; su. ni. 183 ādayo) vuttā paññāpi imasmiṃ sutte vaṭṭatiyeva. <bold>Mātāpitu upaṭṭhāna</bold>nti mātāpitūnaṃ rakkhanaṃ gopanaṃ paṭijagganaṃ. <bold>Santāna</bold>nti aññattha buddhapaccekabuddhaariyasāvakā santo nāma, idha pana mātāpituupaṭṭhākā adhippetā. Tasmā uttamaṭṭhena santānaṃ <pageBreak edition="M" number="2.0137" />, seṭṭhacariyaṭṭhena <bold>brahmacārīnaṃ</bold>. Idaṃ mātāpituupaṭṭhānaṃ sabbhi upaññātanti evamettha attho daṭṭhabbo. <bold>Sataṃ etāni ṭhānānī</bold>ti santānaṃ uttamapurisānaṃ etāni ṭhānāni kāraṇāni. <bold>Ariyo dassanasampanno</bold>ti idha imesaṃyeva tiṇṇaṃ ṭhānānaṃ kāraṇena ariyo ceva dassanasampanno ca veditabbo, na buddhādayo na sotāpannā. Atha vā <bold>sataṃ etāni ṭhānānī</bold>ti mātupaṭṭhānaṃ pitupaṭṭhānanti etāni ṭhānāni santānaṃ uttamapurisānaṃ kāraṇānīti evaṃ mātāpituupaṭṭhākavasena imissā gāthāya attho veditabbo. Mātāpituupaṭṭhākoyeva hi idha ‘‘ariyo dassanasampanno’’ti vutto. <bold>Sa lokaṃ bhajate siva</bold>nti so khemaṃ devalokaṃ gacchatīti.</paragraph>
<subhead line="19">6. Sīlavantasuttavaṇṇanā</subhead>
<paragraph line="20" number="46">Chaṭṭhe <pageBreak edition="V" number="2.0135" /><bold>tīhi ṭhānehī</bold>ti tīhi kāraṇehi. <bold>Kāyenā</bold>tiādīsu bhikkhū āgacchante disvā paccuggamanaṃ karontā gacchante anugacchantā āsanasālāya sammajjanaupalepanādīni karontā āsanāni paññāpentā pānīyaṃ paccupaṭṭhāpentā kāyena puññaṃ pasavanti nāma. Bhikkhusaṅghaṃ piṇḍāya carantaṃ disvā ‘‘yāguṃ detha, bhattaṃ detha, sappinavanītādīni detha, gandhapupphādīhi pūjetha, uposathaṃ upavasatha, dhammaṃ suṇātha, cetiyaṃ vandathā’’tiādīni vadantā vācāya puññaṃ pasavanti nāma. Bhikkhū piṇḍāya carante disvā ‘‘labhantū’’ti cintentā manasā puññaṃ pasavanti nāma. <bold>Pasavantī</bold>ti paṭilabhanti. Puññaṃ <pageBreak edition="P" number="2.0252" />panettha lokiyalokuttaramissakaṃ kathitaṃ.</paragraph>
<subhead line="21">7. Saṅkhatalakkhaṇasuttavaṇṇanā</subhead>
<paragraph line="22" number="47">Sattame <bold>saṅkhatassā</bold>ti paccayehi samāgantvā katassa. <bold>Saṅkhatalakkhaṇānī</bold>ti saṅkhataṃ etanti sañjānanakāraṇāni nimittāni. <bold>Uppādo</bold>ti jāti. <bold>Vayo</bold>ti bhedo. <bold>Ṭhitassa aññathattaṃ</bold>nāma jarā. Tattha <bold>saṅkhata</bold>nti tebhūmakā dhammā. Maggaphalāni pana asammasanūpagattā idha na kathīyanti. Uppādādayo <bold>saṅkhatalakkhaṇā</bold>nāma. Tesu uppādakkhaṇe uppādo, ṭhānakkhaṇe jarā, bhedakkhaṇe vayo. Lakkhaṇaṃ na saṅkhataṃ, saṅkhataṃ na lakkhaṇaṃ <pageBreak edition="M" number="2.0138" />, lakkhaṇena pana saṅkhataṃ paricchinnaṃ. Yathā hatthiassagomahiṃsādīnaṃ sattisūlādīni sañjānanalakkhaṇāni na hatthiādayo, napi hatthiādayo lakkhaṇāneva, lakkhaṇehi pana te ‘‘asukassa hatthī, asukassa asso, asukahatthī, asukaasso’’ti vā paññāyanti, evaṃsampadamidaṃ veditabbaṃ.</paragraph>
<subhead line="23">8. Asaṅkhatalakkhaṇasuttavaṇṇanā</subhead>
<paragraph line="24" number="48">Aṭṭhame <bold>asaṅkhatassā</bold>ti paccayehi samāgantvā akatassa. <bold>Asaṅkhatalakkhaṇānī</bold>ti asaṅkhataṃ etanti sañjānanakāraṇāni nimittāni. <bold>Na uppādo paññāyatī</bold>tiādīhi uppādajarābhaṅgānaṃ abhāvo vutto. Uppādādīnañhi abhāvena asaṅkhatanti paññāyati.</paragraph>
<subhead line="25">9. Pabbatarājasuttavaṇṇanā</subhead>
<paragraph line="26" number="49">Navame <pageBreak edition="V" number="2.0136" /><bold>mahāsālā</bold>ti mahārukkhā. <bold>Kulapati</bold>nti kulajeṭṭhakaṃ. <bold>Selo</bold>ti silāmayo. <bold>Araññasmi</bold>nti agāmakaṭṭhāne. <bold>Brahmā</bold>ti mahanto. <bold>Vane</bold>ti aṭaviyaṃ. <bold>Vanappatī</bold>ti vanajeṭṭhakā. <bold>Idha dhammaṃ caritvāna, maggaṃ sugatigāmina</bold>nti sugatigāmikamaggasaṅkhātaṃ dhammaṃ caritvā.</paragraph>
<subhead line="27">10. Ātappakaraṇīyasuttavaṇṇanā</subhead>
<paragraph line="28" number="50">Dasame <pageBreak edition="P" number="2.0253" /><bold>ātappaṃ karaṇīya</bold>nti vīriyaṃ kātuṃ yuttaṃ. <bold>Anuppādāyā</bold>ti anuppādatthāya, anuppādaṃ sādhessāmīti iminā kāraṇena kattabbanti attho. Paratopi eseva nayo. <bold>Sārīrikāna</bold>nti sarīrasambhavānaṃ. <bold>Dukkhāna</bold>nti dukkhamānaṃ. <bold>Tibbāna</bold>nti bahalānaṃ, tāpanavasena vā tibbānaṃ. <bold>Kharāna</bold>nti pharusānaṃ. <bold>Kaṭukāna</bold>nti tikhiṇānaṃ. <bold>Asātāna</bold>nti amadhurānaṃ. <bold>Amanāpāna</bold>nti manaṃ vaḍḍhetuṃ asamatthānaṃ. <bold>Pāṇaharāna</bold>nti jīvitaharānaṃ. <bold>Adhivāsanāyā</bold>ti adhivāsanatthāya sahanatthāya khamanatthāya.</paragraph>
<paragraph line="29">Ettake <pageBreak edition="M" number="2.0139" />ṭhāne satthā āṇāpetvā āṇattiṃ pavattetvā idāni samādapento <bold>yato kho, bhikkhave</bold>tiādimāha. Tattha <bold>yato</bold>ti yadā. <bold>Ātāpī</bold>ti vīriyavā. <bold>Nipako</bold>ti sappañño. <bold>Sato</bold>ti satiyā samannāgato. <bold>Dukkhassa antakiriyāyā</bold>ti vaṭṭadukkhassa paricchedaparivaṭumakiriyāya. Ime ca pana ātāpādayo tayopi lokiyalokuttaramissakā kathitā.</paragraph>
<subhead line="30">11. Mahācorasuttavaṇṇanā</subhead>
<paragraph line="31" number="51">Ekādasame <bold>mahācoro</bold>ti mahanto balavacoro. <bold>Sandhi</bold>nti gharasandhiṃ. <bold>Nillopa</bold>nti mahāvilopaṃ. <bold>Ekāgārika</bold>nti ekameva gehaṃ parivāretvā vilumpanaṃ. <bold>Paripanthepi tiṭṭhatī</bold>ti panthadūhanakammaṃ karoti. <bold>Nadīvidugga</bold>nti nadīnaṃ duggamaṭṭhānaṃ antaradīpakaṃ, yattha sakkā hoti dvīhipi tīhipi jaṅghasahassehi saddhiṃ nilīyituṃ. <bold>Pabbatavisama</bold>nti <pageBreak edition="P" number="2.0254" />pabbatānaṃ visamaṭṭhānaṃ pabbatantaraṃ, yattha sakkā hoti sattahi vā aṭṭhahi vā jaṅghasahassehi saddhiṃ nilīyituṃ. <bold>Tiṇagahana</bold>nti tiṇena vaḍḍhitvā sañchannaṃ dvattiyojanaṭṭhānaṃ. <bold>Rodha</bold>nti ghanaṃ aññamaññaṃ saṃsaṭṭhasākhaṃ ekābaddhaṃ <pageBreak edition="V" number="2.0137" />mahāvanasaṇḍaṃ. <bold>Pariyodhāya atthaṃ bhaṇissantī</bold>ti pariyodahitvā taṃ taṃ kāraṇaṃ pakkhipitvā atthaṃ kathayissanti. <bold>Tyāssā</bold>ti te assa. <bold>Pariyodhāya atthaṃ bhaṇantī</bold>ti kismiñci kiñci vattuṃ āraddheyeva ‘‘mā evaṃ avacuttha, mayaṃ etaṃ kulaparamparāya jānāma, na esa evarūpaṃ karissatī’’ti taṃ taṃ kāraṇaṃ pakkhipitvā mahantampi dosaṃ harantā atthaṃ bhaṇanti. Atha vā <bold>pariyodhāyā</bold>ti paṭicchādetvātipi attho. Te hi tassapi dosaṃ paṭicchādetvā atthaṃ bhaṇanti. <bold>Khataṃ upahata</bold>nti guṇakhananena khataṃ, guṇupaghātena upahataṃ. <bold>Visamena kāyakammenā</bold>ti sampakkhalanaṭṭhena visamena kāyadvārikakammena. Vacīmanokammesupi eseva nayo. <bold>Antaggāhikāyā</bold>ti dasavatthukāya antaṃ gahetvā ṭhitadiṭṭhiyā. Sesaṃ sabbattha uttānatthamevāti.</paragraph>
<centered line="32">Cūḷavaggo pañcamo.</centered>
<centered line="33">Paṭhamapaṇṇāsakaṃ niṭṭhitaṃ.</centered>
<title line="34">2. Dutiyapaṇṇāsakaṃ</title>
</body>
</document>