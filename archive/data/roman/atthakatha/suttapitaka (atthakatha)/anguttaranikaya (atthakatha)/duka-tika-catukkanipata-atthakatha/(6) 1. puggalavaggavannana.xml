<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att5.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(6) 1. puggalavaggavannana.xml</archivePath>
    <baseFileName>(6) 1. puggalavaggavannana</baseFileName>
    <titlePath>(6) 1. Puggalavaggavaṇṇanā - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(6) 1. Puggalavaggavaṇṇanā</chapter>
    <paragraph line="2" number="53"> Dutiyapaṇṇāsakassa <pageBreak edition="Vipassana Research Institut" number="2.0049" /><pageBreak edition="Myanmar" number="2.0051" /> paṭhame cakkavattinā saddhiṃ gahitattā ‘‘lokānukampāyā’’ti na vuttaṃ. Ettha ca cakkavattino uppattiyā dve sampattiyo labhanti, buddhānaṃ uppattiyā tissopi.</paragraph>
    <paragraph line="3" number="54"> Dutiye <bold>acchariyamanussā</bold>ti āciṇṇamanussā abbhutamanussā.</paragraph>
    <paragraph line="4" number="55"> Tatiye <bold>bahuno janassa anutappā hotī</bold>ti mahājanassa anutāpakārī hoti. Tattha cakkavattino kālakiriyā ekacakkavāḷe devamanussānaṃ anutāpaṃ karoti, tathāgatassa kālakiriyā dasasu cakkavāḷasahassesu.</paragraph>
    <paragraph line="5" number="56"> Catutthe <bold>thūpārahā</bold>ti thūpassa yuttā anucchavikā. Cakkavattino hi cetiyaṃ paṭijaggitvā dve sampattiyo labhanti, buddhānaṃ cetiyaṃ paṭijaggitvā tissopi.</paragraph>
    <paragraph line="6" number="57"> Pañcame <bold>buddhā</bold>ti attano ānubhāvena cattāri saccāni buddhā.</paragraph>
    <paragraph line="7" number="58"> Chaṭṭhe <bold>phalantiyā</bold>ti saddaṃ karontiyā. <bold>Na santasantī</bold>ti na bhāyanti. Tattha khīṇāsavo attano sakkāyadiṭṭhiyā pahīnattā na bhāyati, hatthājānīyo sakkāyadiṭṭhiyā balavattāti. Sattamaṭṭhamesupi <pageBreak edition="Pali Text Society" number="2.0151" /> eseva nayo.</paragraph>
    <paragraph line="8" number="61"> Navame <bold>kiṃpurisā</bold>ti kinnarā. <bold>Mānusiṃ vācaṃ na bhāsantī</bold>ti manussakathaṃ na kathenti. Dhammāsokassa kira ekaṃ kinnaraṃ ānetvā dassesuṃ. So ‘‘kathāpetha na’’nti āha. Kinnaro kathetuṃ <pageBreak edition="Vipassana Research Institut" number="2.0050" /> na icchati. Eko puriso ‘‘ahametaṃ kathāpessāmī’’ti heṭṭhāpāsādaṃ otāretvā dve khāṇuke koṭṭetvā ukkhaliṃ āropesi. Sā ubhatopassehi patati. Taṃ disvā kinnaro ‘‘kiṃ aññaṃ ekaṃ khāṇukaṃ koṭṭetuṃ <pageBreak edition="Myanmar" number="2.0052" /> na vaṭṭatī’’ti ettakameva āha. Puna aparabhāge dve kinnare ānetvā dassesuṃ. Rājā ‘‘kathāpetha ne’’ti āha. Te kathetuṃ na icchiṃsu. Eko puriso ‘‘ahamete kathāpessāmī’’ti te gahetvā antarāpaṇaṃ agamāsi. Tattheko ambapakkañca macche ca addasa, eko kabiṭṭhaphalañca ambilikāphalañca. Tattha purimo ‘‘mahāvisaṃ manussā khādanti, kathaṃ te kilāsino na hontī’’ti āha. Itaro ‘‘kathaṃ ime etaṃ nissāya kuṭṭhino na hontī’’ti āha. Evaṃ mānusiṃ vācaṃ kathetuṃ sakkontāpi dve atthe sampassamānā na kathentīti.</paragraph>
    <paragraph line="9" number="62"> Dasame <bold>appaṭivāno</bold>ti anukaṇṭhito apaccosakkito.</paragraph>
    <paragraph line="10" number="63"> Ekādasame <bold>asantasannivāsa</bold>nti asappurisānaṃ sannivāsaṃ. <bold>Na vadeyyā</bold>ti ovādena vā anusāsaniyā vā na vadeyya, mā vadatūti attho. <bold>Therampāhaṃ na vadeyya</bold>nti ahampi theraṃ bhikkhuṃ ovādānusāsanivasena na vadeyyaṃ. <bold>Ahitānukampī</bold>ti ahitaṃ icchamāno. <bold>No hitānukampī</bold>ti hitaṃ anicchamāno. <bold>Noti naṃ vadeyya</bold>nti ‘‘ahaṃ tava vacanaṃ na karissa’’nti naṃ vadeyyaṃ. <bold>Viheṭheyya</bold>nti vacanassa akaraṇena viheṭheyyaṃ. <bold>Passampissa</bold><pageBreak edition="Pali Text Society" number="2.0152" /><bold>nappaṭikareyya</bold>nti passantopi jānantopi ahaṃ tassa vacanaṃ na kareyyaṃ. Iminā upāyena sabbattha attho veditabbo. Sukkapakkhe pana <bold>sādhūti naṃ vadeyya</bold>nti ‘‘sādhu bhaddakaṃ sukathitaṃ tayā’’ti tassa kathaṃ abhinandanto naṃ vadeyyanti attho.</paragraph>
    <paragraph line="11" number="64"> Dvādasame <bold>ubhato vacīsaṃsāro</bold>ti dvīsupi pakkhesu aññamaññaṃ akkosanapaccakkosanavasena saṃsaramānā vācā vacīsaṃsāro. <bold>Diṭṭhipaḷāso</bold>ti diṭṭhiṃ nissāya uppajjanako yugaggāhalakkhaṇo paḷāso diṭṭhipaḷāso nāma. <bold>Cetaso āghāto</bold>ti kopo. So hi cittaṃ āghātento uppajjati. <bold>Appaccayo</bold>ti atuṭṭhākāro, domanassanti attho. <bold>Anabhiraddhī</bold>ti kopoyeva. So hi anabhirādhanavasena anabhiraddhīti vuccati. <bold>Ajjhattaṃ avūpasantaṃ hotī</bold>ti sabbampetaṃ niyakajjhattasaṅkhāte <pageBreak edition="Myanmar" number="2.0053" /> attano citte ca saddhivihārikaantevāsikasaṅkhātāya <pageBreak edition="Vipassana Research Institut" number="2.0051" /> attano parisāya ca avūpasantaṃ hoti. <bold>Tasmeta</bold>nti tasmiṃ etaṃ. Sesaṃ vuttanayeneva veditabbanti.</paragraph>
    <centered line="12">Puggalavaggo paṭhamo.</centered>
  </content>
</document>