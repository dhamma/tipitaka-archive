<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402a.att40.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/5. rohitassavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha</directory>
    <basename>5. rohitassavaggo</basename>
    <titlePath>5. Rohitassavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">5. Rohitassavaggo</chapter>
    <subhead line="2">1. Samādhibhāvanāsuttavaṇṇanā</subhead>
    <paragraph line="3" number="41"> Pañcamassa <pageBreak edition="Vipassana Research Institut" number="2.0295" /> paṭhame <bold>ñāṇadassanappaṭilābhāyā</bold>ti dibbacakkhuñāṇadassanassa paṭilābhāya. <bold>Divāsaññaṃ adhiṭṭhātī</bold>ti divāti evaṃ saññaṃ adhiṭṭhāti. <bold>Yathā divā tathā ratti</bold>nti yathā divā ālokasaññā manasi katā, tatheva taṃ rattimpi manasi karoti. Dutiyapadepi eseva nayo. <bold>Sappabhāsa</bold>nti dibbacakkhuñāṇobhāsena sahobhāsaṃ. Kiñcāpi <pageBreak edition="Pali Text Society" number="3.0085" /> ālokasadisaṃ kataṃ, attho panettha na evaṃ sallakkhetabbo. Dibbacakkhuñāṇāloko hi idhādhippeto.</paragraph>
    <paragraph line="4"><bold>Viditā</bold>ti pākaṭā hutvā. Kathaṃ pana vedanā viditā uppajjanti, viditā abbhatthaṃ gacchantīti? Idha bhikkhu vatthuṃ pariggaṇhāti, ārammaṇaṃ pariggaṇhāti. Tassa pariggahitavatthārammaṇatāya tā vedanā ‘‘evaṃ uppajjitvā evaṃ ṭhatvā evaṃ nirujjhantī’’ti viditā uppajjanti, viditā tiṭṭhanti, viditā abbhatthaṃ gacchanti nāma. <bold>Saññāvitakkesu</bold>pi eseva nayo.</paragraph>
    <paragraph line="5"><bold>Udayabbayānupassī</bold>ti udayañca vayañca passanto. <bold>Iti rūpa</bold>nti evaṃ rūpaṃ ettakaṃ rūpaṃ na ito paraṃ rūpaṃ atthīti. <bold>Iti rūpassa samudayo</bold>ti evaṃ rūpassa uppādo. <bold>Atthaṅgamo</bold>ti pana bhedo adhippeto. <bold>Vedanādīsu</bold>pi eseva nayo. <bold>Idañca pana metaṃ, bhikkhave, sandhāya bhāsita</bold>nti, bhikkhave, yaṃ mayā etaṃ puṇṇakapañhe ‘‘saṅkhāya lokasmi’’ntiādi bhāsitaṃ, taṃ idaṃ phalasamāpattiṃ sandhāya bhāsitanti attho.</paragraph>
    <paragraph line="6">Tattha <bold>saṅkhāyā</bold>ti ñāṇena jānitvā. <bold>Lokasmi</bold>nti sattaloke. <bold>Paroparānī</bold>ti uccāvacāni uttamādhamāni. <bold>Iñjita</bold>nti calitaṃ. <bold>Natthi kuhiñci loke</bold>ti <pageBreak edition="Myanmar" number="2.0304" /> lokasmiṃ katthaci ekakkhandhepi ekāyatanepi ekadhātuyāpi ekārammaṇepi natthi. <bold>Santo</bold>ti paccanīkakilesavūpasamena santo. <bold>Vidhūmo</bold>ti <pageBreak edition="Vipassana Research Institut" number="2.0296" /><pageBreak edition="Pali Text Society" number="3.0086" /> kodhadhūmena vigatadhūmo. Evamettha suttante maggekaggatampi kathetvā gāthāya phalasamāpattiyeva kathitāti.</paragraph>
    <subhead line="7">2. Pañhabyākaraṇasuttavaṇṇanā</subhead>
    <paragraph line="8" number="42"> Dutiye <bold>yo ca tesaṃ tattha tattha, jānāti anudhammata</bold>nti yo etesaṃ pañhānaṃ tasmiṃ tasmiṃ ṭhāne byākaraṇaṃ jānāti. <bold>Catupañhassa kusalo, āhu bhikkhuṃ tathāvidha</bold>nti tathāvidhaṃ bhikkhuṃ tesu catūsu pañhesu kusaloti evaṃ vadanti. <bold>Durāsado duppasaho</bold>ti parehi ghaṭṭetuṃ vā abhibhavituṃ vā na sakkā. <bold>Gambhīro</bold>ti sattasīdantaramahāsamuddo viya gambhīro. <bold>Duppadhaṃsiyo</bold>ti dummocāpayo, gahitaggahaṇaṃ vissajjāpetuṃ na sakkāti attho. <bold>Atthe anatthe cā</bold>ti vaḍḍhiyañca avaḍḍhiyañca. <bold>Atthābhisamayā</bold>ti atthasamāgamena. <bold>Dhīro paṇḍitoti pavuccatī</bold>ti dhitisampanno puggalo ‘‘paṇḍito aya’’nti evaṃ pavuccati.</paragraph>
    <subhead line="9">3-4. Kodhagarusuttadvayavaṇṇanā</subhead>
    <paragraph line="10" number="43-44"> Tatiye <bold>kodhagaru na saddhammagarū</bold>ti kodhaṃ gāravena garuṃ katvā gaṇhāti, na saddhammaṃ, saddhammaṃ pana agāravena lāmakaṃ katvā gaṇhāti. Sesapadesupi eseva nayo.</paragraph>
    <paragraph line="11"><bold>Virūhantī</bold>ti vaḍḍhanti, sañjātamūlāya vā saddhāya patiṭṭhahanti acalā bhavanti. Catutthe <bold>kodhagarutā</bold>ti kodhamhi sagāravatā. Esa <pageBreak edition="Pali Text Society" number="3.0087" /> nayo sabbattha.</paragraph>
    <subhead line="12">5. Rohitassasuttavaṇṇanā</subhead>
    <paragraph line="13" number="45"> Pañcame <bold>yatthā</bold>ti cakkavāḷalokassa ekokāse bhummaṃ. <bold>Na cavati na upapajjatī</bold>ti idaṃ aparāparaṃ cutipaṭisandhivasena gahitaṃ. <bold>Gamanenā</bold>ti padagamanena. <bold>Lokassa anta</bold>nti satthā saṅkhāralokassa antaṃ sandhāya vadati. <bold>Ñāteyya</bold>ntiādīsu ñātabbaṃ daṭṭhabbaṃ pattabbanti attho. Iti devaputtena cakkavāḷalokassa anto pucchito, satthārā saṅkhāralokassa kathito <pageBreak edition="Myanmar" number="2.0305" />. So pana ‘‘attano <pageBreak edition="Vipassana Research Institut" number="2.0297" /> pañhena saddhiṃ satthu byākaraṇaṃ sametī’’ti saññāya sampahaṃsanto <bold>acchariya</bold>ntiādimāha.</paragraph>
    <paragraph line="14"><bold>Daḷhadhammā</bold>ti daḷhadhanu uttamappamāṇena dhanunā samannāgato. <bold>Dhanuggaho</bold>ti dhanuācariyo. <bold>Sikkhito</bold>ti dvādasa vassāni dhanusippaṃ sikkhito. <bold>Katahattho</bold>ti usabhappamāṇepi vālaggaṃ vijjhituṃ samatthabhāvena katahattho. <bold>Katūpāsano</bold>ti katasarakkhepo dassitasippo. <bold>Asanenā</bold>ti kaṇḍena. <bold>Atipāteyyā</bold>ti atikkameyya. Yāvatā so tālacchādiṃ atikkameyya, tāvatā kālena ekaṃ cakkavāḷaṃ atikkamāmīti attano javasampattiṃ dasseti.</paragraph>
    <paragraph line="15"><bold>Puratthimā samuddā pacchimo</bold>ti yathā puratthimā samuddā <pageBreak edition="Pali Text Society" number="3.0088" /> pacchimasamuddo dūre, evaṃ me dūre padavītihāro ahosīti vadati. So kira pācīnacakkavāḷamukhavaṭṭiyaṃ ṭhito pādaṃ pasāretvā pacchimacakkavāḷamukhavaṭṭiṃ atikkamati, puna dutiyapādaṃ pasāretvā paracakkavāḷamukhavaṭṭiṃ atikkamati. <bold>Icchāgata</bold>nti icchā eva. <bold>Aññatrevā</bold>ti nippapañcataṃ dasseti. Bhikkhācārakāle kiresa nāgalatādantakaṭṭhaṃ khāditvā anotatte mukhaṃ dhovitvā kāle sampatte uttarakurumhi piṇḍāya caritvā cakkavāḷamukhavaṭṭiyaṃ nisinno bhattakiccaṃ karoti, tattha muhuttaṃ vissamitvā puna javati. <bold>Vassasatāyuko</bold>ti tadā dīghāyukakālo hoti, ayaṃ pana vassasatāvasiṭṭhe āyumhi gamanaṃ ārabhi. <bold>Vassasatajīvī</bold>ti taṃ vassasataṃ anantarāyena jīvanto. <bold>Antarāyeva kālaṅkato</bold>ti cakkavāḷalokassa antaṃ appatvā antarāva mato. So pana tattha kālaṃ katvāpi āgantvā imasmiṃyeva cakkavāḷe nibbatti.</paragraph>
    <paragraph line="16"><bold>Appatvā</bold>ti saṅkhāralokassa antaṃ appatvā. <bold>Dukkhassā</bold>ti vaṭṭadukkhassa. <bold>Antakiriya</bold>nti pariyantakaraṇaṃ. <bold>Kaḷevare</bold>ti attabhāve. <bold>Sasaññimhi samanake</bold>ti sasaññe sacittake. <bold>Loka</bold>nti dukkhasaccaṃ. <bold>Lokasamudaya</bold>nti <pageBreak edition="Pali Text Society" number="3.0089" /> samudayasaccaṃ. <bold>Lokanirodha</bold>nti nirodhasaccaṃ. <bold>Paṭipada</bold>nti maggasaccaṃ. Iti ‘‘nāhaṃ, āvuso, imāni cattāri saccāni tiṇakaṭṭhādīsu paññapemi, imasmiṃ pana catumahābhūtike kāyasmiṃyeva paññapemī’’ti dasseti. <bold>Samitāvī</bold>ti samitapāpo. <bold>Nāsīsatī</bold>ti na pattheti. Chaṭṭhaṃ uttānatthamevāti.</paragraph>
    <subhead line="17">7. Suvidūrasuttavaṇṇanā</subhead>
    <paragraph line="18" number="47"> Sattame <pageBreak edition="Vipassana Research Institut" number="2.0298" /><pageBreak edition="Myanmar" number="2.0306" /><bold>suvidūravidūrānī</bold>ti kenaci pariyāyena anāsannāni hutvā suvidūrāneva vidūrāni. <bold>Nabhañca, bhikkhave, pathavī cā</bold>ti ākāsañca mahāpathavī ca. Tattha kiñcāpi pathavito ākāsaṃ nāma na dūre, dvaṅgulamattepi hoti. Aññamaññaṃ alagganaṭṭhena pana ‘‘suvidūravidūre’’ti vuttaṃ. <bold>Verocano</bold>ti sūriyo. <bold>Satañca, bhikkhave, dhammo</bold>ti catusatipaṭṭhānādibhedo sattatiṃsabodhipakkhiyadhammo. <bold>Asatañca dhammo</bold>ti dvāsaṭṭhidiṭṭhigatabhedo assaddhammo.</paragraph>
    <paragraph line="19"><bold>Pabhaṅkaro</bold>ti ālokakaro. <bold>Abyāyiko hotī</bold>ti avigacchanasabhāvo hoti. <bold>Sataṃ samāgamo</bold>ti paṇḍitānaṃ mittasanthavavasena samāgamo. <bold>Yāvāpi</bold><pageBreak edition="Pali Text Society" number="3.0090" /><bold>tiṭṭheyyā</bold>ti yattakaṃ addhānaṃ tiṭṭheyya. <bold>Tatheva hotī</bold>ti tādisova hoti, pakatiṃ na jahati. <bold>Khippaṃ hi vetī</bold>ti sīghaṃ vigacchati.</paragraph>
    <subhead line="20">8. Visākhasuttavaṇṇanā</subhead>
    <paragraph line="21" number="48"> Aṭṭhame <bold>pañcālaputto</bold>ti pañcālabrāhmaṇiyā putto. <bold>Poriyā vācāyā</bold>ti paripuṇṇavācāya. <bold>Vissaṭṭhāyā</bold>ti apalibuddhāya. <bold>Anelagalāyā</bold>ti niddosāya ceva agaḷitāya ca apatitapadabyañjanāya. <bold>Pariyāpannāyā</bold>ti vivaṭṭapariyāpannāya. <bold>Anissitāyā</bold>ti vaṭṭaṃ anissitāya. Vivaṭṭanissitameva katvā katheti, vaṭṭanissitaṃ katvā na kathetīti ayamettha adhippāyo.</paragraph>
    <paragraph line="22"><bold>Nābhāsamāna</bold>nti na akathentaṃ. <bold>Amataṃ pada</bold>nti nibbānapadaṃ. <bold>Bhāsaye</bold>ti obhāseyya. <bold>Jotaye</bold>ti tasseva vevacanaṃ. <bold>Paggaṇhe isinaṃ dhaja</bold>nti abbhuggataṭṭhena navalokuttaradhammo isīnaṃ dhajo nāma vuccati, tameva paggaṇheyya ukkhipeyya, uccaṃ katvā katheyyāti attho. Navalokuttaradhammadīpakaṃ subhāsitaṃ dhajo etesanti <bold>subhāsitadhajā. Isayo</bold>ti buddhādayo ariyā. <bold>Dhammo hi isinaṃ dhajo</bold>ti heṭṭhā vuttanayeneva lokuttaradhammo isīnaṃ dhajo nāmāti.</paragraph>
    <subhead line="23">9. Vipallāsasuttavaṇṇanā</subhead>
    <paragraph line="24" number="49"> Navame <pageBreak edition="Vipassana Research Institut" number="2.0299" /><pageBreak edition="Myanmar" number="2.0307" /><bold>saññāvipallāsā</bold>ti saññāya vipallatthabhāvā, catasso viparītasaññāyoti attho. Sesapadadvayepi <pageBreak edition="Pali Text Society" number="3.0091" /> eseva nayo. <bold>Anicce, bhikkhave, niccanti saññāvipallāso</bold>ti anicce vatthusmiṃ ‘‘niccaṃ ida’’nti evaṃ gahetvā uppajjanakasaññā, saññāvipallāsoti attho. Iminā nayena sabbapadesu attho veditabbo.</paragraph>
    <paragraph line="25"><bold>Anattani ca attā</bold>ti anattani ‘‘attā’’ti evaṃsaññinoti attho. <bold>Micchādiṭṭhihatā</bold>ti na kevalaṃ saññinova, saññāya viya uppajjamānāya micchādiṭṭhiyāpi hatā. <bold>Khittacittā</bold>ti te saññādiṭṭhiyo viya uppajjamānena khittena cittena samannāgatā. <bold>Visaññino</bold>ti desanāmattametaṃ, viparītasaññācittadiṭṭhinoti attho. <bold>Te yogayuttā mārassā</bold>ti te mārassa yoge yuttā nāma honti. <bold>Ayogakkhemino</bold>ti catūhi yogehi khemaṃ nibbānaṃ appattā. <bold>Sattā</bold>ti puggalā. <bold>Buddhā</bold>ti catusaccabuddhā. <bold>Imaṃ dhamma</bold>nti catusaccadhammaṃ. <bold>Sacittaṃ paccaladdhā</bold>ti sakaṃ cittaṃ paṭilabhitvā. <bold>Aniccato dakkhu</bold>nti aniccabhāvena addasaṃsu. <bold>Asubhataddasu</bold>nti asubhaṃ asubhatoyeva addasaṃsu. <bold>Sammādiṭṭhisamādānā</bold>ti gahitasammādassanā. <bold>Sabbaṃ dukkhaṃ upaccagu</bold>nti sakalaṃ vaṭṭadukkhaṃ samatikkantā.</paragraph>
    <subhead line="26">10. Upakkilesasuttavaṇṇanā</subhead>
    <paragraph line="27" number="50"> Dasame <pageBreak edition="Pali Text Society" number="3.0092" /><bold>upakkilesā</bold>ti virocituṃ adatvā upakkiliṭṭhabhāvakaraṇena upakkilesā. <bold>Mahikā</bold>ti himaṃ. <bold>Dhūmo rajo</bold>ti dhūmo ca rajo ca. <bold>Rāhū</bold>ti purimā tayo asampattaupakkilesā, rāhu pana sampattaupakkilesavasena kathitoti veditabbo. <bold>Samaṇabrāhmaṇā na tapanti na bhāsanti na virocantī</bold>ti guṇappatāpena na tapanti, guṇobhāsena na bhāsanti, guṇavirocanena na virocanti. <bold>Surāmerayapānā appaṭiviratā</bold>ti pañcavidhāya surāya catubbidhassa merayassa ca pānato aviratā.</paragraph>
    <paragraph line="28"><bold>Avijjānivutā</bold>ti <pageBreak edition="Vipassana Research Institut" number="2.0300" /><pageBreak edition="Myanmar" number="2.0308" /> avijjāya nivāritā pihitā. <bold>Piyarūpābhinandino</bold>ti piyarūpaṃ sātarūpaṃ abhinandamānā tussamānā. <bold>Sādiyantī</bold>ti gaṇhanti. <bold>Aviddasū</bold>ti andhabālā. <bold>Sanettikā</bold>ti taṇhāyotteneva sayottā. <bold>Kaṭasi</bold>nti attabhāvaṃ. <bold>Ghora</bold>nti kakkhaḷaṃ. Imasmiṃ suttepi gāthāsupi vaṭṭameva kathitanti.</paragraph>
    <centered line="29">Rohitassavaggo pañcamo.</centered>
    <centered line="30">Paṭhamapaṇṇāsakaṃ niṭṭhitaṃ.</centered>
    <title line="31">2. Dutiyapaṇṇāsakaṃ</title>
  </content>
</document>