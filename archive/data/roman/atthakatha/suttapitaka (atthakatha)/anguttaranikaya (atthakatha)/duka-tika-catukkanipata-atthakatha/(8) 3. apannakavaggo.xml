<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att43.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(8) 3. apannakavaggo.xml</archivePath>
    <baseFileName>(8) 3. apannakavaggo</baseFileName>
    <titlePath>(8) 3. Apaṇṇakavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(8) 3. Apaṇṇakavaggo</chapter>
    <subhead line="2">1. Padhānasuttavaṇṇanā</subhead>
    <paragraph line="3" number="71"> Tatiyavaggassa <pageBreak edition="Vipassana Research Institut" number="2.0311" /> paṭhame <bold>apaṇṇakappaṭipada</bold>nti aviraddhappaṭipadaṃ. <bold>Yoni cassa āraddhā hotī</bold>ti kāraṇañcassa paripuṇṇaṃ hoti. <bold>Āsavānaṃ khayāyā</bold>ti arahattatthāya. Dutiyaṃ uttānameva.</paragraph>
    <subhead line="4">3. Sappurisasuttavaṇṇanā</subhead>
    <paragraph line="5" number="73"> Tatiye <bold>avaṇṇo</bold>ti aguṇo. <bold>Pātu</bold><pageBreak edition="Pali Text Society" number="3.0107" /><bold>karotī</bold>ti katheti, pākaṭaṃ karoti. <bold>Pañhābhinīto</bold>ti pañhatthāya abhinīto. <bold>Ahāpetvā alambitvā</bold>ti aparihīnaṃ alambitaṃ katvā. Ettha ca asappuriso pāpicchatāya attano avaṇṇaṃ chādeti, sappuriso lajjitāya attano vaṇṇaṃ. Idāni yasmā asappuriso hirottapparahito saṃvāsena avajānāti, sappuriso pana hirottappasamannāgato saṃvāsenāpi nāvajānāti. Tasmā asappurisabhāvasādhakaṃ adhunāgatavadhukopammaṃ dassetuṃ <bold>seyyathāpi, bhikkhave, vadhukā</bold>tiādimāha. Tattha <bold>vadhukā</bold>ti suṇisā. <bold>Tibba</bold>nti bahalaṃ. Sesamettha uttānatthamevāti.</paragraph>
    <subhead line="6">4-5. Aggasuttadvayavaṇṇanā</subhead>
    <paragraph line="7" number="74-75"> Catutthe <bold>sīlagga</bold>nti aggappattaṃ uttamasīlaṃ. Eseva nayo sabbattha. Pañcame <bold>rūpagga</bold>nti yaṃ rūpaṃ sammasitvā arahattaṃ pāpuṇāti, idaṃ rūpaggaṃ nāma. Sesesupi eseva nayo. <bold>Bhavagga</bold>nti ettha pana yasmiṃ attabhāve ṭhito arahattaṃ pāpuṇāti, etaṃ bhavaggaṃ nāmāti.</paragraph>
    <subhead line="8">6. Kusinārasuttavaṇṇanā</subhead>
    <paragraph line="9" number="76"> Chaṭṭhe <pageBreak edition="Vipassana Research Institut" number="2.0312" /><pageBreak edition="Myanmar" number="2.0319" /><bold>upavattane</bold>ti pācīnagatāya sālapantiyā uttarena nivattitvā ṭhitāya vemajjhaṭṭhāne. <bold>Antarena yamakasālāna</bold>nti dvinnaṃ sālarukkhānaṃ antare. <bold>Kaṅkhā</bold>ti dveḷhakaṃ. <bold>Vimatī</bold>ti vinicchituṃ asamatthatā. ‘‘Buddho nu kho na buddho nu kho, dhammo nu kho na dhammo nu kho, saṅgho nu kho na saṅgho nu kho, maggo nu kho na maggo nu kho, paṭipadā nu kho na paṭipadā nu kho’’ti <pageBreak edition="Pali Text Society" number="3.0108" /> yassa saṃsayo uppajjeyya, taṃ vo vadāmi pucchatha, bhikkhaveti ayamettha saṅkhepattho. <bold>Satthugāravenapi na puccheyyāthā</bold>ti ‘‘mayaṃ satthu santike pabbajimha, cattāro paccayāpi no satthu santakāva. Te mayaṃ ettakaṃ kālaṃ kaṅkhaṃ akatvā na arahāma ajja pacchime kāle kaṅkhaṃ kātu’’nti sace evaṃ satthari gāravena na pucchatha. <bold>Sahāyakopi, bhikkhave, sahāyakassa ārocetū</bold>ti tumhākaṃ yo yassa bhikkhussa sandiṭṭho sambhatto, so tassa ārocetu, ahaṃ ekassa bhikkhussa kathessāmi, tassa kathaṃ sutvā sabbe nikkaṅkhā bhavathāti dasseti. <bold>Evaṃ pasanno</bold>ti evaṃ saddahāmi ahanti attho. <bold>Ñāṇamevā</bold>ti nikkaṅkhabhāvapaccakkhakaraṇañāṇaṃyeva ettha tathāgatassa, na saddhāmattanti attho. <bold>Imesañhi, ānandā</bold>ti imesaṃ antosāṇiyaṃ nisinnānaṃ pañcannaṃ bhikkhusatānaṃ. <bold>Yo pacchimako</bold>ti yo guṇavasena pacchimako, ānandattheraṃyeva sandhāyāha.</paragraph>
    <subhead line="10">7. Acinteyyasuttavaṇṇanā</subhead>
    <paragraph line="11" number="77"> Sattame <bold>acinteyyānī</bold>ti cintetuṃ ayuttāni. <bold>Na cintetabbānī</bold>ti acinteyyattāyeva na cintetabbāni. <bold>Yāni cintento</bold>ti yāni kāraṇāni cintento. <bold>Ummādassā</bold>ti ummattakabhāvassa. <bold>Vighātassā</bold>ti dukkhassa. <bold>Buddhavisayo</bold>ti buddhānaṃ visayo, sabbaññutaññāṇādīnaṃ buddhaguṇānaṃ pavatti ca ānubhāvo ca. <bold>Jhānavisayo</bold>ti abhiññājhānavisayo. <bold>Kammavipāko</bold>ti <pageBreak edition="Pali Text Society" number="3.0109" /> diṭṭhadhammavedanīyādīnaṃ kammānaṃ vipāko. <bold>Lokacintā</bold>ti ‘‘kena nu kho candimasūriyā katā, kena mahāpathavī, kena mahāsamuddo, kena sattā uppāditā, kena pabbatā, kena ambatālanāḷikerādayo’’ti evarūpā lokacintā.</paragraph>
    <subhead line="12">8. Dakkhiṇasuttavaṇṇanā</subhead>
    <paragraph line="13" number="78"> Aṭṭhame <pageBreak edition="Vipassana Research Institut" number="2.0313" /><pageBreak edition="Myanmar" number="2.0320" /><bold>dakkhiṇāvisuddhiyo</bold>ti dānasaṅkhātāya dakkhiṇāya visujjhanakāraṇāni. <bold>Dāyakato visujjhatī</bold>ti mahapphalabhāvena visujjhati, mahapphalā hotīti attho. <bold>Kalyāṇadhammo</bold>ti sucidhammo. <bold>Pāpadhammo</bold>ti lāmakadhammo. <bold>Dāyakato visujjhatī</bold>ti ettha vessantaramahārājā kathetabbo. So hi jūjakabrāhmaṇassa dārake datvā mahāpathaviṃ kampesi. <bold>Paṭiggāhakato visujjhatī</bold>ti ettha kalyāṇīnadīmukhadvāravāsī kevaṭṭo kathetabbo. So kira dīghasumattherassa tikkhattuṃ piṇḍapātaṃ datvā maraṇamañce nipanno ‘‘ayyassa maṃ dīghasumattherassa dinnapiṇḍapāto uddharatī’’ti āha. <bold>Neva dāyakato</bold>ti ettha vaḍḍhamānavāsī luddako kathetabbo. So kira petadakkhiṇaṃ dento ekassa dussīlasseva tayo vāre adāsi. Tatiyavāre ‘‘amanusso dussīlo maṃ vilumpatī’’ti viravi. Ekassa sīlavato bhikkhuno datvā pāpitakāleyevassa pāpuṇi. <bold>Dāyakato ceva visujjhati paṭiggāhakato cā</bold>ti ettha asadisadānaṃ kathetabbanti.</paragraph>
    <subhead line="14">9. Vaṇijjasuttavaṇṇanā</subhead>
    <paragraph line="15" number="79"> Navame <pageBreak edition="Pali Text Society" number="3.0110" /><bold>tādisā vā</bold>ti taṃsadisāva taṃsarikkhakāva. <bold>Chedagāminī hotī</bold>ti chedaṃ gacchati. Yaṃ patthitaṃ, taṃ sabbaṃ nassatīti attho. <bold>Na yathādhippāyā hotī</bold>ti yathājjhāsayā na hoti. <bold>Parādhippāyā hotī</bold>ti parajjhāsayā ajjhāsayato adhikataraphalā hoti. <bold>Samaṇaṃ vā brāhmaṇaṃ vā</bold>ti ettha samitapāpabāhitapāpatāhi samaṇabrāhmaṇatā veditabbā. <bold>Vadatu, bhante, paccayenā</bold>ti, bhante, catubbidhena cīvarādinā paccayena vadeyyāsīti evaṃ pavāreti nimanteti. <bold>Yena pavāretī</bold>ti paricchinditvā yattakena pavāreti. <bold>Taṃ na detī</bold>ti taṃ sabbasova na deti.<bold> Na yathādhippāyaṃ detī</bold>ti yathā tassa ajjhāsayo, evaṃ dātuṃ na sakkoti, hāpetvā appakaṃ deti. <bold>Yathādhippāyaṃ detī</bold>ti yattakaṃ so icchati, tattakameva deti. <bold>Parādhippāyaṃ detī</bold>ti appakaṃ pavāretvā avattharitvā bahuṃ deti.</paragraph>
    <subhead line="16">10. Kambojasuttavaṇṇanā</subhead>
    <paragraph line="17" number="80"> Dasame <pageBreak edition="Myanmar" number="2.0321" /><bold>neva sabhāyaṃ nisīdatī</bold>ti vinicchayakaraṇatthaṃ vinicchayasabhāyaṃ neva nisīdati <pageBreak edition="Vipassana Research Institut" number="2.0314" />. <bold>Na kammantaṃ payojetī</bold>ti kasivaṇijjādimahākammantaṃ nappayojeti. <bold>Na kambojaṃ gacchatī</bold>ti bhoge sambharaṇatthāya kambojaraṭṭhaṃ na gacchati. Desanāmattameva cetaṃ, yaṃ kiñci tiroraṭṭhaṃ na gacchatīti attho. <bold>Kodhano</bold>tiādīsu kodhanatāya kodhapariyuṭṭhito atthānatthaṃ na jānāti, issukitāya parasampattiṃ na sahati, maccharitāya <pageBreak edition="Pali Text Society" number="3.0111" /> dhanaṃ datvā kiccaṃ kātuṃ na sakkoti, nippaññatāya kiccaṃ saṃvidhātuṃ na sakkoti. Tasmā etāni sabhānisīdanādīni na karotīti.</paragraph>
    <centered line="18">Apaṇṇakavaggo tatiyo.</centered>
  </content>
</document>