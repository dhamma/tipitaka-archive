<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402a.att25.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(7) 2. mahavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha</directory>
    <basename>(7) 2. mahavaggo</basename>
    <titlePath>(7) 2. Mahāvaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(7) 2. Mahāvaggo</chapter>
    <subhead line="2">1. Titthāyatanasuttavaṇṇanā</subhead>
    <paragraph line="3" number="62"> Dutiyassa <pageBreak edition="Vipassana Research Institut" number="2.0152" /><pageBreak edition="Myanmar" number="2.0155" /> paṭhame <bold>titthāyatanānī</bold>ti titthabhūtāni āyatanāni, titthiyānaṃ vā āyatanāni. Tattha titthaṃ jānitabbaṃ, titthakarā jānitabbā, titthiyā jānitabbā, titthiyasāvakā jānitabbā. Titthaṃ nāma dvāsaṭṭhi diṭṭhiyo. Titthikarā nāma tāsaṃ diṭṭhīnaṃ uppādakā. Titthiyā nāma yesaṃ tā diṭṭhiyo ruccanti khamanti. Titthiyasāvakā nāma tesaṃ paccayadāyakā. <bold>Āyatana</bold>nti ‘‘kambojo assānaṃ āyatanaṃ, gunnaṃ dakkhiṇāpatho āyatana’’nti ettha sañjātiṭṭhānaṃ āyatanaṃ nāma.</paragraph>
    <gatha1 line="4">‘‘Manorame āyatane, sevanti naṃ vihaṅgamā;</gatha1>
    <gathalast line="5">Chāyaṃ chāyatthino yanti, phalatthaṃ phalabhojino’’ti. (a. ni. 5.38) –</gathalast>
    <unindented line="6">Ettha samosaraṇaṭṭhānaṃ. ‘‘Pañcimāni, bhikkhave, vimuttāyatanānī’’ti (a. ni. 5.26) ettha kāraṇaṃ. Taṃ <pageBreak edition="Pali Text Society" number="2.0273" /> idha sabbampi labbhati. Sabbepi hi diṭṭhigatikā sañjāyamānā imesuyeva tīsu ṭhānesu sañjāyanti, samosaraṇamānāpi etesuyeva tīsu ṭhānesu samosaranti sannipatanti, diṭṭhigatikabhāve ca nesaṃ etāneva tīṇi kāraṇānīti titthabhūtāni sañjātiādinā atthena āyatanānītipi titthāyatanāni. Tenevatthena titthiyānaṃ āyatanānītipi titthāyatanāni. <bold>Samanuyuñjiyamānānī</bold>ti kā nāmetā diṭṭhiyoti evaṃ pucchiyamānāni. <bold>Samanugāhiyamānānī</bold>ti kiṃkāraṇā etā diṭṭhiyo uppannāti evaṃ sammā anuggāhiyamānāni. <bold>Samanubhāsiyamānānī</bold>ti paṭinissajjetha etāni pāpakāni diṭṭhigatānīti evaṃ sammā anusāsiyamānāni. Apica tīṇipi etāni anuyogapucchāvevacanāneva. Tena vuttaṃ aṭṭhakathāyaṃ – ‘‘samanuyuñjatīti vā samanuggāhatīti vā samanubhāsatīti vā esese ekaṭṭhe same samabhāge tajjāte taññevā’’ti.</unindented>
    <paragraph line="7"><bold>Parampi</bold><pageBreak edition="Vipassana Research Institut" number="2.0153" /><bold>gantvā</bold>ti ācariyaparamparā laddhiparamparā attabhāvaparamparāti etesu yaṃkiñci paramparaṃ gantvāpi. <bold>Akiriyāya saṇṭhahantī</bold>ti akiriyamatte saṃtiṭṭhanti. ‘‘Amhākaṃ ācariyo pubbekatavādī, amhākaṃ pācariyo pubbekatavādī, amhākaṃ ācariyapācariyo pubbekatavādī. Amhākaṃ ācariyo issaranimmānavādī <pageBreak edition="Myanmar" number="2.0156" />, amhākaṃ pācariyo issaranimmānavādī, amhākaṃ ācariyapācariyo issaranimmānavādī. Amhākaṃ ācariyo ahetuapaccayavādī, amhākaṃ pācariyo ahetuapaccayavādī, amhākaṃ ācariyapācariyo ahetuapaccayavādī’’ti evaṃ gacchantāni hi etāni ācariyaparamparaṃ gacchanti nāma. ‘‘Amhākaṃ ācariyo pubbekataladdhiko, amhākaṃ pācariyo…pe… amhākaṃ ācariyapācariyo ahetuapaccayaladdhiko’’ti evaṃ gacchantāni laddhiparamparaṃ gacchanti nāma. ‘‘Amhākaṃ ācariyassa attabhāvo pubbekatahetu, amhākaṃ pācariyassa…pe… <pageBreak edition="Pali Text Society" number="2.0274" /> amhākaṃ ācariyapācariyassa attabhāvo ahetu apaccayo’’ti evaṃ gacchantāni attabhāvaparamparaṃ gacchanti nāma. Evaṃ pana suvidūrampi gacchantāni akiriyamatteyeva saṇṭhahanti, ekopi etesaṃ diṭṭhigatikānaṃ kattā vā kāretā vā na paññāyati.</paragraph>
    <paragraph line="8"><bold>Purisapuggalo</bold>ti satto. Kāmañca purisotipi vutte puggalotipi vutte sattoyeva vutto hoti, ayaṃ pana sammutikathā nāma yo yathā jānāti, tassa tathā vuccati. <bold>Paṭisaṃvedetī</bold>ti attano santāne uppannaṃ jānāti paṭisaṃviditaṃ karoti, anubhavati vā. <bold>Pubbekatahetū</bold>ti pubbekatakāraṇā, pubbekatakammapaccayeneva paṭisaṃvedetīti attho. Iminā kammavedanañca kiriyavedanañca paṭikkhipitvā ekaṃ vipākavedanameva sampaṭicchanti. Ye vā ime pittasamuṭṭhānā ābādhā semhasamuṭṭhānā vātasamuṭṭhānā sannipātikā utupariṇāmajā visamaparihārajā opakkamikā ābādhā kammavipākajā ābādhāti aṭṭha rogā vuttā, tesu satta paṭikkhipitvā ekaṃ vipākavedanaṃyeva sampaṭicchanti. Yepime diṭṭhadhammavedanīyaṃ upapajjavedanīyaṃ aparapariyāyavedanīyanti tayo kammarāsayo vuttā, tesupi dve paṭibāhitvā ekaṃ aparapariyāyakammaṃyeva sampaṭicchanti. Yepime diṭṭhadhammavedanīyo vipāko upapajjavedanīyo aparapariyāyavedanīyoti tayo vipākarāsayo vuttā, tesupi dve paṭibāhitvā ekaṃ aparapariyāyavipākameva sampaṭicchanti. Yepime kusalacetanā akusalacetanā vipākacetanā kiriyacetanāti cattāro cetanārāsayo vuttā, tesupi tayo paṭibāhitvā ekaṃ vipākacetanaṃyeva sampaṭicchanti.</paragraph>
    <paragraph line="9"><bold>Issaranimmānahetū</bold>ti <pageBreak edition="Vipassana Research Institut" number="2.0154" /> issaranimmānakāraṇā, issarena nimmitattā paṭisaṃvedetīti attho. Ayaṃ hi tesaṃ adhippāyo <pageBreak edition="Pali Text Society" number="2.0275" /> – imā tisso vedanā <pageBreak edition="Myanmar" number="2.0157" /> paccuppanne attanā katamūlakena vā āṇattimūlakena vā pubbekatena vā ahetuapaccayā vā paṭisaṃvedituṃ nāma na sakkā, issaranimmānakāraṇāyeva pana imā paṭisaṃvedetīti. Evaṃvādino panete heṭṭhā vuttesu aṭṭhasu rogesu ekampi asampaṭicchitvā sabbe paṭibāhanti, heṭṭhā vuttesu ca tīsu kammarāsīsu tīsu vipākarāsīsu catūsu cetanārāsīsu ekampi asampaṭicchitvā sabbepi paṭibāhanti.</paragraph>
    <paragraph line="10"><bold>Ahetuapaccayā</bold>ti hetuñca paccayañca vinā, akāraṇeneva paṭisaṃvedetīti attho. Ayañhi nesaṃ adhippāyo – imā tisso vedanā paccuppanne attanā katamūlakena vā āṇattimūlakena vā pubbekatena vā issaranimmānahetunā vā paṭisaṃvedituṃ nāma na sakkā, ahetuapaccayāyeva pana imā paṭisaṃvedetīti. Evaṃvādino panete heṭṭhā vuttesu rogādīsu ekampi asampaṭicchitvā sabbaṃ paṭibāhanti.</paragraph>
    <paragraph line="11">Evaṃ satthā mātikaṃ nikkhipitvā idāni taṃ vibhajitvā dassetuṃ <bold>tatra, bhikkhave</bold>tiādimāha. Tattha <bold>evaṃ vadāmī</bold>ti laddhipatiṭṭhāpanatthaṃ evaṃ vadāmīti dasseti. Laddhiñhi appatiṭṭhāpetvā niggayhamānā laddhito laddhiṃ saṅkamanti, bho gotama, na mayaṃ pubbekatavādaṃ vadāmātiādīni vadanti. Laddhiyā pana patiṭṭhāpitāya saṅkamituṃ alabhantā suniggahitā honti, iti nesaṃ laddhipatiṭṭhāpanatthaṃ evaṃ vadāmīti āha. <bold>Tenahāyasmanto</bold>ti tena hi āyasmanto. Kiṃ vuttaṃ hoti – yadi etaṃ saccaṃ, evaṃ sante tena tumhākaṃ vādena. <bold>Pāṇātipātino bhavissanti pubbekatahetū</bold>ti ye keci loke pāṇaṃ atipātenti, sabbe te pubbekatahetu pāṇātipātino bhavissanti. Kiṃkāraṇā? Na hi pāṇātipātakammaṃ attanā katamūlakena na āṇattimūlakena na issaranimmānahetunā <pageBreak edition="Pali Text Society" number="2.0276" /> na ahetuapaccayā sakkā paṭisaṃvedetuṃ, pubbekatahetuyeva paṭisaṃvedetīti ayaṃ vo laddhi. Yathā ca pāṇātipātino, evaṃ pāṇātipātā viramantāpi pubbekatahetuyeva viramissantīti. Iti bhagavā tesaṃyeva laddhiṃ gahetvā tesaṃ niggahaṃ āropeti. Iminā nayena <bold>adinnādāyino</bold>tiādīsupi yojanā veditabbā.</paragraph>
    <paragraph line="12"><bold>Sārato</bold><pageBreak edition="Myanmar" number="2.0158" /><bold>paccāgacchata</bold>nti sārabhāvena gaṇhantānaṃ. <bold>Chando</bold>ti kattukamyatāchando. <bold>Idaṃ vā karaṇīyaṃ</bold><pageBreak edition="Vipassana Research Institut" number="2.0155" /><bold>idaṃ vā akaraṇīya</bold>nti ettha ayaṃ adhippāyo – idaṃ vā karaṇīyanti kattabbassa karaṇatthāya, idaṃ vā akaraṇīyanti akattabbassa akaraṇatthāya kattukamyatā vā paccattapurisakāro vā na hoti. Chandavāyāmesu vā asantesu ‘‘idaṃ kattabba’’ntipi ‘‘idaṃ na kattabba’’ntipi na hoti. <bold>Iti karaṇīyākaraṇīye kho pana saccato thetato anupalabbhiyamāne</bold>ti evaṃ kattabbe ca akattabbe ca bhūtato thirato apaññāyamāne alabbhamāne. Yadi hi kattabbaṃ kātuṃ akattabbato ca viramituṃ labheyya, karaṇīyākaraṇīyaṃ saccato thetato upalabbheyya. Yasmā pana ubhayampi taṃ esa nupalabbhati, tasmā taṃ saccato thetato na upalabbhati, evaṃ tasmiṃ ca anupalabbhiyamāneti attho. <bold>Muṭṭhassatīna</bold>nti naṭṭhassatīnaṃ vissaṭṭhassatīnaṃ. <bold>Anārakkhānaṃ viharata</bold>nti chasu dvāresu nirārakkhānaṃ viharantānaṃ. <bold>Na hoti paccattaṃ sahadhammiko samaṇavādo</bold>ti evaṃ bhūtānaṃ tumhākaṃ vā aññesaṃ vā mayaṃ samaṇāti paccattaṃ sakāraṇo samaṇavādo na hoti na ijjhati. Samaṇāpi hi pubbekatakāraṇāyeva honti, assamaṇāpi pubbekatakāraṇāyevāti. <bold>Sahadhammiko</bold>ti sakāraṇo. <bold>Niggaho</bold><pageBreak edition="Pali Text Society" number="2.0277" /><bold>hotī</bold>ti mama niggaho hoti, te pana niggahitā hontīti.</paragraph>
    <paragraph line="13">Evaṃ pubbekatavādino niggahetvā idāni issaranimmānavādino niggahetuṃ <bold>tatra, bhikkhave</bold>tiādimāha. Tassattho pubbekatavāde vuttanayeneva veditabbo, tathā ahetukavādepi.</paragraph>
    <paragraph line="14">Evaṃ imesaṃ titthāyatanānaṃ parampi gantvā akiriyāya saṇṭhahanabhāvena tucchabhāvaṃ aniyyānikabhāvaṃ, asārabhāvena thusakoṭṭanasadisataṃ āpajjanabhāvena aggisaññāya dhamamānakhajjupanakasarikkhataṃ taṃdiṭṭhikānaṃ purimassapi majjhimassapi pacchimassapi atthadassanatāya abhāvena andhaveṇūpamataṃ saddamatteneva tāni gahetvā sāradiṭṭhikānaṃ pathaviyaṃ patitassa beluvapakkassa daddabhāyitasaddaṃ sutvā ‘‘pathavī saṃvaṭṭamānā āgacchatī’’ti saññāya palāyantena sasakena sarikkhabhāvañca dassetvā idāni attanā desitassa dhammassa sārabhāvañceva niyyānikabhāvañca dassetuṃ <bold>ayaṃ</bold><pageBreak edition="Myanmar" number="2.0159" /><bold>kho pana, bhikkhave</bold>tiādimāha. Tattha <bold>aniggahito</bold>ti aññehi aniggahito niggahetuṃ asakkuṇeyyo. <bold>Asaṃkiliṭṭho</bold>ti nikkileso parisuddho, ‘‘saṃkiliṭṭhaṃ naṃ karissāmā’’ti pavattehipi tathā kātuṃ asakkuṇeyyo. <bold>Anupavajjo</bold>ti upavādavinimutto. <bold>Appaṭikuṭṭho</bold>ti ‘‘kiṃ iminā haratha na’’nti evaṃ appaṭibāhito <pageBreak edition="Vipassana Research Institut" number="2.0156" />, anupakkuṭṭho vā. <bold>Viññūhī</bold>ti paṇḍitehi. Apaṇḍitānañhi ajānitvā kathentānaṃ vacanaṃ appamāṇaṃ. Tasmā viññūhīti āha.</paragraph>
    <paragraph line="15">Idāni tassa dhammassa dassanatthaṃ ‘‘katamo ca, bhikkhave’’ti pañhaṃ pucchitvā ‘‘imā cha dhātuyo’’tiādinā nayena mātikaṃ nikkhipitvā yathāpaṭipāṭiyā vibhajitvā dassento puna <bold>imā cha dhātuyo</bold>tiādimāha. Tattha <bold>dhātuyo</bold>ti sabhāvā. Nijjīvanissattabhāvappakāsako hi sabhāvaṭṭho dhātvaṭṭho nāma. <bold>Phassāyatanānī</bold>ti <pageBreak edition="Pali Text Society" number="2.0278" /> vipākaphassānaṃ ākaraṭṭhena āyatanāni. <bold>Manopavicārā</bold>ti vitakkavicārapādehi aṭṭhārasasu ṭhānesu manassa upavicārā.</paragraph>
    <paragraph line="16"><bold>Pathavīdhātū</bold>ti patiṭṭhādhātu. <bold>Āpodhātū</bold>ti ābandhanadhātu. <bold>Tejodhātū</bold>ti paripācanadhātu. <bold>Vāyodhātū</bold>ti vitthambhanadhātu. <bold>Ākāsadhātū</bold>ti asamphuṭṭhadhātu. <bold>Viññāṇadhātū</bold>ti vijānanadhātu. Evamidaṃ dhātukammaṭṭhānaṃ āgataṃ. Taṃ kho panetaṃ saṅkhepato āgataṭṭhāne saṅkhepatopi vitthāratopi kathetuṃ vaṭṭati. Vitthārato āgataṭṭhāne saṅkhepato kathetuṃ na vaṭṭati, vitthāratova vaṭṭati. Imasmiṃ pana titthāyatanasutte idaṃ saṅkhepato chadhātuvasena kammaṭṭhānaṃ āgataṃ. Taṃ ubhayathāpi kathetuṃ vaṭṭati.</paragraph>
    <paragraph line="17">Saṅkhepato chadhātuvasena kammaṭṭhānaṃ pariggaṇhantopi evaṃ pariggaṇhāti – pathavīdhātu āpodhātu tejodhātu vāyodhātūti imāni cattāri mahābhūtāni, ākāsadhātu upādārūpaṃ. Ekasmiṃ ca upādārūpe diṭṭhe sesāni tevīsati diṭṭhānevāti sallakkhetabbāni. Viññāṇadhātūti cittaṃ viññāṇakkhandho hoti, tena sahajātā vedanā vedanākkhandho, saññā saññākkhandho, phasso ca cetanā ca saṅkhārakkhandhoti ime cattāro arūpakkhandhā nāma. Cattāri pana mahābhūtāni catunnañca mahābhūtānaṃ upādārūpaṃ <pageBreak edition="Myanmar" number="2.0160" /> rūpakkhandho nāma. Tattha cattāro arūpakkhandhā nāmaṃ, rūpakkhandho rūpanti nāmañca rūpañcāti dveyeva dhammā honti, tato uddhaṃ satto vā jīvo vā natthīti evaṃ ekassa bhikkhuno saṅkhepato chadhātuvasena arahattasampāpakaṃ kammaṭṭhānaṃ veditabbaṃ.</paragraph>
    <paragraph line="18">Vitthārato pariggaṇhanto pana cattāri mahābhūtāni pariggaṇhitvā ākāsadhātupariggahānusārena tevīsati upādārūpāni pariggaṇhāti. Atha nesaṃ paccayaṃ upaparikkhanto <pageBreak edition="Vipassana Research Institut" number="2.0157" /> puna cattāreva mahābhūtāni disvā tesu pathavīdhātu <pageBreak edition="Pali Text Society" number="2.0279" /> vīsatikoṭṭhāsā, āpodhātu dvādasa, tejodhātu cattāro, vāyodhātu chakoṭṭhāsāti koṭṭhāsavasena samodhānetvā dvācattālīsa mahābhūtāni ca vavatthapetvā tesu tevīsati upādārūpāni pakkhipitvā pañcasaṭṭhi rūpāni vavatthapeti. Tāni ca vatthurūpena saddhiṃ chasaṭṭhi hontīti chasaṭṭhi rūpāni passati. Viññāṇadhātu pana lokiyacittavasena ekāsīti cittāni. Tāni sabbānipi viññāṇakkhandho nāma hoti. Tehi sahajātā vedanādayopi tattakāyevāti ekāsīti vedanā vedanākkhandho, ekāsīti saññā saññākkhandho, ekāsīti cetanā saṅkhārakkhandhoti ime cattāro arūpakkhandhā tebhūmakavasena gayhamānā catuvīsādhikāni tīṇi dhammasatāni hontīti iti ime ca arūpadhammā chasaṭṭhi ca rūpadhammāti sabbepi samodhānetvā nāmañca rūpañcāti dveva dhammā honti, tato uddhaṃ satto vā jīvo vā natthīti nāmarūpavasena pañcakkhandhe vavatthapetvā tesaṃ paccayaṃ pariyesanto avijjāpaccayā taṇhāpaccayā kammapaccayā āhārapaccayāti evaṃ paccayaṃ disvā ‘‘atītepi imehi paccayehi idaṃ vaṭṭaṃ pavattittha, anāgatepi etehi paccayehi pavattissati, etarahipi etehiyeva pavattatī’’ti tīsu kālesu kaṅkhaṃ vitaritvā anukkamena paṭipajjamāno arahattaṃ pāpuṇāti. Evaṃ vitthāratopi chadhātuvasena arahattasampāpakaṃ kammaṭṭhānaṃ veditabbaṃ.</paragraph>
    <paragraph line="19"><bold>Cakkhu phassāyatana</bold>nti suvaṇṇādīnaṃ suvaṇṇādiākaro viya dve cakkhuviññāṇāni dve sampaṭicchanāni tīṇi santīraṇānīti imehi sattahi viññāṇehi sahajātānaṃ sattannaṃ phassānaṃ samuṭṭhānaṭṭhena ākaroti āyatanaṃ. <bold>Sotaṃ phassāyatana</bold>ntiādīsupi eseva nayo. <bold>Mano phassāyatana</bold>nti <pageBreak edition="Myanmar" number="2.0161" /> ettha pana dvāvīsati vipākaphassā yojetabbā. Iti <pageBreak edition="Pali Text Society" number="2.0280" /> hidaṃ chaphassāyatanānaṃ vasena kammaṭṭhānaṃ āgataṃ. Taṃ saṅkhepatopi vitthāratopi kathetabbaṃ. Saṅkhepato tāva – ettha hi purimāni pañca āyatanāni upādārūpaṃ, tesu diṭṭhesu avasesaṃ upādārūpaṃ diṭṭhameva hoti. Chaṭṭhaṃ āyatanaṃ cittaṃ, taṃ viññāṇakkhandho hoti, tena sahajātā vedanādayo sesā tayo arūpakkhandhāti heṭṭhā vuttanayeneva saṅkhepato ca vitthārato ca arahattasampāpakaṃ kammaṭṭhānaṃ veditabbaṃ.</paragraph>
    <paragraph line="20"><bold>Cakkhunā rūpaṃ disvā</bold>ti cakkhuviññāṇena rūpaṃ passitvā. <bold>Somanassaṭṭhāniya</bold>nti somanassassa kāraṇabhūtaṃ. <bold>Upavicaratī</bold>ti tattha manaṃ cārento upavicarati. Sesapadesupi eseva nayo <pageBreak edition="Vipassana Research Institut" number="2.0158" />. Ettha ca iṭṭhaṃ vā hotu aniṭṭhaṃ vā, yaṃ rūpaṃ disvā somanassaṃ uppajjati, taṃ <bold>somanassaṭṭhāniyaṃ</bold> nāma. Yaṃ disvā domanassaṃ uppajjati, taṃ <bold>domanassaṭṭhāniyaṃ</bold> nāma. Yaṃ disvā upekkhā uppajjati, taṃ <bold>upekkhāṭṭhāniyaṃ</bold> nāmāti veditabbaṃ. <bold>Saddā</bold>dīsupi eseva nayo. Iti idaṃ saṅkhepato kammaṭṭhānaṃ āgataṃ. Taṃ kho panetaṃ saṅkhepato āgataṭṭhāne saṅkhepatopi vitthāratopi kathetuṃ vaṭṭati. Vitthārato āgataṭṭhāne saṅkhepato kathetuṃ na vaṭṭati. Imasmiṃ pana titthāyatanasutte idaṃ saṅkhepato aṭṭhārasamanopavicāravasena kammaṭṭhānaṃ āgataṃ. Taṃ saṅkhepatopi vitthāratopi kathetuṃ vaṭṭati.</paragraph>
    <paragraph line="21">Tattha saṅkhepato tāva – cakkhu sotaṃ ghānaṃ jivhā kāyo, rūpaṃ saddo gandho rasoti imāni nava upādārūpāni, tesu diṭṭhesu sesaṃ upādārūpaṃ diṭṭhameva hoti. Phoṭṭhabbaṃ tīṇi mahābhūtāni, tehi diṭṭhehi catutthaṃ diṭṭhameva hoti. Mano viññāṇakkhandho, tena sahajātā vedanādayo tayo arūpakkhandhāti heṭṭhā vuttanayeneva saṅkhepato ca vitthārato ca arahattasampāpakaṃ kammaṭṭhānaṃ veditabbaṃ.</paragraph>
    <paragraph line="22"><bold>Ariyasaccānī</bold>ti <pageBreak edition="Pali Text Society" number="2.0281" /> ariyabhāvakarāni, ariyapaṭividdhāni vā saccāni. Ayamettha saṅkhepo, vitthārato panetaṃ padaṃ visuddhimagge (visuddhi. 2.529) pakāsitaṃ. <bold>Channaṃ, bhikkhave, dhātūna</bold>nti idaṃ kimatthaṃ āraddhaṃ? Sukhāvabodhanatthaṃ. Yassa hi tathāgato dvādasapadaṃ paccayāvaṭṭaṃ kathetukāmo hoti, tassa gabbhāvakkanti vaṭṭaṃ dasseti. Gabbhāvakkanti vaṭṭasmiṃ hi dassite kathetumpi sukhaṃ hoti <pageBreak edition="Myanmar" number="2.0162" /> paraṃ avabodhe utumpīti sukhāvabodhanatthaṃ idamāraddhanti veditabbaṃ. Tattha <bold>channaṃ dhātūna</bold>nti heṭṭhā vuttānaṃyeva pathavīdhātuādīnaṃ. <bold>Upādāyā</bold>ti paṭicca. Etena paccayamattaṃ dasseti. Idaṃ vuttaṃ hoti ‘‘chadhātupaccayā gabbhassāvakkanti hotī’’ti. Kassa channaṃ dhātūnaṃ paccayena, kiṃ mātu, udāhu pitūti? Na mātu na pitu, paṭisandhiggaṇhanakasattasseva pana channaṃ dhātūnaṃ paccayena gabbhassāvakkanti nāma hoti. Gabbho ca nāmesa nirayagabbho tiracchānayonigabbho pettivisayagabbho manussagabbho devagabbhoti nānappakāro hoti. Imasmiṃ pana ṭhāne manussagabbho adhippeto. <bold>Avakkanti hotī</bold>ti okkanti nibbatti pātubhāvo hoti, kathaṃ hotīti? Tiṇṇaṃ sannipātena. Vuttañhetaṃ –</paragraph>
    <indent line="23">‘‘Tiṇṇaṃ kho pana, bhikkhave, sannipātā gabbhassāvakkanti hoti. Katamesaṃ tiṇṇaṃ <pageBreak edition="Vipassana Research Institut" number="2.0159" />? Idha mātāpitaro ca sannipatitā honti, mātā ca na utunī hoti, gandhabbo ca na paccupaṭṭhito hoti. Neva tāva gabbhassāvakkanti hoti. Idha mātāpitaro ca sannipatitā honti, mātā ca utunī hoti, gandhabbo ca na paccupaṭṭhito hoti, neva tāva gabbhassāvakkanti hoti. Yato ca kho, bhikkhave, mātāpitaro ca sannipatitā honti, mātā ca utunī hoti, gandhabbo ca paccupaṭṭhito hoti. Evaṃ tiṇṇaṃ sannipātā gabbhassāvakkanti hotī’’ti (ma. ni. 1.408).</indent>
    <paragraph line="24"><bold>Okkantiyā</bold><pageBreak edition="Pali Text Society" number="2.0282" /><bold>sati nāmarūpa</bold>nti ‘‘viññāṇapaccayā nāmarūpa’’nti vuttaṭṭhāne vatthudasakaṃ kāyadasakaṃ bhāvadasakaṃ tayo arūpino khandhāti tettiṃsa dhammā gahitā, imasmiṃ pana ‘‘okkantiyā sati nāmarūpa’’nti vuttaṭṭhāne viññāṇakkhandhampi pakkhipitvā gabbhaseyyakānaṃ paṭisandhikkhaṇe catuttiṃsa dhammā gahitāti veditabbā. <bold>Nāmarūpapaccayā saḷāyatana</bold>ntiādīhi yatheva okkantiyā sati nāmarūpapātubhāvo dassito, evaṃ nāmarūpe sati saḷāyatanapātubhāvo, saḷāyatane sati phassapātubhāvo, phasse sati vedanāpātubhāvo dassito.</paragraph>
    <paragraph line="25"><bold>Vediyamānassā</bold>ti <pageBreak edition="Myanmar" number="2.0163" /> ettha vedanaṃ anubhavantopi vediyamānoti vuccati jānantopi. ‘‘Vediyāmahaṃ, bhante, vediyatīti maṃ saṅgho dhāretū’’ti (cūḷava. aṭṭha. 102) ettha hi anubhavanto vediyamāno nāma, ‘‘sukhaṃ vedanaṃ vediyamāno sukhaṃ vedanaṃ vediyāmīti pajānātī’’ti (ma. ni. 1.113; dī. ni. 2.380; vibha. 363) ettha jānanto. Idhāpi jānantova adhippeto. <bold>Idaṃ dukkhanti paññapemī</bold>ti evaṃ jānantassa sattassa ‘‘idaṃ dukkhaṃ ettakaṃ dukkhaṃ, natthi ito uddhaṃ dukkha’’nti paññapemi bodhemi jānāpemi. <bold>Ayaṃ dukkhasamudayo</bold>tiādīsupi eseva nayo.</paragraph>
    <paragraph line="26">Tattha dukkhādīsu ayaṃ sanniṭṭhānakathā – ṭhapetvā hi taṇhaṃ tebhūmakā pañcakkhandhā dukkhaṃ nāma, tasseva pabhāvikā pubbataṇhā dukkhasamudayo nāma, tesaṃ dvinnampi saccānaṃ anuppattinirodho dukkhanirodho nāma, ariyo aṭṭhaṅgiko maggo dukkhanirodhagāminī paṭipadā nāma. Iti bhagavā okkantiyā sati nāmarūpanti kathentopi vediyamānassa jānamānasseva kathesi, nāmarūpapaccayā saḷāyatananti kathentopi, saḷāyatanapaccayā phassoti kathentopi, phassapaccayā vedanāti kathentopi, vediyamānassa kho panāhaṃ, bhikkhave, idaṃ dukkhanti paññapemīti <pageBreak edition="Vipassana Research Institut" number="2.0160" /> kathentopi <pageBreak edition="Pali Text Society" number="2.0283" />, ayaṃ dukkhasamudayoti, ayaṃ dukkhanirodhoti, ayaṃ dukkhanirodhagāminī paṭipadāti paññapemīti kathentopi vediyamānassa jānamānasseva kathesi.</paragraph>
    <paragraph line="27">Idāni tāni paṭipāṭiyā ṭhapitāni saccāni vitthārento <bold>katamañca, bhikkhave</bold>tiādimāha. Taṃ sabbaṃ sabbākārena visuddhimagge (visuddhi. 2.537) vitthāritameva. Tattha vuttanayeneva veditabbaṃ. Ayaṃ pana viseso – tattha ‘‘dukkhasamudayaṃ ariyasaccaṃ yāyaṃ taṇhā ponobbhavikā’’ti (ma. ni. 1.133; dī. ni. 2.400; vibha. 203) imāya tantiyā āgataṃ, idha ‘‘avijjāpaccayā saṅkhārā’’ti paccayākāravasena. Tattha ca dukkhanirodhaṃ ariyasaccaṃ ‘‘yo tassāyeva taṇhāya asesavirāganirodho’’ti (ma. ni. 1.134; dī. ni. 2.401; vibha. 204) imāya tantiyā āgataṃ, idha ‘‘avijjāyatveva asesavirāganirodhā’’ti paccayākāranirodhavasena.</paragraph>
    <paragraph line="28">Tattha <bold>asesavirāganirodhā</bold>ti asesavirāgena ca asesanirodhena ca. Ubhayampetaṃ aññamaññavevacanameva. <bold>Saṅkhāranirodho</bold>ti saṅkhārānaṃ anuppattinirodho <pageBreak edition="Myanmar" number="2.0164" /> hoti. Sesapadesupi eseva nayo. Imehi pana padehi yaṃ āgamma avijjādayo nirujjhanti, atthato taṃ nibbānaṃ dīpitaṃ hoti. Nibbānañhi avijjānirodhotipi saṅkhāranirodhotipi evaṃ tesaṃ tesaṃ dhammānaṃ nirodhanāmena kathīyati. <bold>Kevalassā</bold>ti sakalassa. <bold>Dukkhakkhandhassā</bold>ti vaṭṭadukkharāsissa. <bold>Nirodho hotī</bold>ti appavatti hoti. Tattha yasmā avijjādīnaṃ nirodho nāma khīṇākāropi vuccati arahattampi nibbānampi, tasmā idha khīṇākāradassanavasena dvādasasu ṭhānesu arahattaṃ, dvādasasuyeva nibbānaṃ kathitanti veditabbaṃ. <bold>Idaṃ vuccatī</bold>ti ettha nibbānameva sandhāya idanti vuttaṃ. <bold>Aṭṭhaṅgiko</bold>ti na aṭṭhahi aṅgehi vinimutto añño maggo nāma atthi. Yathā pana pañcaṅgikaṃ tūriyanti vutte pañcaṅgamattameva <pageBreak edition="Pali Text Society" number="2.0284" /> tūriyanti vuttaṃ hoti, evamidhāpi aṭṭhaṅgikamattameva maggo hotīti veditabbo. <bold>Aniggahito</bold>ti na niggahito. Niggaṇhanto hi hāpetvā vā dasseti vaḍḍhetvā vā taṃ parivattetvā vā. Tattha yasmā cattāri ariyasaccāni ‘‘na imāni cattāri, dve vā tīṇi vā’’ti evaṃ hāpetvāpi ‘‘pañca vā cha vā’’ti evaṃ vaḍḍhetvāpi ‘‘na imāni cattāri ariyasaccāni, aññāneva cattāri ariyasaccānī’’ti dassetuṃ na sakkā. Tasmā ayaṃ dhammo aniggahito nāma. Sesaṃ sabbattha uttānamevāti.</paragraph>
    <subhead line="29">2. Bhayasuttavaṇṇanā</subhead>
    <paragraph line="30" number="63"> Dutiye <pageBreak edition="Vipassana Research Institut" number="2.0161" /><bold>amātāputtikānī</bold>ti mātā ca putto ca mātāputtaṃ, parittātuṃ samatthabhāvena natthi ettha mātāputtanti amātāputtikāni. <bold>Ya</bold>nti yasmiṃ samaye. <bold>Tattha mātāpi puttaṃ nappaṭilabhatī</bold>ti tasmiṃ aggibhaye uppanne mātāpi puttaṃ passituṃ na labhati, puttopi mātaraṃ passituṃ na labhatīti attho. <bold>Bhayaṃ hotī</bold>ti cittutrāsabhayaṃ hoti. <bold>Aṭavisaṅkopo</bold>ti aṭaviyā saṅkopo. Aṭavīti cettha aṭavivāsino corā veditabbā. Yadā hi te aṭavito janapadaṃ otaritvā gāmanigamarājadhāniyo paharitvā vilumpanti, tadā aṭavisaṅkopo nāma hoti, taṃ sandhāyetaṃ vuttaṃ. <bold>Cakkasamārūḷhā</bold>ti ettha iriyāpathacakkampi vaṭṭati yānacakkampi. Bhayasmiṃ hi sampatte yesaṃ yānakāni atthi, te attano parikkhārabhaṇḍaṃ tesu āropetvā palāyanti. Yesaṃ natthi <pageBreak edition="Myanmar" number="2.0165" />, te kājena vā ādāya sīsena vā ukkhipitvā palāyantiyeva. Te cakkasamārūḷhā nāma honti. <bold>Pariyāyantī</bold>ti ito cito ca gacchanti. <bold>Kadācī</bold>ti kismiñcideva kāle. <bold>Karahacī</bold>ti tasseva vevacanaṃ. <bold>Mātāpi puttaṃ paṭilabhatī</bold>ti āgacchantaṃ vā gacchantaṃ vā ekasmiṃ ṭhāne nilīnaṃ vā passituṃ labhati. <bold>Udakavāhako</bold>ti <pageBreak edition="Pali Text Society" number="2.0285" /> nadīpūro. <bold>Mātāpi puttaṃ paṭilabhatī</bold>ti kulle vā uḷumpe vā mattikābhājane vā dārukkhaṇḍe vā laggaṃ vuyhamānaṃ passituṃ paṭilabhati, sotthinā vā puna uttaritvā gāme vā araññe vā ṭhitaṃ passituṃ labhatīti.</paragraph>
    <paragraph line="31">Evaṃ pariyāyato amātāputtikāni bhayāni dassetvā idāni nippariyāyena dassento <bold>tīṇimānī</bold>tiādimāha. Tattha <bold>jarābhaya</bold>nti jaraṃ paṭicca uppajjanakabhayaṃ. Itaresupi eseva nayo. Vuttampi cetaṃ – ‘‘jaraṃ paṭicca uppajjati bhayaṃ bhayānakaṃ chambhitattaṃ lomahaṃso cetaso utrāso. Byādhiṃ paṭicca, maraṇaṃ paṭicca uppajjati bhayaṃ bhayānakaṃ chambhitattaṃ lomahaṃso cetaso utrāso’’ti (vibha. 921). Sesaṃ sabbattha uttānamevāti.</paragraph>
    <subhead line="32">3. Venāgapurasuttavaṇṇanā</subhead>
    <paragraph line="33" number="64"> Tatiye <bold>kosalesū</bold>ti evaṃnāmake janapade. <bold>Cārikaṃ caramāno</bold>ti addhānagamanaṃ gacchanto. Cārikā ca nāmesā bhagavato duvidhā hoti turitacārikā ca aturitacārikā cāti. Tattha dūrepi bodhaneyyapuggalaṃ disvā tassa bodhanatthāya sahasā gamanaṃ <bold>turitacārikā</bold> nāma <pageBreak edition="Vipassana Research Institut" number="2.0162" />. Sā mahākassapapaccuggamanādīsu daṭṭhabbā. Yaṃ pana gāmanigamapaṭipāṭiyā devasikaṃ yojanaaddhayojanavasena piṇḍapātacariyādīhi lokaṃ anuggaṇhantassa gamanaṃ, ayaṃ <bold>aturitacārikā</bold> nāma. Imaṃ sandhāyetaṃ vuttaṃ – ‘‘cārikaṃ caramāno’’ti. Vitthārena pana cārikākathā sumaṅgalavilāsiniyā dīghanikāyaṭṭhakathāya ambaṭṭhasuttavaṇṇanāyaṃ (dī. ni. aṭṭha. 1.254) vuttā. <bold>Brāhmaṇagāmo</bold>ti brāhmaṇānaṃ samosaraṇagāmopi brāhmaṇagāmoti vuccati, brāhmaṇānaṃ bhogagāmopi. Idha samosaraṇagāmo brāhmaṇavasanagāmoti adhippeto. <bold>Tadavasarī</bold>ti tattha avasari, sampattoti attho. Vihāro panettha <pageBreak edition="Pali Text Society" number="2.0286" /> aniyāmito. Tasmā tassa avidūre buddhānaṃ <pageBreak edition="Myanmar" number="2.0166" /> anucchaviko eko vanasaṇḍo atthi, satthā taṃ vanasaṇḍaṃ gatoti veditabbo.</paragraph>
    <paragraph line="34"><bold>Assosu</bold>nti suṇiṃsu upalabhiṃsu, sotadvārasampattavacananigghosānusārena jāniṃsu. <bold>Kho</bold>ti avadhāraṇatthe, padapūraṇamatte vā nipāto. Tattha avadhāraṇatthena ‘‘assosuṃ eva, na tesaṃ koci savanantarāyo ahosī’’ti ayamattho veditabbo. Padapūraṇena byañjanasiliṭṭhatāmattameva.</paragraph>
    <paragraph line="35">Idāni yamatthaṃ assosuṃ, taṃ pakāsetuṃ <bold>samaṇo khalu, bho, gotamo</bold>tiādi vuttaṃ. Tattha samitapāpattā <bold>samaṇo</bold>ti veditabbo. <bold>Khalū</bold>ti anussavatthe nipāto. <bold>Bho</bold>ti tesaṃ aññamaññaṃ ālapanamattaṃ. <bold>Gotamo</bold>ti bhagavato gottavasena paridīpanaṃ, tasmā ‘‘samaṇo khalu, bho, gotamo’’ti ettha samaṇo kira, bho, gotamagottoti evamattho daṭṭhabbo. <bold>Sakyaputto</bold>ti idaṃ pana bhagavato uccākulaparidīpanaṃ. <bold>Sakyakulā pabbajito</bold>ti saddhāpabbajitabhāvaparidīpanaṃ, kenaci pārijuññena anabhibhūto aparikkhīṇaṃyeva taṃ kulaṃ pahāya saddhāya pabbajitoti vuttaṃ hoti. <bold>Taṃ kho panā</bold>ti itthambhūtākhyānatthe upayogavacanaṃ, tassa kho pana bhoto gotamassāti attho. <bold>Kalyāṇo</bold>ti kalyāṇaguṇasamannāgato, seṭṭhoti vuttaṃ hoti. <bold>Kittisaddo</bold>ti kittiyeva, thutighoso vā. <bold>Abbhuggato</bold>ti sadevakaṃ lokaṃ ajjhottharitvā uggato. Kinti? <bold>Itipi so bhagavā…pe… buddho bhagavā</bold>ti. Tatrāyaṃ padasambandho – so bhagavā itipi arahaṃ, itipi sammāsambuddho…pe… itipi bhagavāti. Iminā ca iminā ca kāraṇenāti vuttaṃ hoti.</paragraph>
    <paragraph line="36">Tattha ‘‘ārakattā, arīnaṃ arānañca hatattā, paccayādīnaṃ arahattā, pāpakaraṇe rahābhāvāti imehi kāraṇehi so bhagavā arahanti <pageBreak edition="Pali Text Society" number="2.0287" /> veditabbo’’tiādinā nayena mātikaṃ nikkhipitvā <pageBreak edition="Vipassana Research Institut" number="2.0163" /> sabbāneva etāni padāni visuddhimagge (visuddhi. 1.125-127) buddhānussatiniddese vitthāritānīti tato nesaṃ vitthāro gahetabbo.</paragraph>
    <paragraph line="37"><bold>So</bold><pageBreak edition="Myanmar" number="2.0167" /><bold>imaṃ loka</bold>nti so bhavaṃ gotamo imaṃ lokaṃ, idāni vattabbaṃ nidasseti. <bold>Sadevaka</bold>nti saha devehi sadevakaṃ. Evaṃ saha mārena <bold>samārakaṃ</bold>. Saha brahmunā <bold>sabrahmakaṃ</bold>. Saha samaṇabrāhmaṇehi <bold>sassamaṇabrāhmaṇiṃ</bold>. Pajātattā <bold>pajā,</bold> taṃ pajaṃ. Saha devamanussehi <bold>sadevamanussaṃ</bold>. Tattha sadevakavacanena pañcakāmāvacaradevaggahaṇaṃ veditabbaṃ, samārakavacanena chaṭṭhakāmāvacaradevaggahaṇaṃ, sabrahmakavacanena brahmakāyikādibrahmaggahaṇaṃ, sassamaṇabrāhmaṇivacanena sāsanassa paccatthikapaccāmittasamaṇabrāhmaṇaggahaṇaṃ, samitapāpabāhitapāpasamaṇabrāhmaṇaggahaṇañca, pajāvacanena sattalokaggahaṇaṃ, sadevamanussavacanena sammutidevaavasesamanussaggahaṇaṃ. Evamettha tīhi padehi okāsalokena saddhiṃ sattaloko, dvīhi pajāvasena sattalokova gahitoti veditabbo.</paragraph>
    <paragraph line="38">Aparo nayo – sadevakaggahaṇena arūpāvacaraloko gahito, samārakaggahaṇena chakāmāvacaradevaloko, sabrahmakaggahaṇena rūpībrahmaloko, sassamaṇabrāhmaṇādiggahaṇena catuparisavasena, sammutidevehi vā saha manussaloko, avasesasabbasattaloko vā. Porāṇā panāhu – <bold>sadevaka</bold>nti devatāhi saddhiṃ avasesalokaṃ. <bold>Samāraka</bold>nti mārena saddhiṃ avasesalokaṃ. <bold>Sabrahmaka</bold>nti brahmehi saddhiṃ avasesalokaṃ. Evaṃ sabbepi tibhavūpage satte tīhākārehi tīsu padesu pakkhipitvā puna dvīhi padehi pariyādātuṃ <bold>sassamaṇabrāhmaṇiṃ pajaṃ sadevamanussa</bold>nti vuttaṃ. Evaṃ pañcahi padehi tena tenākārena tedhātukameva pariyādinnanti.</paragraph>
    <paragraph line="39"><bold>Sayaṃ abhiññā sacchikatvā pavedetī</bold>ti <bold>saya</bold>nti sāmaṃ, aparaneyyo hutvā. <bold>Abhiññā</bold>ti abhiññāya, adhikena ñāṇena ñatvāti attho. <bold>Sacchikatvā</bold>ti paccakkhaṃ katvā <pageBreak edition="Pali Text Society" number="2.0288" />, etena anumānādipaṭikkhepo kato. <bold>Pavedetī</bold>ti bodheti ñāpeti pakāseti.</paragraph>
    <paragraph line="40"><bold>So dhammaṃ deseti ādikalyāṇaṃ…pe… pariyosānakalyāṇa</bold>nti so bhagavā sattesu kāruññataṃ paṭicca hitvāpi anuttaraṃ vivekasukhaṃ dhammaṃ <pageBreak edition="Myanmar" number="2.0168" /> deseti. Tañca kho appaṃ vā bahuṃ vā desento ādikalyāṇādippakārameva deseti, ādimhipi kalyāṇaṃ bhaddakaṃ anavajjameva katvā <pageBreak edition="Vipassana Research Institut" number="2.0164" /> deseti, majjhepi, pariyosānepi kalyāṇaṃ bhaddakaṃ anavajjameva katvā desetīti vuttaṃ hoti.</paragraph>
    <paragraph line="41">Tattha atthi desanāya ādimajjhapariyosānaṃ, atthi sāsanassa. <bold>Desanāya</bold> tāva catuppadikāyapi gāthāya paṭhamapādo ādi nāma, tato dve majjhaṃ nāma, ante eko pariyosānaṃ nāma. Ekānusandhikassa suttassa nidānaṃ ādi, idamavocāti pariyosānaṃ, ubhinnaṃ antarā majjhaṃ. Anekānusandhikassa suttassa paṭhamānusandhi ādi, ante anusandhi pariyosānaṃ, majjhe eko vā dve vā bahū vā majjhameva.</paragraph>
    <paragraph line="42"><bold>Sāsanassa</bold> sīlasamādhivipassanā ādi nāma. Vuttampi cetaṃ – ‘‘ko cādi kusalānaṃ dhammānaṃ, sīlañca suvisuddhaṃ diṭṭhi ca ujukā’’ti (saṃ. ni. 5.369). ‘‘Atthi, bhikkhave, majjhimā paṭipadā tathāgatena abhisambuddhā’’ti evaṃ vutto pana ariyamaggo majjhaṃ nāma. Phalañceva nibbānañca pariyosānaṃ nāma. ‘‘Tasmātiha tvaṃ, brāhmaṇa, brahmacariyaṃ etaṃpāraṃ etaṃpariyosāna’’nti ettha phalaṃ pariyosananti vuttaṃ. ‘‘Nibbānogadhañhi, āvuso visākha, brahmacariyaṃ vussati nibbānaparāyaṇaṃ nibbānapariyosāna’’nti (ma. ni. 1.466) ettha nibbānaṃ pariyosānanti vuttaṃ. Idha <pageBreak edition="Pali Text Society" number="2.0289" /> pana desanāya ādimajjhapariyosānaṃ adhippetaṃ. Bhagavā hi dhammaṃ desento ādimhi sīlaṃ dassetvā majjhe maggaṃ pariyosāne nibbānaṃ dasseti. Tena vuttaṃ – ‘‘so dhammaṃ deseti ādikalyāṇaṃ majjhekalyāṇaṃ pariyosānakalyāṇa’’nti. Tasmā aññopi dhammakathiko dhammaṃ kathento –</paragraph>
    <gatha1 line="43">‘‘Ādimhi sīlaṃ dasseyya, majjhe maggaṃ vibhāvaye;</gatha1>
    <gathalast line="44">Pariyosānamhi nibbānaṃ, esā kathikasaṇṭhitī’’ti.</gathalast>
    <paragraph line="45"><bold>Sātthaṃ sabyañjana</bold>nti yassa hi yāgubhattaitthipurisādivaṇṇanānissitā desanā hoti, na so sātthaṃ deseti. Bhagavā pana tathārūpaṃ desanaṃ pahāya catusatipaṭṭhānādinissitaṃ desanaṃ deseti. Tasmā ‘‘sātthaṃ desetī’’ti <pageBreak edition="Myanmar" number="2.0169" /> vuccati. Yassa pana desanā ekabyañjanādiyuttā vā sabbaniroṭṭhabyañjanā vā sabbavissaṭṭhabyañjanā vā sabbaniggahitabyañjanā vā, tassa damiḷakirātayavanādimilakkhānaṃ <pageBreak edition="Vipassana Research Institut" number="2.0165" /> bhāsā viya byañjanapāripūriyā abhāvato abyañjanā nāma desanā hoti. Bhagavā pana –</paragraph>
    <gatha1 line="46">‘‘Sithilaṃ dhanitañca dīgharassaṃ, lahukaṃ garukañca niggahītaṃ;</gatha1>
    <gathalast line="47">Sambandhaṃ vavatthitaṃ vimuttaṃ, dasadhā byañjanabuddhiyā pabhedo’’ti. –</gathalast>
    <unindented line="48">Evaṃ vuttaṃ dasavidhaṃ byañjanaṃ amakkhetvā paripuṇṇabyañjanameva katvā dhammaṃ deseti. Tasmā ‘‘sabyañjanaṃ katvā desetī’’ti vuccati. <bold>Kevalaparipuṇṇa</bold>nti ettha <bold>kevala</bold>nti sakalādhivacanaṃ. <bold>Paripuṇṇa</bold>nti anūnādhikavacanaṃ. Idaṃ vuttaṃ hoti – sakalaparipuṇṇameva deseti, ekadesanāpi aparipuṇṇā natthīti. <bold>Parisuddha</bold>nti nirupakkilesaṃ. Yo hi ‘‘imaṃ dhammadesanaṃ nissāya lābhaṃ vā sakkāraṃ vā labhissāmī’’ti deseti, tassa aparisuddhā desanā nāma hoti. Bhagavā pana lokāmisanirapekkho <pageBreak edition="Pali Text Society" number="2.0290" /> hitapharaṇeneva mettābhāvanāya muduhadayo ullumpanasabhāvasaṇṭhitena cittena deseti. Tasmā parisuddhaṃ desetīti vuccati. <bold>Brahmacariyaṃ pakāsetī</bold>ti ettha brahmacariyanti sikkhattayasaṅgahitaṃ sakalaṃ sāsanaṃ. Tasmā brahmacariyaṃ pakāsetīti so dhammaṃ deseti ādikalyāṇaṃ…pe… parisuddhaṃ, evaṃ desento ca sikkhattayasaṅgahitaṃ sakalasāsanabrahmacariyaṃ pakāsetīti evamettha attho daṭṭhabbo. <bold>Brahmacariya</bold>nti seṭṭhaṭṭhena brahmabhūtaṃ cariyaṃ, brahmabhūtānaṃ vā buddhādīnaṃ cariyanti vuttaṃ hoti.</unindented>
    <paragraph line="49"><bold>Sādhu kho panā</bold>ti sundaraṃ kho pana, atthāvahaṃ sukhāvahanti vuttaṃ hoti. <bold>Tathārūpānaṃ arahata</bold>nti yathārūpo so bhavaṃ gotamo, evarūpānaṃ anekehipi kappakoṭisatasahassehi dullabhadassanānaṃ byāmappabhāparikkhittehi asītianubyañjanapaṭimaṇḍitehi dvattiṃsamahāpurisalakkhaṇavarehi samākiṇṇamanoramasarīrānaṃ anappakadassanānaṃ atimadhuradhammanigghosānaṃ yathābhūtaguṇādhigamena loke arahantoti laddhasaddānaṃ arahataṃ. <bold>Dassanaṃ hotī</bold>ti pasādasommāni akkhīni ummīletvā dassanamattampi sādhu hoti. Sace pana aṭṭhaṅgasamannāgatena brahmassarena dhammaṃ desentassa ekapadampi sotuṃ labhissāma, sādhutaraṃyeva bhavissatīti <pageBreak edition="Myanmar" number="2.0170" /> evaṃ ajjhāsayaṃ katvā. <bold>Yena bhagavā tenupasaṅkamiṃsū</bold>ti sabbakiccāni pahāya tuṭṭhamānasā agamaṃsu. <bold>Añjaliṃ paṇāmetvā</bold>ti ete ubhatopakkhikā, te evaṃ cintesuṃ – ‘‘sace no micchādiṭṭhikā codessanti ‘kasmā tumhe samaṇaṃ gotamaṃ vanditthā’ti, tesaṃ ‘kiṃ añjalikaraṇamattenāpi vanditaṃ hotī’ti vakkhāma <pageBreak edition="Vipassana Research Institut" number="2.0166" />. Sace no sammādiṭṭhikā codessanti ‘kasmā bhagavantaṃ na vanditthā’ti, ‘kiṃ sīsena bhūmiṃ paharanteneva vanditaṃ hoti. Nanu añjalikammampi vandanā evā’ti vakkhāmā’’ti.</paragraph>
    <paragraph line="50"><bold>Nāmagotta</bold>nti <pageBreak edition="Pali Text Society" number="2.0291" />, ‘‘bho gotama, ahaṃ asukassa putto datto nāma mitto nāma idhāgato’’ti vadantā nāmaṃ sāventi nāma. ‘‘Bho gotama, ahaṃ vāseṭṭho nāma kaccāno nāma idhāgato’’ti vadantā gottaṃ sāventi nāma. Ete kira daliddā jiṇṇakulaputtā ‘‘parisamajjhe nāmagottavasena pākaṭā bhavissāmā’’ti evaṃ akaṃsu. Ye pana <bold>tuṇhībhūtā</bold> nisīdiṃsu, te kerāṭikā ceva andhabālā ca. Tattha kerāṭikā ‘‘ekaṃ dve kathāsallāpe karonte vissāsiko hoti, atha vissāse sati ekaṃ dve bhikkhā adātuṃ na yutta’’nti tato attānaṃ mocentā tuṇhībhūtā nisīdanti. Andhabālā aññāṇatāyeva avakkhittamattikāpiṇḍā viya yattha katthaci tuṇhībhūtā nisīdanti.</paragraph>
    <paragraph line="51"><bold>Venāgapuriko</bold>ti venāgapuravāsī. <bold>Etadavocā</bold>ti pādantato paṭṭhāya yāva kesaggā tathāgatassa sarīraṃ olokento asītianubyañjanasamujjalehi dvattiṃsamahāpurisalakkhaṇehi paṭimaṇḍitaṃ sarīrā nikkhamitvā samantato asītihatthappadesaṃ ajjhottharitvā ṭhitāhi chabbaṇṇāhi ghanabuddharaṃsīhi samparivāritaṃ tathāgatassa sarīraṃ disvā sañjātavimhayo vaṇṇaṃ bhaṇanto etaṃ ‘‘acchariyaṃ, bho gotamā’’tiādivacanaṃ avoca.</paragraph>
    <paragraph line="52">Tattha <bold>yāvañcida</bold>nti adhimattappamāṇaparicchedavacanametaṃ. Tassa vippasannapadena saddhiṃ sambandho. Yāvañca vippasannāni adhimattavippasannānīti attho. <bold>Indriyānī</bold>ti cakkhādīni cha indriyāni. Tassa hi pañcannaṃ indriyānaṃ patiṭṭhitokāsassa vippasannataṃ disvā tesaṃ vippasannatā pākaṭā ahosi. Yasmā pana sā mane vippasanneyeva hoti, avippasannacittānañhi indriyappasādo nāma natthi, tasmāssa manindriyappasādopi pākaṭo ahosi. Taṃ esa vippasannataṃ <pageBreak edition="Myanmar" number="2.0171" /> gahetvā ‘‘vippasannāni indriyānī’’ti āha. <bold>Parisuddho</bold>ti nimmalo. <bold>Pariyodāto</bold>ti pabhassaro. <bold>Sāradaṃ</bold><pageBreak edition="Pali Text Society" number="2.0292" /><bold>badarapaṇḍu</bold>nti saradakāle jātaṃ nātisuparipakkaṃ badaraṃ. Tañhi parisuddhañceva hoti pariyodātañca. <bold>Tālapakka</bold>nti suparipakkatālaphalaṃ. <bold>Sampati bandhanā pamutta</bold>nti taṃkhaṇaññeva bandhanā pamuttaṃ. Tassa hi bandhanamūlaṃ apanetvā paramukhaṃ katvā phalake ṭhapitassa caturaṅgulamattaṃ ṭhānaṃ olokentānaṃ parisuddhaṃ pariyodātaṃ hutvā khāyati. Taṃ sandhāyevamāha <pageBreak edition="Vipassana Research Institut" number="2.0167" />. <bold>Nekkhaṃ jambonada</bold>nti surattavaṇṇassa jambonadasuvaṇṇassa ghaṭikā. <bold>Dakkhakammāraputtasuparikammakata</bold>nti dakkhena suvaṇṇakāraputtena suṭṭhu kataparikammaṃ. <bold>Ukkāmukhe sukusalasampahaṭṭha</bold>nti suvaṇṇakārauddhane pacitvā sukusalena suvaṇṇakārena ghaṭṭanaparimajjanahaṃsanena suṭṭhu pahaṭṭhaṃ suparimadditanti attho. <bold>Paṇḍukambale nikkhitta</bold>nti agginā pacitvā dīpidāṭhāya ghaṃsitvā gerukaparikammaṃ katvā rattakambale ṭhapitaṃ. <bold>Bhāsate</bold>ti sañjātaobhāsatāya bhāsate. <bold>Tapate</bold>ti andhakāraviddhaṃsanatāya tapate. <bold>Virocatī</bold>ti vijjotamānaṃ hutvā virocati, sobhatīti attho.</paragraph>
    <paragraph line="53"><bold>Uccāsayanamahāsayanānī</bold>ti ettha atikkantappamāṇaṃ uccāsayanaṃ nāma, āyatavitthataṃ akappiyabhaṇḍaṃ mahāsayanaṃ nāma. Idāni tāni dassento <bold>seyyathidaṃ, āsandī</bold>tiādimāha. Tattha <bold>āsandī</bold>ti atikkantappamāṇaṃ āsanaṃ. <bold>Pallaṅko</bold>ti pādesu vāḷarūpāni ṭhapetvā kato. <bold>Gonako</bold>ti dīghalomako mahākojavo. Caturaṅgulādhikāni kira tassa lomāni. <bold>Cittako</bold>ti vānacittaṃ uṇṇāmayattharaṇaṃ. <bold>Paṭikā</bold>ti uṇṇāmayo setattharako. <bold>Paṭalikā</bold>ti <pageBreak edition="Pali Text Society" number="2.0293" /> ghanapuppho uṇṇāmayattharako, yo āmalakapaṭṭotipi vuccati. <bold>Tūlikā</bold>ti tiṇṇaṃ tūlānaṃ aññatarapuṇṇā tūlikā. <bold>Vikatikā</bold>ti sīhabyagghādirūpavicitro uṇṇāmayattharako. <bold>Uddalomī</bold>ti ubhatodasaṃ uṇṇāmayattharaṇaṃ. Keci ekato uggatapupphanti vadanti. <bold>Ekantalomī</bold>ti ekatodasaṃ uṇṇāmayattharaṇaṃ. Keci ubhato uggatapupphanti vadanti. <bold>Kaṭṭissa</bold>nti ratanaparisibbitaṃ koseyyakaṭṭissamayaṃ paccattharaṇaṃ. <bold>Koseyya</bold>nti ratanaparisibbitameva kosiyasuttamayaṃ paccattharaṇaṃ. <bold>Kuttaka</bold>nti soḷasannaṃ nāṭakitthīnaṃ ṭhatvā naccanayoggaṃ uṇṇāmayattharaṇaṃ. <bold>Hatthattharā</bold>dayo hatthipiṭṭhādīsu attharaṇakaattharakā ceva <pageBreak edition="Myanmar" number="2.0172" /> hatthirūpādīni dassetvā kataattharakā ca. <bold>Ajinappaveṇī</bold>ti ajinacammehi mañcappamāṇena sibbitvā katappaveṇī. Sesaṃ heṭṭhā vuttatthameva.</paragraph>
    <paragraph line="54"><bold>Nikāmalābhī</bold>ti atikāmalābhī icchiticchitalābhī. <bold>Akicchalābhī</bold>ti adukkhalābhī. <bold>Akasiralābhī</bold>ti vipulalābhī mahantalābhī, uḷāruḷārāneva labhati maññeti sandhāya vadati. Ayaṃ kira brāhmaṇo sayanagaruko, so bhagavato vippasannindriyāditaṃ disvā ‘‘addhā esa evarūpesu uccāsayanamahāsayanesu nisīdati ceva nipajjati ca. Tenassa vippasannāni indriyāni, parisuddho chavivaṇṇo pariyodāto’’ti maññamāno imaṃ senāsanavaṇṇaṃ kathesi.</paragraph>
    <paragraph line="55"><bold>Laddhā</bold><pageBreak edition="Vipassana Research Institut" number="2.0168" /><bold>ca pana na kappantī</bold>ti ettha kiñci kiñci kappati. Suddhakoseyyañhi mañcepi attharituṃ vaṭṭati, gonakādayo ca bhūmattharaṇaparibhogena, āsandiyā pāde chinditvā, pallaṅkassa <pageBreak edition="Pali Text Society" number="2.0294" /> vāḷe bhinditvā, tūlikaṃ vijaṭetvā ‘‘bimbohanañca kātu’’nti (cūḷava. 297) vacanato imānipi ekena vidhānena kappanti. Akappiyaṃ pana upādāya sabbāneva na kappantīti vuttāni.</paragraph>
    <paragraph line="56"><bold>Vanantaññeva pavisāmī</bold>ti araññaṃyeva pavisāmi. <bold>Yadevā</bold>ti yāniyeva. <bold>Pallaṅkaṃ ābhujitvā</bold>ti samantato ūrubaddhāsanaṃ bandhitvā. <bold>Ujuṃ kāyaṃ paṇidhāyā</bold>ti aṭṭhārasa piṭṭhikaṇṭake koṭiyā koṭiṃ paṭipādento ujuṃ kāyaṃ ṭhapetvā. <bold>Parimukhaṃ satiṃ upaṭṭhapetvā</bold>ti kammaṭṭhānābhimukhaṃ satiṃ ṭhapetvā, pariggahitaniyyānaṃ vā katvāti attho. Vuttañhetaṃ – ‘‘parīti pariggahaṭṭho. Mukhanti niyyānaṭṭho. Satīti upaṭṭhānaṭṭho. Tena vuccati parimukhaṃ satiṃ upaṭṭhapetvā’’ti (paṭi. ma. 1.164). <bold>Upasampajja viharāmī</bold>ti paṭilabhitvā paccakkhaṃ katvā viharāmi. <bold>Evaṃbhūto</bold>ti evaṃ paṭhamajjhānādīsu aññatarasamaṅgī hutvā. <bold>Dibbo me eso tasmiṃ samaye caṅkamo hotī</bold>ti cattāri hi rūpajjhānāni samāpajjitvā caṅkamantassa caṅkamo dibbacaṅkamo nāma hoti, samāpattito vuṭṭhāya caṅkamantassāpi caṅkamo dibbacaṅkamoyeva. Ṭhānādīsupi eseva nayo. Tathā itaresu dvīsu vihāresu.</paragraph>
    <paragraph line="57"><bold>So</bold><pageBreak edition="Myanmar" number="2.0173" /><bold>evaṃ pajānāmi ‘‘rāgo me pahīno’’</bold>ti mahābodhipallaṅke arahattamaggena pahīnarāgameva dassento ‘‘so evaṃ pajānāmi rāgo me pahīno’’ti āha. Sesapadesupi eseva nayo. Iminā pana kiṃ kathitaṃ hotīti? Paccavekkhaṇā kathitā, paccavekkhaṇāya phalasamāpatti kathitā. Phalasamāpattiñhi samāpannassapi samāpattito vuṭṭhitassāpi caṅkamādayo ariyacaṅkamādayo honti. Sesamettha uttānatthamevāti.</paragraph>
    <subhead line="58">4. Sarabhasuttavaṇṇanā</subhead>
    <paragraph line="59" number="65"> Catutthe <pageBreak edition="Pali Text Society" number="2.0295" /><bold>rājagahe</bold>ti evaṃnāmake nagare. <bold>Gijjhakūṭe pabbate</bold>ti gijjhasadisānissa kūṭāni, gijjhā vā tassa kūṭesu vasantīti gijjhakūṭo, tasmiṃ gijjhakūṭe pabbate. Etenassa rājagahaṃ gocaragāmaṃ katvā viharantassa vasanaṭṭhānaṃ dassitaṃ. Gijjhakūṭasmiñhi tathāgataṃ <pageBreak edition="Vipassana Research Institut" number="2.0169" /> uddissa vihāro kārito, gijjhakūṭavihārotvevassa nāmaṃ. Tatthāyaṃ tasmiṃ samaye viharatīti. <bold>Sarabho nāma paribbājako acirapakkanto hotī</bold>ti sarabhoti evaṃnāmako paribbājako imasmiṃ sāsane pabbajitvā nacirasseva pakkanto hoti, adhunā vibbhantoti attho. Sammāsambuddhe hi loke uppanne titthiyā naṭṭhalābhasakkārā ahesuṃ, tiṇṇaṃ ratanānaṃ mahālābhasakkāro uppajji. Yathāha –</paragraph>
    <indent line="60">‘‘Tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ. Aññatitthiyā pana paribbājakā asakkatā honti agarukatā amānitā apūjitā na lābhino cīvarapiṇḍapātasenāsanagilānapaccayabhesajjaparikkhārāna’’nti (udā.14; saṃ.ni.1.2.70).</indent>
    <paragraph line="61">Te evaṃ parihīnalābhasakkārā pañcasatamattā ekasmiṃ paribbājakārāme sannipatitvā sammantayiṃsu – ‘‘bho, mayaṃ samaṇassa gotamassa uppannakālato paṭṭhāya hatalābhasakkārā jātā, samaṇassa gotamassa sāvakānañcassa ekaṃ avaṇṇaṃ upadhāretha, avaṇṇaṃ pattharitvā etassa <pageBreak edition="Myanmar" number="2.0174" /> sāsanaṃ garahitvā amhākaṃ lābhasakkāraṃ uppādessāmā’’ti. Te vajjaṃ olokentā – ‘‘tīsu dvāresu ājīve cāti catūsupi ṭhānesu samaṇassa gotamassa vajjaṃ passituṃ na sakkā, imāni cattāri ṭhānāni muñcitvā aññattha olokethā’’ti <pageBreak edition="Pali Text Society" number="2.0296" /> āhaṃsu. Atha nesaṃ antare eko evamāha – ‘‘ahaṃ aññaṃ na passāmi, ime anvaḍḍhamāsaṃ sannipatitvā dvāravātapānāni pidhāya sāmaṇerānampi pavesanaṃ na denti. Jīvitasadisāpi upaṭṭhākā daṭṭhuṃ na labhanti, āvaṭṭanimāyaṃ osāretvā osāretvā janaṃ āvaṭṭetvā āvaṭṭetvā khādanti. Sace taṃ mayaṃ āharituṃ sakkhissāma, evaṃ no lābhasakkārauḷāro bhavissatī’’ti. Aparopi evameva vadanto uṭṭhāsi. Sabbe ekavādā ahesuṃ. Tato āhaṃsu – ‘‘yo taṃ āharituṃ sakkhissati, taṃ mayaṃ amhākaṃ samaye jeṭṭhakaṃ karissāmā’’ti.</paragraph>
    <paragraph line="62">Tato koṭito paṭṭhāya ‘‘tvaṃ sakkhissasi, tvaṃ sakkhissasī’’ti pucchitvā ‘‘ahaṃ na sakkhissāmi, ahaṃ na sakkhissāmī’’ti bahūhi vutte sarabhaṃ pucchiṃsu – ‘‘tvaṃ sakkhissasi ācariyā’’ti. So āha – ‘‘agaru etaṃ āharituṃ, sace tumhe attano kathāya ṭhatvā maṃ jeṭṭhakaṃ <pageBreak edition="Vipassana Research Institut" number="2.0170" /> karissathā’’ti. Agaru etamācariya āhara, tvaṃ katoyevāsi amhehi jeṭṭhakoti. So āha – ‘‘taṃ āharantena thenetvā vā vilumpitvā vā āharituṃ na sakkā, samaṇassa pana gotamassa sāvakasadisena hutvā tassa sāvake vanditvā vattapaṭivattaṃ katvā tesaṃ patte bhattaṃ bhuñjitvā āharituṃ sakkā. Ruccati vo etassa ettakassa kiriyā’’ti. Yaṃkiñci katvā āharitvā ca no dehīti. Tena hi maṃ disvā apassantā viya bhaveyyāthāti paribbājakānaṃ saññaṃ datvā dutiyadivase pātova uṭṭhāya gijjhakūṭamahāvihāraṃ gantvā diṭṭhadiṭṭhānaṃ bhikkhūnaṃ pañcapatiṭṭhitena pāde vandi. Bhikkhū āhaṃsu – ‘‘aññe paribbājakā caṇḍā pharusā, ayaṃ pana saddho bhavissati pasanno’’ti. Bhante, tumhe ñatvā yuttaṭṭhānasmiṃyeva pabbajitā, mayaṃ pana anupadhāretvā atittheneva pakkhantā aniyyānikamagge vicarāmāti. So evaṃ vatvā diṭṭhe diṭṭhe bhikkhū punappunaṃ vandati, nhānodakādīni paṭiyādeti, dantakaṭṭhaṃ kappiyaṃ karoti, pāde dhovati makkheti, atirekabhattaṃ labhitvā bhuñjati.</paragraph>
    <paragraph line="63">Taṃ <pageBreak edition="Myanmar" number="2.0175" /> iminā nīhārena vasantaṃ eko mahāthero disvā, ‘‘paribbājaka, tvaṃ saddho pasanno, kiṃ <pageBreak edition="Pali Text Society" number="2.0297" /> na pabbajasī’’ti. Ko maṃ, bhante, pabbājessati. Mayañhi cirakālaṃ bhadantānaṃ paccatthikā hutvā vicarimhāti. Thero ‘‘sace tvaṃ pabbajitukāmo, ahaṃ taṃ pabbājessāmī’’ti vatvā pabbājesi. So pabbajitakālato paṭṭhāya nirantaraṃ vattapaṭivattamakāsi. Atha naṃ thero vatte pasīditvā nacirasseva upasampādesi. So uposathadivase bhikkhūhi saddhiṃ uposathaggaṃ pavisitvā bhikkhū mahantena ussāhena pātimokkhaṃ paggaṇhante disvā ‘‘iminā nīhārena osāretvā osāretvā lokaṃ khādanti, katipāhena harissāmī’’ti cintesi. So pariveṇaṃ gantvā upajjhāyaṃ vanditvā, ‘‘bhante, ko nāmo ayaṃ dhammo’’ti pucchi. Pātimokkho nāma, āvusoti. Uttamadhammo esa, bhante, bhavissatīti. Āma, āvuso, sakalasāsanadhāraṇī ayaṃ sikkhāti. Bhante, sace esa sikkhādhammo uttamo, imameva paṭhamaṃ gaṇhāmīti. Gaṇhāvusoti thero sampaṭicchi. So gaṇhanto paribbājake passitvā ‘‘kīdisaṃ ācariyā’’ti pucchito, ‘‘āvuso, mā cintayittha, katipāhena āharissāmī’’ti vatvā nacirasseva uggaṇhitvā upajjhāyaṃ āha – ‘‘ettakameva, bhante, udāhu aññampi atthī’’ti. Ettakameva, āvusoti.</paragraph>
    <paragraph line="64">So punadivase yathānivatthapārutova gahitanīhāreneva pattaṃ gahetvā gijjhakūṭā nikkhamma paribbājakārāmaṃ agamāsi. Paribbājakā disvā ‘‘kīdisaṃ, ācariya, nāsakkhittha maññe āvaṭṭanimāyaṃ <pageBreak edition="Vipassana Research Institut" number="2.0171" /> āharitu’’nti taṃ parivārayiṃsu. Mā cintayittha, āvuso, āhaṭā me āvaṭṭanimāyā, ito paṭṭhāya amhākaṃ lābhasakkāro mahā bhavissati. Tumhe aññamaññaṃ samaggā hotha, mā vivādaṃ akatthāti. Sace te, ācariya, suggahitā, amhepi naṃ vācehīti. So ādito paṭṭhāya pātimokkhaṃ osāresi. Atha te sabbepi – ‘‘etha, bho, nagare vicarantā samaṇassa gotamassa avaṇṇaṃ kathessāmā’’ti anugghāṭitesuyeva nagaradvāresu dvārasamīpaṃ gantvā vivaṭena dvārena <pageBreak edition="Pali Text Society" number="2.0298" /> sabbapaṭhamaṃ pavisiṃsu. Evaṃ saliṅgeneva apakkantaṃ taṃ paribbājakaṃ sandhāya – ‘‘sarabho nāma paribbājako acirapakkanto hotī’’ti vuttaṃ.</paragraph>
    <paragraph line="65">Taṃ <pageBreak edition="Myanmar" number="2.0176" /> divasaṃ pana bhagavā paccūsasamaye lokaṃ olokento idaṃ addasa – ‘‘ajja sarabho paribbājako nagare vicaritvā pakāsanīyakammaṃ karissati, tiṇṇaṃ ratanānaṃ avaṇṇaṃ kathento visaṃ siñcitvā paribbājakārāmaṃ gamissati, ahampi tattheva gamissāmi, catassopi parisā tattheva osarissanti. Tasmiṃ samāgame caturāsīti pāṇasahassāni amatapānaṃ pivissantī’’ti. Tato ‘‘tassa okāso hotu, yathāruciyā avaṇṇaṃ pattharatū’’ti cintetvā ānandattheraṃ āmantesi – ‘‘ānanda, aṭṭhārasasu mahāvihāresu bhikkhusaṅghassa mayā saddhiṃyeva piṇḍāya carituṃ ārocehī’’ti. Thero tathā akāsi. Bhikkhū pattacīvaramādāya satthārameva parivārayiṃsu. Satthā bhikkhusaṅghaṃ ādāya dvāragāmasamīpeyeva piṇḍāya cari. Sarabhopi paribbājakehi saddhiṃ nagaraṃ paviṭṭho tattha tattha parisamajjhe rājadvāravīthicatukkādīsu ca gantvā ‘‘aññāto mayā samaṇānaṃ sakyaputtiyānaṃ dhammo’’tiādīni abhāsi. Taṃ sandhāya <bold>so rājagahe parisati evaṃ vācaṃ bhāsatī</bold>tiādi vuttaṃ. Tattha <bold>aññāto</bold>ti ñāto avabuddho, pākaṭaṃ katvā uggahitoti dīpeti. <bold>Aññāyā</bold>ti jānitvā. <bold>Apakkanto</bold>ti saliṅgeneva apakkanto. Sace hi samaṇassa gotamassa sāsane koci sāro abhavissa, nāhaṃ apakkamissaṃ. Tassa pana sāsanaṃ asāraṃ nissāraṃ, āvaṭṭanimāyaṃ osāretvā samaṇā lokaṃ khādantīti evamatthaṃ dīpento evamāha.</paragraph>
    <paragraph line="66"><bold>Atha kho sambahulā bhikkhū</bold>ti atha evaṃ tasmiṃ paribbājake bhāsamāne araññavāsino pañcasatā bhikkhū ‘‘asukaṭṭhānaṃ nāma satthā piṇḍāya carituṃ gato’’ti ajānantā bhikkhācāravelāyaṃ rājagahaṃ piṇḍāya pavisiṃsu. Te sandhāyetaṃ vuttaṃ. <bold>Assosu</bold>nti suṇiṃsu. <bold>Yena</bold><pageBreak edition="Pali Text Society" number="2.0299" /><bold>bhagavā tenupasaṅkamiṃsū</bold>ti ‘‘imaṃ kāraṇaṃ dasabalassa ārocessāmā’’ti upasaṅkamiṃsu.</paragraph>
    <paragraph line="67"><bold>Sippinikātīra</bold>nti <pageBreak edition="Vipassana Research Institut" number="2.0172" /><bold>sippinikā</bold>ti evaṃnāmikāya nadiyā tīraṃ. <bold>Adhivāsesi bhagavā tuṇhībhāvenā</bold>ti kāyaṅgavācaṅgāni acopetvā abbhantare khantiṃ dhāretvā citteneva adhivāsesīti attho. Evaṃ adhivāsetvā puna cintesi – ‘‘kiṃ nu kho ajja mayā sarabhassa vādaṃ maddituṃ gacchantena ekakena gantabbaṃ <pageBreak edition="Myanmar" number="2.0177" />, udāhu bhikkhusaṅghaparivutenā’’ti. Athassa etadahosi – sacāhaṃ bhikkhusaṅghaparivuto gamissāmi, mahājano evaṃ cintessati – ‘‘samaṇo gotamo vāduppattiṭṭhānaṃ gacchanto pakkhaṃ ukkhipitvā gantvā parisabalena uppannaṃ vādaṃ maddati, paravādīnaṃ sīsaṃ ukkhipituṃ na detī’’ti. Na kho pana mayhaṃ uppanne vāde paraṃ gahetvā maddanakiccaṃ atthi, ahameva gantvā maddissāmi. Anacchariyaṃ cetaṃ yvāhaṃ idāni buddhabhūto attano uppannaṃ vādaṃ maddeyyaṃ, cariyaṃ caraṇakāle ahetukapaṭisandhiyaṃ nibbattenāpi hi mayā vahitabbaṃ dhuraṃ añño vahituṃ samattho nāma nāhosi. Imassa panatthassa sādhanatthaṃ –</paragraph>
    <gatha1 line="68">‘‘Yato yato garu dhuraṃ, yato gambhīravattanī;</gatha1>
    <gathalast line="69">Tadāssu kaṇhaṃ yuñjenti, svāssu taṃ vahate dhura’’nti. (jā. 1.1.29) –</gathalast>
    <unindented line="70">Idaṃ kaṇhajātakaṃ āharitabbaṃ. Atīte kira eko satthavāho ekissā mahallikāya gehe nivāsaṃ gaṇhi. Athassa ekissā dhenuyā rattibhāgasamanantare gabbhavuṭṭhānaṃ ahosi. Sā ekaṃ vacchakaṃ vijāyi. Mahallikāya vacchakaṃ diṭṭhakālato paṭṭhāya puttasineho udapādi. Punadivase satthavāhaputto – ‘‘tava gehavetanaṃ gaṇhāhī’’ti āha. Mahallikā ‘‘mayhaṃ aññena kiccaṃ na atthi, imameva vacchakaṃ dehī’’ti āha. Gaṇha, ammāti. Sā taṃ gaṇhitvā khīraṃ pāyetvā yāgubhattatiṇādīni dadamānā <pageBreak edition="Pali Text Society" number="2.0300" /> posesi. So vuddhimanvāya paripuṇṇarūpo balavīriyasampanno ahosi sampannācāro, kāḷako nāma nāmena. Athekassa satthavāhassa pañcahi sakaṭasatehi āgacchantassa udakabhinnaṭṭhāne sakaṭacakkaṃ laggi. So dasapi vīsampi tiṃsampi yojetvā nīharāpetuṃ asakkonto kāḷakaṃ upasaṅkamitvā āha – ‘‘tāta, tava vetanaṃ dassāmi, sakaṭaṃ me ukkhipitvā dehī’’ti. Evañca pana vatvā taṃ ādāya – ‘‘añño iminā saddhiṃ dhuraṃ vahituṃ samattho natthī’’ti dhurasakaṭe yottaṃ bandhitvā taṃ ekakaṃyeva yojesi. So taṃ sakaṭaṃ ukkhipitvā thale patiṭṭhāpetvā eteneva nihārena pañca sakaṭasatāni nīhari. So sabbapacchimasakaṭaṃ nīharitvā mociyamāno ‘‘su’’nti katvā sīsaṃ ukkhipi.</unindented>
    <paragraph line="71">Satthavāho <pageBreak edition="Vipassana Research Institut" number="2.0173" /><pageBreak edition="Myanmar" number="2.0178" /> ‘‘ayaṃ ettakāni sakaṭāni ukkhipanto evaṃ na akāsi, vetanatthaṃ maññe karotī’’ti sakaṭagaṇanāya kahāpaṇe gahetvā pañcasatabhaṇḍikaṃ tassa gīvāya bandhāpesi. So aññesaṃ attano santikaṃ allīyituṃ adento ujukaṃ gehameva agamāsi. Mahallikā disvā mocetvā kahāpaṇabhāvaṃ ñatvā ‘‘kasmā, putta, evamakāsi, mā tvaṃ ‘mayā kammaṃ katvā ābhatena ayaṃ jīvissatī’ti saññamakāsī’’ti vatvā goṇaṃ uṇhodakena nhāpetvā telena abbhañjitvā ‘‘ito paṭṭhāya puna mā evamakāsī’’ti ovadi. Evaṃ satthā ‘‘cariyaṃ caraṇakāle ahetukapaṭisandhiyaṃ nibbattenāpi hi mayā vahitabbadhuraṃ añño vahituṃ samattho nāma nāhosī’’ti cintetvā ekakova agamāsi. Taṃ dassetuṃ <bold>atha kho bhagavā sāyanhasamayaṃ paṭisallānā vuṭṭhito</bold>tiādi vuttaṃ.</paragraph>
    <paragraph line="72">Tattha <bold>paṭisallānā</bold>ti puthuttārammaṇehi cittaṃ paṭisaṃharitvā sallānato, phalasamāpattitoti attho. <bold>Tenupasaṅkamī</bold>ti paribbājakesu sakalanagare pakāsanīyakammaṃ katvā nagarā nikkhamma paribbājakārāme sannipatitvā ‘‘sace, āvuso sarabha, samaṇo gotamo āgamissati, kiṃ <pageBreak edition="Pali Text Society" number="2.0301" /> karissasī’’ti. Samaṇe gotame ekaṃ karonte ahaṃ dve karissāmi, dve karonte cattāri, cattāri karonte pañca, pañca karonte dasa, dasa karonte vīsati, vīsati karonte tiṃsaṃ, tiṃsaṃ karonte cattālīsaṃ, cattālīsaṃ karonte paññāsaṃ, paññāsaṃ karonte sataṃ, sataṃ karonte sahassaṃ karissāmīti evaṃ aññamaññaṃ sīhanādakathaṃ samuṭṭhāpetvā nisinnesu upasaṅkami.</paragraph>
    <paragraph line="73">Upasaṅkamanto pana yasmā paribbājakārāmassa nagaramajjheneva maggo, tasmā surattadupaṭṭaṃ nivāsetvā sugatamahācīvaraṃ pārupitvā vissaṭṭhabalo rājā viya ekakova nagaramajjhena agamāsi. Micchādiṭṭhikā disvā ‘‘paribbājakā samaṇassa gotamassa pakāsanīyakammaṃ karontā avaṇṇaṃ patthariṃsu, so ete anuvattitvā saññāpetuṃ gacchati maññe’’ti anubandhiṃsu. Sammādiṭṭhikāpi ‘‘sammāsambuddho pattacīvaraṃ ādāya ekakova nikkhanto, ajja sarabhena saddhiṃ mahādhammasaṅgāmo bhavissati. Mayampi tasmiṃ samāgame kāyasakkhino bhavissāmā’’ti anubandhiṃsu. Satthā passantasseva mahājanassa paribbājakārāmaṃ upasaṅkami.</paragraph>
    <paragraph line="74">Paribbājakā <pageBreak edition="Myanmar" number="2.0179" /> rukkhānaṃ khandhaviṭapasākhantarehi samuggacchantā chabbaṇṇaghanabuddharasmiyo disvā ‘‘aññadā evarūpo obhāso nāma natthi, kiṃ nu kho eta’’nti ulloketvā ‘‘samaṇo <pageBreak edition="Vipassana Research Institut" number="2.0174" /> gotamo āgacchatī’’ti āhaṃsu. Taṃ sutvāva sarabho jāṇukantare sīsaṃ ṭhapetvā adhomukho nisīdi. Evaṃ tasmiṃ samaye bhagavā taṃ ārāmaṃ upasaṅkamitvā paññatte āsane nisīdi. Tathāgato hi jambudīpatale aggakule jātattā aggāsanārahotissa sabbattha āsanaṃ paññattameva hoti. Evaṃ paññatte mahārahe buddhāsane nisīdi.</paragraph>
    <paragraph line="75"><bold>Te paribbājakā sarabhaṃ paribbājakaṃ etadavocu</bold>nti sammāsambuddhe kira sarabhena saddhiṃ ettakaṃ kathenteyeva <pageBreak edition="Pali Text Society" number="2.0302" /> bhikkhusaṅgho satthu padānupadiko hutvā paribbājakārāmaṃ sampāpuṇi, catassopi parisā paribbājakārāmeyeva osariṃsu. Tato te paribbājakā ‘‘acchariyaṃ samaṇassa gotamassa kammaṃ, sakalanagaraṃ vicaritvā avaṇṇaṃ pattharitvā pakāsanīyakammaṃ katvā āgatānaṃ verīnaṃ paṭisattūnaṃ paccāmittānaṃ santikaṃ āgantvā thokampi viggāhikakathaṃ na kathesi, āgatakālato paṭṭhāya satapākatelena makkhento viya amatapānaṃ pāyento viya madhurakathaṃ kathetī’’ti sabbepi sammāsambuddhaṃ anuvattantā etadavocuṃ.</paragraph>
    <paragraph line="76"><bold>Yāceyyāsī</bold>ti āyāceyyāsi pattheyyāsi piheyyāsi. <bold>Tuṇhībhūto</bold>ti tuṇhībhāvaṃ upagato. <bold>Maṅkubhūto</bold>ti nittejataṃ āpanno. <bold>Pattakkhandho</bold>ti onatagīvo. <bold>Adhomukho</bold>ti heṭṭhāmukho. <bold>Sammāsambuddhassa te paṭijānato</bold>ti ‘‘ahaṃ sammāsambuddho, sabbe dhammā mayā abhisambuddhā’’ti evaṃ paṭijānato tava. <bold>Anabhisambuddhā</bold>ti ime nāma dhammā tayā anabhisambuddhā. <bold>Tatthā</bold>ti tesu anabhisambuddhāti evaṃ dassitadhammesu. <bold>Aññena vā aññaṃ paṭicarissatī</bold>ti aññena vā vacanena aññaṃ vacanaṃ paṭicchādessati, aññaṃ pucchito aññaṃ kathessatīti adhippāyo. <bold>Bahiddhā kathaṃ apanāmessatī</bold>ti bahiddhā aññaṃ āgantukakathaṃ āharanto purimakathaṃ apanāmessati. <bold>Appaccaya</bold>nti anabhiraddhiṃ atuṭṭhākāraṃ <bold>pātukarissatī</bold>ti pākaṭaṃ karissati. Ettha ca appaccayena domanassaṃ vuttaṃ, purimehi dvīhi mandabalavabhedo kodhoyeva.</paragraph>
    <paragraph line="77">Evaṃ <pageBreak edition="Myanmar" number="2.0180" /> bhagavā paṭhamavesārajjena sīhanādaṃ naditvā puna dutiyādīhi nadanto <bold>yo kho maṃ paribbājakā</bold>tiādimāha. Tattha <bold>yassa kho pana te atthāya dhammo desito</bold>ti yassa maggassa <pageBreak edition="Pali Text Society" number="2.0303" /> vā phalassa vā atthāya tayā catusaccadhammo desito. <bold>So na niyyātī</bold>ti so dhammo na niyyāti na niggacchati, na taṃ atthaṃ sādhetīti vuttaṃ hoti. <bold>Takkarassā</bold>ti yo naṃ karoti, tassa paṭipattipūrakassa puggalassāti attho. <bold>Sammā dukkhakkhayāyā</bold>ti hetunā nayena kāraṇena sakalassa <pageBreak edition="Vipassana Research Institut" number="2.0175" /> vaṭṭadukkhassa khayāya. Atha vā <bold>yassa kho pana te atthāya dhammo desito</bold>ti yassa te atthāya dhammo desito. Seyyathidaṃ – rāgapaṭighātatthāya asubhakammaṭṭhānaṃ, dosapaṭighātatthāya mettābhāvanā, mohapaṭighātatthāya pañca dhammā, vitakkupacchedāya ānāpānassati. <bold>So na niyyāti takkarassa sammā dukkhakkhayāyā</bold>ti so dhammo yo naṃ yathādesitaṃ karoti, tassa takkarassa sammā hetunā nayena kāraṇena vaṭṭadukkhakkhayāya na niyyāti na niggacchati, taṃ atthaṃ na sādhetīti ayamettha attho. <bold>Seyyathāpi sarabho paribbājako</bold>ti yathā ayaṃ sarabho paribbājako pajjhāyanto appaṭibhāno nisinno, evaṃ nisīdissatīti.</paragraph>
    <paragraph line="78">Evaṃ tīhi padehi sīhanādaṃ naditvā desanaṃ nivattentasseva tathāgatassa tasmiṃ ṭhāne sannipatitā caturāsītipāṇasahassaparimāṇā parisā amatapānaṃ pivi, satthā parisāya amatapānassa pītabhāvaṃ ñatvā vehāsaṃ abbhuggantvā pakkāmi. Tamatthaṃ dassetuṃ <bold>atha kho bhagavā</bold>tiādi vuttaṃ. Tattha <bold>sīhanāda</bold>nti seṭṭhanādaṃ abhītanādaṃ appaṭinādaṃ. <bold>Vehāsaṃ pakkāmī</bold>ti abhiññāpādakaṃ catutthajjhānaṃ samāpajjitvā vuṭṭhāya adhiṭṭhāya saddhiṃ bhikkhusaṅghena ākāsaṃ pakkhandi. Evaṃ pakkhando ca pana taṃkhaṇaññeva gijjhakūṭamahāvihāre patiṭṭhāsi.</paragraph>
    <paragraph line="79"><bold>Vācāya sannitodakenā</bold>ti vacanapatodena. <bold>Sañjambharimakaṃsū</bold>ti <pageBreak edition="Pali Text Society" number="2.0304" /> sambharitaṃ nirantaraphuṭaṃ akaṃsu, upari vijjhiṃsūti vuttaṃ hoti. <bold>Brahāraññe</bold>ti mahāraññe. <bold>Sīhanādaṃ nadissāmī</bold>ti sīhassa nadato ākāraṃ disvā ‘‘ayampi tiracchānagato, ahampi, imassa cattāro pādā, mayhampi, ahampi evameva sīhanādaṃ nadissāmī’’ti cintesi. So sīhassa sammukhā nadituṃ asakkonto <pageBreak edition="Myanmar" number="2.0181" /> tasmiṃ gocarāya pakkante ekako nadituṃ ārabhi. Athassa siṅgālasaddoyeva nicchari. Tena vuttaṃ – <bold>siṅgālakaṃyeva nadatī</bold>ti. <bold>Bheraṇḍaka</bold>nti tasseva vevacanaṃ. Apica bhinnassaraṃ amanāpasaddaṃ nadatīti vuttaṃ hoti. <bold>Evameva kho tva</bold>nti iminā opammena paribbājakā tathāgataṃ sīhasadisaṃ katvā sarabhaṃ siṅgālasadisaṃ akaṃsu. <bold>Ambukasañcarī</bold>ti khuddakakukkuṭikā. <bold>Purisakaravitaṃ ravissāmī</bold>ti mahākukkuṭaṃ ravantaṃ disvā ‘‘imassapi dve pādā dve pakkhā, mayhampi tatheva, ahampi evarūpaṃ ravitaṃ ravissāmī’’ti sā tassa sammukhā ravituṃ asakkontī tasmiṃ pakkante ravamānā kukkuṭikāravaṃyeva ravi. Tena vuttaṃ – <bold>ambukasañcariravitaṃyeva ravatī</bold>ti. <bold>Usabho</bold>ti goṇo. <bold>Suññāyā</bold>ti tucchāya jeṭṭhakavasabhehi virahitāya <pageBreak edition="Vipassana Research Institut" number="2.0176" />. <bold>Gambhīraṃ naditabbaṃ maññatī</bold>ti jeṭṭhakavasabhassa nādasadisaṃ gambhīranādaṃ naditabbaṃ maññati. Sesaṃ sabbattha uttānatthamevāti.</paragraph>
    <subhead line="80">5. Kesamuttisuttavaṇṇanā</subhead>
    <paragraph line="81" number="66"> Pañcame <bold>kālāmānaṃ nigamo</bold>ti kālāmā nāma khattiyā, tesaṃ nigamo. <bold>Kesamuttiyā</bold>ti kesamuttanigamavāsino. <bold>Upasaṅkamiṃsū</bold>ti sappinavanītādibhesajjāni ceva aṭṭhavidhapānakāni ca gāhāpetvā upasaṅkamiṃsu. <bold>Sakaṃyeva vādaṃ dīpentī</bold>ti attanoyeva laddhiṃ kathenti. <bold>Jotentī</bold>ti pakāsenti. <bold>Khuṃsentī</bold>ti ghaṭṭenti. <bold>Vambhentī</bold>ti <pageBreak edition="Pali Text Society" number="2.0305" /> avajānanti. <bold>Paribhavantī</bold>ti lāmakaṃ karonti. <bold>Omakkhiṃ karontī</bold>ti ukkhittakaṃ karonti, ukkhipitvā chaḍḍenti. <bold>Aparepi, bhante</bold>ti so kira aṭavimukhe gāmo, tasmā tattha aṭaviṃ atikkantā ca atikkamitukāmā ca vāsaṃ kappenti. Tesupi paṭhamaṃ āgatā attano laddhiṃ dīpetvā pakkamiṃsu, pacchā āgatā ‘‘kiṃ te jānanti, amhākaṃ antevāsikā te, amhākaṃ santike kiñci kiñci sippaṃ uggaṇhiṃsū’’ti attano laddhiṃ dīpetvā pakkamiṃsu. Kālāmā ekaladdhiyampi saṇṭhahituṃ na sakkhiṃsu. Te etamatthaṃ dīpetvā bhagavato evamārocetvā <bold>tesaṃ no, bhante</bold>tiādimāhaṃsu. Tattha <bold>hoteva kaṅkhā</bold>ti hotiyeva kaṅkhā. <bold>Vicikicchā</bold>ti tasseva vevacanaṃ. <bold>Ala</bold>nti yuttaṃ.</paragraph>
    <paragraph line="82"><bold>Mā</bold><pageBreak edition="Myanmar" number="2.0182" /><bold>anussavenā</bold>ti anussavakathāyapi mā gaṇhittha. <bold>Mā paramparāyā</bold>ti paramparakathāyapi mā gaṇhittha. <bold>Mā itikirāyā</bold>ti evaṃ kira etanti mā gaṇhittha. <bold>Mā piṭakasampadānenā</bold>ti amhākaṃ piṭakatantiyā saddhiṃ sametīti mā gaṇhittha. <bold>Mā takkahetū</bold>ti takkaggāhenapi mā gaṇhittha. <bold>Mā nayahetū</bold>ti nayaggāhenapi mā gaṇhittha. <bold>Mā ākāraparivitakkenā</bold>ti sundaramidaṃ kāraṇanti evaṃ kāraṇaparivitakkenapi mā gaṇhittha. <bold>Mā diṭṭhinijjhānakkhantiyā</bold>ti amhākaṃ nijjhāyitvā khamitvā gahitadiṭṭhiyā saddhiṃ sametītipi mā gaṇhittha. <bold>Mā bhabbarūpatāyā</bold>ti ayaṃ bhikkhu bhabbarūpo, imassa kathaṃ gahetuṃ yuttantipi mā gaṇhittha. <bold>Mā samaṇo no garū</bold>ti ayaṃ samaṇo amhākaṃ garu, imassa kathaṃ gahetuṃ yuttantipi mā gaṇhittha. <bold>Samattā</bold>ti paripuṇṇā. <bold>Samādinnā</bold>ti <pageBreak edition="Pali Text Society" number="2.0306" /> gahitā parāmaṭṭhā. <bold>Yaṃsa hotī</bold>ti yaṃ kāraṇaṃ tassa puggalassa hoti. Alobhādayo <pageBreak edition="Vipassana Research Institut" number="2.0177" /> lobhādipaṭipakkhavasena veditabbā. <bold>Vigatābhijjho</bold>tiādīhi mettāya pubbabhāgo kathito.</paragraph>
    <paragraph line="83">Idāni mettādikaṃ kammaṭṭhānaṃ kathento <bold>mettāsahagatenā</bold>tiādimāha. Tattha kammaṭṭhānakathāya vā bhāvanānaye vā pāḷivaṇṇanāya vā yaṃ vattabbaṃ siyā, taṃ sabbaṃ visuddhimagge (visuddhi. 1.240) vuttameva. <bold>Evaṃ averacitto</bold>ti evaṃ akusalaverassa ca puggalaverino ca natthitāya averacitto. <bold>Abyābajjhacitto</bold>ti kodhacittassa abhāvena niddukkhacitto. <bold>Asaṃkiliṭṭhacitto</bold>ti kilesassa natthitāya asaṃkiliṭṭhacitto. <bold>Visuddhacitto</bold>ti kilesamalābhāvena visuddhacitto hotīti attho. <bold>Tassā</bold>ti tassa evarūpassa ariyasāvakassa. <bold>Assāsā</bold>ti avassayā patiṭṭhā. <bold>Sace kho pana atthi paro loko</bold>ti yadi imamhā lokā paraloko nāma atthi. <bold>Athāhaṃ kāyassa bhedā parammaraṇā…pe… upapajjissāmī</bold>ti atthetaṃ kāraṇaṃ, yenāhaṃ kāyassa bhedā parammaraṇā sugatiṃ saggaṃ lokaṃ upapajjissāmīti evaṃ sabbattha nayo veditabbo. <bold>Anīgha</bold>nti niddukkhaṃ. <bold>Sukhi</bold>nti sukhitaṃ. <bold>Ubhayeneva visuddhaṃ attānaṃ samanupassāmī</bold>ti yañca pāpaṃ na karomi, yañca karotopi na karīyati, iminā ubhayenāpi visuddhaṃ attānaṃ samanupassāmi. Sesaṃ sabbattha uttānatthamevāti.</paragraph>
    <subhead line="84">6. Sāḷhasuttavaṇṇanā</subhead>
    <paragraph line="85" number="67"> Chaṭṭhe <pageBreak edition="Myanmar" number="2.0183" /><bold>migāranattā</bold>ti migāraseṭṭhino nattā. <bold>Sekhuniyanattā</bold>ti sekhuniyaseṭṭhino nattā. <bold>Upasaṅkamiṃsū</bold>ti bhuttapātarāsā dāsakammakaraparivutā <pageBreak edition="Pali Text Society" number="2.0307" /> upasaṅkamiṃsu. Tesaṃ kira purebhatte pubbaṇhasamayeyeva gehe eko pañho samuṭṭhito, taṃ pana kathetuṃ okāso nāhosi. Te ‘‘taṃ pañhaṃ sossāmā’’ti therassa santikaṃ gantvā vanditvā tuṇhī nisīdiṃsu. Thero ‘‘gāme taṃ samuṭṭhitaṃ pañhaṃ sotuṃ āgatā bhavissantī’’ti tesaṃ manaṃ ñatvā tameva pañhaṃ ārabhanto <bold>etha tumhe sāḷhā</bold>tiādimāha. Tattha <bold>atthi lobho</bold>ti lubbhanasabhāvo lobho nāma atthīti pucchati. <bold>Abhijjhāti kho ahaṃ sāḷhā etamatthaṃ vadāmī</bold>ti etaṃ lobhasaṅkhātaṃ atthaṃ ahaṃ ‘‘abhijjhā’’ti vadāmi, ‘‘taṇhā’’ti vadāmīti samuṭṭhitapañhassa atthaṃ dīpento āha. Evaṃ sabbavāresu nayo netabbo.</paragraph>
    <paragraph line="86"><bold>So</bold><pageBreak edition="Vipassana Research Institut" number="2.0178" /><bold>evaṃ pajānātī</bold>ti so cattāro brahmavihāre bhāvetvā ṭhito ariyasāvako samāpattito vuṭṭhāya vipassanaṃ ārabhanto evaṃ pajānāti. <bold>Atthi ida</bold>nti atthi dukkhasaccasaṅkhātaṃ khandhapañcakaṃ nāmarūpavasena paricchinditvā pajānanto esa ‘‘evaṃ pajānāti atthi ida’’nti vutto. <bold>Hīna</bold>nti samudayasaccaṃ. <bold>Paṇīta</bold>nti maggasaccaṃ. <bold>Imassa saññāgatassa uttari nissaraṇa</bold>nti imassa vipassanāsaññāsaṅkhātassa saññāgatassa uttari nissaraṇaṃ nāma nibbānaṃ, tamatthīti iminā nirodhasaccaṃ dasseti. <bold>Vimuttasmiṃ vimuttamiti ñāṇa</bold>nti ekūnavīsatividhaṃ paccavekkhaṇañāṇaṃ kathitaṃ. <bold>Ahu pubbe lobho</bold>ti pubbe me lobho ahosi. <bold>Tadahu akusala</bold>nti taṃ akusalaṃ nāma ahosi, tadā vā akusalaṃ nāma ahosi. <bold>Iccetaṃ kusala</bold>nti iti etaṃ kusalaṃ, tasseva akusalassa natthibhāvaṃ kusalaṃ khemanti sandhāya vadati. <bold>Nicchāto</bold>ti nittaṇho. <bold>Nibbuto</bold>ti <pageBreak edition="Pali Text Society" number="2.0308" /> abbhantare santāpakarānaṃ kilesānaṃ abhāvena nibbuto. <bold>Sītibhūto</bold>ti sītalībhūto. <bold>Sukhappaṭisaṃvedī</bold>ti kāyikacetasikassa sukhassa paṭisaṃveditā. <bold>Brahmabhūtenā</bold>ti seṭṭhabhūtena. Sesaṃ sabbattha uttānatthamevāti.</paragraph>
    <subhead line="87">7. Kathāvatthusuttavaṇṇanā</subhead>
    <paragraph line="88" number="68"> Sattame <pageBreak edition="Myanmar" number="2.0184" /><bold>kathāvatthūnī</bold>ti kathākāraṇāni, kathāya bhūmiyo patiṭṭhāyoti attho. <bold>Atītaṃ vā, bhikkhave, addhāna</bold>nti atītamaddhānaṃ nāma kālopi vaṭṭati khandhāpi. Anāgatapaccuppannesupi eseva nayo. Tattha atīte kassapo nāma sammāsambuddho ahosi, tassa kikī nāma kāsikarājā aggupaṭṭhāko ahosi, vīsati vassasahassāni āyu ahosīti iminā nayena kathento <bold>atītaṃ ārabbha kathaṃ katheti</bold> nāma. Anāgate metteyyo nāma buddho bhavissati, tassa saṅkho nāma rājā aggupaṭṭhāko bhavissati, asīti vassasahassāni āyu bhavissatīti iminā nayena kathento <bold>anāgataṃ ārabbha kathaṃ katheti</bold> nāma. Etarahi asuko nāma rājā dhammikoti iminā nayena kathento <bold>paccuppannaṃ ārabbha kathaṃ katheti</bold> nāma.</paragraph>
    <paragraph line="89"><bold>Kathāsampayogenā</bold>ti kathāsamāgamena. <bold>Kaccho</bold>ti kathetuṃ yutto. <bold>Akaccho</bold>ti kathetuṃ na yutto. <bold>Ekaṃsabyākaraṇīyaṃ pañha</bold>ntiādīsu, ‘‘cakkhu, anicca’’nti puṭṭhena, ‘‘āma, anicca’’nti ekaṃseneva byākātabbaṃ. Eseva nayo sotādīsu. Ayaṃ <bold>ekaṃsabyākaraṇīyo</bold> pañho. ‘‘Aniccaṃ nāma cakkhū’’ti puṭṭhena pana ‘‘na cakkhumeva, sotampi aniccaṃ, ghānampi anicca’’nti evaṃ vibhajitvā <pageBreak edition="Vipassana Research Institut" number="2.0179" /> byākātabbaṃ. Ayaṃ <bold>vibhajjabyākaraṇīyo</bold> pañho. ‘‘Yathā cakkhu, tathā sotaṃ. Yathā sotaṃ, tathā cakkhū’’ti puṭṭhena ‘‘kenaṭṭhena pucchasī’’ti paṭipucchitvā ‘‘dassanaṭṭhena pucchāmī’’ti vutte ‘‘na hī’’ti byākātabbaṃ. ‘‘Aniccaṭṭhena pucchāmī’’ti vutte, ‘‘āmā’’ti byākātabbaṃ. Ayaṃ <bold>paṭipucchābyākaraṇīyo</bold> pañho. ‘‘Taṃ jīvaṃ taṃ sarīra’’ntiādīni <pageBreak edition="Pali Text Society" number="2.0309" /> puṭṭhena pana ‘‘abyākatametaṃ bhagavatā’’ti ṭhapetabbo, esa pañho na byākātabbo. Ayaṃ <bold>ṭhapanīyo</bold> pañho.</paragraph>
    <paragraph line="90"><bold>Ṭhānāṭhāne na saṇṭhātī</bold>ti kāraṇākāraṇe na saṇṭhāti. Tatrāyaṃ nayo – sassatavādī yuttena kāraṇena pahoti ucchedavādiṃ niggahetuṃ, ucchedavādī tena niggayhamāno ‘‘kiṃ panāhaṃ ucchedaṃ vadāmī’’ti sassatavādibhāvameva dīpeti, attano vāde patiṭṭhātuṃ na sakkoti. Evaṃ ucchedavādimhi pahonte sassatavādī, puggalavādimhi pahonte suññatavādī, suññatavādimhi pahonte puggalavādīti evaṃ ṭhānāṭhāne na saṇṭhāti nāma.</paragraph>
    <paragraph line="91"><bold>Parikappe</bold><pageBreak edition="Myanmar" number="2.0185" /><bold>na saṇṭhātī</bold>ti idaṃ pañhapucchanepi pañhakathanepi labbhati. Kathaṃ? Ekacco hi ‘‘pañhaṃ pucchissāmī’’ti kaṇṭhaṃ sodheti, so itarena ‘‘idaṃ nāma tvaṃ pucchissasī’’ti vutto ñātabhāvaṃ ñatvā ‘‘na etaṃ, aññaṃ pucchissāmī’’ti vadati. Pañhaṃ puṭṭhopi ‘‘pañhaṃ kathessāmī’’ti hanuṃ saṃsodheti, so itarena ‘‘idaṃ nāma kathessasī’’ti vutto ñātabhāvaṃ ñatvā ‘‘na etaṃ, aññaṃ kathessāmī’’ti vadati. Evaṃ parikappe na saṇṭhāti nāma.</paragraph>
    <paragraph line="92"><bold>Aññātavāde na saṇṭhātī</bold>ti aññātavāde jānitavāde na saṇṭhāti. Kathaṃ? Ekacco pañhaṃ pucchati, taṃ itaro ‘‘manāpo tayā pañho pucchito, kahaṃ te esa uggahito’’ti vadati. Itaro pucchitabbaniyāmeneva pañhaṃ pucchitvāpi tassa kathāya ‘‘apañhaṃ nu kho pucchita’’nti vimatiṃ karoti. Aparo pañhaṃ puṭṭho katheti, tamañño ‘‘suṭṭhu te pañho kathito, kattha te uggahito, pañhaṃ kathentena nāma evaṃ kathetabbo’’ti vadati. Itaro kathetabbaniyāmeneva pañhaṃ kathetvāpi tassa kathāya ‘‘apañho nu kho mayā kathito’’ti vimatiṃ karoti.</paragraph>
    <paragraph line="93"><bold>Paṭipadāya na saṇṭhātī</bold>ti paṭipattiyaṃ na tiṭṭhati, vattaṃ ajānitvā apucchitabbaṭṭhāne pucchatīti attho. Ayaṃ pañho <pageBreak edition="Pali Text Society" number="2.0310" /> nāma cetiyaṅgaṇe pucchitena na kathetabbo, tathā bhikkhācāramagge <pageBreak edition="Vipassana Research Institut" number="2.0180" /> gāmaṃ piṇḍāya caraṇakāle. Āsanasālāya nisinnakāle yāguṃ vā bhattaṃ vā gahetvā nisinnakāle paribhuñjitvā nisinnakāle divāvihāraṭṭhānagamanakālepi. Divāṭṭhāne nisinnakāle pana okāsaṃ kāretvāva pucchantassa kathetabbo, akāretvā pucchantassa na kathetabbo. Idaṃ vattaṃ ajānitvā pucchanto paṭipadāya na saṇṭhāti nāma. <bold>Evaṃ santāyaṃ, bhikkhave, puggalo akaccho hotī</bold>ti, bhikkhave, etaṃ imasmiṃ ca kāraṇe sati ayaṃ puggalo na kathetuṃ yutto nāma hoti.</paragraph>
    <paragraph line="94"><bold>Ṭhānāṭhāne saṇṭhātī</bold>ti sassatavādī yuttena kāraṇena pahoti ucchedavādiṃ niggahetuṃ, ucchedavādī tena niggayhamānopi ‘‘ahaṃ tayā satakkhattuṃ niggayhamānopi ucchedavādīyevā’’ti vadati. Iminā nayena sassatapuggalasuññatavādādīsupi nayo netabbo. Evaṃ ṭhānāṭhāne saṇṭhāti <pageBreak edition="Myanmar" number="2.0186" /> nāma. <bold>Parikappe saṇṭhātī</bold>ti ‘‘pañhaṃ pucchissāmī’’ti kaṇṭhaṃ sodhento ‘‘tvaṃ imaṃ nāma pucchissasī’’ti vutte, ‘‘āma, etaṃyeva pucchissāmī’’ti vadati. Pañhaṃ kathessāmīti hanuṃ saṃsodhentopi ‘‘tvaṃ imaṃ nāma kathessasī’’ti vutte, ‘‘āma, etaṃyeva kathessāmī’’ti vadati. Evaṃ parikappe saṇṭhāti nāma.</paragraph>
    <paragraph line="95"><bold>Aññātavāde saṇṭhātī</bold>ti imaṃ pañhaṃ pucchitvā ‘‘suṭṭhu te pañho pucchito, pucchantena nāma evaṃ pucchitabba’’nti vutte sampaṭicchati, vimatiṃ na uppādeti. Pañhaṃ kathetvāpi ‘‘suṭṭhu te pañho kathito, kathentena nāma evaṃ kathetabba’’nti vutte sampaṭicchati, vimatiṃ na uppādeti. <bold>Paṭipadāya saṇṭhātī</bold>ti gehe nisīdāpetvā yāgukhajjakādīni datvā yāva bhattaṃ niṭṭhāti, tasmiṃ antare nisinno pañhaṃ pucchati <pageBreak edition="Pali Text Society" number="2.0311" />. Sappiādīni bhesajjāni aṭṭhavidhāni pānakāni vatthacchādanamālāgandhādīni vā ādāya vihāraṃ gantvā tāni datvā divāṭṭhānaṃ pavisitvā okāsaṃ kāretvā pañhaṃ pucchati. Evañhi vattaṃ ñatvā pucchanto paṭipadāya saṇṭhāti nāma. Tassa pañhaṃ kathetuṃ vaṭṭati.</paragraph>
    <paragraph line="96"><bold>Aññenaññaṃ paṭicaratī</bold>ti aññena vacanena aññaṃ paṭicchādeti, aññaṃ vā pucchito aññaṃ katheti. <bold>Bahiddhā kathaṃ apanāmetī</bold>ti āgantukakathaṃ otārento purimakathaṃ bahiddhā apanāmeti. Tatridaṃ vatthu – bhikkhū kira sannipatitvā ekaṃ daharaṃ, ‘‘āvuso, tvaṃ imañcimañca āpattiṃ āpanno’’ti āhaṃsu. So āha – ‘‘bhante, nāgadīpaṃ gatomhī’’ti. Āvuso <pageBreak edition="Vipassana Research Institut" number="2.0181" />, na mayaṃ tava nāgadīpagamanena atthikā, āpattiṃ pana āpannoti pucchāmāti. Bhante, nāgadīpaṃ gantvā macche khādinti. Āvuso, tava macchakhādanena kammaṃ natthi, āpattiṃ kirasi āpannoti. So ‘‘nātisupakko maccho mayhaṃ aphāsukamakāsi, bhante’’ti. Āvuso, tuyhaṃ phāsukena vā aphāsukena vā kammaṃ natthi, āpattiṃ āpannosīti. Bhante, yāva tattha vasiṃ, tāva me aphāsukameva jātanti. Evaṃ āgantukakathāvasena bahiddhā kathaṃ apanāmetīti veditabbaṃ.</paragraph>
    <paragraph line="97"><bold>Abhiharatī</bold>ti ito cito ca suttaṃ āharitvā avattharati. <bold>Tepiṭakatissatthero</bold> viya. Pubbe kira bhikkhū mahācetiyaṅgaṇe sannipatitvā saṅghakiccaṃ katvā bhikkhūnaṃ ovādaṃ datvā aññamaññaṃ pañhasākacchaṃ karonti. Tatthāyaṃ thero tīhi piṭakehi tato tato suttaṃ āharitvā divasabhāge ekampi pañhaṃ niṭṭhāpetuṃ na deti. <bold>Abhimaddatī</bold>ti kāraṇaṃ <pageBreak edition="Myanmar" number="2.0187" /> āharitvā maddati. <bold>Anupajagghatī</bold>ti parena pañhe pucchitepi kathitepi pāṇiṃ paharitvā mahāhasitaṃ hasati, yena parassa ‘‘apucchitabbaṃ nu kho pucchiṃ, akathetabbaṃ nu kho kathesi’’nti vimati uppajjati. <bold>Khalitaṃ gaṇhātī</bold>ti appamattakaṃ mukhadosamattaṃ gaṇhāti <pageBreak edition="Pali Text Society" number="2.0312" />, akkhare vā pade vā byañjane vā durutte ‘‘evaṃ nāmetaṃ vattabba’’nti ujjhāyamāno vicarati. <bold>Saupaniso</bold>ti saupanissayo sapaccayo.</paragraph>
    <paragraph line="98"><bold>Ohitasoto</bold>ti ṭhapitasoto. <bold>Abhijānāti ekaṃ dhamma</bold>nti ekaṃ kusaladhammaṃ abhijānāti ariyamaggaṃ. <bold>Parijānāti ekaṃ dhamma</bold>nti ekaṃ dukkhasaccadhammaṃ tīraṇapariññāya parijānāti. <bold>Pajahati ekaṃ dhamma</bold>nti ekaṃ sabbākusaladhammaṃ pajahati vinodeti byantīkaroti. <bold>Sacchikaroti ekaṃ dhamma</bold>nti ekaṃ arahattaphaladhammaṃ nirodhameva vā paccakkhaṃ karoti. <bold>Sammāvimuttiṃ phusatī</bold>ti sammā hetunā nayena kāraṇena arahattaphalavimokkhaṃ ñāṇaphassena phusati.</paragraph>
    <paragraph line="99"><bold>Etadatthā, bhikkhave, kathā</bold>ti, bhikkhave, yā esā kathāsampayogenāti kathā dassitā, sā etadatthā, ayaṃ tassā kathāya bhūmi patiṭṭhā. Idaṃ vatthu yadidaṃ anupādā cittassa vimokkhoti evaṃ sabbapadesu yojanā veditabbā. <bold>Etadatthā mantanā</bold>ti yā ayaṃ kacchākacchesu puggalesu kacchena saddhiṃ mantanā, sāpi etadatthāyeva. <bold>Etadatthā upanisā</bold>ti ohitasoto saupanisoti evaṃ vuttā upanisāpi etadatthāyeva. <bold>Etadatthaṃ sotāvadhāna</bold>nti tassā upanisāya sotāvadhānaṃ <pageBreak edition="Vipassana Research Institut" number="2.0182" />, tampi etadatthameva. <bold>Anupādā</bold>ti catūhi upādānehi aggahetvā. <bold>Cittassa vimokkho</bold>ti arahattaphalavimokkho. Arahattaphalatthāya hi sabbametanti suttantaṃ vinivattetvā upari gāthāhi kūṭaṃ gaṇhanto <bold>ye viruddhā</bold>tiādimāha.</paragraph>
    <paragraph line="100">Tattha <bold>viruddhā</bold>ti virodhasaṅkhātena kopena viruddhā. <bold>Sallapantī</bold>ti sallāpaṃ karonti. <bold>Viniviṭṭhā</bold>ti abhiniviṭṭhā hutvā. <bold>Samussitā</bold>ti <pageBreak edition="Pali Text Society" number="2.0313" /> mānussayena suṭṭhu ussitā. <bold>Anariyaguṇamāsajjā</bold>ti anariyaguṇakathaṃ guṇamāsajja kathenti. Guṇaṃ ghaṭṭetvā kathā hi anariyakathā nāma, na ariyakathā, taṃ <pageBreak edition="Myanmar" number="2.0188" /> kathentīti attho. <bold>Aññoññavivaresino</bold>ti aññamaññassa chiddaṃ aparādhaṃ gavesamānā. <bold>Dubbhāsita</bold>nti dukkathitaṃ. <bold>Vikkhalita</bold>nti appamattakaṃ mukhadosakhalitaṃ. <bold>Sampamohaṃ parājaya</bold>nti aññamaññassa appamattena mukhadosena sampamohañca parājayañca. <bold>Abhinandantī</bold>ti tussanti. <bold>Nācare</bold>ti na carati na katheti. <bold>Dhammaṭṭhapaṭisaṃyuttā</bold>ti yā ca dhamme ṭhitena kathitakathā, sā dhammaṭṭhā ceva hoti tena ca dhammena paṭisaṃyuttāti dhammaṭṭhapaṭisaṃyuttā. <bold>Anunnatena manasā</bold>ti anuddhatena cetasā. <bold>Apaḷāso</bold>ti yugaggāhapaḷāsavasena apaḷāso hutvā. <bold>Asāhaso</bold>ti rāgadosamohasāhasānaṃ vasena asāhaso hutvā.</paragraph>
    <paragraph line="101"><bold>Anusūyāyamāno</bold>ti na usūyamāno. <bold>Dubbhaṭṭhe nāpasādaye</bold>ti dukkathitasmiṃ na apasādeyya. <bold>Upārambhaṃ na sikkheyyā</bold>ti kāraṇuttariyalakkhaṇaṃ upārambhaṃ na sikkheyya. <bold>Khalitañca na gāhaye</bold>ti appamattakaṃ mukhakhalitaṃ ‘‘ayaṃ te doso’’ti na gāhayeyya. <bold>Nābhihare</bold>ti nāvatthareyya. <bold>Nābhimadde</bold>ti ekaṃ kāraṇaṃ āharitvā na maddeyya. <bold>Na</bold><pageBreak edition="Pali Text Society" number="2.0314" /><bold>vācaṃ payutaṃ bhaṇe</bold>ti saccālikapaṭisaṃyuttaṃ vācaṃ na bhaṇeyya. <bold>Aññātattha</bold>nti jānanatthaṃ. <bold>Pasādattha</bold>nti pasādajananatthaṃ. <bold>Na samusseyya mantaye</bold>ti na mānussayena samussito bhaveyya. Na hi mānussitā hutvā paṇḍitā kathayanti, mānena pana anussitova hutvā mantaye katheyya bhāseyyāti.</paragraph>
    <subhead line="102">8. Aññatitthiyasuttavaṇṇanā</subhead>
    <paragraph line="103" number="69"> Aṭṭhame <bold>bhagavaṃmūlakā</bold>ti bhagavā mūlaṃ etesanti bhagavaṃmūlakā. Idaṃ vuttaṃ hoti – ime, bhante, amhākaṃ dhammā pubbe kassapasammāsambuddhena uppāditā, tasmiṃ parinibbute ekaṃ buddhantaraṃ añño samaṇo vā brāhmaṇo vā ime dhamme uppādetuṃ samattho nāma nāhosi, bhagavato <pageBreak edition="Vipassana Research Institut" number="2.0183" /> pana no ime dhammā uppāditā. Bhagavantañhi nissāya mayaṃ ime dhamme ājānāma paṭivijjhāmāti evaṃ bhagavaṃmūlakā no, bhante, dhammāti. <bold>Bhagavaṃnettikā</bold>ti bhagavā dhammānaṃ netā vinetā anunetā yathāsabhāvato pāṭiyekkaṃ pāṭiyekkaṃ nāmaṃ gahetvāva dassetāti dhammā bhagavaṃnettikā nāma <pageBreak edition="Myanmar" number="2.0189" /> honti. <bold>Bhagavaṃpaṭisaraṇā</bold>ti catubhūmakadhammā sabbaññutaññāṇassa āpāthaṃ āgacchamānā bhagavati paṭisaranti nāmāti bhagavaṃpaṭisaraṇā. <bold>Paṭisarantī</bold>ti osaranti samosaranti. Apica mahābodhimaṇḍe nisinnassa bhagavato paṭivedhavasena phasso āgacchati – ‘‘ahaṃ bhagavā kinnāmo’’ti. Tvaṃ phusanaṭṭhena phasso nāma. Vedanā, saññā, saṅkhārā, viññāṇaṃ āgacchati – ‘‘ahaṃ bhagavā kinnāma’’nti. Tvaṃ vijānanaṭṭhena viññāṇaṃ nāmāti. Evaṃ catubhūmakadhammānaṃ yathāsabhāvato pāṭiyekkaṃ pāṭiyekkaṃ nāmaṃ gaṇhanto bhagavā dhamme paṭisaratīti <bold>bhagavaṃpaṭisaraṇā. Bhagavantaṃyeva paṭibhātū</bold>ti bhagavatova etassa bhāsitassa attho upaṭṭhātu, tumheyeva no kathetvā dethāti attho.</paragraph>
    <paragraph line="104"><bold>Rāgo</bold><pageBreak edition="Pali Text Society" number="2.0315" /><bold>kho</bold>ti rajjanavasena pavattarāgo. <bold>Appasāvajjo</bold>ti lokavajjavasenapi vipākavajjavasenapīti dvīhipi vajjehi appasāvajjo, appadosoti attho. Kathaṃ? Mātāpitaro hi bhātibhaginiādayo ca puttabhātikānaṃ āvāhavivāhamaṅgalaṃ nāma kārenti. Evaṃ tāveso lokavajjavasena appasāvajjo. Sadārasantosamūlikā pana apāye paṭisandhi nāma na hotīti evaṃ vipākavajjavasena appasāvajjo. <bold>Dandhavirāgī</bold>ti virajjamāno panesa saṇikaṃ virajjati, na sīghaṃ muccati. Telamasirāgo viya ciraṃ anubandhati, dve tīṇi bhavantarāni gantvāpi nāpagacchatīti dandhavirāgī.</paragraph>
    <paragraph line="105">Tatridaṃ vatthu – eko kira puriso bhātu jāyāya micchācāraṃ carati. Tassāpi itthiyā attano sāmikato soyeva piyataro ahosi. Sā tamāha – ‘‘imasmiṃ kāraṇe pākaṭe jāte mahatī garahā bhavissati, tava bhātikaṃ ghātehī’’ti. So ‘‘nassa, vasali, mā evaṃ puna avacā’’ti apasādesi. Sā tuṇhī hutvā katipāhaccayena puna kathesi, tassa cittaṃ dvajjhabhāvaṃ agamāsi. Tato tatiyavāraṃ kathito ‘‘kinti katvā okāsaṃ labhissāmī’’ti āha. Athassa sā upāyaṃ kathentī ‘‘tvaṃ mayā vuttameva karohi, asukaṭṭhāne mahākakudhasamīpe titthaṃ atthi, tattha tikhiṇaṃ daṇḍakavāsiṃ gahetvā tiṭṭhāhī’’ti. So tathā akāsi. Jeṭṭhabhātāpissa araññe kammaṃ katvā gharaṃ āgato. Sā tasmiṃ muducittā viya hutvā ‘‘ehi <pageBreak edition="Myanmar" number="2.0190" /> sāmi <pageBreak edition="Vipassana Research Institut" number="2.0184" />, sīse te olikhissāmī’’ti olikhantī ‘‘upakkiliṭṭhaṃ te sīsa’’nti āmalakapiṇḍaṃ datvā ‘‘gaccha asukaṭṭhāne sīsaṃ dhovitvā āgacchāhī’’ti pesesi. So tāya vuttatitthameva gantvā āmalakakakkena sīsaṃ makkhetvā udakaṃ oruyha onamitvā sīsaṃ <pageBreak edition="Pali Text Society" number="2.0316" /> dhovi. Atha naṃ itaro rukkhantarato nikkhamitvā khandhaṭṭhike paharitvā jīvitā voropetvā gehaṃ agamāsi.</paragraph>
    <paragraph line="106">Itaro bhariyāya sinehaṃ pariccajitumasakkonto tasmiṃyeva gehe mahādhammani hutvā nibbatti. So tassā ṭhitāyapi nisinnāyapi gantvā sarīre patati. Atha naṃ sā ‘‘soyeva ayaṃ bhavissatī’’ti ghātāpesi. So puna tassā sinehena tasmiṃyeva gehe kukkuro hutvā nibbatti. So padasā gamanakālato paṭṭhāya tassā pacchato pacchato carati. Araññaṃ gacchantiyāpi saddhiṃyeva gacchati. Taṃ disvā manussā ‘‘nikkhanto sunakhaluddako, kataraṭṭhānaṃ gamissatī’’ti uppaṇḍenti. Sā puna taṃ ghātāpesi.</paragraph>
    <paragraph line="107">Sopi puna tasmiṃyeva gehe vacchako hutvā nibbatti. Tatheva tassā pacchato pacchato carati. Tadāpi naṃ manussā disvā ‘‘nikkhanto gopālako, kattha gāviyo carissantī’’ti uppaṇḍenti. Sā tasmimpi ṭhāne taṃ ghātāpesi. So tadāpi tassā upari sinehaṃ chindituṃ asakkonto catutthe vāre tassāyeva kucchiyaṃ jātissaro hutvā nibbatti. So paṭipāṭiyā catūsu attabhāvesu tāya ghātitabhāvaṃ disvā ‘‘evarūpāya nāma paccatthikāya kucchismiṃ nibbattosmī’’ti tato paṭṭhāya tassā hatthena attānaṃ phusituṃ na deti. Sace naṃ sā phusati, kandati rodati. Atha naṃ ayyakova paṭijaggati. Taṃ aparabhāge vuddhippattaṃ ayyako āha – ‘‘tāta, kasmā tvaṃ mātu hatthena attānaṃ phusituṃ na desi. Sacepi taṃ phusati, mahāsaddena rodasi kandasī’’ti. Ayyakena puṭṭho ‘‘na esā mayhaṃ mātā, paccāmittā esā’’ti taṃ pavattiṃ sabbaṃ ārocesi. So taṃ āliṅgitvā roditvā ‘‘ehi, tāta, kiṃ amhākaṃ <pageBreak edition="Pali Text Society" number="2.0317" /> īdise ṭhāne nivāsakicca’’nti taṃ ādāya nikkhamitvā ekaṃ vihāraṃ gantvā pabbajitvā ubhopi tattha vasantā arahattaṃ pāpuṇiṃsu.</paragraph>
    <paragraph line="108"><bold>Mahāsāvajjo</bold>ti <pageBreak edition="Myanmar" number="2.0191" /> lokavajjavasenapi vipākavajjavasenapīti dvīhipi kāraṇehi mahāsāvajjo. Kathaṃ? Dosena hi duṭṭho hutvā mātaripi aparajjhati, pitaripi bhātibhaginiādīsupi <pageBreak edition="Vipassana Research Institut" number="2.0185" /> pabbajitesupi. So gatagataṭṭhānesu ‘‘ayaṃ puggalo mātāpitūsupi aparajjhati, bhātibhaginiādīsupi, pabbajitesupī’’ti mahatiṃ garahaṃ labhati. Evaṃ tāva lokavajjavasena mahāsāvajjo. Dosavasena pana katena ānantariyakammena kappaṃ niraye paccati. Evaṃ vipākavajjavasena mahāsāvajjo. <bold>Khippavirāgī</bold>ti khippaṃ virajjati. Dosena hi duṭṭho mātāpitūsupi cetiyepi bodhimhipi pabbajitesupi aparajjhitvā ‘‘mayhaṃ khamathā’’ti. Accayaṃ deseti. Tassa saha khamāpanena taṃ kammaṃ pākatikameva hoti.</paragraph>
    <paragraph line="109">Mohopi dvīheva kāraṇehi <bold>mahāsāvajjo</bold>. Mohena hi mūḷho hutvā mātāpitūsupi cetiyepi bodhimhipi pabbajitesupi aparajjhitvā gatagataṭṭhāne garahaṃ labhati. Evaṃ tāva lokavajjavasena mahāsāvajjo. Mohavasena pana katena ānantariyakammena kappaṃ niraye paccati. Evaṃ vipākavajjavasenapi mahāsāvajjo. <bold>Dandhavirāgī</bold>ti saṇikaṃ virajjati. Mohena mūḷhena hi katakammaṃ saṇikaṃ muccati. Yathā hi acchacammaṃ satakkhattumpi dhoviyamānaṃ na paṇḍaraṃ hoti, evameva mohena mūḷhena katakammaṃ sīghaṃ na muccati, saṇikameva muccatīti. Sesamettha uttānamevāti.</paragraph>
    <subhead line="110">9. Akusalamūlasuttavaṇṇanā</subhead>
    <paragraph line="111" number="70"> Navame <bold>akusalamūlānī</bold>ti akusalānaṃ mūlāni, akusalāni ca tāni mūlāni cāti vā akusalamūlāni. <bold>Yadapi, bhikkhave, lobho</bold>ti yopi, bhikkhave, lobho. <bold>Tadapi</bold><pageBreak edition="Pali Text Society" number="2.0318" /><bold>akusalamūla</bold>nti sopi akusalamūlaṃ. Akusalamūlaṃ vā sandhāya idha tampīti attho vaṭṭatiyeva. Etenupāyena sabbattha nayo netabbo. <bold>Abhisaṅkharotī</bold>ti āyūhati sampiṇḍeti rāsiṃ karoti. <bold>Asatā dukkhaṃ uppādayatī</bold>ti abhūtena avijjamānena yaṃkiñci tassa abhūtaṃ dosaṃ vatvā dukkhaṃ uppādeti. <bold>Vadhena vā</bold>tiādi yenākārena dukkhaṃ uppādeti, taṃ dassetuṃ vuttaṃ. Tattha <bold>jāniyā</bold>ti dhanajāniyā. <bold>Pabbājanāyā</bold>ti gāmato vā raṭṭhato vā pabbājanīyakammena <pageBreak edition="Myanmar" number="2.0192" />. <bold>Balavamhī</bold>ti ahamasmi balavā. <bold>Balattho itipī</bold>ti balena me attho itipi, bale vā ṭhitomhītipi vadati.</paragraph>
    <paragraph line="112"><bold>Akālavādī</bold>ti kālasmiṃ na vadati, akālasmiṃ vadati nāma. <bold>Abhūtavādī</bold>ti bhūtaṃ na vadati <pageBreak edition="Vipassana Research Institut" number="2.0186" />, abhūtaṃ vadati nāma. <bold>Anatthavādī</bold>ti atthaṃ na vadati, anatthaṃ vadati nāma. <bold>Adhammavādī</bold>ti dhammaṃ na vadati, adhammaṃ vadati nāma. <bold>Avinayavādī</bold>ti vinayaṃ na vadati, avinayaṃ vadati nāma.</paragraph>
    <paragraph line="113"><bold>Tathā hāya</bold>nti tathā hi ayaṃ. <bold>Na ātappaṃ karoti tassa nibbeṭhanāyā</bold>ti tassa abhūtassa nibbeṭhanatthāya vīriyaṃ na karoti. <bold>Itipetaṃ ataccha</bold>nti imināpi kāraṇena etaṃ atacchaṃ. Itaraṃ tasseva vevacanaṃ.</paragraph>
    <paragraph line="114"><bold>Duggati pāṭikaṅkhā</bold>ti nirayādikā duggati icchitabbā, sā assa avassabhāvinī, tatthānena nibbattitabbanti attho. <bold>Uddhasto</bold>ti upari dhaṃsito. <bold>Pariyonaddho</bold>ti samantā onaddho. <bold>Anayaṃ āpajjatī</bold>ti avuḍḍhiṃ āpajjati. <bold>Byasanaṃ</bold><pageBreak edition="Pali Text Society" number="2.0319" /><bold>āpajjatī</bold>ti vināsaṃ āpajjati. Gimhakālasmiñhi māluvāsipāṭikāya phalitāya bījāni uppatitvā vaṭarukkhādīnaṃ mūle patanti. Tattha yassa rukkhassa mūle tīsu disāsu tīṇi bījāni patitāni honti, tasmiṃ rukkhe pāvussakena meghena abhivaṭṭhe tīhi bījehi tayo aṅkurā uṭṭhahitvā taṃ rukkhaṃ allīyanti. Tato paṭṭhāya rukkhadevatāyo sakabhāvena saṇṭhātuṃ na sakkonti. Tepi aṅkurā vaḍḍhamānā latābhāvaṃ āpajjitvā taṃ rukkhaṃ abhiruhitvā sabbaviṭapasākhāpasākhā saṃsibbitvā taṃ rukkhaṃ upari pariyonandhanti. So māluvālatāhi saṃsibbito ghanehi mahantehi māluvāpattehi sañchanno deve vā vassante vāte vā vāyante tattha tattha palujjitvā khāṇumattameva avasissati. Taṃ sandhāyetaṃ vuttaṃ.</paragraph>
    <paragraph line="115"><bold>Evameva kho</bold>ti ettha pana idaṃ opammasaṃsandanaṃ – sālādīsu aññatararukkho viya hi ayaṃ satto daṭṭhabbo, tisso māluvālatā viya tīṇi akusalamūlāni, yāva rukkhasākhā asampattā, tāva tāsaṃ latānaṃ ujukaṃ rukkhārohanaṃ viya lobhādīnaṃ dvāraṃ asampattakālo, sākhānusārena <pageBreak edition="Myanmar" number="2.0193" /> gamanakālo viya dvāravasena gamanakālo, pariyonaddhakālo viya lobhādīhi pariyuṭṭhitakālo, khuddakasākhānaṃ palujjanakālo viya dvārappattānaṃ kilesānaṃ vasena khuddānukhuddakā āpattiyo āpannakālo, mahāsākhānaṃ palujjanakālo viya garukāpattiṃ āpannakālo, latānusārena otiṇṇena udakena mūlesu tintesu rukkhassa bhūmiyaṃ patanakālo viya kamena cattāri pārājikāni āpajjitvā catūsu apāyesu nibbattanakālo daṭṭhabbo.</paragraph>
    <paragraph line="116">Sukkapakkho <pageBreak edition="Vipassana Research Institut" number="2.0187" /> vuttavipallāsena veditabbo. <bold>Evameva kho</bold>ti ettha pana idaṃ opammasaṃsandanaṃ – sālādīsu aññatararukkho viya ayaṃ satto daṭṭhabbo, tisso māluvālatā viya tīṇi akusalamūlāni, tāsaṃ appavattiṃ kātuṃ āgatapuriso viya yogāvacaro, kuddālo viya paññā, kuddālapiṭakaṃ viya saddhāpiṭakaṃ, palikhananakhaṇitti viya <pageBreak edition="Pali Text Society" number="2.0320" /> vipassanāpaññā, khaṇittiyā mūlacchedanaṃ viya vipassanāñāṇena avijjāmūlassa chindanakālo, khaṇḍākhaṇḍikaṃ chindanakālo viya khandhavasena diṭṭhakālo, phālanakālo viya maggañāṇena kilesānaṃ samugghātitakālo, masikaraṇakālo viya dharamānakapañcakkhandhakālo, mahāvāte opuṇitvā appavattanakālo viya upādinnakakkhandhānaṃ appaṭisandhikanirodhena nirujjhitvā punabbhave paṭisandhiaggahaṇakālo daṭṭhabboti. Imasmiṃ sutte vaṭṭavivaṭṭaṃ kathitaṃ.</paragraph>
    <subhead line="117">10. Uposathasuttavaṇṇanā</subhead>
    <paragraph line="118" number="71"> Dasame <bold>tadahuposathe</bold>ti tasmiṃ ahu uposathe taṃ divasaṃ uposathe, pannarasikauposathadivaseti vuttaṃ hoti. <bold>Upasaṅkamī</bold>ti uposathaṅgāni adhiṭṭhāya gandhamālādihatthā upasaṅkami. <bold>Handā</bold>ti vavassaggatthe nipāto. <bold>Divā divassā</bold>ti divasassa divā nāma majjhanho, imasmiṃ ṭhite majjhanhike kāleti attho. <bold>Kuto nu tvaṃ āgacchasī</bold>ti kiṃ karontī vicarasīti pucchati. <bold>Gopālakuposatho</bold>ti gopālakehi saddhiṃ upavasanauposatho. <bold>Nigaṇṭhuposatho</bold>ti nigaṇṭhānaṃ upavasanauposatho. <bold>Ariyuposatho</bold>ti ariyānaṃ upavasanauposatho. <bold>Seyyathāpi visākhe</bold>ti yathā nāma, visākhe. <bold>Sāyanhasamaye</bold><pageBreak edition="Myanmar" number="2.0194" /><bold>sāmikānaṃ gāvo niyyātetvā</bold>ti gopālakā hi devasikavetanena vā pañcāhadasāhaaddhamāsamāsachamāsasaṃvaccharaparicchedena vā gāvo gahetvā rakkhanti. Idha pana devasikavetanena rakkhantaṃ sandhāyetaṃ vuttaṃ – <bold>niyyātetvā</bold>ti paṭicchāpetvā ‘‘etā vo gāvo’’ti datvā. <bold>Iti</bold><pageBreak edition="Pali Text Society" number="2.0321" /><bold>paṭisañcikkhatī</bold>ti attano gehaṃ gantvā bhuñjitvā mañce nipanno evaṃ paccavekkhati. <bold>Abhijjhāsahagatenā</bold>ti taṇhāya sampayuttena. <bold>Evaṃ kho, visākhe, gopālakuposatho hotī</bold>ti ariyuposathova ayaṃ, aparisuddhavitakkatāya pana gopālakauposathaṭṭhāne ṭhito. <bold>Na mahapphalo</bold>ti vipākaphalena na mahapphalo. <bold>Na mahānisaṃso</bold>ti vipākānisaṃsena na mahānisaṃso. <bold>Na mahājutiko</bold>ti vipākobhāsena na mahāobhāso. <bold>Na mahāvipphāro</bold>ti vipākavipphārassa amahantatāya na mahāvipphāro.</paragraph>
    <paragraph line="119"><bold>Samaṇajātikā</bold>ti <pageBreak edition="Vipassana Research Institut" number="2.0188" /> samaṇāyeva. <bold>Paraṃ yojanasata</bold>nti yojanasataṃ atikkamitvā tato paraṃ. <bold>Tesu daṇḍaṃ nikkhipāhī</bold>ti tesu yojanasatato parabhāgesu ṭhitesu sattesu daṇḍaṃ nikkhipa, nikkhittadaṇḍo hohi. <bold>Nāhaṃ kvacani kassaci kiñcanatasmi</bold>nti ahaṃ katthaci kassaci parassa kiñcanatasmiṃ na homi. Kiñcanaṃ vuccati palibodho, palibodho na homīti vuttaṃ hoti. <bold>Na ca mama kvacani katthaci kiñcanatatthī</bold>ti mamāpi kvacani anto vā bahiddhā vā katthaci ekaparikkhārepi kiñcanatā natthi, palibodho natthi, chinnapalibodhohamasmīti vuttaṃ hoti. <bold>Bhoge</bold>ti mañcapīṭhayāgubhattādayo. <bold>Adinnaṃyeva paribhuñjatī</bold>ti punadivase mañce nipajjantopi pīṭhe nisīdantopi yāguṃ pivantopi bhattaṃ bhuñjantopi te bhoge adinneyeva paribhuñjati. <bold>Na mahapphalo</bold>ti nipphalo. Byañjanameva hi ettha sāvasesaṃ, attho pana niravaseso. Evaṃ upavutthassa hi uposathassa appamattakampi vipākaphalaṃ iṭṭhaṃ kantaṃ manāpaṃ nāma natthi. Tasmā nipphalotveva veditabbo. Sesapadesupi <pageBreak edition="Pali Text Society" number="2.0322" /> eseva nayo.</paragraph>
    <paragraph line="120"><bold>Upakkiliṭṭhassa cittassā</bold>ti idaṃ kasmā āha? Saṃkiliṭṭhena hi cittena upavuttho uposatho na mahapphalo hotīti dassitattā visuddhena cittena upavutthassa mahapphalatā anuññātā hoti. Tasmā yena kammaṭṭhānena cittaṃ visujjhati, taṃ cittavisodhanakammaṭṭhānaṃ dassetuṃ idamāha <pageBreak edition="Myanmar" number="2.0195" />. Tattha <bold>upakkamenā</bold>ti paccattapurisakārena, upāyena vā. <bold>Tathāgataṃ anussaratī</bold>ti aṭṭhahi kāraṇehi tathāgataguṇe anussarati. Ettha hi <bold>itipi so bhagavā</bold>ti so bhagavā itipi sīlena, itipi samādhināti sabbe lokiyalokuttarā buddhaguṇā saṅgahitā. <bold>Araha</bold>ntiādīhi pāṭiyekkaguṇāva niddiṭṭhā. <bold>Tathāgataṃ anussarato cittaṃ pasīdatī</bold>ti lokiyalokuttare tathāgataguṇe anussarantassa cittuppādo pasanno hoti.</paragraph>
    <paragraph line="121"><bold>Cittassa upakkilesā</bold>ti pañca nīvaraṇā. <bold>Kakka</bold>nti āmalakakakkaṃ. <bold>Tajjaṃ vāyāma</bold>nti tajjātikaṃ tadanucchavikaṃ kakkena makkhanaghaṃsanadhovanavāyāmaṃ. <bold>Pariyodapanā hotī</bold>ti suddhabhāvakaraṇaṃ hoti. Kiliṭṭhasmiṃ hi sīse pasādhanaṃ pasādhetvā nakkhattaṃ kīḷamāno na sobhati, parisuddhe pana tasmiṃ pasādhanaṃ pasādhetvā nakkhattaṃ kīḷamāno sobhati, evameva kiliṭṭhacittena uposathaṅgāni adhiṭṭhāya uposatho upavuttho na mahapphalo hoti, parisuddhena pana cittena uposathaṅgāni adhiṭṭhāya upavuttho uposatho mahapphalo hotīti adhippāyena evamāha. <bold>Brahmuposathaṃ upavasatī</bold>ti brahmā vuccati sammāsambuddho, tassa guṇānussaraṇavasena ayaṃ uposatho brahmuposatho <pageBreak edition="Vipassana Research Institut" number="2.0189" /> nāma, taṃ upavasati. <bold>Brahmunā saddhiṃ saṃvasatī</bold>ti sammāsambuddhena saddhiṃ saṃvasati. <bold>Brahmañcassa</bold><pageBreak edition="Pali Text Society" number="2.0323" /><bold>ārabbhā</bold>ti sammāsambuddhaṃ ārabbha.</paragraph>
    <paragraph line="122"><bold>Dhammaṃ anussaratī</bold>ti sahatantikaṃ lokuttaradhammaṃ anussarati. <bold>Sotti</bold>nti kuruvindakasottiṃ. Kuruvindakapāsāṇacuṇṇena hi saddhiṃ lākhaṃ yojetvā maṇike katvā vijjhitvā suttena āvuṇitvā taṃ maṇi kalāpapantiṃ ubhato gahetvā piṭṭhiṃ ghaṃsenti, taṃ sandhāya vuttaṃ – ‘‘sottiñca paṭiccā’’ti. <bold>Cuṇṇa</bold>nti nhānīyacuṇṇaṃ. <bold>Tajjaṃ vāyāma</bold>nti ubbaṭṭanaghaṃsanadhovanādikaṃ tadanurūpavāyāmaṃ. <bold>Dhammuposatha</bold>nti sahatantikaṃ navalokuttaradhammaṃ ārabbha upavutthattā ayaṃ uposatho ‘‘dhammuposatho’’ti vutto. Idhāpi <bold>pariyodapanā</bold>ti pade ṭhatvā purimanayeneva yojanā kātabbā.</paragraph>
    <paragraph line="123"><bold>Saṅghaṃ anussaratī</bold>ti aṭṭhannaṃ ariyapuggalānaṃ guṇe anussarati. <bold>Usmañca paṭiccā</bold>ti dve tayo vāre gāhāpitaṃ usumaṃ paṭicca. Usañcātipi pāṭho, ayamevattho <pageBreak edition="Myanmar" number="2.0196" />. <bold>Khāra</bold>nti chārikaṃ. <bold>Gomaya</bold>nti gomuttaṃ vā ajalaṇḍikā vā. <bold>Pariyodapanā</bold>ti idhāpi purimanayeneva yojanā kātabbā. <bold>Saṅghuposatha</bold>nti aṭṭhannaṃ ariyapuggalānaṃ guṇe ārabbha upavutthattā ayaṃ uposatho ‘‘saṅghuposatho’’ti vutto.</paragraph>
    <paragraph line="124"><bold>Sīlānī</bold>ti gahaṭṭho gahaṭṭhasīlāni, pabbajito pabbajitasīlāni. <bold>Akhaṇḍānī</bold>tiādīnaṃ attho visuddhimagge (visuddhi. 1.21) vitthāritova. <bold>Vālaṇḍupaka</bold>nti assavālehi vā makacivālādīhi vā kataṃ aṇḍupakaṃ. <bold>Tajjaṃ</bold><pageBreak edition="Pali Text Society" number="2.0324" /><bold>vāyāma</bold>nti telena temetvā malassa tintabhāvaṃ ñatvā chārikaṃ pakkhipitvā vālaṇḍupakena ghaṃsanavāyāmo. Idha <bold>pariyodapanā</bold>ti pade ṭhatvā evaṃ yojanā kātabbā kiliṭṭhasmiñhi ādāse maṇḍitapasādhitopi attabhāvo olokiyamāno na sobhati, parisuddhe sobhati. Evameva kiliṭṭhena cittena upavuttho uposatho na mahapphalo hoti, parisuddhena pana mahapphalo hotīti. <bold>Sīluposatha</bold>nti attano sīlānussaraṇavasena upavuttho uposatho sīluposatho nāma. <bold>Sīlena saddhi</bold>nti attano pañcasīladasasīlena saddhiṃ. <bold>Sīlañcassa ārabbhā</bold>ti pañcasīlaṃ dasasīlañca ārabbha.</paragraph>
    <paragraph line="125"><bold>Devatā anussaratī</bold>ti devatā sakkhiṭṭhāne ṭhapetvā attano saddhādiguṇe anussarati. <bold>Ukka</bold>nti <pageBreak edition="Vipassana Research Institut" number="2.0190" /> uddhanaṃ. <bold>Loṇa</bold>nti loṇamattikā. <bold>Geruka</bold>nti gerukacuṇṇaṃ. <bold>Nāḷikasaṇḍāsa</bold>nti dhamananāḷikañceva parivattanasaṇḍāsañca. <bold>Tajjaṃ vāyāma</bold>nti uddhane pakkhipanadhamanaparivattanādikaṃ anurūpaṃ vāyāmaṃ. Idha <bold>pariyodapanā</bold>ti pade ṭhatvā evaṃ yojanā veditabbā – saṃkiliṭṭhasuvaṇṇamayena hi pasādhanabhaṇḍena pasādhitā nakkhattaṃ kīḷamānā na sobhanti, parisuddhasuvaṇṇamayena sobhanti. Evameva saṃkiliṭṭhacittassa uposatho na mahapphalo hoti, parisuddhacittassa mahapphalo. <bold>Devatuposatha</bold>nti devatā sakkhiṭṭhāne ṭhapetvā attano guṇe anussarantena upavutthauposatho devatuposatho nāma. Sesaṃ imesu buddhānussatiādīsu kammaṭṭhānesu yaṃ vattabbaṃ siyā, taṃ sabbaṃ visuddhimagge (visuddhi. 1.123 ādayo) vuttameva.</paragraph>
    <paragraph line="126"><bold>Pāṇātipāta</bold>nti <pageBreak edition="Myanmar" number="2.0197" /> pāṇavadhaṃ. <bold>Pahāyā</bold>ti taṃ pāṇātipātacetanāsaṅkhātaṃ dussīlyaṃ pajahitvā. <bold>Paṭiviratā</bold>ti <pageBreak edition="Pali Text Society" number="2.0325" /> pahīnakālato paṭṭhāya tato dussīlyato oratā viratāva. <bold>Nihitadaṇḍā nihitasatthā</bold>ti parūpaghātatthāya daṇḍaṃ vā satthaṃ vā ādāya avattanato nikkhittadaṇḍā ceva nikkhittasatthā cāti attho. Ettha ca ṭhapetvā daṇḍaṃ sabbampi avasesaṃ upakaraṇaṃ sattānaṃ vihiṃsanabhāvato satthanti veditabbaṃ. Yaṃ pana bhikkhū kattaradaṇḍaṃ vā dantakaṭṭhavāsiṃ vā pipphalakaṃ vā gahetvā vicaranti, na taṃ parūpaghātatthāya. Tasmā nihitadaṇḍā nihitasatthātveva saṅkhaṃ gacchanti. <bold>Lajjī</bold>ti pāpajigucchanalakkhaṇāya lajjāya samannāgatā. <bold>Dayāpannā</bold>ti dayaṃ mettacittataṃ āpannā. <bold>Sabbapāṇabhūtahitānukampī</bold>ti sabbe pāṇabhūte hitena anukampakā, tāya eva dayāpannatāya sabbesaṃ pāṇabhūtānaṃ hitacittakāti attho. <bold>Ahampajjā</bold>ti ahampi ajja. <bold>Imināpi aṅgenā</bold>ti imināpi guṇaṅgena. <bold>Arahataṃ anukaromī</bold>ti yathā purato gacchantaṃ pacchato gacchanto anugacchati nāma, evaṃ ahampi arahantehi paṭhamaṃ kataṃ imaṃ guṇaṃ pacchā karonto tesaṃ arahantānaṃ anukaromi. <bold>Uposatho ca me upavuttho bhavissatī</bold>ti evaṃ karontena mayā arahatañca anukataṃ bhavissati, uposatho ca upavuttho bhavissati.</paragraph>
    <paragraph line="127"><bold>Adinnādāna</bold>nti adinnassa parapariggahitassa ādānaṃ, theyyaṃ corikanti attho. Dinnameva ādiyantīti <bold>dinnādāyī</bold>. Cittenapi dinnameva paṭikaṅkhantīti <bold>dinnapāṭikaṅkhī</bold>. Thenetīti theno, na thenena <bold>athenena</bold>. Athenattāyeva <bold>sucibhūtena. Attanā</bold>ti attabhāvena, athenaṃ <pageBreak edition="Pali Text Society" number="2.0326" /> sucibhūtaṃ attabhāvaṃ katvā viharantīti vuttaṃ hoti.</paragraph>
    <paragraph line="128"><bold>Abrahmacariya</bold>nti <pageBreak edition="Vipassana Research Institut" number="2.0191" /> aseṭṭhacariyaṃ. Brahmaṃ seṭṭhaṃ ācāraṃ carantīti <bold>brahmacārī</bold>. <bold>Ārācārī</bold>ti abrahmacariyato dūrācārī. <bold>Methunā</bold>ti rāgapariyuṭṭhānavasena sadisattā methunakāti laddhavohārehi paṭisevitabbato methunoti saṅkhaṃ gatā asaddhammā. <bold>Gāmadhammā</bold>ti gāmavāsīnaṃ dhammā.</paragraph>
    <paragraph line="129"><bold>Musāvādā</bold>ti alikavacanā tucchavacanā. Saccaṃ vadantīti <bold>saccavādī</bold>. Saccena saccaṃ saṃdahanti ghaṭṭentīti <bold>saccasandhā,</bold> na antarantarā musā vadantīti attho <pageBreak edition="Myanmar" number="2.0198" />. Yo hi puriso kadāci musāvādaṃ vadati, kadāci saccaṃ. Tassa musāvādena antaritattā saccaṃ saccena na ghaṭīyati. Tasmā na so saccasandho. Ime pana na tādisā, jīvitahetupi musā avatvā saccena saccaṃ saṃdahantiyevāti saccasandhā. <bold>Thetā</bold>ti thirā, ṭhitakathāti attho. Eko puggalo haliddirāgo viya thusarāsimhi nikhātakhāṇu viya assapiṭṭhe ṭhapitakumbhaṇḍamiva ca na ṭhitakatho hoti. Eko pāsāṇalekhā viya indakhīlo viya ca ṭhitakatho hoti, asinā sīsaṃ chindantepi dve kathā na katheti. Ayaṃ vuccati theto. <bold>Paccayikā</bold>ti pattiyāyitabbakā, saddhāyikāti attho. Ekacco hi puggalo na paccayiko hoti, ‘‘idaṃ kena vuttaṃ, asukena nāmā’’ti vutte ‘‘mā tassa vacanaṃ saddahathā’’ti vattabbataṃ āpajjati. Eko paccayiko hoti, ‘‘idaṃ kena vuttaṃ, asukenā’’ti vutte ‘‘yadi tena vuttaṃ, idameva pamāṇaṃ, idāni paṭikkhipitabbaṃ natthi, evamevaṃ ida’’nti vattabbataṃ āpajjati. Ayaṃ vuccati paccayiko. <bold>Avisaṃvādakā</bold><pageBreak edition="Pali Text Society" number="2.0327" /><bold>lokassā</bold>ti tāya saccavāditāya lokaṃ na visaṃvādentīti attho.</paragraph>
    <paragraph line="130"><bold>Surāmerayamajjapamādaṭṭhāna</bold>nti surāmerayamajjānaṃ pānacetanāsaṅkhātaṃ pamādakāraṇaṃ. <bold>Ekabhattikā</bold>ti pātarāsabhattaṃ sāyamāsabhattanti dve bhattāni. Tesu pātarāsabhattaṃ antomajjhanhikena paricchinnaṃ, itaraṃ majjhanhikato uddhaṃ antoaruṇena. Tasmā antomajjhanhike dasakkhattuṃ bhuñjamānāpi ekabhattikāva honti. Taṃ sandhāya vuttaṃ – ‘‘ekabhattikā’’ti. Rattibhojanaṃ ratti, tato uparatāti <bold>rattūparatā</bold>. Atikkante majjhanhike yāva sūriyatthaṅgamanā bhojanaṃ vikālabhojanaṃ nāma, tato viratattā <bold>viratā vikālabhojanā</bold>.</paragraph>
    <paragraph line="131">Sāsanassa ananulomattā visūkaṃ paṭāṇibhūtaṃ dassananti visūkadassanaṃ, attanā naccananaccāpanādivasena naccañca gītañca vāditañca, antamaso mayūranaccanādivasenāpi pavattānaṃ naccādīnaṃ visūkabhūtaṃ dassanañcāti <bold>naccagītavāditavisūkadassanaṃ</bold>. Naccādīni hi attanā <pageBreak edition="Vipassana Research Institut" number="2.0192" /> payojetuṃ vā parehi payojāpetuṃ vā payuttāni passituṃ vā neva bhikkhūnaṃ, na bhikkhunīnaṃ vaṭṭanti.</paragraph>
    <paragraph line="132"><bold>Mālā</bold>dīsu <pageBreak edition="Myanmar" number="2.0199" /><bold>mālā</bold>ti yaṃkiñci pupphaṃ. <bold>Gandha</bold>nti yaṃkiñci gandhajātaṃ. <bold>Vilepana</bold>nti chavirāgakaraṇaṃ. Tattha piḷandhanto <bold>dhāreti</bold> nāma, ūnaṭṭhānaṃ pūrento <bold>maṇḍeti</bold> nāma, gandhavasena chavirāgavasena ca sādiyanto <bold>vibhūseti</bold> nāma. <bold>Ṭhānaṃ</bold> vuccati kāraṇaṃ, tasmā yāya dussīlyacetanāya tāni mālādhāraṇādīni mahājano karoti, tato paṭiviratāti attho. <bold>Uccāsayanaṃ</bold> vuccati pamāṇātikkantaṃ, <bold>mahāsayanaṃ</bold> akappiyattharaṇaṃ, tato paṭiviratāti attho.</paragraph>
    <paragraph line="133"><bold>Kīvamahapphalo</bold>ti kittakaṃ mahapphalo. Sesapadesupi eseva nayo. <bold>Pahūtarattaratanāna</bold>nti pahūtena rattasaṅkhātena ratanena samannāgatānaṃ, sakalajambudīpatalaṃ bheritalasadisaṃ <pageBreak edition="Pali Text Society" number="2.0328" /> katvā kaṭippamāṇehi sattahi ratanehi pūritānanti attho. <bold>Issariyādhipacca</bold>nti issarabhāvena vā issariyameva vā ādhipaccaṃ, na ettha sāhasikakammantipi issariyādhipaccaṃ. <bold>Rajjaṃ kāreyyā</bold>ti evarūpaṃ cakkavattirajjaṃ kāreyya. <bold>Aṅgāna</bold>ntiādīni tesaṃ janapadānaṃ nāmāni. <bold>Kalaṃ nāgghati soḷasi</bold>nti ekaṃ ahorattaṃ upavutthauposathe puññaṃ soḷasabhāge katvā tato ekaṃ bhāgañca na agghati. Ekarattuposathassa soḷasiyā kalāya yaṃ vipākaphalaṃ, taṃyeva tato bahutaraṃ hotīti attho. <bold>Kapaṇa</bold>nti parittakaṃ.</paragraph>
    <paragraph line="134"><bold>Abrahmacariyā</bold>ti aseṭṭhacariyato. <bold>Rattiṃ na bhuñjeyya vikālabhojana</bold>nti uposathaṃ upavasanto rattibhojanañca divāvikālabhojanañca na bhuñjeyya. <bold>Mañce chamāyaṃva sayetha santhate</bold>ti muṭṭhihatthapādake kappiyamañce vā sudhādiparikammakatāya bhūmiyaṃ vā tiṇapaṇṇapalālādīni santharitvā kate santhate vā sayethāti attho. <bold>Etaṃ hi aṭṭhaṅgikamāhuposatha</bold>nti evaṃ pāṇātipātādīni asamācarantena upavutthaṃ uposathaṃ aṭṭhahi aṅgehi samannāgatattā aṭṭhaṅgikanti vadanti. Taṃ pana upavasantena ‘‘sve uposathiko bhavissāmī’’ti ajjeva ‘‘idañca idañca kareyyāthā’’ti āhārādividhānaṃ vicāretabbaṃ. Uposathadivase pātova bhikkhussa vā bhikkhuniyā vā dasasīlalakkhaṇaññuno upāsakassa vā upāsikāya vā santike vācaṃ bhinditvā <pageBreak edition="Myanmar" number="2.0200" /> uposathaṅgāni samādātabbāni. Pāḷiṃ ajānantena pana ‘‘buddhapaññattaṃ uposathaṃ adhiṭṭhāmī’’ti adhiṭṭhātabbaṃ. Aññaṃ alabhantena attanāpi adhiṭṭhātabbaṃ, vacībhedo pana kātabboyeva <pageBreak edition="Vipassana Research Institut" number="2.0193" />. Uposathaṃ upavasantena parūparodhapaṭisaṃyuttā kammantā na vicāretabbā, āyavayagaṇanaṃ <pageBreak edition="Pali Text Society" number="2.0329" /> karontena na vītināmetabbaṃ, gehe pana āhāraṃ labhitvā niccabhattikabhikkhunā viya paribhuñjitvā vihāraṃ gantvā dhammo vā sotabbo, aṭṭhatiṃsāya ārammaṇesu aññataraṃ vā manasikātabbaṃ.</paragraph>
    <paragraph line="135"><bold>Sudassanā</bold>ti sundaradassanā. <bold>Obhāsaya</bold>nti obhāsayamānā. <bold>Anupariyantī</bold>ti vicaranti. <bold>Yāvatā</bold>ti yattakaṃ ṭhānaṃ. <bold>Antalikkhagā</bold>ti ākāsaṅgamā. <bold>Pabhāsantī</bold>ti jotanti pabhā muñcanti. <bold>Disāvirocanā</bold>ti sabbadisāsu virocamānā. Atha vā <bold>pabhāsantī</bold>ti disāhi disā obhāsanti. <bold>Virocanā</bold>ti virocamānā. <bold>Veḷuriya</bold>nti maṇīti vatvāpi iminā jātimaṇibhāvaṃ dasseti. Ekavassikaveḷuvaṇṇañhi veḷuriyaṃ jātimaṇi nāma. Taṃ sandhāyevamāha. <bold>Bhaddaka</bold>nti laddhakaṃ. <bold>Siṅgīsuvaṇṇa</bold>nti gosiṅgasadisaṃ hutvā uppannattā evaṃ nāmakaṃ suvaṇṇaṃ. <bold>Kañcana</bold>nti pabbateyyaṃ pabbate jātasuvaṇṇaṃ. <bold>Jātarūpa</bold>nti satthuvaṇṇasuvaṇṇaṃ. <bold>Haṭaka</bold>nti kipillikāhi nīhaṭasuvaṇṇaṃ. <bold>Nānubhavantī</bold>ti na pāpuṇanti. <bold>Candappabhā</bold>ti sāmiatthe paccattaṃ, candappabhāyāti attho. <bold>Upavassuposatha</bold>nti upavasitvā uposathaṃ. <bold>Sukhudrayānī</bold>ti sukhaphalāni sukhavedanīyāni. <bold>Saggamupenti ṭhāna</bold>nti saggasaṅkhātaṃ ṭhānaṃ upagacchanti, kenaci aninditā hutvā devaloke uppajjantīti attho. Sesamettha yaṃ antarantarā na vuttaṃ, taṃ vuttānusāreneva veditabbanti.</paragraph>
    <centered line="136">Mahāvaggo dutiyo.</centered>
  </content>
</document>