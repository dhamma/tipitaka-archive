<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att47.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(12) 2. kesivaggo.xml</archivePath>
    <baseFileName>(12) 2. kesivaggo</baseFileName>
    <titlePath>(12) 2. Kesivaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(12) 2. Kesivaggo</chapter>
    <subhead line="2">1. Kesisuttavaṇṇanā</subhead>
    <paragraph line="3" number="111"> Dutiyassa <pageBreak edition="Vipassana Research Institut" number="2.0324" /> paṭhame <bold>kesī</bold>ti tassa nāmaṃ. Assadamme sāretīti <bold>assadammasārathi. Saṇhenapi vinetī</bold>tiādīsu tassa anucchavikaṃ sakkāraṃ katvā subhojanaṃ bhojetvā madhurapānaṃ pāyetvā muduvacanena samudācaritvā damento saṇhena dameti nāma, jāṇubandhanamukhabandhanādīhi ceva patodavijjhanakasābhighātapharusavacanehi ca damento pharusena dameti nāma, kālena kālaṃ tadubhayaṃ karonto saṇhapharusena dameti nāma.</paragraph>
    <subhead line="4">2. Javasuttavaṇṇanā</subhead>
    <paragraph line="5" number="112"> Dutiye <pageBreak edition="Myanmar" number="2.0329" /><bold>ajjavenā</bold>ti ujukabhāvena. <bold>Javenā</bold>ti padavegena. <bold>Khantiyā</bold>ti adhivāsanakkhantiyā. <bold>Soraccenā</bold>ti sucibhāvasīlena. Puggalaguṇaṅgesu <bold>javenā</bold>ti ñāṇajavena. Sesamettha uttānatthameva.</paragraph>
    <subhead line="6">3. Patodasuttavaṇṇanā</subhead>
    <paragraph line="7" number="113"> Tatiye <pageBreak edition="Pali Text Society" number="3.0121" /><bold>patodacchāya</bold>nti vijjhanatthaṃ ukkhittassa patodassa chāyaṃ. <bold>Saṃvijjatī</bold>ti ‘‘javo me gahetabbo’’ti sallakkhaṇavasena saṃvijjati. <bold>Saṃvegaṃ āpajjatī</bold>ti saṃvegaṃ paṭipajjati <bold>lomavedhaviddho</bold>ti lomakūpe patodavedhena viddhamatto. <bold>Cammavedhaviddho</bold>ti chavicammaṃ chindantena patodavedhena viddho. <bold>Aṭṭhivedhaviddho</bold>ti aṭṭhiṃ bhindantena vedhena viddho. <bold>Kāyenā</bold>ti nāmakāyena. <bold>Paramasacca</bold>nti nibbānaṃ. <bold>Sacchikarotī</bold>ti passati. <bold>Paññāyā</bold>ti sahavipassanāya maggapaññāya.</paragraph>
    <subhead line="8">4. Nāgasuttavaṇṇanā</subhead>
    <paragraph line="9" number="114"> Catutthe <pageBreak edition="Vipassana Research Institut" number="2.0325" /><bold>aṭṭhiṃ katvā</bold>ti aṭṭhiko hutvā. <bold>Tiṇavaninnādasaddāna</bold>nti ettha <bold>tiṇavo</bold>ti ḍiṇḍimo, <bold>ninnādasaddo</bold>ti sabbesampi ekatomissito mahāsaddo. Ḍaṃsādīsu <bold>ḍaṃsā</bold>ti piṅgalamakkhikā, <bold>makasā</bold> makasāva. <bold>Khippaññeva gantā hotī</bold>ti sīlasamādhipaññāvimuttivimuttiñāṇadassanāni pūretvā sīghameva gantā hoti.</paragraph>
    <subhead line="10">5. Ṭhānasuttavaṇṇanā</subhead>
    <paragraph line="11" number="115"> Pañcame <bold>ṭhānānī</bold>ti kāraṇāni. <bold>Anatthāya saṃvattatī</bold>ti ahitāya avaḍḍhiyā saṃvattati. Ettha ca paṭhamaṃ opātakkhaṇanamacchabandhanasandhicchedanādibhedaṃ sadukkhaṃ savighātaṃ pāpakammaṃ veditabbaṃ, dutiyaṃ samajīvikānaṃ gihīnaṃ pupphacchaḍḍakādikammaṃ sudhākoṭṭana-gehacchādanaasuciṭṭhānasammajjanādikammañca <pageBreak edition="Pali Text Society" number="3.0122" /> veditabbaṃ, tatiyaṃ surāpānagandhavilepanamālāpiḷandhanādikammañceva assādavasena pavattaṃ pāṇātipātādikammañca veditabbaṃ, catutthaṃ dhammassavanatthāya gamanakāle suddhavatthacchādana-mālāgandhādīnaṃ ādāya gamanaṃ <pageBreak edition="Myanmar" number="2.0330" /> cetiyavandanaṃ bodhivandanaṃ madhuradhammakathāsavanaṃ pañcasīlasamādānanti evamādīsu somanassasampayuttaṃ kusalakammaṃ veditabbaṃ. <bold>Purisathāme</bold>ti purisassa ñāṇathāmasmiṃ. Sesadvayepi eseva nayo.</paragraph>
    <subhead line="12">6. Appamādasuttavaṇṇanā</subhead>
    <paragraph line="13" number="116"> Chaṭṭhe <bold>yato kho</bold>ti yadā kho. <bold>Samparāyikassā</bold>ti desanāmattametaṃ, khīṇāsavo pana neva samparāyikassa, na diṭṭhadhammikassa maraṇassa bhāyati. Sova idha adhippeto. Keci pana ‘‘sammādiṭṭhi bhāvitāti vacanato sotāpannaṃ ādiṃ katvā sabbepi ariyā adhippetā’’ti vadanti.</paragraph>
    <subhead line="14">7. Ārakkhasuttavaṇṇanā</subhead>
    <paragraph line="15" number="117"> Sattame <bold>attarūpenā</bold>ti attano anurūpena anucchavikena, hitakāmenāti attho. <bold>Rajanīyesū</bold>ti <pageBreak edition="Vipassana Research Institut" number="2.0326" /> rāgassa paccayabhūtesu. <bold>Dhammesū</bold>ti sabhāvesu, iṭṭhārammaṇesūti attho. Evaṃ sabbattha nayo veditabbo. <bold>Na rajjatī</bold>ti diṭṭhivasena na rajjati. Sesapadesupi eseva nayo. <bold>Na ca pana samaṇavacanahetupi gacchatī</bold>ti samaṇānaṃ paravādīnaṃ vacanahetupi attano diṭṭhiṃ pahāya tesaṃ diṭṭhivasena na gacchatīti attho. Idhāpi khīṇāsavova adhippeto.</paragraph>
    <subhead line="16">8-10. Saṃvejanīyādisuttattayavaṇṇanā</subhead>
    <paragraph line="17" number="118-120"> Aṭṭhame <bold>dassanīyānī</bold>ti passitabbayuttakāni. <bold>Saṃvejanīyānī</bold>ti saṃvegajanakāni. Navame <bold>jātibhaya</bold>nti jātiṃ ārabbha uppajjanakabhayaṃ. Sesapadesupi eseva nayo. Dasame <pageBreak edition="Pali Text Society" number="3.0123" /><bold>aggibhaya</bold>nti aggiṃ paṭicca uppajjanakabhayaṃ. Sesapadesupi eseva nayo.</paragraph>
    <centered line="18">Kesivaggo dutiyo.</centered>
  </content>
</document>