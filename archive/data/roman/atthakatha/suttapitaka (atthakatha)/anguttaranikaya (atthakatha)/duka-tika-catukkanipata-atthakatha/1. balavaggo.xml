<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att19.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/1. balavaggo.xml</archivePath>
    <baseFileName>1. balavaggo</baseFileName>
    <titlePath>1. Bālavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">1. Bālavaggo</chapter>
    <subhead line="2">1. Bhayasuttavaṇṇanā</subhead>
    <paragraph line="3" number="1"> Tikanipātassa <pageBreak edition="Vipassana Research Institut" number="2.0071" /><pageBreak edition="Myanmar" number="2.0069" /><pageBreak edition="Pali Text Society" number="2.0167" /> paṭhame <bold>bhayānī</bold>tiādīsu <bold>bhaya</bold>nti cittutrāso. <bold>Upaddavo</bold>ti anekaggatākāro. <bold>Upasaggo</bold>ti upasaṭṭhākāro tattha tattha lagganākāro.</paragraph>
    <paragraph line="4">Tesaṃ evaṃ nānattaṃ veditabbaṃ – pabbatavisamanissitā corā janapadavāsīnaṃ pesenti – ‘‘mayaṃ asukadivase nāma tumhākaṃ gāmaṃ paharissāmā’’ti. Te taṃ pavattiṃ sutakālato paṭṭhāya bhayaṃ <pageBreak edition="Vipassana Research Institut" number="2.0072" /> santāsaṃ āpajjanti. Ayaṃ <bold>cittutrāso</bold> nāma. ‘‘Yathā no te corā kupitā anatthampi āvaheyyu’’nti hatthasāraṃ gahetvā dvipadacatuppadehi saddhiṃ araññaṃ pavisitvā tattha tattha bhūmiyaṃ nipajjanti ḍaṃsamakasādīhi khajjamānā, gumbantarāni pavisantā khāṇukaṇṭake maddanti. Tesaṃ evaṃ vicarantānaṃ vikkhittabhāvo <bold>anekaggatākāro</bold> nāma. Tato coresu yathāvutte divase anāgacchantesu ‘‘tucchakasāsanaṃ bhavissati, gāmaṃ pavisissāmā’’ti saparikkhārā gāmaṃ pavisanti. Atha tesaṃ paviṭṭhabhāvaṃ ñatvā gāmaṃ parivāretvā dvāre aggiṃ datvā manusse ghātetvā corā sabbaṃ vibhavaṃ vilumpitvā gacchanti. Tesu ghātitāvasesā aggiṃ nibbāpetvā koṭṭhakacchāyābhitticchāyādīsu tattha tattha laggitvā nisīdanti naṭṭhaṃ anusocamānā. Ayaṃ <bold>upasaṭṭhākāro lagganākāro</bold> nāma.</paragraph>
    <paragraph line="5"><bold>Naḷāgārā</bold>ti <pageBreak edition="Pali Text Society" number="2.0168" /> naḷehi channapaṭicchannaagārā. Sesasambhārā panettha rukkhamayā honti. <bold>Tiṇāgāre</bold>pi eseva nayo. <bold>Kūṭāgārānī</bold>ti kūṭasaṅgahitāni agārāni. <bold>Ullittāvalittānī</bold>ti anto ca bahi ca littāni. <bold>Nivātānī</bold>ti nivāritavātappavesāni. <bold>Phusitaggaḷānī</bold>ti chekehi vaḍḍhakīhi katattā <pageBreak edition="Myanmar" number="2.0070" /> piṭṭhasaṅghāṭamhi suṭṭhu phusitakavāṭāni. <bold>Pihitavātapānānī</bold>ti yuttavātapānāni. Iminā padadvayena kavāṭavātapānānaṃ niccapihitataṃ akathetvā sampattiyeva kathitā. Icchiticchitakkhaṇe pana tāni pidhīyanti ca vivarīyanti ca.</paragraph>
    <paragraph line="6"><bold>Bālato uppajjantī</bold>ti bālameva nissāya uppajjanti. Bālo hi apaṇḍitapuriso rajjaṃ vā oparajjaṃ vā aññaṃ vā pana mahantaṃ ṭhānaṃ patthento katipaye attanā sadise vidhavaputte mahādhutte gahetvā ‘‘etha ahaṃ tumhe issare karissāmī’’ti pabbatagahanādīni nissāya antamante gāme paharanto dāmarikabhāvaṃ jānāpetvā anupubbena nigamepi janapadepi paharati. Manussā gehāni chaḍḍetvā khemaṭṭhānaṃ patthayamānā pakkamanti. Te nissāya vasantā bhikkhūpi bhikkhuniyopi attano attano vasanaṭṭhānāni pahāya pakkamanti. Gatagataṭṭhāne bhikkhāpi senāsanampi dullabhaṃ hoti. Evaṃ catunnampi parisānaṃ bhayaṃ āgatameva hoti. Pabbajjitesupi dve bālā bhikkhū aññamaññaṃ vivādaṃ paṭṭhapetvā codanaṃ ārabhanti. Iti kosambivāsikānaṃ viya mahākalaho uppajjati. Catunnaṃ parisānaṃ bhayaṃ āgatameva hotīti evaṃ yāni kānici bhayāni <pageBreak edition="Pali Text Society" number="2.0169" /> uppajjanti, sabbāni tāni bālato uppajjantīti yathānusandhinā desanaṃ niṭṭhapesi.</paragraph>
    <subhead line="7">2. Lakkhaṇasuttavaṇṇanā</subhead>
    <paragraph line="8" number="2"> Dutiye <pageBreak edition="Vipassana Research Institut" number="2.0073" /> kāyadvārādipavattaṃ kammaṃ lakkhaṇaṃ sañjānanakāraṇaṃ assāti <bold>kammalakkhaṇo. Apadānasobhanī paññā</bold>ti yā paññā nāma apadānena sobhati, bālā ca paṇḍitā ca attano attano cariteneva pākaṭā hontīti attho. Bālena hi gatamaggo rukkhagacchagāmanigamādīni jhāpetvā gacchantassa indaggino gatamaggo viya hoti, jhāmaṭṭhānamattameva aṅgāramasichārikāsamākulaṃ paññāyati. Paṇḍitena gatamaggo kusobbhādayo pūretvā vividhasassasampadaṃ āvahamānena catudīpikameghena gatamaggo viya hoti. Yathā tena gatamagge udakapūrāni ceva vividhasassaphalāphalāni ca tāni tāni ṭhānāni paññāyanti, evaṃ paṇḍitena gatamagge sampattiyova paññāyanti no vipattiyoti. Sesamettha uttānatthameva.</paragraph>
    <subhead line="9">3. Cintīsuttavaṇṇanā</subhead>
    <paragraph line="10" number="3"> Tatiye <pageBreak edition="Myanmar" number="2.0071" /><bold>bālalakkhaṇānī</bold>ti ‘‘bālo aya’’nti etehi lakkhīyati ñāyatīti bālalakkhaṇāni. Tānevassa sañjānanakāraṇānīti <bold>bālanimittāni. Bālāpadānānī</bold>ti bālassa apadānāni. <bold>Duccintitacintī</bold>ti cintayanto abhijjhābyāpādamicchādassanavasena duccintitameva cinteti. <bold>Dubbhāsitabhāsī</bold>ti bhāsamānopi musāvādādibhedaṃ dubbhāsitameva bhāsati. <bold>Dukkaṭakammakārī</bold>ti karontopi pāṇātipātādivasena dukkaṭakammameva karoti. <bold>Paṇḍitalakkhaṇānī</bold>tiādi vuttānusāreneva veditabbaṃ. <bold>Sucintitacintī</bold>tiādīni cettha manosucaritādīnaṃ vasena yojetabbāni.</paragraph>
    <subhead line="11">4. Accayasuttavaṇṇanā</subhead>
    <paragraph line="12" number="4"> Catutthe <pageBreak edition="Pali Text Society" number="2.0170" /><bold>accayaṃ accayato na passatī</bold>ti attano aparādhaṃ aparādhato na passati. <bold>Accayato disvā yathādhammaṃ nappaṭikarotī</bold>ti ‘‘aparaddhaṃ mayā’’ti ñatvāpi yo dhammo, taṃ na karoti, daṇḍakammaṃ āharitvā accayaṃ na deseti nakkhamāpeti. <bold>Accayaṃ desentassa yathādhammaṃ nappaṭiggaṇhātī</bold>ti parassa ‘‘viraddhaṃ mayā’’ti ñatvā daṇḍakammaṃ āharitvā khamāpentassa nakkhamati. Sukkapakkho vuttapaṭipakkhato veditabbo.</paragraph>
    <subhead line="13">5. Ayonisosuttavaṇṇanā</subhead>
    <paragraph line="14" number="5"> Pañcame <pageBreak edition="Vipassana Research Institut" number="2.0074" /><bold>ayoniso pañhaṃ kattā hotī</bold>ti ‘‘kati nu kho, udāyi, anussatiṭṭhānānī’’ti vutte ‘‘pubbenivāso anussatiṭṭhānaṃ bhavissatī’’ti cintetvā lāḷudāyitthero viya anupāyacintāya apañhameva pañhanti kattā hoti. <bold>Ayoniso pañhaṃ vissajjetā hotī</bold>ti evaṃ cintitaṃ pana pañhaṃ vissajjentopi ‘‘idha, bhante, bhikkhu anekavihitaṃ pubbenivāsaṃ anussarati. Seyyathidaṃ, ekampi jāti’’ntiādinā nayena soyeva thero viya ayoniso vissajjetā hoti, apañhameva pañhanti katheti. <bold>Parimaṇḍalehi padabyañjanehī</bold>ti ettha padameva atthassa byañjanato padabyañjanaṃ. Taṃ akkharapāripūriṃ katvā dasavidhaṃ byañjanabuddhiṃ aparihāpetvā <pageBreak edition="Myanmar" number="2.0072" /> vuttaṃ parimaṇḍalaṃ nāma hoti, evarūpehi padabyañjanehīti attho. <bold>Siliṭṭhehī</bold>ti padasiliṭṭhatāya siliṭṭhehi. <bold>Upagatehī</bold>ti atthañca kāraṇañca upagatehi. <bold>Nābbhanumoditā</bold>ti evaṃ yoniso sabbaṃ kāraṇasampannaṃ katvāpi vissajjitaṃ parassa pañhaṃ nābhinumodati nābhinandati sāriputtattherassa pañhaṃ lāḷudāyitthero viya. Yathāha –</paragraph>
    <indent line="15">‘‘Aṭṭhānaṃ kho etaṃ, āvuso sāriputta, anavakāso, yaṃ so atikkammeva kabaḷīkārāhārabhakkhānaṃ devānaṃ sahabyataṃ aññataraṃ <pageBreak edition="Pali Text Society" number="2.0171" /> manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi, natthetaṃ ṭhāna’’nti (a. ni. 5.166).</indent>
    <paragraph line="16"><bold>Yoniso pañhaṃ kattā</bold>tiādīsu ānandatthero viya yonisova pañhaṃ cintetvā yoniso vissajjitā hoti. Thero hi ‘‘kati nu kho, ānanda, anussatiṭṭhānānī’’ti pucchito ‘‘ayaṃ pañho bhavissatī’’ti yoniso cintetvā yoniso vissajjento āha – ‘‘idha, bhante, bhikkhu vivicceva kāmehi…pe… catutthajjhānaṃ upasampajja viharati. Idaṃ, bhante, anussatiṭṭhānaṃ evaṃbhāvitaṃ evaṃbahulīkataṃ diṭṭhadhammasukhavihārāya saṃvattatī’’ti. <bold>Abbhanumoditā hotī</bold>ti tathāgato viya yoniso abbhanumoditā hoti. Tathāgato hi ānandattherena pañhe vissajjite ‘‘sādhu sādhu, ānanda, tena hi tvaṃ, ānanda, imampi chaṭṭhaṃ anussatiṭṭhānaṃ dhārehi. Idhānanda, bhikkhu satova abhikkamati satova paṭikkamatī’’tiādimāha. Chaṭṭhādīni uttānatthāneva.</paragraph>
    <subhead line="17">9. Khatasuttavaṇṇanā</subhead>
    <paragraph line="18" number="9"> Navame <pageBreak edition="Vipassana Research Institut" number="2.0075" /> sukkapakkho pubbabhāge dasahipi kusalakammapathehi paricchinno, upari yāva arahattamaggā labbhati. <bold>Bahuñca puññaṃ pasavatī</bold>ti ettha lokiyalokuttaramissakapuññaṃ kathitaṃ.</paragraph>
    <subhead line="19">10. Malasuttavaṇṇanā</subhead>
    <paragraph line="20" number="10"> Dasame dussīlabhāvo dussīlyaṃ, dussīlyameva malaṃ <bold>dussīlyamalaṃ</bold>. Kenaṭṭhena malanti? Anudahanaṭṭhena duggandhaṭṭhena kiliṭṭhakaraṇaṭṭhena ca. Tañhi nirayādīsu apāyesu anudahatīti anudahanaṭṭhenapi malaṃ. Tena samannāgato <pageBreak edition="Myanmar" number="2.0073" /> puggalo mātāpitūnampi santike bhikkhusaṅghassāpi antare bodhicetiyaṭṭhānesupi jigucchanīyo hoti, sabbadisāsu cassa ‘‘evarūpaṃ kira tena pāpakammaṃ kata’’nti avaṇṇagandho vāyatīti duggandhaṭṭhenapi malaṃ. Tena ca samannāgato puggalo gatagataṭṭhāne upatāpañceva labhati, kāyakammādīni cassa asucīni honti apabhassarānīti <pageBreak edition="Pali Text Society" number="2.0172" /> kiliṭṭhakaraṇaṭṭhenapi malaṃ. Apica taṃ devamanussasampattiyo ceva nibbānasampattiñca milāpetīti milāpanaṭṭhenapi malanti veditabbaṃ. Issāmalamaccheramalesupi eseva nayo.</paragraph>
    <centered line="21">Bālavaggo paṭhamo.</centered>
  </content>
</document>