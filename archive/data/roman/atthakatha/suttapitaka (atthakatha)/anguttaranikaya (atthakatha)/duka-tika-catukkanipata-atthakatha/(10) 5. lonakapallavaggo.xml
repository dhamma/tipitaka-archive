<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att28.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(10) 5. lonakapallavaggo.xml</archivePath>
<title>(10) 5. Loṇakapallavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(10) 5. Loṇakapallavaggo</chapter>
<subhead line="2">1. Accāyikasuttavaṇṇanā</subhead>
<paragraph line="3" number="93">Pañcamassa <pageBreak edition="V" number="2.0213" /><pageBreak edition="M" number="2.0221" /><pageBreak edition="P" number="2.0354" />paṭhame <bold>accāyikānī</bold>ti atipātikāni. <bold>Karaṇīyānī</bold>ti avassakiccāni. Yañhi na avassaṃ kātabbaṃ, taṃ kiccanti vuccati. Avassaṃ kātabbaṃ karaṇīyaṃ nāma. <bold>Sīghaṃ sīgha</bold>nti vegena vegena. <bold>Tassa kho ta</bold>nti ettha <bold>ta</bold>nti nipātamattaṃ. <bold>Natthi sā iddhi vā ānubhāvo vā</bold>ti sā vā iddhi so vā ānubhāvo natthi. <bold>Uttarasve</bold>ti tatiyadivase. <bold>Utupariṇāminī</bold>ti laddhautupariṇāmāni hutvā. <bold>Jāyantipī</bold>ti tatiyadivase nikkhantasetaṅkurāni honti, sattāhe patte nīlaṅkurāni honti. <bold>Gabbhīnipi hontī</bold>ti diyaḍḍhamāsaṃ patvā gahitagabbhāni honti. <bold>Paccantipī</bold>ti tayo māse patvā paccanti. Idāni yasmā buddhānaṃ gahapatikena vā sassehi vā attho natthi, sāsane pana tappaṭirūpakaṃ puggalaṃ vā atthaṃ vā dassetuṃ taṃ taṃ opammaṃ āharanti. Tasmā yamatthaṃ dassetukāmena etaṃ ābhataṃ, taṃ dassento <bold>evameva kho</bold>tiādimāha. Taṃ atthato uttānameva. Sikkhā pana idhāpi missikā eva kathitā.</paragraph>
<subhead line="4">2. Pavivekasuttavaṇṇanā</subhead>
<paragraph line="5" number="94">Dutiye <bold>cīvarapaviveka</bold>nti cīvaraṃ nissāya uppajjanakakilesehi vivittabhāvaṃ. Sesadvayepi eseva nayo. <bold>Sāṇānī</bold>ti sāṇavākacelāni. <bold>Masāṇānī</bold>ti missakacelāni. <bold>Chavadussānī</bold>ti matasarīrato chaḍḍitavatthāni, erakatiṇādīni vā ganthetvā katanivāsanāni. <bold>Paṃsukūlānī</bold>ti pathaviyaṃ chaḍḍitanantakāni. <bold>Tirīṭānī</bold>ti rukkhatacavatthāni. <bold>Ajinānī</bold>ti <pageBreak edition="P" number="2.0355" />ajinamigacammāni. <bold>Ajinakkhipa</bold>nti tadeva majjhe phālitaṃ, sahakhurakantipi vadanti. <bold>Kusacīra</bold>nti kusatiṇāni ganthetvā katacīraṃ. <bold>Vākacīraphalakacīresu</bold>pi eseva nayo. <bold>Kesakambala</bold>nti manussakesehi katakambalaṃ. <bold>Vālakambala</bold>nti assavālādīhi katakambalaṃ. <bold>Ulūkapakkhika</bold>nti ulūkapattāni ganthetvā katanivāsanaṃ.</paragraph>
<paragraph line="6"><bold>Sākabhakkhā</bold>ti <pageBreak edition="V" number="2.0214" /><pageBreak edition="M" number="2.0222" />allasākabhakkhā. <bold>Sāmākabhakkhā</bold>ti sāmākataṇḍulabhakkhā. <bold>Nīvārā</bold>dīsu <bold>nīvārā</bold>nāma araññe sayaṃ jātavīhijāti. <bold>Daddula</bold>nti cammakārehi cammaṃ likhitvā chaḍḍitakasaṭaṃ. <bold>Haṭaṃ</bold>vuccati silesopi sevālopi kaṇikārādirukkhaniyyāsopi. <bold>Kaṇa</bold>nti kuṇḍakaṃ. <bold>Ācāmo</bold>ti bhattaukkhalikāya laggo jhāmaodano. Taṃ chaḍḍitaṭṭhāne gahetvā khādanti, odanakañjiyantipi vadanti. <bold>Piññākā</bold>dayo pākaṭāva. <bold>Pavattaphalabhojī</bold>ti patitaphalabhojī. <bold>Bhusāgāra</bold>nti khalasālaṃ.</paragraph>
<paragraph line="7"><bold>Sīlavā</bold>ti catupārisuddhisīlena samannāgato. <bold>Dussīlyañcassa pahīnaṃ hotī</bold>ti pañca dussīlyāni pahīnāni honti. <bold>Sammādiṭṭhiko</bold>ti yāthāvadiṭṭhiko. <bold>Micchādiṭṭhī</bold>ti ayāthāvadiṭṭhi. <bold>Āsavā</bold>ti cattāro āsavā. <bold>Aggappatto</bold>ti sīlaggappatto. <bold>Sārappatto</bold>ti sīlasāraṃ patto. <bold>Suddho</bold>ti parisuddho. <bold>Sāre patiṭṭhito</bold>ti sīlasamādhipaññāsāre patiṭṭhito.</paragraph>
<paragraph line="8"><bold>Seyyathāpī</bold>ti yathā nāma. <bold>Sampanna</bold>nti <pageBreak edition="P" number="2.0356" />paripuṇṇaṃ paripakkasālibharitaṃ. <bold>Saṅgharāpeyyā</bold>ti saṅkaḍḍhāpeyya. <bold>Ubbahāpeyyā</bold>ti khalaṭṭhānaṃ āharāpeyya. <bold>Bhusika</bold>nti bhusaṃ. <bold>Koṭṭāpeyyā</bold>ti udukkhale pakkhipāpetvā musalehi paharāpeyya. <bold>Aggappattānī</bold>ti taṇḍulaggaṃ pattāni. <bold>Sārappattā</bold>dīsupi eseva nayo. Sesaṃ uttānameva. Yaṃ panettha ‘‘dussīlyañcassa pahīnaṃ micchādiṭṭhi cassa pahīnā’’ti vuttaṃ, taṃ sotāpattimaggena pahīnabhāvaṃ sandhāya vuttanti veditabbaṃ.</paragraph>
<subhead line="9">3. Saradasuttavaṇṇanā</subhead>
<paragraph line="10" number="95">Tatiye <bold>viddhe</bold>ti valāhakavigamena dūrībhūte. <bold>Deve</bold>ti ākāse. <bold>Abhivihaccā</bold>ti abhivihanitvā. <bold>Yato</bold>ti yasmiṃ kāle. <bold>Viraja</bold>nti rāgarajādirahitaṃ. Tesaṃyeva malānaṃ vigatattā <bold>vītamalaṃ. Dhammacakkhu</bold>nti catusaccadhammapariggāhakaṃ sotāpattimaggacakkhuṃ. <bold>Natthi taṃ saṃyojana</bold>nti duvidhamevassa saṃyojanaṃ natthi, itarampi pana puna imaṃ lokaṃ ānetuṃ asamatthatāya natthīti vuttaṃ. Imasmiṃ sutte jhānānāgāmī nāma kathitoti.</paragraph>
<subhead line="11">4. Parisāsuttavaṇṇanā</subhead>
<paragraph line="12" number="96">Catutthe <pageBreak edition="V" number="2.0215" /><bold>na bāhulikā hontī</bold>ti paccayabāhullikā na honti. <bold>Na sāthalikā</bold>ti tisso sikkhā sithilaṃ katvā na gaṇhanti. <bold>Okkamane nikkhittadhurā</bold>ti <pageBreak edition="M" number="2.0223" />okkamanaṃ vuccati avagamanaṭṭhena pañca nīvaraṇāni, tesu nikkhittadhurā. <bold>Paviveke pubbaṅgamā</bold>ti kāyacittaupadhivivekasaṅkhāte tividhepi viveke pubbaṅgamā. <bold>Vīriyaṃ ārabhantī</bold>ti duvidhampi vīriyaṃ paggaṇhanti. <bold>Appattassā</bold>ti jhānavipassanāmaggaphalasaṅkhātassa appattavisesassa. Sesapadadvayepi eseva nayo. <bold>Pacchimā</bold><pageBreak edition="P" number="2.0357" /><bold>janatā</bold>ti saddhivihārikaantevāsikādayo. <bold>Diṭṭhānugatiṃ āpajjatī</bold>ti ācariyupajjhāyehi kataṃ anukaroti. Yaṃ tāya janatāya ācariyupajjhāyesu diṭṭhaṃ, tassa anugatiṃ āpajjati nāma. <bold>Ayaṃ vuccati, bhikkhave, aggavatī parisā</bold>ti, bhikkhave, ayaṃ parisā aggapuggalavatī nāma vuccati.</paragraph>
<paragraph line="13"><bold>Bhaṇḍanajātā</bold>ti jātabhaṇḍanā. <bold>Kalahajātā</bold>ti jātakalahā. Bhaṇḍananti cettha kalahassa pubbabhāgo, hatthaparāmāsādivasena vītikkamo kalaho nāma. <bold>Vivādāpannā</bold>ti viruddhavādaṃ āpannā. <bold>Mukhasattīhī</bold>ti guṇavijjhanaṭṭhena pharusā vācā ‘‘mukhasattiyo’’ti vuccanti, tāhi mukhasattīhi. <bold>Vitudantā viharantī</bold>ti vijjhantā vicaranti.</paragraph>
<paragraph line="14"><bold>Samaggā</bold>ti sahitā. <bold>Sammodamānā</bold>ti samappavattamodā. <bold>Khīrodakībhūtā</bold>ti khīrodakaṃ viya bhūtā. <bold>Piyacakkhūhī</bold>ti upasantehi mettacakkhūhi. <bold>Pīti jāyatī</bold>ti pañcavaṇṇā pīti uppajjati. <bold>Kāyo passambhatī</bold>ti nāmakāyopi rūpakāyopi vigatadaratho hoti. <bold>Passaddhakāyo</bold>ti asāraddhakāyo. <bold>Sukhaṃ vediyatī</bold>ti kāyikacetasikasukhaṃ vediyati. <bold>Samādhiyatī</bold>ti ārammaṇe sammā ṭhapīyati.</paragraph>
<paragraph line="15"><bold>Thullaphusitake</bold>ti mahāphusitake. <bold>Pabbatakandarapadarasākhā</bold>ti ettha <bold>kandaro</bold>nāma ‘‘ka’’nti laddhanāmena udakena dārito udakabhinno pabbatappadeso, yo ‘‘nitambho’’tipi ‘‘nadikuñjo’’tipi vuccati. <bold>Padaraṃ</bold>nāma aṭṭha māse deve avassante phalito bhūmippadeso. <bold>Sākhā</bold>ti kusobbhagāminiyo khuddakamātikāyo. <bold>Kusobbhā</bold>ti khuddakaāvāṭā. <bold>Mahāsobbhā</bold>ti mahāāvāṭā. <bold>Kunnadiyo</bold>ti khuddakanadiyo. <bold>Mahānadiyo</bold>ti <pageBreak edition="P" number="2.0358" />gaṅgāyamunādikā mahāsaritā.</paragraph>
<subhead line="16">5-7. Paṭhamaājānīyasuttādivaṇṇanā</subhead>
<paragraph line="17" number="97-99">Pañcame <pageBreak edition="V" number="2.0216" /><pageBreak edition="M" number="2.0224" /><bold>aṅgehī</bold>ti guṇaṅgehi. <bold>Rājāraho</bold>ti rañño araho anucchaviko. <bold>Rājabhoggo</bold>ti rañño upabhogabhūto. <bold>Rañño aṅga</bold>nti rañño hatthapādādiaṅgasamatāya aṅganteva saṅkhaṃ gacchati. <bold>Vaṇṇasampanno</bold>ti sarīravaṇṇena sampanno. <bold>Balasampanno</bold>ti kāyabalena sampanno. <bold>Āhuneyyo</bold>ti āhutisaṅkhātaṃ piṇḍapātaṃ paṭiggahetuṃ yutto. <bold>Pāhuneyyo</bold>ti pāhunakabhattassa anucchaviko. <bold>Dakkhiṇeyyo</bold>ti dasavidhadānavatthupariccāgavasena saddhādānasaṅkhātāya dakkhiṇāya anucchaviko. <bold>Añjalikaraṇīyo</bold>ti añjalipaggahaṇassa anucchaviko. <bold>Anuttaraṃ puññakkhettaṃ lokassā</bold>ti sabbalokassa asadisaṃ puññaviruhanaṭṭhānaṃ.</paragraph>
<paragraph line="18"><bold>Vaṇṇasampanno</bold>ti guṇavaṇṇena sampanno. <bold>Balasampanno</bold>ti vīriyabalena sampanno. <bold>Javasampanno</bold>ti ñāṇajavena sampanno. <bold>Thāmavā</bold>ti ñāṇathāmena samannāgato. <bold>Daḷhaparakkamo</bold>ti thiraparakkamo. <bold>Anikkhittadhuro</bold>ti aṭṭhapitadhuro paggahitadhuro, aggaphalaṃ arahattaṃ appatvā vīriyadhuraṃ na nikkhipissāmīti evaṃ paṭipanno. Imasmiṃ sutte catusaccavasena sotāpattimaggo, sotāpattimaggena ca ñāṇajavasampannatā kathitāti. Chaṭṭhe tīṇi ca maggāni tīṇi ca phalāni, tīhi maggaphalehi ca ñāṇajavasampannatā kathitā. Sattame arahattaphalaṃ, arahattaphaleneva ca maggakiccaṃ kathitaṃ. Phalaṃ pana javitajavena uppajjanato javoti ca vattuṃ vaṭṭati.</paragraph>
<subhead line="19">8. Potthakasuttavaṇṇanā</subhead>
<paragraph line="20" number="100">Aṭṭhame <pageBreak edition="P" number="2.0359" /><bold>navo</bold>ti karaṇaṃ upādāya vuccati. <bold>Potthako</bold>ti vākamayavatthaṃ. <bold>Majjhimo</bold>ti paribhogamajjhimo. <bold>Jiṇṇo</bold>ti paribhogajiṇṇo. <bold>Ukkhaliparimajjana</bold>nti ukkhaliparipuñchanaṃ <bold>dussīlo</bold>ti nissīlo. <bold>Dubbaṇṇatāyā</bold>ti guṇavaṇṇābhāvena dubbaṇṇatāya. <bold>Diṭṭhānugatiṃ āpajjantī</bold>ti tena kataṃ anukaronti. <bold>Na mahapphalaṃ hotī</bold>ti vipākaphalena mahapphalaṃ na hoti. <bold>Na mahānisaṃsa</bold>nti vipākānisaṃseneva na mahānisaṃsaṃ. <bold>Appagghatāyā</bold>ti <pageBreak edition="M" number="2.0225" />vipākagghena appagghatāya. <bold>Kāsikaṃ vattha</bold>nti tīhi kappāsaaṃsūhi suttaṃ kantitvā katavatthaṃ, tañca kho kāsiraṭṭheyeva uṭṭhitaṃ. Sesaṃ uttānameva. Sīlaṃ panettha missakaṃ kathitanti.</paragraph>
<subhead line="21">9. Loṇakapallasuttavaṇṇanā</subhead>
<paragraph line="22" number="101">Navame <pageBreak edition="V" number="2.0217" /><bold>yathā yathāya</bold>nti yathā yathā ayaṃ. <bold>Tathā tathā ta</bold>nti tathā tathā taṃ kammaṃ. Idaṃ vuttaṃ hoti – yo evaṃ vadeyya – ‘‘yathā yathā kammaṃ karoti, tathā tathāssa vipākaṃ paṭisaṃvediyateva. Na hi sakkā katassa kammassa vipākaṃ paṭisedhetuṃ. Tasmā yattakaṃ kammaṃ karoti, tattakassa vipākaṃ paṭisaṃvediyatevā’’ti. <bold>Evaṃ santa</bold>nti evaṃ sante. <bold>Brahmacariyavāso na hotī</bold>ti yaṃ maggabhāvanato pubbe upapajjavedanīyaṃ kammaṃ kataṃ, tassa avassaṃ paṭisaṃvedanīyattā brahmacariyaṃ vutthampi avutthameva hoti. <bold>Okāso na paññāyati sammā dukkhassa antakiriyāyā</bold>ti yasmā ca evaṃ sante tena kammāyūhanañceva vipākānubhavanā ca hoti, tasmā hetunā nayena vaṭṭadukkhassa antakiriyāya okāso na paññāyati nāma.</paragraph>
<paragraph line="23"><bold>Yathā yathā vedanīya</bold>nti yena yenākārena veditabbaṃ. <bold>Tathā</bold><pageBreak edition="P" number="2.0360" /><bold>tathāssa vipākaṃ paṭisaṃvediyatī</bold>ti tena tenākārena assa vipākaṃ paccanubhoti. Idaṃ vuttaṃ hoti – yadetaṃ sattasu javanesu paṭhamajavanakammaṃ sati paccaye vipākavāraṃ labhantameva diṭṭhadhammavedanīyaṃ hoti, asati ahosikammaṃ nāma. Yañca sattamajavanakammaṃ sati paccaye upapajjavedanīyaṃ hoti, asati ahosikammaṃ nāma. Yañca majjhe pañcajavanakammaṃ yāva saṃsārappavatti, tāva aparapariyāyavedanīyaṃ nāma hoti. Etesu ākāresu yena yenākārena veditabbaṃ kammaṃ ayaṃ puriso karoti, tena tenevassa vipākaṃ paṭisaṃvediyati nāma. Aṭṭhakathāyañhi laddhavipākavārameva kammaṃ yathāvedanīyaṃ kammaṃ nāmāti vuttaṃ. <bold>Evaṃ santaṃ, bhikkhave, brahmacariyavāso hotī</bold>ti kammakkhayakarassa brahmacariyassa khepetabbakammasambhavato vāso nāma hoti, vutthaṃ suvutthameva hotīti <pageBreak edition="M" number="2.0226" />attho. <bold>Okāso paññāyati sammā dukkhassa antakiriyāyā</bold>ti yasmā evaṃ sante tena tena maggena abhisaṅkhāraviññāṇassa nirodhena tesu tesu bhavesu āyatiṃ vaṭṭadukkhaṃ na uppajjati, tasmā okāso paññāyati sammā dukkhassa antakiriyāya.</paragraph>
<paragraph line="24">Idāni taṃ yathāvedanīyakammasabhāvaṃ dassento <bold>idha, bhikkhave, ekaccassā</bold>tiādimāha. Tattha <bold>appamattaka</bold>nti parittaṃ thokaṃ mandaṃ lāmakaṃ. <bold>Tādisaṃyevā</bold>ti taṃsarikkhakameva. <bold>Diṭṭhadhammavedanīya</bold>nti tasmiṃ kammeyeva diṭṭhadhamme vipaccitabbaṃ vipākavāraṃ labhantaṃ diṭṭhadhammavedanīyaṃ hoti. <bold>Nāṇupi khāyatī</bold>ti dutiye attabhāve aṇupi na khāyati, aṇumattampi dutiye attabhāve <pageBreak edition="V" number="2.0218" />vipākaṃ na detīti attho. <bold>Bahudevā</bold>ti <pageBreak edition="P" number="2.0361" />bahukaṃ pana vipākaṃ kimeva dassatīti adhippāyo. <bold>Abhāvitakāyo</bold>tiādīhi kāyabhāvanārahito vaṭṭagāmī puthujjano dassito. <bold>Paritto</bold>ti parittaguṇo. <bold>Appātumo</bold>ti ātumā vuccati attabhāvo, tasmiṃ mahantepi guṇaparittatāya appātumoyeva. <bold>Appadukkhavihārī</bold>ti appakenapi pāpena dukkhavihārī. <bold>Bhāvitakāyo</bold>tiādīhi khīṇāsavo dassito. So hi kāyānupassanāsaṅkhātāya kāyabhāvanāya bhāvitakāyo nāma. Kāyassa vā vaḍḍhitattā bhāvitakāyo. <bold>Bhāvitasīlo</bold>ti vaḍḍhitasīlo. Sesapadadvayepi eseva nayo. Pañcadvārabhāvanāya vā bhāvitakāyo. Etena indriyasaṃvarasīlaṃ vuttaṃ, bhāvitasīloti iminā sesāni tīṇi sīlāni. <bold>Aparitto</bold>ti na parittaguṇo. <bold>Mahatto</bold>ti attabhāve parittepi guṇamahantatāya mahatto. <bold>Appamāṇavihārī</bold>ti khīṇāsavassetaṃ nāmameva. So hi pamāṇakarānaṃ rāgādīnaṃ abhāvena appamāṇavihārī nāma.</paragraph>
<paragraph line="25"><bold>Paritte</bold>ti khuddake. <bold>Udakamallake</bold>ti udakasarāve. <bold>Orabbhiko</bold>ti urabbhasāmiko. <bold>Urabbhaghātako</bold>ti sūnakāro. <bold>Jāpetuṃ vā</bold>ti dhanajāniyā jāpetuṃ. Jhāpetuntipi pāṭho, ayamevattho. <bold>Yathāpaccayaṃ vā kātu</bold>nti yathā icchati, tathā kātuṃ. <bold>Urabbhadhana</bold>nti eḷakaagghanakamūlaṃ. So panassa sace icchati, deti. No ce icchati, gīvāyaṃ gahetvā <pageBreak edition="M" number="2.0227" />nikkaḍḍhāpeti. Sesaṃ <pageBreak edition="P" number="2.0362" />vuttanayeneva veditabbaṃ. Imasmiṃ pana sutte vaṭṭavivaṭṭaṃ kathitanti.</paragraph>
<subhead line="26">10. Paṃsudhovakasuttavaṇṇanā</subhead>
<paragraph line="27" number="102">Dasame <bold>dhovatī</bold>ti vikkhāleti. <bold>Sandhovatī</bold>ti suṭṭhu dhovati, punappunaṃ dhovati. <bold>Niddhovatī</bold>ti niggaṇhitvā dhovati. <bold>Aniddhantakasāva</bold>nti anīhatadosaṃ anapanītakasāvaṃ. <bold>Pabhaṅgū</bold>ti pabhijjanasabhāvaṃ, adhikaraṇīyaṃ ṭhapetvā muṭṭhikāya pahaṭamattaṃ bhijjati. <bold>Paṭṭikāyā</bold>ti suvaṇṇapaṭṭakāya. <bold>Gīveyyake</bold>ti gīvālaṅkāre.</paragraph>
<paragraph line="28"><bold>Adhicitta</bold>nti samathavipassanācittaṃ. <bold>Anuyuttassā</bold>ti bhāventassa. <bold>Sacetaso</bold>ti cittasampanno. <bold>Dabbajātiko</bold>ti paṇḍitajātiko. <bold>Kāmavitakkā</bold>dīsu kāme ārabbha uppanno vitakko kāmavitakko. Byāpādavihiṃsasampayuttā vitakkā byāpādavihiṃsavitakkā nāma. Ñātivitakkādīsu ‘‘amhākaṃ ñātakā bahū puññavantā’’tiādinā nayena ñātake ārabbha uppanno <pageBreak edition="V" number="2.0219" />vitakko <bold>ñātivitakko</bold>. ‘‘Asuko janapado khemo subhikkho’’tiādinā nayena janapadamārabbha uppanno vitakko <bold>janapadavitakko</bold>. ‘‘Aho vata maṃ pare na avajāneyyu’’nti evaṃ uppanno vitakko <bold>anavaññattipaṭisaṃyutto vitakko</bold>nāma. <bold>Dhammavitakkāvasissantī</bold>ti dhammavitakkā nāma dasavipassanupakkilesavitakkā. <bold>So hoti samādhi na ceva santo</bold>ti so avasiṭṭhadhammavitakko vipassanāsamādhi avūpasantakilesattā santo na hoti. <bold>Na paṇīto</bold>ti na atappako. <bold>Nappaṭippassaddhiladdho</bold>ti <pageBreak edition="P" number="2.0363" />na kilesapaṭippassaddhiyā laddho. <bold>Na ekodibhāvādhigato</bold>ti na ekaggabhāvappatto. <bold>Sasaṅkhāraniggayhavāritagato</bold>ti sasaṅkhārena sappayogena kilese niggaṇhitvā vāretvā vārito, na kilesānaṃ chinnante uppanno, kilese pana vāretvā uppanno.</paragraph>
<paragraph line="29"><bold>Hoti</bold><pageBreak edition="M" number="2.0228" /><bold>so, bhikkhave, samayo</bold>ti ettha samayo nāma utusappāyaṃ āhārasappāyaṃ senāsanasappāyaṃ puggalasappāyaṃ dhammassavanasappāyanti imesaṃ pañcannaṃ sappāyānaṃ paṭilābhakālo. <bold>Yaṃ taṃ citta</bold>nti yasmiṃ samaye taṃ vipassanācittaṃ. <bold>Ajjhattaṃyeva santiṭṭhatī</bold>ti attaniyeva tiṭṭhati. Niyakajjhattañhi idha ajjhattaṃ nāma. Gocarajjhattampi vaṭṭati. Puthuttārammaṇaṃ pahāya ekasmiṃ nibbānagocareyeva tiṭṭhatīti vuttaṃ hoti. <bold>Sannisīdatī</bold>ti suṭṭhu nisīdati. <bold>Ekodi hotī</bold>ti ekaggaṃ hoti. <bold>Samādhiyatī</bold>ti sammā ādhiyati. <bold>Santo</bold>tiādīsu paccanīkakilesavūpasamena <bold>santo</bold>. Atappakaṭṭhena <bold>paṇīto</bold>. Kilesapaṭippassaddhiyā laddhattā <bold>paṭippassaddhaladdho</bold>. Ekaggabhāvaṃ gatattā <bold>ekodibhāvādhigato</bold>. Kilesānaṃ chinnante uppannattā na sappayogena kilese niggaṇhitvā vāretvā vāritoti <bold>na sasaṅkhāraniggayhavāritagato</bold>. Ettāvatā ayaṃ bhikkhu vivaṭṭetvā arahattaṃ patto nāma hoti.</paragraph>
<paragraph line="30">Idāni khīṇāsavassa sato abhiññāpaṭipadaṃ dassento <bold>yassa yassa cā</bold>tiādimāha. Tattha <bold>abhiññā sacchikaraṇīyassā</bold>ti abhijānitvā paccakkhaṃ kātabbassa. <bold>Sati satiāyatane</bold>ti pubbahetusaṅkhāte ceva idāni ca paṭiladdhabbe abhiññāpādakajjhānādibhede ca sati satikāraṇe. Vitthārato <pageBreak edition="P" number="2.0364" />pana ayaṃ abhiññākathā visuddhimagge (visuddhi. 2.365 ādayo) vuttanayeneva veditabbā. <bold>Āsavānaṃ khayā</bold>tiādi cettha phalasamāpattivasena vuttanti veditabbaṃ.</paragraph>
<subhead line="31">11. Nimittasuttavaṇṇanā</subhead>
<paragraph line="32" number="103">Ekādasamepi <pageBreak edition="V" number="2.0220" /><bold>adhicittaṃ</bold>samathavipassanācittameva. <bold>Tīṇi nimittānī</bold>ti tīṇi kāraṇāni. <bold>Kālena kāla</bold>nti kāle kāle, yuttakāleti attho. <bold>Kālena kālaṃ samādhinimittaṃ manasikātabba</bold>ntiādīsu taṃ taṃ kālaṃ sallakkhetvā ekaggatāya yuttakāle ekaggatā manasikātabbā. Ekaggatā hi idha samādhinimittanti vuttā. Tatra vacanattho – samādhiyeva nimittaṃ samādhinimittaṃ. Sesapadadvayepi eseva nayo. <bold>Paggaho</bold>ti pana vīriyassa nāmaṃ, <bold>upekkhā</bold>ti majjhattabhāvassa. Tasmā <pageBreak edition="M" number="2.0229" />vīriyassa yuttakāle vīriyaṃ manasikātabbaṃ, majjhattabhāvassa yuttakāle majjhattabhāve ṭhātabbanti. <bold>Ṭhānaṃ taṃ cittaṃ kosajjāya saṃvatteyyā</bold>ti kāraṇaṃ vijjati yena taṃ cittaṃ kosajjabhāve tiṭṭheyya. Itaresupi eseva nayo. <bold>Upekkhānimittaṃyeva manasi kareyyā</bold>ti ettha ca ñāṇajavaṃ upekkheyyāti ayamattho. <bold>Āsavānaṃ khayāyā</bold>ti arahattaphalatthāya.</paragraph>
<paragraph line="33"><bold>Ukkaṃ bandheyyā</bold>ti aṅgārakapallaṃ sajjeyya. <bold>Ālimpeyyā</bold>ti tattha aṅgāre pakkhipitvā aggiṃ datvā nāḷikāya dhamanto aggiṃ gāhāpeyya. <bold>Ukkāmukhe pakkhipeyyā</bold>ti aṅgāre viyūhitvā aṅgāramatthake vā ṭhapeyya, mūsāya vā pakkhipeyya. <bold>Ajjhupekkhatī</bold>ti pakkāpakkabhāvaṃ upadhāreti.</paragraph>
<paragraph line="34"><bold>Sammā samādhiyati āsavānaṃ khayāyā</bold>ti arahattaphalatthāya sammā ṭhapīyati. Ettāvatā <pageBreak edition="P" number="2.0365" />hi vipassanaṃ vaḍḍhetvā arahattappatto bhikkhu dassito. Idāni tassa khīṇāsavassa abhiññāya paṭipadaṃ dassento <bold>yassa yassa cā</bold>tiādimāha. Taṃ heṭṭhā vuttanayeneva veditabbaṃ.</paragraph>
<centered line="35">Loṇakapallavaggo pañcamo.</centered>
<centered line="36">Dutiyapaṇṇāsakaṃ niṭṭhitaṃ.</centered>
<title line="37">3. Tatiyapaṇṇāsakaṃ</title>
</body>
</document>