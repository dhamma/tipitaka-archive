<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402a.att38.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/3. uruvelavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha</directory>
    <basename>3. uruvelavaggo</basename>
    <titlePath>3. Uruvelavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">3. Uruvelavaggo</chapter>
    <subhead line="2">1. Paṭhamauruvelasuttavaṇṇanā</subhead>
    <paragraph line="3" number="21"> Tatiyassa <pageBreak edition="Vipassana Research Institut" number="2.0256" /><pageBreak edition="Pali Text Society" number="3.0023" /> paṭhame <bold>uruvelāya</bold>nti ettha <bold>uruvelā</bold>ti mahāvelā, mahāvālikarāsīti attho. Atha vā <bold>urū</bold>ti vālukā vuccati, <bold>velā</bold>ti mariyādā. Velātikkamanahetu āhaṭā uru uruvelāti evamettha attho daṭṭhabbo. Atīte kira anuppanne buddhe dasasahassā kulaputtā tāpasapabbajjaṃ pabbajitvā tasmiṃ padese viharantā ekadivasaṃ sannipatitvā katikavattaṃ akaṃsu – ‘‘kāyakammavacīkammāni nāma paresampi pākaṭāni honti, manokammaṃ pana apākaṭaṃ. Tasmā yo kāmavitakkaṃ vā byāpādavitakkaṃ vā vihiṃsāvitakkaṃ vā vitakketi, tassa añño codako nāma natthi. So attanāva attānaṃ codetvā pattapuṭena vālukaṃ āharitvā imasmiṃ ṭhāne ākiratu, idamassa daṇḍakamma’’nti. Tato paṭṭhāya yo tādisaṃ vitakkaṃ vitakketi, so tattha pattapuṭena vālukaṃ ākirati, evaṃ tattha anukkamena mahāvālukarāsi jāto. Tato naṃ pacchimā janatā parikkhipitvā cetiyaṭṭhānamakāsi, taṃ sandhāya vuttaṃ – ‘‘uruvelāti mahāvelā, mahāvālikarāsīti attho’’ti. Tameva sandhāya vuttaṃ – ‘‘atha vā urūti vālukā vuccati, velāti mariyādā, velātikkamanahetu āhaṭā uru uruvelāti evamettha attho daṭṭhabbo’’ti.</paragraph>
    <paragraph line="4"><bold>Najjā nerañjarāya tīre</bold>ti uruvelagāmaṃ nissāya nerañjarānadītīre viharāmīti dasseti. <bold>Ajapālanigrodhe</bold>ti <pageBreak edition="Pali Text Society" number="3.0024" /> ajapālakā tassa nigrodhassa <pageBreak edition="Myanmar" number="2.0264" /> chāyāya nisīdantipi tiṭṭhantipi, tasmā so ajapālanigrodhotveva saṅkhaṃ gato, tassa heṭṭhāti attho. <bold>Paṭhamābhisambuddho</bold>ti sambuddho hutvā paṭhamameva. <bold>Udapādī</bold>ti ayaṃ vitakko pañcame sattāhe udapādi. Kasmā udapādīti? Sabbabuddhānaṃ āciṇṇattā ceva pubbāsevanatāya ca. Tattha pubbāsevanāya pakāsanatthaṃ tittirajātakaṃ āharitabbaṃ. Hatthivānaratittirā kira ekasmiṃ padese viharantā ‘‘yo amhākaṃ mahallako, tasmiṃ sagāravā viharissāmā’’ti nigrodhaṃ dassetvā ‘‘ko nu kho amhākaṃ mahallako’’ti vīmaṃsantā tittirassa mahallakabhāvaṃ ñatvā tassa jeṭṭhāpacāyanakammaṃ katvā aññamaññaṃ <pageBreak edition="Vipassana Research Institut" number="2.0257" /> samaggā sammodamānā viharitvā saggaparāyaṇā ahesuṃ. Taṃ kāraṇaṃ ñatvā rukkhe adhivatthā devatā imaṃ gāthamāha –</paragraph>
    <gatha1 line="5">‘‘Ye vuḍḍhamapacāyanti, narā dhammassa kovidā;</gatha1>
    <gathalast line="6">Diṭṭheva dhamme pāsaṃsā, samparāye ca suggatī’’ti. (jā. 1.1.37);</gathalast>
    <paragraph line="7">Evaṃ ahetukatiracchānayoniyaṃ nibbattopi tathāgato sagāravavāsaṃ rocesi, idāni kasmā na rocessatīti. <bold>Agāravo</bold>ti aññasmiṃ gāravarahito, kañci garuṭṭhāne aṭṭhapetvāti attho. <bold>Appatisso</bold>ti patissayarahito, kañci jeṭṭhakaṭṭhāne aṭṭhapetvāti attho. <bold>Samaṇaṃ</bold><pageBreak edition="Pali Text Society" number="3.0025" /><bold>vā brāhmaṇaṃ vā</bold>ti ettha samitapāpabāhitapāpāyeva samaṇabrāhmaṇā adhippetā. <bold>Sakkatvā garuṃ katvā</bold>ti sakkārañceva katvā garukārañca upaṭṭhapetvā.</paragraph>
    <paragraph line="8"><bold>Sadevake loke</bold>tiādīsu saddhiṃ devehi sadevake. Devaggahaṇena cettha mārabrahmesu gahitesupi māro nāma vasavattī sabbesaṃ upari vasaṃ vatteti, brahmā nāma mahānubhāvo, ekaṅguliyā ekasmiṃ cakkavāḷasahasse ālokaṃ pharati, dvīhi dvīsu, dasahi aṅgulīhi dasasu cakkavāḷasahassesu ālokaṃ pharati. So iminā sīlasampannataroti vattuṃ mā labhantūti <bold>samārake sabrahmake</bold>ti visuṃ vuttaṃ. Tathā samaṇā nāma ekanikāyādivasena bahussutā sīlavanto paṇḍitā, brāhmaṇāpi vatthuvijjādivasena bahussutā paṇḍitā. Te iminā sampannatarāti vattuṃ <pageBreak edition="Myanmar" number="2.0265" /> mā labhantūti <bold>sassamaṇabrāhmaṇiyā pajāyā</bold>ti vuttaṃ. <bold>Sadevamanussāyā</bold>ti idaṃ pana nippadesato dassanatthaṃ gahitameva gahetvā vuttaṃ. Apicettha purimāni tīṇi padāni lokavasena vuttāni, pacchimāni dve pajāvasena. <bold>Sīlasampannatara</bold>nti sīlena sampannataraṃ, adhikataranti attho. Ettha ca sīlādayo cattāro dhammā lokiyalokuttarā kathitā, vimuttiñāṇadassanaṃ lokiyameva. Paccavekkhaṇañāṇameva hetaṃ. <bold>Pāturahosī</bold>ti ‘‘ayaṃ satthā avīcito yāva bhavaggā sīlādīhi attanā adhikataraṃ apassanto ‘mayā paṭividdhanavalokuttaradhammameva sakkatvā upanissāya viharissāmī’ti cinteti, kāraṇaṃ bhagavā cinteti, atthaṃ vuḍḍhiṃ visesaṃ <pageBreak edition="Pali Text Society" number="3.0026" /> cinteti, gacchāmissa ussāhaṃ janessāmī’’ti cintetvā purato pākaṭo ahosi, abhimukhe aṭṭhāsīti attho.</paragraph>
    <paragraph line="9"><bold>Vihaṃsu</bold><pageBreak edition="Vipassana Research Institut" number="2.0258" /><bold>viharanti cā</bold>ti ettha yo vadeyya – ‘‘viharantīti vacanato paccuppannepi bahū buddhā’’ti, so ‘‘bhagavāpi bhante etarahi arahaṃ sammāsambuddho’’ti iminā vacanena paṭibāhitabbo.</paragraph>
    <gatha1 line="10">‘‘Na me ācariyo atthi, sadiso me na vijjati;</gatha1>
    <gathalast line="11">Sadevakasmiṃ lokasmiṃ, natthi me paṭipuggalo’’ti. (mahāva. 11; ma. ni. 2.341) –</gathalast>
    <unindented line="12">Ādīhi cassa suttehi aññesaṃ buddhānaṃ abhāvo dīpetabbo. <bold>Tasmā</bold>ti yasmā sabbepi buddhā saddhammagaruno, tasmā. <bold>Mahattamabhikaṅkhatā</bold>ti mahantabhāvaṃ patthayamānena. <bold>Saraṃ buddhāna sāsana</bold>nti buddhānaṃ sāsanaṃ sarantena.</unindented>
    <paragraph line="13"><bold>Yato</bold>ti yasmiṃ kāle. <bold>Mahattena samannāgato</bold>ti rattaññumahattaṃ vepullamahattaṃ brahmacariyamahattaṃ lābhaggamahattanti iminā catubbidhena mahattena samannāgato. <bold>Atha me saṅghepi gāravo</bold>ti atha mayhaṃ saṅghepi gāravo jāto. Kismiṃ pana kāle bhagavatā saṅghe gāravo katoti? Mahāpajāpatiyā dussayugadānakāle. Tadā hi bhagavā attano upanītaṃ dussayugaṃ ‘‘saṅghe, gotami, dehi, saṅghe te dinne ahañceva pūjito bhavissāmi saṅgho cā’’ti vadanto saṅghe gāravaṃ akāsi nāma.</paragraph>
    <subhead line="14">2. Dutiyauruvelasuttavaṇṇanā</subhead>
    <paragraph line="15" number="22"> Dutiye <pageBreak edition="Myanmar" number="2.0266" /><bold>sambahulā</bold>ti bahukā. <bold>Brāhmaṇā</bold>ti huhukkajātikena brāhmaṇena saddhiṃ āgatā brāhmaṇā. <bold>Jiṇṇā</bold>ti <pageBreak edition="Pali Text Society" number="3.0027" /> jarājiṇṇā. <bold>Vuḍḍhā</bold>ti vayovuddhā. <bold>Mahallakā</bold>ti jātimahallakā. <bold>Addhagatā</bold>ti tayo vaye addhe atikkantā. <bold>Sutameta</bold>nti amhehi sutaṃ etaṃ. <bold>Tayidaṃ bho, gotama, tathevā</bold>ti bho, gotama, etaṃ amhehi sutakāraṇaṃ tathā eva. <bold>Tayidaṃ bho, gotama, na sampannamevā</bold>ti taṃ etaṃ abhivādanādiakaraṇaṃ ananucchavikameva.</paragraph>
    <paragraph line="16"><bold>Akālavādī</bold>tiādīsu akāle vadatīti <bold>akālavādī</bold>. Asabhāvaṃ vadatīti <bold>abhūtavādī</bold>. Anatthaṃ vadati, no atthanti <bold>anatthavādī</bold>. Adhammaṃ vadati, no dhammanti <bold>adhammavādī</bold>. Avinayaṃ vadati <pageBreak edition="Vipassana Research Institut" number="2.0259" />, no vinayanti <bold>avinayavādī. Anidhānavatiṃ vācaṃ bhāsitā</bold>ti na hadaye nidhetabbayuttakaṃ vācaṃ bhāsitā. <bold>Akālenā</bold>ti kathetuṃ ayuttakālena. <bold>Anapadesa</bold>nti apadesarahitaṃ, sāpadesaṃ sakāraṇaṃ katvā na katheti. <bold>Apariyantavati</bold>nti pariyantarahitaṃ, na paricchedaṃ dassetvā katheti. <bold>Anatthasaṃhita</bold>nti na lokiyalokuttaraatthanissitaṃ katvā katheti. <bold>Bālo therotveva saṅkhaṃ gacchatī</bold>ti andhabālo theroti saṅkhaṃ gacchati.</paragraph>
    <paragraph line="17"><bold>Kālavādī</bold>tiādīni vuttapaṭipakkhavasena veditabbāni. <bold>Paṇḍito therotveva saṅkhaṃ gacchatī</bold>ti paṇḍiccena samannāgatattā <pageBreak edition="Pali Text Society" number="3.0028" /> paṇḍito, thirabhāvappattiyā theroti saṅkhaṃ gacchati.</paragraph>
    <paragraph line="18"><bold>Bahussuto hotī</bold>ti bahuṃ assa sutaṃ hoti, navaṅgaṃ satthusāsanaṃ pāḷianusandhipubbāparavasena uggahitaṃ hotīti attho. <bold>Sutadharo</bold>ti sutassa ādhārabhūto. Yassa hi ito gahitaṃ ito palāyati, chiddaghaṭe udakaṃ viya na tiṭṭhati, parisamajjhe ekasuttaṃ vā jātakaṃ vā kathetuṃ vā vācetuṃ vā na sakkoti, ayaṃ na sutadharo nāma. Yassa pana uggahitaṃ buddhavacanaṃ uggahitakālasadisameva hoti, dasapi vīsatipi vassāni sajjhāyaṃ akarontassa neva nassati, ayaṃ sutadharo nāma. <bold>Sutasannicayo</bold>ti sutassa sannicayabhūto. Yassa hi sutaṃ hadayamañjūsāya sannicitaṃ silāya lekhā viya suvaṇṇapatte pakkhittasīhavasā viya <pageBreak edition="Myanmar" number="2.0267" /> ca tiṭṭhati, ayaṃ sutasannicayo nāma. <bold>Dhātā</bold>ti dhātā paguṇā. Ekaccassa hi uggahitabuddhavacanaṃ dhātaṃ paguṇaṃ niccalikaṃ na hoti, ‘‘asukaṃ suttaṃ vā jātakaṃ vā kathehī’’ti vutte ‘‘sajjhāyitvā saṃsanditvā samanuggāhitvā jānissāmī’’ti vadati. Ekaccassa dhātaṃ paguṇaṃ bhavaṅgasotasadisaṃ hoti, ‘‘asukaṃ suttaṃ vā jātakaṃ vā kathehī’’ti vutte uddharitvā tameva katheti. Taṃ sandhāya vuttaṃ ‘‘dhātā’’ti. <bold>Vacasā</bold><pageBreak edition="Pali Text Society" number="3.0029" /><bold>paricitā</bold>ti suttadasaka-vaggadasakapaṇṇāsadasakavasena vācāya sajjhāyitā. <bold>Manasānupekkhitā</bold>ti cittena anupekkhitā. Yassa vācāya sajjhāyitaṃ buddhavacanaṃ manasā cintentassa tattha tattha pākaṭaṃ hoti, mahādīpaṃ jāletvā ṭhitassa rūpagataṃ viya paññāyati, taṃ sandhāyetaṃ vuttaṃ. <bold>Diṭṭhiyā suppaṭividdhā</bold>ti atthato ca kāraṇato ca paññāya suppaṭividdhā.</paragraph>
    <paragraph line="19"><bold>Ābhicetasikāna</bold>nti <bold>abhiceto</bold>ti abhikkantaṃ visuddhaṃ cittaṃ vuccati, adhicittaṃ vā, abhicetasi jātāni ābhicetasikāni, abhicetosannissitānīti vā ābhicetasikāni. <bold>Diṭṭhadhammasukhavihārāna</bold>nti <pageBreak edition="Vipassana Research Institut" number="2.0260" /> diṭṭhadhamme sukhavihārānaṃ. Diṭṭhadhammoti paccakkho attabhāvo vuccati, tattha sukhavihārabhūtānanti attho. Rūpāvacarajjhānānametaṃ adhivacanaṃ. Tāni hi appetvā nisinnā jhāyino imasmiṃyeva attabhāve asaṃkiliṭṭhanekkhammasukhaṃ vindanti, tasmā ‘‘diṭṭhadhammasukhavihārānī’’ti vuccati. <bold>Nikāmalābhī</bold>ti nikāmena lābhī, attano icchāvasena lābhī, icchiticchitakkhaṇe samāpajjituṃ samatthoti vuttaṃ hoti. <bold>Akicchalābhī</bold>ti sukheneva paccanīkadhamme vikkhambhetvā samāpajjituṃ samatthoti vuttaṃ hoti. <bold>Akasiralābhī</bold>ti akasirānaṃ lābhī vipulānaṃ, yathāparicchedena vuṭṭhātuṃ samatthoti vuttaṃ hoti. Ekacco hi lābhīyeva hoti, na pana icchiticchitakkhaṇe sakkoti samāpajjituṃ. Ekacco sakkoti tathāsamāpajjituṃ, pāripanthike <pageBreak edition="Pali Text Society" number="3.0030" /> ca pana kicchena vikkhambheti. Ekacco tathā ca samāpajjati, pāripanthike ca akiccheneva vikkhambheti, na sakkoti nāḷikayantaṃ viya yathāparicchedeyeva vuṭṭhātuṃ. Yassa pana ayaṃ tividhāpi sampadā atthi, so ‘‘akicchalābhī akasiralābhī’’ti vuccati. <bold>Āsavānaṃ khayā</bold>tiādīni vuttatthāneva. Evamidha sīlampi bāhusaccampi khīṇāsavasseva sīlaṃ bāhusaccañca, jhānānipi khīṇāsavasseva vaḷañjanakajjhānāni kathitāni. ‘‘Āsavānaṃ khayā’’tiādīhi <pageBreak edition="Myanmar" number="2.0268" /> pana arahattaṃ kathitaṃ. Phalena cettha maggakiccaṃ pakāsitanti veditabbaṃ.</paragraph>
    <paragraph line="20"><bold>Uddhatenā</bold>ti uddhaccasahagatena. <bold>Sampha</bold>nti palāpakathaṃ. <bold>Asamāhitasaṅkappo</bold>ti aṭṭhapitasaṅkappo. <bold>Mago</bold>ti magasadiso. <bold>Ārā</bold>ti dūre. <bold>Thāvareyyamhā</bold>ti thāvarabhāvato. <bold>Pāpadiṭṭhī</bold>ti lāmakadiṭṭhi. <bold>Anādaro</bold>ti ādararahito. <bold>Sutavā</bold>ti sutena upagato. <bold>Paṭibhānavā</bold>ti duvidhena paṭibhānena samannāgato. <bold>Paññāyatthaṃ vipassatī</bold>ti sahavipassanāya maggapaññāya catunnaṃ saccānaṃ atthaṃ vinivijjhitvā passati. <bold>Pāragū sabbadhammāna</bold>nti sabbesaṃ khandhādidhammānaṃ <pageBreak edition="Pali Text Society" number="3.0031" /> pāraṃ gato, abhiññāpāragū, pariññāpāragū, pahānapāragū, bhāvanāpāragū, sacchikiriyāpāragū, samāpattipāragūti evaṃ chabbidhena pāragamanena sabbadhammānaṃ pāraṃ pariyosānaṃ gato. <bold>Akhilo</bold>ti rāgakhilādivirahito. <bold>Paṭibhānavā</bold>ti duvidheneva paṭibhānena samannāgato. <bold>Brahmacariyassa kevalī</bold>ti sakalabrahmacariyo. Sesamettha uttānamevāti.</paragraph>
    <subhead line="21">3. Lokasuttavaṇṇanā</subhead>
    <paragraph line="22" number="23"> Tatiye <bold>loko</bold>ti dukkhasaccaṃ. <bold>Abhisambuddho</bold>ti ñāto paccakkho kato. <bold>Lokasmā</bold>ti <pageBreak edition="Vipassana Research Institut" number="2.0261" /> dukkhasaccato. <bold>Pahīno</bold>ti mahābodhimaṇḍe arahattamaggañāṇena pahīno. <bold>Tathāgatassa bhāvitā</bold>ti tathāgatena bhāvitā.</paragraph>
    <paragraph line="23">Evaṃ ettakena ṭhānena catūhi saccehi attano buddhabhāvaṃ kathetvā idāni tathāgatabhāvaṃ kathetuṃ <bold>yaṃ, bhikkhave</bold>tiādimāha. Tattha <bold>diṭṭha</bold>nti rūpāyatanaṃ. <bold>Suta</bold>nti saddāyatanaṃ. <bold>Muta</bold>nti patvā gahetabbato gandhāyatanaṃ rasāyatanaṃ phoṭṭhabbāyatanaṃ. <bold>Viññāta</bold>nti sukhadukkhādi dhammārammaṇaṃ. <bold>Patta</bold>nti pariyesitvā vā apariyesitvā vā pattaṃ. <bold>Pariyesita</bold>nti pattaṃ vā appattaṃ vā pariyesitaṃ. <bold>Anuvicaritaṃ manasā</bold>ti cittena anusañcaritaṃ.</paragraph>
    <paragraph line="24"><bold>Tathāgatena</bold><pageBreak edition="Myanmar" number="2.0269" /><bold>abhisambuddha</bold>nti iminā etaṃ dasseti – yaṃ aparimāṇāsu lokadhātūsu imassa sadevakassa lokassa nīlaṃ pītakantiādi rūpārammaṇaṃ cakkhudvāre āpāthaṃ āgacchati, ‘‘ayaṃ satto imasmiṃ khaṇe imaṃ nāma rūpārammaṇaṃ <pageBreak edition="Pali Text Society" number="3.0032" /> disvā sumano vā dummano vā majjhatto vā jāto’’ti sabbaṃ tathāgatassa evaṃ abhisambuddhaṃ. Tathā yaṃ aparimāṇāsu lokadhātūsu imassa sadevakassa lokassa bherisaddo mudiṅgasaddotiādi saddārammaṇaṃ sotadvāre āpāthaṃ āgacchati, mūlagandho tacagandhotiādi gandhārammaṇaṃ ghānadvāre āpāthaṃ āgacchati, mūlaraso khandharasotiādi rasārammaṇaṃ jivhādvāre āpāthaṃ āgacchati, kakkhaḷaṃ mudukantiādi pathavīdhātutejodhātuvāyodhātubhedaṃ phoṭṭhabbārammaṇaṃ kāyadvāre āpāthaṃ āgacchati, ‘‘ayaṃ satto imasmiṃ khaṇe imaṃ nāma phoṭṭhabbārammaṇaṃ phusitvā sumano vā dummano vā majjhatto vā jāto’’ti sabbaṃ tathāgatassa evaṃ abhisambuddhaṃ. Tathā yaṃ aparimāṇāsu lokadhātūsu imassa sadevakassa lokassa sukhadukkhādibhedaṃ dhammārammaṇaṃ manodvārassa āpāthaṃ āgacchati, ‘‘ayaṃ satto imasmiṃ khaṇe imaṃ nāma dhammārammaṇaṃ vijānitvā sumano vā dummano vā majjhatto vā jāto’’ti sabbaṃ tathāgatassa evaṃ abhisambuddhaṃ. Yañhi, bhikkhave, imesaṃ sabbasattānaṃ diṭṭhaṃ sutaṃ mutaṃ viññātaṃ, tattha tathāgatena adiṭṭhaṃ vā asutaṃ vā amutaṃ vā aviññātaṃ vā natthi, imassa pana mahājanassa pariyesitvā appattampi atthi, apariyesitvā appattampi atthi, pariyesitvā pattampi atthi, apariyesitvā pattampi atthi, sabbampi tathāgatassa appattaṃ nāma natthi ñāṇena asacchikataṃ.</paragraph>
    <paragraph line="25"><bold>Tasmā tathāgatoti vuccatī</bold>ti yaṃ yathā lokena gataṃ, tassa tatheva <pageBreak edition="Pali Text Society" number="3.0033" /> gatattā tathāgatoti vuccati <pageBreak edition="Vipassana Research Institut" number="2.0262" />. Pāḷiyaṃ pana ‘‘abhisambuddha’’nti vuttaṃ, taṃ gatasaddena ekatthaṃ. Iminā nayena sabbavāresu tathāgatoti nigamassa attho veditabbo. Tassa yutti ekapuggalavaṇṇanāyaṃ tathāgatasaddavitthāre vuttāyeva. Apicettha <bold>aññadatthū</bold>ti ekaṃsatthe nipāto. Dakkhatīti <bold>daso</bold>. Vasaṃ vattetīti <bold>vasavattī</bold>.</paragraph>
    <paragraph line="26"><bold>Sabbaṃ lokaṃ abhiññā</bold>ti tedhātukaṃ lokasannivāsaṃ jānitvā. <bold>Sabbaṃ loke yathātatha</bold>nti tasmiṃ tedhātukalokasannivāse yaṃkiñci neyyaṃ, sabbaṃ taṃ yathātathaṃ aviparītaṃ jānitvā. <bold>Visaṃyutto</bold>ti catunnaṃ <pageBreak edition="Myanmar" number="2.0270" /> yogānaṃ pahānena visaṃyutto. <bold>Anūpayo</bold>ti taṇhādiṭṭhiupayehi virahito. <bold>Sabbābhibhū</bold>ti rūpādīni sabbārammaṇāni abhibhavitvā ṭhito. <bold>Dhīro</bold>ti dhitisampanno. <bold>Sabbaganthappamocano</bold>ti sabbe cattāropi ganthe mocetvā ṭhito. <bold>Phuṭṭhassā</bold>ti phuṭṭhā assa. Idañca karaṇatthe sāmivacanaṃ. <bold>Paramā santī</bold>ti nibbānaṃ. Tañhi tena ñāṇaphusanena phuṭṭhaṃ. Tenevāha – <bold>nibbānaṃ akutobhaya</bold>nti. Atha <pageBreak edition="Pali Text Society" number="3.0034" /> vā <bold>paramāsantī</bold>ti uttamā santi. Katarā sāti? Nibbānaṃ. Yasmā pana nibbāne kutoci bhayaṃ natthi, tasmā taṃ <bold>akutobhaya</bold>nti vuccati. <bold>Vimutto upadhisaṅkhaye</bold>ti upadhisaṅkhayasaṅkhāte nibbāne tadārammaṇāya phalavimuttiyā vimutto. <bold>Sīho anuttaro</bold>ti parissayānaṃ sahanaṭṭhena kilesānañca hiṃsanaṭṭhena tathāgato anuttaro sīho nāma. <bold>Brahma</bold>nti seṭṭhaṃ. <bold>Itī</bold>ti evaṃ tathāgatassa guṇe jānitvā. <bold>Saṅgammā</bold>ti samāgantvā. <bold>Taṃ namassantī</bold>ti taṃ tathāgataṃ te saraṇaṃ gatā namassanti. Idāni yaṃ vadantā te namassanti, taṃ dassetuṃ <bold>danto</bold>tiādi vuttaṃ. Taṃ uttānatthamevāti.</paragraph>
    <subhead line="27">4. Kāḷakārāmasuttavaṇṇanā</subhead>
    <paragraph line="28" number="24"> Catutthaṃ atthuppattiyaṃ nikkhittaṃ. Katarāya atthuppattiyanti? Dasabalaguṇakathāya. Anāthapiṇḍikassa kira dhītā cūḷasubhaddā ‘‘sāketanagare kāḷakaseṭṭhiputtassa gehaṃ gacchissāmī’’ti satthāraṃ upasaṅkamitvā, ‘‘bhante, ahaṃ micchādiṭṭhikakulaṃ gacchāmi. Sace tattha sakkāraṃ labhissāmi, ekasmiṃ purise pesiyamāne papañco bhavissati, maṃ āvajjeyyātha bhagavā’’ti paṭiññaṃ gahetvā agamāsi. Seṭṭhi ‘‘suṇisā me āgatā’’ti maṅgalaṃ karontova bahuṃ khādanīyabhojanīyaṃ paṭiyādetvā pañca acelakasatāni nimantesi. So tesu nisinnesu ‘‘dhītā <pageBreak edition="Pali Text Society" number="3.0035" /> me āgantvā arahante vandatū’’ti cūḷasubhaddāya pesesi. Āgataphalā ariyasāvikā arahanteti <pageBreak edition="Vipassana Research Institut" number="2.0263" /> vuttamatteyeva ‘‘lābhā vata me’’ti uṭṭhahitvā gatā te nissirikadassane acelake disvāva ‘‘samaṇā nāma na evarūpā honti, tāta, yesaṃ neva ajjhattaṃ hirī, na bahiddhā ottappaṃ atthī’’ti vatvā ‘‘na ime samaṇā, dhīdhī’’ti kheḷaṃ pātetvā nivattitvā attano vasanaṭṭhānameva gatā.</paragraph>
    <paragraph line="29">Tato <pageBreak edition="Myanmar" number="2.0271" /> acelakā ‘‘mahāseṭṭhi kuto te evarūpā kālakaṇṇī laddhā, kiṃ sakalajambudīpe aññā dārikā natthī’’ti seṭṭhiṃ paribhāsiṃsu. So ‘‘ācariyā jānitvā vā kataṃ hotu ajānitvā vā, ahamettha jānissāmī’’ti acelake uyyojetvā subhaddāya santikaṃ gantvā ‘‘amma, kasmā evarūpaṃ akāsi, kasmā arahante lajjāpesī’’ti āha. Tāta, arahantā nāma evarūpā na hontīti. Atha naṃ so āha –</paragraph>
    <gatha1 line="30">‘‘Kīdisā samaṇā tuyhaṃ, bāḷhaṃ kho ne pasaṃsasi;</gatha1>
    <gathalast line="31">Kiṃsīlā kiṃsamācārā, taṃ me akkhāhi pucchitā’’ti.</gathalast>
    <paragraph line="32">Sā āha –</paragraph>
    <gatha1 line="33">‘‘Santindriyā santamanā, santatejā guṇamaggasaṇṭhitā;</gatha1>
    <gathalast line="34">Okkhittacakkhū mitabhāṇī, tādisā samaṇā mama.</gathalast>
    <gatha1 line="35">‘‘Vasanti vanamogayha, nāgo chetvāva bandhanaṃ;</gatha1>
    <gathalast line="36">Ekakiyā adutiyā, tādisā samaṇā mamā’’ti.</gathalast>
    <paragraph line="37">Evañca <pageBreak edition="Pali Text Society" number="3.0036" /> pana vatvā seṭṭhissa pure ṭhatvā tiṇṇaṃ ratanānaṃ guṇaṃ kathesi. Seṭṭhi tassā vacanaṃ sutvā ‘‘yadi evaṃ, tava samaṇe ānetvā maṅgalaṃ karomā’’ti. Sā pucchi ‘‘kadā karissatha, tātā’’ti. Seṭṭhi cintesi – ‘‘katipāhaccayenāti vutte pesetvā pakkosāpeyyā’’ti. Atha naṃ ‘‘sve ammā’’ti āha. Sā sāyanhasamaye uparipāsādaṃ āruyha mahantaṃ pupphasamuggaṃ gahetvā satthu guṇe anussaritvā aṭṭha pupphamuṭṭhiyo dasabalassa vissajjetvā añjaliṃ paggayha namassamānā aṭṭhāsi. Evañca avaca – ‘‘bhagavā sve pañcahi <pageBreak edition="Vipassana Research Institut" number="2.0264" /> bhikkhusatehi saddhiṃ mayhaṃ bhikkhaṃ gaṇhathā’’ti. Tāni pupphāni gantvā dasabalassa matthake vitānaṃ hutvā aṭṭhaṃsu. Satthā āvajjento taṃ kāraṇaṃ addasa. Dhammadesanāpariyosāne anāthapiṇḍikamahāseṭṭhi dasabalaṃ vanditvā ‘‘sve, bhante, pañcahi bhikkhusatehi saddhiṃ mama gehe bhikkhaṃ gaṇhathā’’ti āha. Cūḷasubhaddāya nimantitamha seṭṭhīti. Na, bhante, kañci āgataṃ passāmāti. Āma, seṭṭhi, saddhā pana upāsikā dūre yojanasatamatthakepi yojanasahassamatthakepi ṭhitā himavanto viya paññāyatīti vatvā –</paragraph>
    <gatha1 line="38">‘‘Dūre <pageBreak edition="Myanmar" number="2.0272" /> santo pakāsenti, himavantova pabbato;</gatha1>
    <gathalast line="39">Asantettha na dissanti, rattiṃ khittā yathā sarā’’ti. (dha. pa. 304) –</gathalast>
    <unindented line="40">Imaṃ gāthamāha. Anāthapiṇḍiko ‘‘bhante, mama, dhītu saṅgahaṃ karothā’’ti vanditvā pakkāmi.</unindented>
    <paragraph line="41">Satthā ānandattheraṃ āmantesi – ‘‘ahaṃ, ānanda, sāketaṃ gamissāmi, pañcannaṃ <pageBreak edition="Pali Text Society" number="3.0037" /> bhikkhusatānaṃ salākaṃ dehi. Dadanto ca chaḷabhiññānaṃyeva dadeyyāsī’’ti. Thero tathā akāsi. Cūḷasubhaddā rattibhāgasamanantare cintesi – ‘‘buddhā nāma bahukiccā bahukaraṇīyā, maṃ sallakkheyya vā na vā, kiṃ nu kho karissāmī’’ti. Tasmiṃ khaṇe vessavaṇo mahārājā cūḷasubhaddāya kathesi – ‘‘bhadde, mā kho tvaṃ vimanā ahosi, mā dummanā. Adhivutthaṃ te bhagavatā svātanāya bhattaṃ saddhiṃ bhikkhusaṅghenā’’ti. Sā tuṭṭhapahaṭṭhā dānameva saṃvidahi. Sakkopi kho devarājā vissakammaṃ āmantesi – ‘‘tāta, dasabalo cūḷasubhaddāya santikaṃ sāketanagaraṃ gacchissati, pañca kūṭāgārasatāni māpehī’’ti. So tathā akāsi. Satthā pañcahi chaḷabhiññasatehi parivuto kūṭāgārayānena maṇivaṇṇaṃ ākāsaṃ vilikhanto viya sāketanagaraṃ agamāsi.</paragraph>
    <paragraph line="42">Subhaddā buddhappamukhassa bhikkhusaṅghassa dānaṃ datvā satthāraṃ vanditvā āha – ‘‘bhante, mayhaṃ sasurapakkho micchādiṭṭhiko, sādhu tesaṃ anucchavikadhammaṃ kathethā’’ti. Satthā dhammaṃ desesi. Kāḷakaseṭṭhi sotāpanno hutvā attano uyyānaṃ dasabalassa adāsi. Acelakā ‘‘amhākaṃ paṭhamaṃ dinna’’nti nikkhamituṃ na icchanti. ‘‘Gacchatha nīharitabbaniyāmena te nīharathā’’ti sabbe nīharāpetvā tattheva satthu vihāraṃ kāretvā brahmadeyyaṃ katvā <pageBreak edition="Pali Text Society" number="3.0038" /> udakaṃ pātesi <pageBreak edition="Vipassana Research Institut" number="2.0265" />. So kāḷakena kāritatāya kāḷakārāmo nāma jāto. Bhagavā tasmiṃ samaye tattha viharati. Tena vuttaṃ – ‘‘sākete viharati kāḷakārāme’’ti.</paragraph>
    <paragraph line="43"><bold>Bhikkhū āmantesī</bold>ti pañcasate bhikkhū āmantesi. Te kira sāketanagaravāsino kulaputtā satthu dhammadesanaṃ sutvā satthu santike pabbajitvā upaṭṭhānasālāya nisinnā ‘‘aho buddhaguṇā nāma mahantā, evarūpaṃ nāma micchādiṭṭhikaṃ kāḷakaseṭṭhiṃ diṭṭhito mocetvā sotāpattiphalaṃ pāpetvā <pageBreak edition="Myanmar" number="2.0273" /> sakalanagaraṃ satthārā devalokasadisaṃ kata’’nti dasabalassa guṇaṃ kathenti. Satthā tesaṃ guṇaṃ kathentānaṃ cittaṃ upaparikkhitvā – ‘‘mayi gate mahatī desanā samuṭṭhissati, desanāpariyosāne ca ime pañcasatā bhikkhū arahatte patiṭṭhahissanti, mahāpathavī udakapariyantaṃ katvā kampissatī’’ti dhammasabhaṃ gantvā paññattavarabuddhāsane nisinno te bhikkhū ādiṃ katvā <bold>yaṃ, bhikkhave, sadevakassa lokassā</bold>ti imaṃ desanaṃ ārabhi. Evamidaṃ suttaṃ guṇakathāya nikkhittanti veditabbaṃ.</paragraph>
    <paragraph line="44">Tattha ‘‘tamahaṃ jānāmī’’ti padapariyosāne mahāpathavī udakapariyantaṃ katvā akampittha. <bold>Abbhaññāsi</bold>nti abhiaññāsiṃ, jāninti attho. <bold>Vidita</bold>nti pākaṭaṃ katvā ñātaṃ. Iminā etaṃ dasseti – aññe jānantiyeva, mayā pana pākaṭaṃ katvā viditanti. Imehi tīhi padehi sabbaññutabhūmi nāma kathitā. <bold>Taṃ tathāgato na upaṭṭhāsī</bold>ti taṃ chadvārikaṃ ārammaṇaṃ tathāgato taṇhāya vā diṭṭhiyā vā na upaṭṭhāsi na upagañchi. Ayañhi passati bhagavā cakkhunā rūpaṃ, chandarāgo <pageBreak edition="Pali Text Society" number="3.0039" /> bhagavato natthi, suvimuttacitto so bhagavā. Suṇāti bhagavā sotena saddaṃ. Ghāyati bhagavā ghānena gandhaṃ. Sāyati bhagavā jivhāya rasaṃ. Phusati bhagavā kāyena phoṭṭhabbaṃ. Vijānāti bhagavā manasā dhammaṃ, chandarāgo bhagavato natthi, suvimuttacitto so bhagavā. Tena vuttaṃ – ‘‘taṃ tathāgato na upaṭṭhāsī’’ti. Iminā padena khīṇāsavabhūmi kathitāti veditabbā.</paragraph>
    <paragraph line="45"><bold>Taṃ mamassa musā</bold>ti taṃ me vacanaṃ musāvādo nāma bhaveyya. <bold>Taṃ passa tādisamevā</bold>ti tampi musāvādo bhaveyya. <bold>Taṃ mamassa kalī</bold>ti taṃ vacanaṃ mayhaṃ doso bhaveyyāti attho. Ettāvatā saccabhūmi nāma kathitāti veditabbā.</paragraph>
    <paragraph line="46"><bold>Daṭṭhā</bold><pageBreak edition="Vipassana Research Institut" number="2.0266" /><bold>daṭṭhabba</bold>nti disvā daṭṭhabbaṃ. <bold>Diṭṭhaṃ na maññatī</bold>ti taṃ diṭṭhaṃ rūpāyatanaṃ ‘‘ahaṃ mahājanena diṭṭhameva passāmī’’ti taṇhāmānadiṭṭhīhi na maññati. <bold>Adiṭṭhaṃ na maññatī</bold>ti ‘‘ahaṃ mahājanena adiṭṭhameva etaṃ passāmī’’ti evampi taṇhādīhi maññanāhi na maññati. <bold>Daṭṭhabbaṃ na maññatī</bold>ti ‘‘mahājanena diṭṭhaṃ passāmī’’ti evampi tāhi maññanāhi na maññati. Daṭṭhabbañhi adiṭṭhampi hotiyeva. Evarūpāni hi vacanāni tīsupi kālesu labbhanti, tenassa attho vutto. <bold>Daṭṭhāraṃ</bold><pageBreak edition="Pali Text Society" number="3.0040" /><bold>na maññatī</bold>ti passitāraṃ <pageBreak edition="Myanmar" number="2.0274" /> ekasattaṃ nāma tāhi maññanāhi na maññatīti attho. Sesaṭṭhānesupi imināva nayena attho veditabbo. Iminā ettakena ṭhānena suññatābhūmi nāma kathitā.</paragraph>
    <paragraph line="47"><bold>Iti kho, bhikkhave</bold>ti evaṃ kho, bhikkhave. <bold>Tādīyeva tādī</bold>ti <bold>tāditā</bold> nāma ekasadisatā. Tathāgato ca yādiso lābhādīsu, tādisova alābhādīsu. Tena vuttaṃ – ‘‘lābhepi tādī, alābhepi tādī. Yasepi tādī, ayasepi tādī. Nindāyapi tādī, pasaṃsāyapi tādī. Sukhepi tādī, dukkhepi tādī’’ti (mahāni. 38, 192). Imāya tāditāya tādī. <bold>Tamhā ca pana tādimhā</bold>ti tato tathāgatatādito añño uttaritaro vā paṇītataro vā tādī natthīti ettāvatā tādibhūmi nāma kathitā. Imāhi pañcabhūmīhi desanaṃ niṭṭhāpentassa pañcasupi ṭhānesu mahāpathavī sakkhibhāvena akampittha. Desanāpariyosāne te pañcasate adhunāpabbajite kulaputte ādiṃ katvā taṃ ṭhānaṃ pattānaṃ devamanussānaṃ caturāsīti pāṇasahassāni amatapānaṃ piviṃsu.</paragraph>
    <paragraph line="48">Bhagavāpi suttaṃ niṭṭhāpetvā gāthāhi kūṭaṃ gaṇhanto <bold>yaṃkiñcī</bold>tiādimāha. Tattha <pageBreak edition="Pali Text Society" number="3.0041" /><bold>ajjhositaṃ saccamutaṃ paresa</bold>nti paresaṃ saddhāya parapattiyāyanāya saccamutanti maññitvā ajjhositaṃ gilitvā pariniṭṭhāpetvā gahitaṃ. <bold>Sayasaṃvutesū</bold>ti sayameva saṃvaritvā piyāyitvā gahitagahaṇesu, diṭṭhigatikesūti attho. Diṭṭhigatikā hi sayaṃ saṃvutāti vuccanti. <bold>Saccaṃ musā vāpi paraṃ daheyyā</bold>ti tesu sayaṃ saṃvutasaṅkhātesu diṭṭhigatikesu tathāgato tādī tesaṃ ekampi vacanaṃ ‘‘idameva saccaṃ moghamañña’’nti evaṃ saccaṃ musā vāpi paraṃ uttamaṃ katvā na odaheyya, na saddaheyya, na pattiyāyeyya. <bold>Etañca salla</bold>nti etaṃ diṭṭhisallaṃ. <bold>Paṭikacca disvā</bold>ti puretaraṃ bodhimūleyeva disvā. <bold>Visattā</bold>ti laggā lagitā palibuddhā. <bold>Jānāmi passāmi tatheva eta</bold>nti yathāyaṃ pajā ajjhositā gilitvā pariniṭṭhāpetvā visattā laggā lagitā, evaṃ ahampi <pageBreak edition="Vipassana Research Institut" number="2.0267" /> jānāmi passāmi. Tathā evaṃ yathā etāya pajāya gahitanti evaṃ ajjhositaṃ natthi tathāgatānanti attho.</paragraph>
    <subhead line="49">5. Brahmacariyasuttavaṇṇanā</subhead>
    <paragraph line="50" number="25"> Pañcame <pageBreak edition="Myanmar" number="2.0275" /><bold>janakuhanattha</bold>nti tīhi kuhanavatthūhi janassa kuhanatthāya. <bold>Na janalapanattha</bold>nti na janassa upalāpanatthaṃ. <bold>Na lābhasakkārasilokānisaṃsattha</bold>nti na cīvarādithutivacanatthaṃ. <bold>Na itivādappamokkhānisaṃsattha</bold>nti na tena tena kāraṇena <pageBreak edition="Pali Text Society" number="3.0042" /> katavādānisaṃsatthaṃ, na vādassa pamokkhānisaṃsatthaṃ. <bold>Na iti maṃ jano jānātū</bold>ti na ‘‘evaṃ kira esa bhikkhu, evaṃ kira esa bhikkhū’’ti janassa jānanatthāya. <bold>Saṃvarattha</bold>nti pañcahi saṃvarehi saṃvaraṇatthāya. <bold>Pahānattha</bold>nti tīhi pahānehi pajahanatthāya. <bold>Virāgattha</bold>nti rāgādīnaṃ virajjanatthāya. <bold>Nirodhattha</bold>nti tesaṃyeva nirujjhanatthāya. <bold>Anītiha</bold>nti itihaparivajjitaṃ, aparapattiyanti attho. <bold>Nibbānogadhagāmina</bold>nti nibbānassa antogāminaṃ. Maggabrahmacariyañhi nibbānaṃ ārammaṇaṃ karitvā nibbānassa antoyeva vattati pavattati. <bold>Paṭipajjantī</bold>ti duvidhampi paṭipajjanti. Imasmiṃ sutte vaṭṭavivaṭṭaṃ kathetvā gāthāsu vivaṭṭameva kathitaṃ.</paragraph>
    <subhead line="51">6. Kuhasuttavaṇṇanā</subhead>
    <paragraph line="52" number="26"> Chaṭṭhe <bold>kuhā</bold>ti kuhakā. <bold>Thaddhā</bold>ti kodhena ca mānena ca thaddhā. <bold>Lapā</bold>ti upalāpakā. <bold>Siṅgī</bold>ti ‘‘tattha katamaṃ siṅgaṃ, yaṃ siṅgaṃ siṅgāratā cāturatā cāturiyaṃ parikkhattatā pārikkhattiya’’nti (vibha. 852) evaṃ vuttehi siṅgasadisehi pākaṭakilesehi samannāgatā. <bold>Unnaḷā</bold>ti uggatanaḷā tucchamānaṃ ukkhipitvā ṭhitā. <bold>Asamāhitā</bold>ti cittekaggamattassāpi alābhino. <bold>Na</bold><pageBreak edition="Pali Text Society" number="3.0043" /><bold>me te, bhikkhave, bhikkhū māmakā</bold>ti te mayhaṃ bhikkhū mama santakā na honti. ‘‘Te mayha’’nti idaṃ pana satthāraṃ uddissa pabbajitattā vuttaṃ. <bold>Te kho me, bhikkhave, bhikkhū māmakā</bold>ti idhāpi meti attānaṃ uddissa pabbajitattā vadati, sammāpaṭipannattā pana ‘‘māmakā’’ti āha. <bold>Vuddhiṃ virūḷhiṃ vepullaṃ āpajjantī</bold>ti sīlādīhi guṇehi vaḍḍhanato vuddhiṃ, niccalabhāvena virūḷhiṃ, sabbattha patthaṭatāya vepullaṃ pāpuṇanti. Te panete yāva <pageBreak edition="Vipassana Research Institut" number="2.0268" /> arahattamaggā viruhanti, arahattaphalaṃ patte virūḷhā nāma honti. Iti imasmiṃ suttepi gāthāsupi vaṭṭavivaṭṭameva kathitaṃ.</paragraph>
    <subhead line="53">7. Santuṭṭhisuttavaṇṇanā</subhead>
    <paragraph line="54" number="27"> Sattame <pageBreak edition="Myanmar" number="2.0276" /><bold>appānī</bold>ti parittāni. <bold>Sulabhānī</bold>ti sukhena laddhabbāni, yattha katthaci sakkā honti labhituṃ. <bold>Anavajjānī</bold>ti niddosāni. <bold>Piṇḍiyālopabhojana</bold>nti jaṅghāpiṇḍiyabalena caritvā ālopamattaṃ laddhaṃ bhojanaṃ. <bold>Pūtimutta</bold>nti yaṃkiñci muttaṃ. Yathā hi suvaṇṇavaṇṇopi kāyo pūtikāyoti vuccati, evaṃ abhinavampi muttaṃ pūtimuttameva.</paragraph>
    <paragraph line="55"><bold>Vighāto</bold>ti vigataghāto, cittassa dukkhaṃ na hotīti attho. <bold>Disā</bold><pageBreak edition="Pali Text Society" number="3.0044" /><bold>nappaṭihaññatī</bold>ti yassa hi ‘‘asukaṭṭhānaṃ nāma gato cīvarādīni labhissāmī’’ti cittaṃ uppajjati, tassa disā paṭihaññati nāma. Yassa evaṃ na uppajjati, tassa nappaṭihaññati nāma. <bold>Dhammā</bold>ti paṭipattidhammā. <bold>Sāmaññassānulomikā</bold>ti samaṇadhammassa anulomā. <bold>Adhiggahitā</bold>ti sabbete tuṭṭhacittassa bhikkhuno adhiggahitā honti antogatā na paribāhirāti.</paragraph>
    <subhead line="56">8. Ariyavaṃsasuttavaṇṇanā</subhead>
    <paragraph line="57" number="28"> Aṭṭhamassa ajjhāsayiko nikkhepo. Imaṃ kira mahāariyavaṃsasuttantaṃ bhagavā jetavanamahāvihāre dhammasabhāyaṃ paññattavarabuddhāsane nisinno attanopi parapuggalānampi ajjhāsayavasena parivāretvā nisinnāni cattālīsa bhikkhusahassāni, ‘‘bhikkhave’’ti āmantetvā <bold>cattārome, bhikkhave, ariyavaṃsā</bold>ti ārabhi. Tattha <bold>ariyavaṃsā</bold>ti ariyānaṃ vaṃsā. Yathā hi khattiyavaṃso brāhmaṇavaṃso vessavaṃso suddavaṃso samaṇavaṃso kulavaṃso rājavaṃso, evaṃ ayampi aṭṭhamo ariyavaṃso ariyatanti ariyapaveṇī nāma hoti. So kho panāyaṃ ariyavaṃso imesaṃ vaṃsānaṃ mūlagandhādīnaṃ kāḷānusārigandhādayo viya aggamakkhāyati.</paragraph>
    <paragraph line="58">Ke pana te ariyā, yesaṃ ete vaṃsāti? Ariyā vuccanti buddhā ca paccekabuddhā ca tathāgatasāvakā ca, etesaṃ ariyānaṃ vaṃsāti <bold>ariyavaṃsā</bold>. Ito pubbe hi satasahassakappādhikānaṃ <pageBreak edition="Vipassana Research Institut" number="2.0269" /> catunnaṃ asaṅkhyeyyānaṃ matthake taṇhaṅkaro, medhaṅkaro <pageBreak edition="Pali Text Society" number="3.0045" />, saraṇaṅkaro, dīpaṅkaroti cattāro <pageBreak edition="Myanmar" number="2.0277" /> buddhā uppannā, te ariyā, tesaṃ ariyānaṃ vaṃsāti ariyavaṃsā. Tesaṃ buddhānaṃ parinibbānato aparabhāge asaṅkhyeyyaṃ atikkamitvā koṇḍañño nāma buddho uppanno…pe… imasmiṃ kappe kakusandho, koṇāgamano, kassapo, amhākaṃ bhagavā gotamoti cattāro buddhā uppannā, tesaṃ ariyānaṃ vaṃsāti ariyavaṃsā. Apica atītānāgatapaccuppannānaṃ sabbabuddha-paccekabuddha-buddhasāvakānaṃ ariyānaṃ vaṃsāti ariyavaṃsā.</paragraph>
    <paragraph line="59">Te kho panete <bold>aggaññā</bold> aggāti jānitabbā, <bold>rattaññā</bold> dīgharattaṃ pavattāti jānitabbā, <bold>vaṃsaññā</bold> vaṃsāti jānitabbā. <bold>Porāṇā</bold> na adhunuppattikā. <bold>Asaṃkiṇṇā</bold> avikiṇṇā anapanītā. <bold>Asaṃkiṇṇapubbā</bold> atītabuddhehipi na saṃkiṇṇapubbā, ‘‘ki imehī’’ti na apanītapubbā. <bold>Na saṃkīyantī</bold>ti idānipi na apanīyanti. <bold>Na saṃkīyissantī</bold>ti anāgatabuddhehipi na apanīyissanti. Ye loke viññū samaṇabrāhmaṇā, tehi <bold>appaṭikuṭṭhā,</bold> samaṇehi brāhmaṇehi viññūhi aninditā agarahitā.</paragraph>
    <paragraph line="60"><bold>Santuṭṭho hotī</bold>ti paccayasantosavasena santuṭṭho hoti. <bold>Itarītarenā</bold>ti na thūlasukhumalūkhapaṇītathirajiṇṇānaṃ yena kenaci, atha kho yathāladdhādīnaṃ itarītarena yena kenaci santuṭṭho hotīti attho. Cīvarasmiñhi tayo santosā <pageBreak edition="Pali Text Society" number="3.0046" /> yathālābhasantoso yathābalasantoso yathāsāruppasantosoti. Piṇḍapātādīsupi eseva nayo. Tesaṃ vitthārakathā ‘‘santuṭṭhassa, bhikkhave, anuppannā ceva kusalā dhammā uppajjantī’’ti imasmiṃ sutte vuttanayeneva veditabbā. Iti ime tayo santose sandhāya ‘‘santuṭṭho hoti itarītarena cīvarena, yathāladdhādīsu yena kenaci cīvarena santuṭṭho hotī’’ti vuttaṃ.</paragraph>
    <paragraph line="61">Ettha ca cīvaraṃ jānitabbaṃ, cīvarakkhettaṃ jānitabbaṃ, paṃsukūlaṃ jānitabbaṃ, cīvarasantoso jānitabbo, cīvarappaṭisaṃyuttāni dhutaṅgāni jānitabbāni. Tattha <bold>cīvaraṃ jānitabba</bold>nti khomādīni cha cīvarāni dukūlādīni cha anulomacīvarāni jānitabbāni. Imāni dvādasa kappiyacīvarāni. Kusacīraṃ, vākacīraṃ, phalakacīraṃ, kesakambalaṃ, vāḷakambalaṃ, potthako, cammaṃ, ulūkapakkhaṃ, rukkhadussaṃ, latādussaṃ, erakadussaṃ, kadalidussaṃ, veḷudussanti evamādīni pana akappiyacīvarāni.</paragraph>
    <paragraph line="62"><bold>Cīvarakkhetta</bold>nti <pageBreak edition="Vipassana Research Institut" number="2.0270" /><pageBreak edition="Myanmar" number="2.0278" /> ‘‘saṅghato vā gaṇato vā ñātito vā mittato vā attano vā dhanena, paṃsukūlaṃ vā’’ti evaṃ uppajjanato cha khettāni, aṭṭhannañca mātikānaṃ vasena aṭṭha khettāni jānitabbāni.</paragraph>
    <paragraph line="63"><bold>Paṃsukūla</bold>nti sosānikaṃ, pāpaṇikaṃ, rathiyaṃ, saṅkārakūṭakaṃ, sotthiyaṃ, sinānaṃ, titthaṃ, gatapaccāgataṃ, aggidaḍḍhaṃ, gokhāyitaṃ, upacikakhāyitaṃ, undūrakhāyitaṃ <pageBreak edition="Pali Text Society" number="3.0047" />, antacchinnaṃ, dasacchinnaṃ, dhajāhaṭaṃ, thūpaṃ, samaṇacīvaraṃ, sāmuddiyaṃ, ābhisekiyaṃ, panthikaṃ, vātāhaṭaṃ, iddhimayaṃ, devadattiyanti tevīsati paṃsukūlāni veditabbāni. Ettha ca <bold>sotthiya</bold>nti gabbhamalaharaṇaṃ. <bold>Gatapaccāgata</bold>nti matakasarīraṃ pārupitvā susānaṃ netvā ānītacīvaraṃ. <bold>Dhajāhaṭa</bold>nti dhajaṃ ussāpetvā tato ānītaṃ. <bold>Thūpa</bold>nti vammike pūjitacīvaraṃ. <bold>Sāmuddiya</bold>nti samuddavīcīhi thalaṃ pāpitaṃ. <bold>Panthika</bold>nti panthaṃ gacchantehi corabhayena pāsāṇehi koṭṭetvā pārutacīvaraṃ. <bold>Iddhimaya</bold>nti ehibhikkhucīvaraṃ. Sesaṃ pākaṭamevāti.</paragraph>
    <paragraph line="64"><bold>Cīvarasantoso</bold>ti vīsati cīvarasantosā – cīvare vitakkasantoso, gamanasantoso, pariyesanasantoso, paṭilābhasantoso, mattapaṭiggahaṇasantoso, loluppavivajjanasantoso, yathālābhasantoso, yathābalasantoso, yathāsāruppasantoso, udakasantoso, dhovanasantoso, karaṇasantoso, parimāṇasantoso, suttasantoso, sibbanasantoso, rajanasantoso, kappasantoso, paribhogasantoso, sannidhiparivajjanasantoso, vissajjanasantosoti.</paragraph>
    <paragraph line="65">Tattha sādakabhikkhunā temāsaṃ nibaddhavāsaṃ vasitvā ekamāsamattaṃ vitakketuṃ vaṭṭati. So hi pavāretvā cīvaramāse cīvaraṃ karoti, paṃsukūliko aḍḍhamāseneva karoti. Idaṃ māsaḍḍhamāsamattaṃ vitakkanaṃ <bold>vitakkasantoso</bold> nāma. Vitakkasantosena pana santuṭṭhena bhikkhunā pācīnakhaṇḍarājivāsikapaṃsukūlikattherasadisena <pageBreak edition="Pali Text Society" number="3.0048" /> bhavitabbaṃ.</paragraph>
    <paragraph line="66">Thero kira ‘‘cetiyapabbatavihāre cetiyaṃ vandissāmī’’ti āgato cetiyaṃ vanditvā cintesi – ‘‘mayhaṃ cīvaraṃ jiṇṇaṃ, bahūnaṃ vasanaṭṭhāne labhissāmī’’ti. So mahāvihāraṃ gantvā saṅghattheraṃ disvā vasanaṭṭhānaṃ pucchitvā tattha vuttho punadivase cīvaraṃ ādāya āgantvā theraṃ vandi. Thero ‘‘kiṃ <pageBreak edition="Myanmar" number="2.0279" />, āvuso’’ti āha. Gāmadvāraṃ, bhante, gamissāmīti. Ahampāvuso, gamissāmīti <pageBreak edition="Vipassana Research Institut" number="2.0271" />. Sādhu, bhanteti gacchanto mahābodhidvārakoṭṭhake ṭhatvā ‘‘puññavantānaṃ vasanaṭṭhāne manāpaṃ labhissāmī’’ti cintetvā ‘‘aparisuddho me vitakko’’ti tatova paṭinivatti. Punadivase ambaṅgaṇasamīpato, punadivase mahācetiyassa uttaradvārato tattheva paṭinivattitvā catutthadivase therassa santikaṃ agamāsi. Thero ‘‘imassa bhikkhuno vitakko na parisuddho bhavissatī’’ti cīvaraṃ gahetvā tena saddhiṃyeva pañhaṃ pucchamāno gāmaṃ pāvisi. Tañca rattiṃ eko manusso uccārapalibuddho sāṭakeyeva vaccaṃ katvā taṃ saṅkāraṭṭhāne chaḍḍesi. Paṃsukūlikatthero taṃ nīlamakkhikāhi samparikiṇṇaṃ disvā añjaliṃ paggahesi. Mahāthero ‘‘kiṃ, āvuso, saṅkāraṭṭhānassa añjaliṃ paggaṇhāsī’’ti. Nāhaṃ, bhante, saṅkāraṭṭhānassa añjaliṃ paggaṇhāmi, mayhaṃ pitu dasabalassa paggaṇhāmi, puṇṇadāsiyā sarīraṃ pārupitvā chaḍḍitaṃ paṃsukūlaṃ tumbamatte pāṇake vidhunitvā susānato gaṇhantena dukkarataraṃ kataṃ <pageBreak edition="Pali Text Society" number="3.0049" />, bhanteti. Mahāthero ‘‘parisuddho vitakko paṃsukūlikassā’’ti cintesi. Paṃsukūlikattheropi tasmiṃyeva ṭhāne ṭhito vipassanaṃ vaḍḍhetvā tīṇi phalāni patto taṃ sāṭakaṃ gahetvā cīvaraṃ katvā pārupitvā pācīnakhaṇḍarājiṃ gantvā aggaphalaṃ arahattaṃ pāpuṇi.</paragraph>
    <paragraph line="67">Cīvaratthāya gacchantassa pana ‘‘kattha labhissāmī’’ti acintetvā kammaṭṭhānasīseneva gamanaṃ <bold>gamanasantoso</bold> nāma. Pariyesantassa pana yena vā tena vā saddhiṃ apariyesitvā lajjiṃ pesalaṃ bhikkhuṃ gahetvā pariyesanaṃ <bold>pariyesanasantoso</bold> nāma. Evaṃ pariyesantassa āhariyamānaṃ cīvaraṃ dūrato disvā ‘‘etaṃ manāpaṃ bhavissati, etaṃ amanāpa’’nti evaṃ avitakketvā thūlasukhumādīsu yathāladdheneva santussanaṃ <bold>paṭilābhasantoso</bold> nāma. Evaṃ laddhaṃ gaṇhantassāpi ‘‘ettakaṃ dupaṭṭassa bhavissati, ettakaṃ ekapaṭṭassā’’ti attano pahonakamatteneva santussanaṃ <bold>mattapaṭiggahaṇasantoso</bold> nāma. Cīvaraṃ pariyesantassa pana ‘‘asukassa gharadvāre manāpaṃ labhissāmī’’ti acintetvā dvārapaṭipāṭiyā caraṇaṃ <bold>loluppavivajjanasantoso</bold> nāma.</paragraph>
    <paragraph line="68">Lūkhapaṇītesu yena kenaci yāpetuṃ sakkontassa yathāladdheneva yāpanaṃ <bold>yathālābhasantoso</bold> nāma. Attano thāmaṃ jānitvā yena yāpetuṃ sakkoti, tena yāpanaṃ <bold>yathābalasantoso</bold> nāma. Manāpaṃ aññassa <pageBreak edition="Myanmar" number="2.0280" /> datvā attanā yena kenaci yāpanaṃ <bold>yathāsāruppasantoso</bold> nāma.</paragraph>
    <paragraph line="69">‘‘Kattha udakaṃ manāpaṃ, kattha amanāpa’’nti avicāretvā yena kenaci dhovanūpagena udakena <pageBreak edition="Vipassana Research Institut" number="2.0272" /> dhovanaṃ <bold>udakasantoso</bold> nāma. Paṇḍumattikagerukapūtipaṇṇarasakiliṭṭhāni pana udakāni vajjetuṃ vaṭṭati. Dhovantassa pana muggarādīhi apaharitvā <pageBreak edition="Pali Text Society" number="3.0050" /> hatthehi madditvā dhovanaṃ <bold>dhovanasantoso</bold> nāma. Tathā asujjhantaṃ paṇṇāni pakkhipitvā tāpitaudakenāpi dhovituṃ vaṭṭati. Evaṃ dhovitvā karontassa ‘‘idaṃ thūlaṃ, idaṃ sukhuma’’nti akopetvā pahonakanīhāreneva karaṇaṃ <bold>karaṇasantoso</bold> nāma. Timaṇḍalapaticchādanamattasseva karaṇaṃ <bold>parimāṇasantoso</bold> nāma. Cīvarakaraṇatthāya pana manāpaṃ suttaṃ pariyesissāmīti avicāretvā rathikādīsu vā devaṭṭhāne vā āharitvā pādamūle vā ṭhapitaṃ yaṃkiñcideva suttaṃ gahetvā karaṇaṃ <bold>suttasantoso</bold> nāma.</paragraph>
    <paragraph line="70">Kusibandhanakāle pana aṅgulamatte satta vāre na vijjhitabbaṃ. Evaṃ karontassa hi yo bhikkhu sahāyo na hoti, tassa vattabhedopi natthi. Tivaṅgulamatte pana satta vāre vijjhitabbaṃ. Evaṃ karontassa maggappaṭipannenāpi sahāyena bhavitabbaṃ. Yo na hoti, tassa vattabhedo. Ayaṃ <bold>sibbanasantoso</bold> nāma. Rajantena pana kāḷakacchakādīni pariyesantena na caritabbaṃ, somavakkalādīsu yaṃ labhati, tena rajitabbaṃ. Alabhantena pana manussehi araññe vākaṃ gahetvā chaḍḍitarajanaṃ vā bhikkhūhi pacitvā chaḍḍitakasaṭaṃ vā gahetvā rajitabbaṃ. Ayaṃ <bold>rajanasantoso</bold> nāma. Nīlakaddamakāḷasāmesu yaṃkiñci gahetvā hatthipiṭṭhe nisinnassa paññāyamānakappakaraṇaṃ <bold>kappasantoso</bold> nāma.</paragraph>
    <paragraph line="71">Hirikopīnappaṭicchādanamattavasena paribhuñjanaṃ <bold>paribhogasantoso</bold> nāma. Dussaṃ pana labhitvā suttaṃ vā sūciṃ vā kārakaṃ vā alabhantena ṭhapetuṃ vaṭṭati, labhantena na vaṭṭati. Katampi sace antevāsikādīnaṃ <pageBreak edition="Pali Text Society" number="3.0051" /> dātukāmo hoti, te ca asannihitā, yāva āgamanā ṭhapetuṃ vaṭṭati. Āgatamattesu dātabbaṃ. Dātuṃ asakkontena adhiṭṭhātabbaṃ. Aññasmiṃ cīvare sati paccattharaṇampi adhiṭṭhātuṃ vaṭṭati. Anadhiṭṭhitameva hi sannidhi <pageBreak edition="Myanmar" number="2.0281" /> hoti, adhiṭṭhitaṃ na hotīti <bold>mahāsīvatthero</bold> āha. Ayaṃ <bold>sannidhiparivajjanasantoso</bold> nāma. Vissajjentena pana na mukhaṃ oloketvā dātabbaṃ, sāraṇīyadhamme ṭhatvā vissajjetabbanti ayaṃ <bold>vissajjanasantoso</bold> nāma.</paragraph>
    <paragraph line="72"><bold>Cīvarappaṭisaṃyuttāni dhutaṅgāni</bold> nāma paṃsukūlikaṅgañceva tecīvarikaṅgañca. Tesaṃ vitthārakathā visuddhimagge (visuddhi. 1.24-25) veditabbā. Iti cīvarasantosamahāariyavaṃsaṃ pūrayamāno <pageBreak edition="Vipassana Research Institut" number="2.0273" /> bhikkhu imāni dve dhutaṅgāni gopeti. Imāni gopento cīvarasantosamahāariyavaṃsavasena santuṭṭho hotīti.</paragraph>
    <paragraph line="73"><bold>Vaṇṇavādī</bold>ti eko santuṭṭho hoti, santosassa vaṇṇaṃ na katheti. Eko na santuṭṭho hoti, santosassa vaṇṇaṃ katheti. Eko neva santuṭṭho hoti, na santosassa vaṇṇaṃ katheti. Eko santuṭṭho ceva hoti, santosassa ca vaṇṇaṃ katheti. Taṃ dassetuṃ ‘‘itarītaracīvarasantuṭṭhiyā ca vaṇṇavādī’’ti vuttaṃ.</paragraph>
    <paragraph line="74"><bold>Anesana</bold>nti dūteyyapahinagamanānuyogapabhedaṃ nānappakāraṃ anesanaṃ. <bold>Appatirūpa</bold>nti ayuttaṃ. <bold>Aladdhā</bold><pageBreak edition="Pali Text Society" number="3.0052" /><bold>cā</bold>ti alabhitvā. Yathā ekacco ‘‘kathaṃ nu kho cīvaraṃ labhissāmī’’ti puññavantehi bhikkhūhi saddhiṃ ekato hutvā kohaññaṃ karonto uttasati paritassati, santuṭṭho bhikkhu evaṃ aladdhā cīvaraṃ na paritassati. <bold>Laddhā cā</bold>ti dhammena samena labhitvā. <bold>Agadhito</bold>ti vigatalobhagiddho. <bold>Amucchito</bold>ti adhimattataṇhāya mucchaṃ anāpanno. <bold>Anajjhopanno</bold>ti taṇhāya anotthato apariyonaddho. <bold>Ādīnavadassāvī</bold>ti anesanāpattiyañca gedhitaparibhoge ca ādīnavaṃ passamāno. <bold>Nissaraṇapañño</bold>ti ‘‘yāvadeva sītassa paṭighātāyā’’ti vuttaṃ nissaraṇameva pajānanto.</paragraph>
    <paragraph line="75"><bold>Itarītaracīvarasantuṭṭhiyā</bold>ti yena kenaci cīvarena santuṭṭhiyā. <bold>Nevattānukkaṃsetī</bold>ti ‘‘ahaṃ paṃsukūliko, mayā upasampadamāḷeyeva paṃsukūlikaṅgaṃ gahitaṃ, ko mayā sadiso atthī’’ti attukkaṃsanaṃ na karoti. <bold>No paraṃ vambhetī</bold>ti ‘‘ime panaññe bhikkhū na paṃsukūlikā’’ti vā, ‘‘paṃsukūlikaṅgamattampi etesaṃ natthī’’ti vā evaṃ paraṃ na vambheti. <bold>Yo hi tattha dakkho</bold>ti yo tasmiṃ cīvarasantose vaṇṇavādādīsu vā dakkho cheko <pageBreak edition="Myanmar" number="2.0282" /> byatto. <bold>Analaso</bold>ti sātaccakiriyāya ālasiyavirahito. <bold>Sampajāno paṭissato</bold>ti sampajānapaññāya ceva satiyā ca yutto. <bold>Ariyavaṃse ṭhito</bold>ti ariyavaṃse patiṭṭhito.</paragraph>
    <paragraph line="76"><bold>Itarītarena</bold><pageBreak edition="Pali Text Society" number="3.0053" /><bold>piṇḍapātenā</bold>ti yena kenaci piṇḍapātena. Etthāpi piṇḍapāto jānitabbo, piṇḍapātakkhettaṃ jānitabbaṃ, piṇḍapātasantoso jānitabbo, piṇḍapātappaṭisaṃyuttaṃ dhutaṅgaṃ jānitabbaṃ <pageBreak edition="Vipassana Research Institut" number="2.0274" />. Tattha <bold>piṇḍapāto</bold>ti odano kummāso sattu maccho maṃsaṃ khīraṃ dadhi sappi navanītaṃ telaṃ madhu phāṇitaṃ yāgu khādanīyaṃ sāyanīyaṃ lehanīyanti soḷasa piṇḍapātā.</paragraph>
    <paragraph line="77"><bold>Piṇḍapātakkhetta</bold>nti saṅghabhattaṃ uddesabhattaṃ nimantanaṃ salākabhattaṃ pakkhikaṃ uposathikaṃ pāṭipadikabhattaṃ āgantukabhattaṃ gamikabhattaṃ gilānabhattaṃ gilānupaṭṭhākabhattaṃ dhurabhattaṃ kuṭibhattaṃ vārabhattaṃ vihārabhattanti pannarasa piṇḍapātakkhettāni.</paragraph>
    <paragraph line="78"><bold>Piṇḍapātasantoso</bold>ti piṇḍapāte vitakkasantoso gamanasantoso pariyesanasantoso paṭilābhasantoso paṭiggahaṇasantoso mattapaṭiggahaṇasantoso loluppavivajjanasantoso yathālābhasantoso yathābalasantoso yathāsāruppasantoso upakārasantoso parimāṇasantoso paribhogasantoso sannidhiparivajjanasantoso vissajjanasantosoti pannarasa santosā.</paragraph>
    <paragraph line="79">Tattha sādako bhikkhu mukhaṃ dhovitvā vitakketi. Piṇḍapātikena pana gaṇena saddhiṃ caratā sāyaṃ therūpaṭṭhānakāle ‘‘sve kattha piṇḍāya carissāmāti? Asukagāme, bhante’’ti ettakaṃ cintetvā tato paṭṭhāya na vitakketabbaṃ. Ekacārikena vitakkamāḷake ṭhatvā vitakketabbaṃ. Tato paṭṭhāya vitakkento ariyavaṃsā cuto hoti paribāhiro. Ayaṃ <pageBreak edition="Pali Text Society" number="3.0054" /><bold>vitakkasantoso</bold> nāma.</paragraph>
    <paragraph line="80">Piṇḍāya pavisantena ‘‘kuhiṃ labhissāmī’’ti acintetvā kammaṭṭhānasīsena gantabbaṃ. Ayaṃ <bold>gamanasantoso</bold> nāma. Pariyesantena yaṃ vā taṃ vā aggahetvā lajjiṃ pesalameva gahetvā pariyesitabbaṃ. Ayaṃ <bold>pariyesanasantoso</bold> nāma. Dūratova āhariyamānaṃ disvā ‘‘etaṃ manāpaṃ <pageBreak edition="Myanmar" number="2.0283" />, etaṃ amanāpa’’nti cittaṃ na uppādetabbaṃ. Ayaṃ <bold>paṭilābhasantoso</bold> nāma. ‘‘Imaṃ manāpaṃ gaṇhissāmi, imaṃ amanāpaṃ na gaṇhissāmī’’ti acintetvā yaṃkiñci yāpanamattaṃ gahetabbameva. Ayaṃ <bold>paṭiggahaṇasantoso</bold> nāma.</paragraph>
    <paragraph line="81">Ettha pana deyyadhammo bahu, dāyako appaṃ dātukāmo, appaṃ gahetabbaṃ. Deyyadhammopi bahu, dāyakopi bahuṃ dātukāmo, pamāṇeneva gahetabbaṃ. Deyyadhammo na bahu, dāyakopi appaṃ dātukāmo, appaṃ gahetabbaṃ. Deyyadhammo na bahu, dāyako pana bahuṃ dātukāmo, pamāṇena gahetabbaṃ <pageBreak edition="Vipassana Research Institut" number="2.0275" />. Paṭiggahaṇasmiñhi mattaṃ ajānanto manussānaṃ pasādaṃ makkheti, saddhādeyyaṃ vinipāteti, sāsanaṃ na karoti, vijātamātuyāpi cittaṃ gahetuṃ na sakkoti. Iti mattaṃ jānitvāva paṭiggahetabbanti ayaṃ <bold>mattapaṭiggahaṇasantoso</bold> nāma. Aḍḍhakulāniyeva agantvā dvārapaṭipāṭiyā gantabbaṃ. Ayaṃ <bold>loluppavivajjanasantoso</bold> nāma. <bold>Yathālābhasantosā</bold>dayo cīvare vuttanayā eva.</paragraph>
    <paragraph line="82">Piṇḍapātaṃ paribhuñjitvā ‘‘samaṇadhammaṃ anupālessāmī’’ti evaṃ upakāraṃ ñatvā paribhuñjanaṃ <bold>upakārasantoso</bold> nāma. Pattaṃ pūretvā ānītaṃ na paṭiggahetabbaṃ. Anupasampanne sati tena gāhāpetabbaṃ, asati harāpetvā paṭiggahaṇamattaṃ gahetabbaṃ. Ayaṃ <bold>parimāṇasantoso</bold><pageBreak edition="Pali Text Society" number="3.0055" /> nāma. ‘‘Jighacchāya paṭivinodanaṃ idamettha nissaraṇa’’nti evaṃ paribhuñjanaṃ <bold>paribhogasantoso</bold> nāma. Nidahitvā na paribhuñjitabbanti ayaṃ <bold>sannidhiparivajjanasantoso</bold> nāma. Mukhaṃ anoloketvā sāraṇīyadhamme ṭhitena vissajjetabbaṃ. Ayaṃ <bold>vissajjanasantoso</bold> nāma.</paragraph>
    <paragraph line="83"><bold>Piṇḍapātappaṭisaṃyuttāni</bold> pana pañca dhutaṅgāni piṇḍapātikaṅgaṃ sapadānacārikaṅgaṃ ekāsanikaṅgaṃ pattapiṇḍikaṅgaṃ khalupacchābhattikaṅganti. Tesaṃ vitthārakathā visuddhimagge (visuddhi. 1.26-30) vuttā. Iti piṇḍapātasantosamahāariyavaṃsaṃ pūrayamāno bhikkhu imāni pañca dhutaṅgāni gopeti, imāni gopento piṇḍapātasantosamahāariyavaṃsena santuṭṭho hoti. Vaṇṇavādītiādīni vuttanayeneva veditabbāni.</paragraph>
    <paragraph line="84"><bold>Senāsanenā</bold>ti idha senāsanaṃ jānitabbaṃ, senāsanakkhettaṃ jānitabbaṃ, senāsanasantoso jānitabbo, senāsanappaṭisaṃyuttaṃ dhutaṅgaṃ <pageBreak edition="Myanmar" number="2.0284" /> jānitabbaṃ. Tattha <bold>senāsana</bold>nti mañco pīṭhaṃ bhisi bimbohanaṃ vihāro aḍḍhayogo pāsādo hammiyaṃ guhā leṇaṃ aṭṭo māḷo veḷugumbo rukkhamūlaṃ yattha vā pana bhikkhū paṭikkamantīti imāni pannarasa senāsanāni.</paragraph>
    <paragraph line="85"><bold>Senāsanakkhetta</bold>nti saṅghato vā gaṇato vā ñātito vā mittato vā attano vā dhanena paṃsukūlaṃ vāti cha khettāni.</paragraph>
    <paragraph line="86"><bold>Senāsanasantoso</bold>ti senāsane vitakkasantosādayo pannarasa santosā. Te piṇḍapāte vuttanayeneva <pageBreak edition="Vipassana Research Institut" number="2.0276" /> veditabbā. <bold>Senāsanappaṭisaṃyuttāni</bold> pana pañca dhutaṅgāni āraññikaṅgaṃ rukkhamūlikaṅgaṃ abbhokāsikaṅgaṃ sosānikaṅgaṃ yathāsanthatikaṅganti. Tesaṃ vitthārakathā visuddhimagge (visuddhi. 1.31-35) vuttā. Iti <pageBreak edition="Pali Text Society" number="3.0056" /> senāsanasantosamahāariyavaṃsaṃ pūrayamāno bhikkhu imāni pañca dhutaṅgāni gopeti. Imāni gopento senāsanasantosamahāariyavaṃsena santuṭṭho hoti.</paragraph>
    <paragraph line="87"><bold>Gilānapaccayo</bold> pana piṇḍapāteyeva paviṭṭho. Tattha yathālābhayathābalayathāsāruppasantoseneva santussitabbaṃ. Nesajjikaṅgaṃ bhāvanārāmaariyavaṃsaṃ bhajati. Vuttampi cetaṃ –</paragraph>
    <gatha1 line="88">‘‘Pañca senāsane vuttā, pañca āhāranissitā;</gatha1>
    <gathalast line="89">Eko vīriyasaṃyutto, dve ca cīvaranissitā’’ti.</gathalast>
    <paragraph line="90">Iti bhagavā pathaviṃ pattharamāno viya sāgarakucchiṃ pūrayamāno viya ākāsaṃ vitthārayamāno viya ca paṭhamaṃ cīvarasantosaṃ ariyavaṃsaṃ kathetvā candaṃ uṭṭhāpento viya sūriyaṃ ullaṅghento viya ca dutiyaṃ piṇḍapātasantosaṃ kathetvā sineruṃ ukkhipanto viya tatiyaṃ senāsanasantosaṃ ariyavaṃsaṃ kathetvā idāni sahassanayapaṭimaṇḍitaṃ catutthaṃ bhāvanārāmaṃ ariyavaṃsaṃ kathetuṃ <bold>puna caparaṃ, bhikkhave, bhikkhu bhāvanārāmo hotī</bold>ti desanaṃ ārabhi.</paragraph>
    <paragraph line="91">Tattha āramaṇaṃ ārāmo, abhiratīti attho. Bhāvanāya ārāmo assāti <bold>bhāvanārāmo</bold>. Bhāvanāya ratoti <bold>bhāvanārato</bold>. Pañcavidhe pahāne ārāmo assāti <bold>pahānārāmo</bold>. Apica bhāvento <pageBreak edition="Myanmar" number="2.0285" /> ramatīti <bold>bhāvanārāmo</bold>. Pajahanto ramatīti <bold>pahānārāmo</bold>ti evamettha attho daṭṭhabbo. Ayañhi cattāro satipaṭṭhāne bhāvento ramati, ratiṃ vindatīti attho. Tathā cattāro sammappadhāne. Cattāro iddhipāde, pañcindriyāni, pañca balāni, satta bojjhaṅge, satta anupassanā, aṭṭhārasa mahāvipassanā, sattatiṃsa bodhipakkhiyadhamme, aṭṭhatiṃsa <pageBreak edition="Pali Text Society" number="3.0057" /> ārammaṇavibhattiyo bhāvento ramati, ratiṃ vindati. Kāmacchandādayo pana kilese pajahanto ramati, ratiṃ vindati.</paragraph>
    <paragraph line="92">Imesu pana catūsu ariyavaṃsesu purimehi tīhi terasannaṃ dhutaṅgānaṃ catupaccayasantosassa ca vasena sakalaṃ vinayapiṭakaṃ kathitaṃ hoti, bhāvanārāmena avasesaṃ piṭakadvayaṃ. Imaṃ pana bhāvanārāmaṃ <pageBreak edition="Vipassana Research Institut" number="2.0277" /> ariyavaṃsaṃ kathentena bhikkhunā paṭisambhidāmagge nekkhammapāḷiyā kathetabbo, dīghanikāye dasuttarasuttantapariyāyena kathetabbo, majjhimanikāye satipaṭṭhānasuttantapariyāyena kathetabbo, abhidhamme niddesapariyāyena kathetabbo.</paragraph>
    <paragraph line="93">Tattha <bold>paṭisambhidāmagge nekkhammapāḷiyā</bold>ti –</paragraph>
    <paragraph line="94">‘‘Nekkhammaṃ bhāvento ramati, kāmacchandaṃ pajahanto ramati. Abyāpādaṃ, byāpādaṃ… ālokasaññaṃ… thinamiddhaṃ… avikkhepaṃ, uddhaccaṃ… dhammavavatthānaṃ… vicikicchaṃ… ñāṇaṃ… avijjaṃ… pāmojjaṃ… aratiṃ… paṭhamajjhānaṃ, pañca nīvaraṇe… dutiyajjhānaṃ… vitakkavicāre… tatiyajjhānaṃ… pītiṃ… catutthajjhānaṃ… sukhadukkhe… ākāsānañcāyatanasamāpattiṃ bhāvento ramati, rūpasaññaṃ paṭighasaññaṃ nānattasaññaṃ pajahanto ramati. Viññāṇañcāyatanasamāpattiṃ…pe… nevasaññānāsaññāyatanasamāpattiṃ bhāvento ramati, ākiñcaññāyatanasaññaṃ pajahanto ramati.</paragraph>
    <paragraph line="95">‘‘Aniccānupassanaṃ bhāvento ramati, niccasaññaṃ pajahanto ramati. Dukkhānupassanaṃ… sukhasaññaṃ… anattānupassanaṃ… attasaññaṃ… nibbidānupassanaṃ… nandiṃ… virāgānupassanaṃ… rāgaṃ… nirodhānupassanaṃ… samudayaṃ… paṭinissaggānupassanaṃ… ādānaṃ… khayānupassanaṃ <pageBreak edition="Pali Text Society" number="3.0058" />… ghanasaññaṃ… vayānupassanaṃ… āyūhanaṃ… vipariṇāmānupassanaṃ… dhuvasaññaṃ… animittānupassanaṃ <pageBreak edition="Myanmar" number="2.0286" />… nimittaṃ… appaṇihitānupassanaṃ… paṇidhiṃ… suññatānupassanaṃ… abhinivesaṃ… adhipaññādhammavipassanaṃ… sārādānābhinivesaṃ… yathābhūtañāṇadassanaṃ… sammohābhinivesaṃ… ādīnavānupassanaṃ… ālayābhinivesaṃ… paṭisaṅkhānupassanaṃ… appaṭisaṅkhaṃ… vivaṭṭānupassanaṃ… saṃyogābhinivesaṃ… sotāpattimaggaṃ… diṭṭhekaṭṭhe kilese… sakadāgāmimaggaṃ… oḷārike kilese… anāgāmimaggaṃ… anusahagate kilese… arahattamaggaṃ bhāvento ramati, sabbakilese pajahanto ramatī’’ti (paṭi. ma. 1.41,95).</paragraph>
    <paragraph line="96">Evaṃ paṭisambhidāmagge nekkhammapāḷiyā kathetabbo.</paragraph>
    <paragraph line="97"><bold>Dīghanikāye</bold><pageBreak edition="Vipassana Research Institut" number="2.0278" /><bold>dasuttarasuttantapariyāyenā</bold>ti –</paragraph>
    <indent line="98">‘‘Ekaṃ dhammaṃ bhāvento ramati, ekaṃ dhammaṃ pajahanto ramati…pe… dasa dhamme bhāvento ramati, dasa dhamme pajahanto ramati. Katamaṃ ekaṃ dhammaṃ bhāvento ramati? Kāyagatāsatiṃ sātasahagataṃ, imaṃ ekaṃ dhammaṃ bhāvento ramati. Katamaṃ ekaṃ dhammaṃ pajahanto ramati? Asmimānaṃ, imaṃ ekaṃ dhammaṃ pajahanto ramati. Katame dve dhamme…pe… katame dasa dhamme bhāvento ramati? Dasa kasiṇāyatanāni, ime dasa dhamme bhāvento ramati. Katame dasa dhamme pajahanto ramati? Dasa micchatte, ime dasa dhamme pajahanto ramati. Evaṃ kho, bhikkhave, bhikkhu bhāvanārāmo hotī’’ti (dī. ni. 3.351-360).</indent>
    <paragraph line="99">Evaṃ dīghanikāye dasuttarasuttantapariyāyena kathetabbo.</paragraph>
    <paragraph line="100"><bold>Majjhimanikāye satipaṭṭhānasuttantapariyāyenā</bold>ti –</paragraph>
    <indent line="101">‘‘Ekāyano ayaṃ, bhikkhave, maggo…pe… yāvadeva ñāṇamattāya paṭissatimattāya. Anissito ca viharati, na ca kiñci <pageBreak edition="Pali Text Society" number="3.0059" /> loke upādiyati. Evampi kho, bhikkhave, bhikkhu bhāvanārāmo hoti bhāvanārato. Pahānārāmo hoti pahānarato. Puna caparaṃ, bhikkhave, bhikkhu gacchanto vā gacchāmīti pajānāti…pe… puna caparaṃ, bhikkhave, bhikkhu seyyathāpi passeyya sarīraṃ sivathikāya chaḍḍitaṃ…pe… pūtīni cuṇṇakajātāni. So imameva kāyaṃ <pageBreak edition="Myanmar" number="2.0287" /> upasaṃharati ‘ayampi kho kāyo evaṃdhammo evaṃbhāvī evaṃanatīto’ti. Iti ajjhattaṃ vā kāye kāyānupassī viharati…pe… evampi kho, bhikkhave, bhikkhu bhāvanārāmo hotī’’ti (ma. ni. 1.106 ādayo).</indent>
    <paragraph line="102">Evaṃ majjhimanikāye satipaṭṭhānasuttantapariyāyena kathetabbo.</paragraph>
    <paragraph line="103"><bold>Abhidhamme niddesapariyāyenā</bold>ti sabbepi saṅkhate ‘‘aniccato dukkhato rogato gaṇḍato <pageBreak edition="Vipassana Research Institut" number="2.0279" /> …pe… saṃkilesikadhammato passanto ramati, evaṃ kho bhikkhu bhāvanārāmo hotī’’ti (mahāni. 13; cūḷani. upasīvamāṇavapucchāniddeso 39, nandamāṇavapucchāniddeso 51). Evaṃ niddesapariyāyena kathetabbo.</paragraph>
    <paragraph line="104"><bold>Nevattānukkaṃsetī</bold>ti ‘‘ajja me saṭṭhi vā sattati vā vassāni aniccaṃ dukkhaṃ anattāti vipassanāya kammaṃ karontassa ko mayā sadiso atthī’’ti evaṃ attukkaṃsanaṃ na karoti. <bold>No paraṃ vambhetī</bold>ti ‘‘aniccaṃ dukkhanti vipassanāmattakampi natthi, kiṃ ime vissaṭṭhakammaṭṭhānā carantī’’ti evaṃ paravambhanaṃ na karoti. Sesaṃ vuttanayameva.</paragraph>
    <paragraph line="105"><bold>Ime kho, bhikkhave, cattāro ariyavaṃsā</bold>ti, bhikkhave, ime cattāro ariyavaṃsā ariyatantiyo ariyapaveṇiyo ariyañjasā ariyavaṭumānīti suttantaṃ vinivaṭṭetvā idāni mahāariyavaṃsaparipūrakassa <pageBreak edition="Pali Text Society" number="3.0060" /> bhikkhuno vasanadisā dassento <bold>imehi ca pana, bhikkhave</bold>tiādimāha. Tattha <bold>sveva aratiṃ sahatī</bold>ti soyeva aratiṃ anabhiratiṃ ukkaṇṭhitaṃ sahati abhibhavati. <bold>Na taṃ arati sahatī</bold>ti taṃ pana bhikkhuṃ yā esā pantesu senāsanesu adhikusalānaṃ dhammānaṃ bhāvanāya arati nāma hoti, sā sahituṃ adhibhavituṃ na sakkoti. <bold>Aratiratisaho</bold>ti aratiñca pañcakāmaguṇaratiñca sahati, adhibhavituṃ sakkoti.</paragraph>
    <paragraph line="106">Idāni gāthāhi kūṭaṃ gaṇhanto <bold>nāratī</bold>tiādimāha. Tattha <bold>dhīra</bold>nti vīriyavantaṃ. <bold>Nārati dhīraṃ sahatī</bold>ti idaṃ purimasseva kāraṇavacanaṃ. Yasmā sā dhīraṃ na sahati nappahoti dhīraṃ sahituṃ adhibhavituṃ na sakkoti, tasmā nārati <pageBreak edition="Myanmar" number="2.0288" /> sahati dhīraṃ. <bold>Dhīro hi aratissaho</bold>ti aratisahattā hi so dhīro nāma, tasmā aratiṃ sahatīti attho. <bold>Sabbakammavihāyīna</bold>nti sabbaṃ tebhūmakakammaṃ cajitvā paricchinnaṃ parivaṭumaṃ katvā ṭhitaṃ. <bold>Panuṇṇaṃ ko nivāraye</bold>ti kilese panuditvā ṭhitaṃ ko nāma rāgo vā doso vā nivāreyya. <bold>Nekkhaṃ</bold><pageBreak edition="Pali Text Society" number="3.0061" /><bold>jambonadasseva, ko taṃ ninditumarahatī</bold>ti jambonadasaṅkhātassa jātirattasuvaṇṇassa nikkhasadisaṃ garahitabbadosavimuttaṃ ko taṃ puggalaṃ nindituṃ arahati. <bold>Brahmunāpi pasaṃsito</bold>ti mahābrahmunāpi esa puggalo pasaṃsitoyevāti. Desanāpariyosāne cattālīsa bhikkhusahassāni arahatte patiṭṭhahiṃsu.</paragraph>
    <subhead line="107">9. Dhammapadasuttavaṇṇanā</subhead>
    <paragraph line="108" number="29"> Navame <pageBreak edition="Vipassana Research Institut" number="2.0280" /><bold>dhammapadānī</bold>ti dhammakoṭṭhāsā. <bold>Anabhijjhā</bold>tiādīsu abhijjhāpaṭikkhepena <bold>anabhijjhā,</bold> byāpādapaṭikkhepena <bold>abyāpādo,</bold> micchāsatipaṭikkhepena <bold>sammāsati,</bold> micchāsamādhipaṭikkhepena <bold>sammāsamādhi</bold> veditabbo.</paragraph>
    <paragraph line="109"><bold>Anabhijjhālū</bold>ti nittaṇho hutvā. <bold>Abyāpannena cetasā</bold>ti sabbakālaṃ pakatibhāvaṃ avijahantena cittena. <bold>Sato ekaggacittassā</bold>ti satiyā samannāgato ārammaṇe ekaggacitto assa. <bold>Ajjhattaṃ susamāhito</bold>ti niyakajjhatte suṭṭhu ṭhapitacitto imasmiṃ suttepi gāthāyapi vaṭṭavivaṭṭaṃ kathitaṃ.</paragraph>
    <subhead line="110">10. Paribbājakasuttavaṇṇanā</subhead>
    <paragraph line="111" number="30"> Dasame <bold>abhiññātā</bold>ti ñātā pākaṭā. <bold>Annabhāro</bold>tiādīni tesaṃ nāmāni. <bold>Paṭisallānā vuṭṭhito</bold>ti phalasamāpattito vuṭṭhito. Sā hi idha paṭisallānanti adhippetā. <bold>Paccakkhāyā</bold>ti paṭikkhipitvā. <bold>Abhijjhālu</bold>nti sataṇhaṃ. <bold>Kāmesu</bold><pageBreak edition="Pali Text Society" number="3.0062" /><bold>tibbasārāga</bold>nti vatthukāmesu bahalarāgaṃ. <bold>Tamahaṃ tattha evaṃ vadeyya</bold>nti taṃ ahaṃ tasmiṃ kāraṇe evaṃ vadeyyaṃ. <bold>Paṭikkositabbaṃ maññeyyā</bold>ti paṭikkositabbāni paṭibāhitabbani vā maññeyya. <bold>Sahadhammikā</bold>ti sakāraṇā. <bold>Vādānupātā</bold>ti dhammikavāde ghaṭṭayamānā adhammikavādānupātā, vādappavattiyoti attho. <bold>Gārayhā ṭhānā</bold>ti garahitabbayuttakā paccayā. <bold>Āgacchantī</bold>ti upagacchanti.</paragraph>
    <paragraph line="112"><bold>Ukkalā</bold>ti <pageBreak edition="Myanmar" number="2.0289" /> ukkalajanapadavāsino. <bold>Vassabhaññā</bold>ti vasso ca bhañño cāti dve janā. <bold>Ahetukavādā</bold>ti ‘‘natthi hetu natthi paccayo sattānaṃ visuddhiyā’’tievamādivādino. <bold>Akiriyavādā</bold>ti ‘‘karoto na karīyati pāpa’’nti evaṃ kiriyapaṭikkhepavādino. <bold>Natthikavādā</bold>ti ‘‘natthi dinna’’ntiādivādino. Te imesu tīsupi dassanesu okkantaniyāmā ahesuṃ. Kathaṃ pana tesu niyāmo hotīti? Yo hi evarūpaṃ laddhiṃ gahetvā rattiṭṭhānadivāṭṭhānesu nisinno sajjhāyati vīmaṃsati, tassa ‘‘natthi hetu natthi paccayo karoto na karīyati pāpaṃ…pe… natthi dinnaṃ…pe… kāyassa bhedā ucchijjatī’’ti tasmiṃ ārammaṇe <pageBreak edition="Vipassana Research Institut" number="2.0281" /> micchāsati santiṭṭhati, cittaṃ ekaggaṃ hoti, javanāni javanti. Paṭhamajavane satekiccho hoti, tathā dutiyādīsu, sattame buddhānampi atekiccho anivatti ariṭṭhakaṇṭakasadiso hoti <pageBreak edition="Pali Text Society" number="3.0063" />. Tattha koci ekaṃ dassanaṃ okkamati, koci dve, koci tīṇipi. Niyatamicchādiṭṭhikova hoti, patto saggamaggāvaraṇañceva mokkhamaggāvaraṇañca, abhabbo tassa attabhāvassa anantaraṃ saggampi gantuṃ, pageva mokkhaṃ. Vaṭṭakhāṇuko nāmesa satto pathavigopako, yebhuyyena evarūpassa bhavato vuṭṭhānaṃ natthi. Vassabhaññāpi edisā ahesuṃ. <bold>Nindābyārosanaupārambhabhayā</bold>ti attano nindabhayena ghaṭṭanabhayena upavādabhayena cāti attho. <bold>Abhijjhāvinaye sikkha</bold>nti abhijjhāvinayo vuccati arahattaṃ, arahatte sikkhamāno appamatto nāma vuccatīti suttante vaṭṭaviṭṭaṃ kathetvā gāthāya phalasamāpatti kathitāti.</paragraph>
    <centered line="113">Uruvelavaggo tatiyo.</centered>
  </content>
</document>