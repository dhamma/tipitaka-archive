<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att49.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(14) 4. puggalavaggo.xml</archivePath>
<titlePath>(14) 4. Puggalavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">(14) 4. Puggalavaggo</chapter>
<subhead line="2">1. Saṃyojanasuttavaṇṇanā</subhead>
<paragraph line="3" number="131"> Catutthassa <pageBreak edition="V" number="2.0332" /> paṭhame <bold>upapattipaṭilābhiyānī</bold>ti yehi anantarā upapattiṃ paṭilabhati. <bold>Bhavapaṭilābhiyānī</bold>ti upapattibhavassa paṭilābhāya paccayāni. <bold>Sakadāgāmissā</bold>ti idaṃ appahīnasaṃyojanesu ariyesu uttamakoṭiyā gahitaṃ. Yasmā pana antarāparinibbāyissa antarā upapatti natthi, yaṃ pana so tattha jhānaṃ samāpajjati, taṃ <pageBreak edition="P" number="3.0131" /> kusalattā ‘‘upapattibhavassa paccayo’’ teva saṅkhyaṃ gacchati. Tasmāssa ‘‘upapattipaṭilābhiyāni saṃyojanāni pahīnāni, bhavapaṭilābhiyāni saṃyojanāni appahīnānī’’ti vuttaṃ. Orambhāgiyesu ca appahīnaṃ upādāya sakadāgāmissa avisesena ‘‘orambhāgiyāni saṃyojanāni appahīnānī’’ti vuttaṃ. Sesamettha uttānameva.</paragraph>
<subhead line="4">2. Paṭibhānasuttavaṇṇanā</subhead>
<paragraph line="5" number="132"> Dutiye <bold>yuttappaṭibhāno no muttappaṭibhāno</bold>ti pañhaṃ kathento yuttameva katheti, sīghaṃ pana na katheti, saṇikameva kathetīti attho. Iminā nayena sabbapadāni veditabbāni.</paragraph>
<subhead line="6">3. Ugghaṭitaññūsuttavaṇṇanā</subhead>
<paragraph line="7" number="133"> Tatiye <pageBreak edition="M" number="2.0337" /> catunnampi puggalānaṃ iminā suttena viseso veditabbo –</paragraph>
<indent line="8">‘‘Katamo ca puggalo ugghaṭitaññū, yassa puggalassa saha udāhaṭavelāya dhammābhisamayo hoti, ayaṃ vuccati puggalo <bold>ugghaṭitaññū</bold>. Katamo ca puggalo vipañcitaññū, yassa puggalassa vitthārena atthe vibhajiyamāne dhammābhisamayo hoti, ayaṃ vuccati puggalo <bold>vipañcitaññū</bold>. Katamo ca puggalo neyyo, yassa puggalassa uddesato <pageBreak edition="V" number="2.0333" /> paripucchato yonisomanasikaroto kalyāṇamitte sevato bhajato payirupāsato anupubbena dhammābhisamayo hoti, ayaṃ vuccati puggalo <bold>neyyo</bold>. Katamo ca puggalo padaparamo, yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti, ayaṃ vuccati puggalo <bold>padaparamo’’</bold>ti (pu. pa. 148-151).</indent>
<subhead line="9">4. Uṭṭhānaphalasuttavaṇṇanā</subhead>
<paragraph line="10" number="134"> Catutthe uṭṭhānavīriyeneva divasaṃ vītināmetvā tassa nissandaphalamattaṃ kiñcideva labhitvā jīvikaṃ kappeti, taṃ pana uṭṭhānaṃ āgamma kiñci puññaphalaṃ nappaṭilabhati <pageBreak edition="P" number="3.0132" />, ayaṃ <bold>uṭṭhānaphalūpajīvī na kammaphalūpajīvī</bold> nāma. Cātumahārājike pana deve ādiṃ katvā sabbepi devā uṭṭhānavīriyena vinā puññaphalasseva upajīvanato <bold>kammaphalūpajīvino na uṭṭhānaphalūpajīvino</bold> nāma. Rājarājamahāmattādayo <bold>uṭṭhānaphalūpajīvino ca kammaphalūpajīvino ca</bold>. Nerayikasattā <bold>neva uṭṭhānaphalūpajīvino na kammaphalūpajīvino</bold>. Imasmiṃ sutte puññaphalameva kammaphalanti adhippetaṃ, tañca tesaṃ natthi.</paragraph>
<subhead line="11">5. Sāvajjasuttavaṇṇanā</subhead>
<paragraph line="12" number="135"> Pañcame paṭhamo andhabālaputhujjano, dutiyo antarantarā kusalakārako lokiyaputhujjano, tatiyo sotāpanno, sakadāgāmianāgāminopi <pageBreak edition="M" number="2.0338" /> eteneva saṅgahitā. Catuttho khīṇāsavo. So hi ekanteneva anavajjo.</paragraph>
<subhead line="13">6-7. Sīlasuttādivaṇṇanā</subhead>
<paragraph line="14" number="136-137"> Chaṭṭhe paṭhamo lokiyamahājano, dutiyo sukkhavipassako sotāpanno ca sakadāgāmī ca, tatiyo anāgāmī. So hi yasmā taṅkhaṇikampi upapattinimittakaṃ jhānaṃ paṭilabhatiyeva, tasmā sukkhavipassakopi samādhismiṃ paripūrakārīyeva. Catuttho khīṇāsavoyeva <pageBreak edition="V" number="2.0334" />. So hi sabbesaṃ sīlādipaccanīkānaṃ pahīnattā sabbattha paripūrakārī nāma. Sattamepi chaṭṭhe vuttanayeneva puggalaparicchedo veditabbo.</paragraph>
<subhead line="15">8. Nikaṭṭhasuttavaṇṇanā</subhead>
<paragraph line="16" number="138"> Aṭṭhame <bold>nikaṭṭhakāyo</bold>ti niggatakāyo. <bold>Anikaṭṭhacitto</bold>ti anupaviṭṭhacitto. Kāyeneva gāmato nikkhanto, cittena araññe vasantopi gāmameva paviṭṭhoti vuttaṃ hoti. Iminā nayena sabbattha attho veditabbo.</paragraph>
<subhead line="17">9. Dhammakathikasuttavaṇṇanā</subhead>
<paragraph line="18" number="139"> Navame <bold>asahita</bold>nti atthena asaṃyuttaṃ. <bold>Na kusalā hotī</bold>ti na chekā hoti. <bold>Sahitāsahitassā</bold>ti <pageBreak edition="P" number="3.0133" /> atthanissitassa vā anissitassa vā. Evaṃ sabbattha attho veditabbo.</paragraph>
<subhead line="19">10. Vādīsuttavaṇṇanā</subhead>
<paragraph line="20" number="140"> Dasame <bold>atthato pariyādānaṃ gacchatī</bold>ti aṭṭhakathaṃ pucchito pariyādānaṃ parikkhayaṃ gacchati, kathetuṃ na sakkoti. <bold>No byañjanato</bold>ti byañjanaṃ panassa pavattati na pariyādiyati. Eseva nayo sabbatthāti.</paragraph>
<centered line="21">Puggalavaggo catuttho.</centered>
</body>
</document>