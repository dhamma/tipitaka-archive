<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402a.att44.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(9) 4. macalavaggo.xml</archivePath>
<title>(9) 4. Macalavaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(9) 4. Macalavaggo</chapter>
<subhead line="2">1-5. Pāṇātipātādisuttapañcakavaṇṇanā</subhead>
<paragraph line="3" number="81-85">Catutthassa <pageBreak edition="V" number="2.0315" />paṭhamādīni uttānatthāneva. Pañcame ‘‘nīce kule paccājāto’’tiādikena tamena yuttoti <bold>tamo</bold>. Kāyaduccaritādīhi puna nirayatamūpagamanato <bold>tamaparāyaṇo</bold>. Iti ubhayenapi khandhatamova kathito hoti. ‘‘Aḍḍhe kule paccājāto’’tiādikena jotinā yuttato <bold>joti,</bold>ālokabhūtoti vuttaṃ hoti. Kāyasucaritādīhi puna sagguppattijotibhāvūpagamanato <bold>jotiparāyaṇo</bold>. Iminā nayena itarepi dve veditabbā.</paragraph>
<paragraph line="4"><bold>Venakule</bold>ti vilīvakārakule. <bold>Nesādakule</bold>ti migaluddakādīnaṃ kule. <bold>Rathakārakule</bold>ti cammakārakule. <bold>Pukkusakule</bold>ti pupphachaḍḍakakule. <bold>Kasiravuttike</bold>ti dukkhavuttike. <bold>Dubbaṇṇo</bold>ti <pageBreak edition="P" number="3.0112" />paṃsupisācako viya jhāmakhāṇuvaṇṇo. <bold>Duddasiko</bold>ti vijātamātuyāpi amanāpadassano. <bold>Okoṭimako</bold>ti lakuṇḍako. <bold>Kāṇo</bold>ti ekacchikāṇo vā ubhayacchikāṇo vā. <bold>Kuṇī</bold>ti ekahatthakuṇī vā ubhayahatthakuṇī vā. <bold>Khañjo</bold>ti ekapādakhañjo vā ubhayapādakhañjo vā. <bold>Pakkhahato</bold>ti hatapakkho pīṭhasappī <pageBreak edition="M" number="2.0322" />. <bold>Padīpeyyassā</bold>ti telakapallādino dīpaupakaraṇassa. <bold>Evaṃ kho, bhikkhave</bold>ti ettha eko puggalo bahiddhā ālokaṃ adisvā mātu kucchimhiyeva kālaṃ katvā apāyesu nibbattanto sakalampi kappaṃ saṃsarati. Sopi tamotamaparāyaṇova. So pana kuhakapuggalo bhaveyya. Kuhakassa hi evarūpā nipphatti hotīti vuttaṃ.</paragraph>
<paragraph line="5">Ettha ca ‘‘nīce kule’’tiādīhi āgamanavipatti ceva paccuppannapaccayavipatti ca dassitā. ‘‘Dalidde’’tiādīhi pavattapaccayavipatti, ‘‘kasiravuttike’’tiādīhi ājīvupāyavipatti, ‘‘dubbaṇṇo’’tiādīhi attabhāvavipatti, ‘‘bahvābādho’’tiādīhi dukkhakāraṇasamāyogo, ‘‘na lābhī’’tiādīhi sukhakāraṇavipatti ceva upabhogavipatti ca, ‘‘kāyena duccarita’’ntiādīhi tamaparāyaṇabhāvassa kāraṇasamāyogo, ‘‘kāyassa bhedā’’tiādīhi samparāyikatamūpagamo. Sukkapakkho vuttapaṭipakkhanayena veditabbo.</paragraph>
<subhead line="6">6. Oṇatoṇatasuttavaṇṇanā</subhead>
<paragraph line="7" number="86">Chaṭṭhe <pageBreak edition="V" number="2.0316" /><bold>oṇatoṇato</bold>ti idāni nīcako āyatimpi nīcako bhavissati. <bold>Oṇatuṇṇato</bold>ti idāni nīco āyatiṃ ucco bhavissati. <bold>Uṇṇatoṇato</bold>ti idāni ucco āyatiṃ nīco bhavissati. <bold>Uṇṇatuṇṇato</bold>ti <pageBreak edition="P" number="3.0113" />idāni ucco āyatimpi ucco bhavissati. Vitthāro pana nesaṃ purimasuttanayeneva veditabbo.</paragraph>
<subhead line="8">7. Puttasuttavaṇṇanā</subhead>
<paragraph line="9" number="87">Sattame <bold>samaṇamacalo</bold>ti samaṇaacalo, makāro padasandhikaro, niccalasamaṇoti attho. Iminā sattavidhampi sekhaṃ dasseti. So hi sāsane mūlajātāya saddhāya patiṭṭhitattā acalo nāma. <bold>Samaṇapuṇḍarīko</bold>ti puṇḍarīkasadiso samaṇo. Puṇḍarīkaṃ nāma ūnasatapattaṃ saroruhaṃ. Iminā sukkhavipassakakhīṇāsavaṃ dasseti. So hi jhānābhiññānaṃ abhāvena aparipuṇṇaguṇattā samaṇapuṇḍarīko nāma hoti. <bold>Samaṇapadumo</bold>ti padumasadiso samaṇo. Padumaṃ nāma paripuṇṇasatapattaṃ saroruhaṃ. Iminā ubhatobhāgavimuttaṃ khīṇāsavaṃ dasseti. So hi jhānābhiññānaṃ bhāvena paripuṇṇaguṇattā samaṇapadumo nāma hoti <pageBreak edition="M" number="2.0323" />. <bold>Samaṇesu samaṇasukhumālo</bold>ti sabbesupi etesu samaṇesu sukhumālasamaṇo muducittasarīro kāyikacetasikadukkharahito ekantasukhī. Etena attānañceva attasadise ca dasseti.</paragraph>
<paragraph line="10">Evaṃ mātikaṃ nikkhipitvā idāni paṭipāṭiyā vibhajanto <bold>kathañca, bhikkhave</bold>tiādimāha. Tattha <bold>sekho</bold>ti sattavidhopi sekho. <bold>Pāṭipado</bold>ti paṭipannako. <bold>Anuttaraṃ yogakkhemaṃ patthayamāno viharatī</bold>ti arahattaṃ patthayanto viharati. <bold>Muddhāvasittassā</bold>ti muddhani avasittassa, katābhisekassāti attho. <bold>Ābhiseko</bold>ti abhisekaṃ kātuṃ yutto. <bold>Anabhisitto</bold>ti <pageBreak edition="P" number="3.0114" />na tāva abhisitto. <bold>Macalappatto</bold>ti rañño khattiyassa muddhāvasittassa puttabhāvena ceva puttesu jeṭṭhakabhāvena ca na tāva abhisittabhāvena ca abhisekappattiatthāya acalappatto niccalapatto. Makāro nipātamattaṃ. <bold>Kāyena phusitvā</bold>ti nāmakāyena phusitvā.</paragraph>
<paragraph line="11"><bold>Yācitova bahulaṃ cīvaraṃ paribhuñjatī</bold>ti ‘‘idaṃ, bhante, paribhuñjathā’’ti evaṃ dāyakehi yācamāneheva <pageBreak edition="V" number="2.0317" />upanītaṃ cīvaraṃ bahuṃ paribhuñjati, kiñcideva ayācitaṃ, bākulatthero viya. Piṇḍapātaṃ khadiravanamagge sīvalitthero viya. Senāsanaṃ aṭṭhakanāgarasutte (ma. ni. 2.17 ādayo; a. ni. 11.16 ādayo) ānandatthero viya. Gilānapaccayaṃ pilindavacchathero viya. <bold>Tyassā</bold>ti te assa. <bold>Manāpenevā</bold>ti manaṃ allīyanakena. <bold>Samudācarantī</bold>ti kattabbakiccāni karonti pavattanti vā. <bold>Upahāraṃ upaharantī</bold>ti kāyikacetasikaupahāraṃ upaharanti upanīyanti. <bold>Sannipātikānī</bold>ti tiṇṇampi sannipātena nibbattāni. <bold>Utupariṇāmajānī</bold>ti utupariṇāmato atisītaatiuṇhaututo jātāni. <bold>Visamaparihārajānī</bold>ti accāsanaatiṭṭhānādikā visamaparihārato jātāni. <bold>Opakkamikānī</bold>ti vadhabandhanādiupakkamena nibbattāni. <bold>Kammavipākajānī</bold>ti <pageBreak edition="P" number="3.0115" />vināpi imehi kāraṇehi kevalaṃ pubbe katakammavipākavaseneva jātāni. <bold>Catunnaṃ jhānāna</bold>nti ettha khīṇāsavānampi buddhānampi kiriyajjhānāneva adhippetāni. Sesaṃ uttānatthamevāti.</paragraph>
<subhead line="12">8. Saṃyojanasuttavaṇṇanā</subhead>
<paragraph line="13" number="88">Aṭṭhame sāsane laddhappatiṭṭhattā sotāpannova <bold>samaṇamacalo</bold>ti vutto, nātibahuguṇattā na bahupattaṃ viya saroruhaṃ sakadāgāmī <pageBreak edition="M" number="2.0324" /><bold>samaṇapuṇḍarīko</bold>ti, tato bahutaraguṇattā satapattaṃ viya saroruhaṃ anāgāmī <bold>samaṇapadumo</bold>ti, thaddhabhāvakarānaṃ kilesānaṃ sabbaso samucchinnattā mudubhāvappatto khīṇāsavo <bold>samaṇasukhumālo</bold>ti.</paragraph>
<subhead line="14">9. Sammādiṭṭhisuttavaṇṇanā</subhead>
<paragraph line="15" number="89">Navame <bold>sammādiṭṭhiko</bold>tiādīhi aṭṭhaṅgikamaggavasena paṭhamasutte viya satta sekhā gahitā. Dutiyavāre dasaṅgikamaggavasena vā arahattaphalañāṇaarahattaphalavimuttīhi saddhiṃ, aṭṭhaṅgikamaggavasena vā sukkhavipassakakhīṇāsavo kathito, tatiyavāre ubhatobhāgavimutto, catutthavāre tathāgato ca tathāgatasadisakhīṇāsavo cāti. Iti idaṃ suttaṃ paṭhamasutte kathitapuggalānaṃ vaseneva kathitaṃ, desanāmattameva panettha nānanti.</paragraph>
<subhead line="16">10. Khandhasuttavaṇṇanā</subhead>
<paragraph line="17" number="90">Dasame <pageBreak edition="V" number="2.0318" />paṭhamavāre arahattatthāya payogaṃ anārabhitvā ṭhito pamādavihārī sekhapuggalo kathito. Dutiyavāre anuppāditajjhāno āraddhavipassako appamādavihārī sekhapuggalo kathito. Tatiyavāre āraddhavipassako appamādavihārī aṭṭhavimokkhalābhī sekhapuggalo kathito, catutthavāre paramasukhumālakhīṇāsavoti.</paragraph>
<centered line="18">Macalavaggo catuttho.</centered>
</body>
</document>