<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402a.att61.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(26) 6. abhinnavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha</directory>
    <basename>(26) 6. abhinnavaggo</basename>
    <titlePath>(26) 6. Abhiññāvaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(26) 6. Abhiññāvaggo</chapter>
    <subhead line="2">1-3. Abhiññāsuttādivaṇṇanā</subhead>
    <paragraph line="3" number="254-256"> Chaṭṭhassa <pageBreak edition="Vipassana Research Institut" number="2.0394" /> paṭhame <bold>abhiññāyā</bold>ti jānitvā. <bold>Samatho ca vipassanā cā</bold>ti cittekaggatā ca saṅkhārapariggahavipassanāñāṇañca. <bold>Vijjā ca vimutti cā</bold>ti maggañāṇavijjā ca sesā sampayuttakadhammā ca. Dutiye <pageBreak edition="Pali Text Society" number="3.0220" /><bold>anariyapariyesanā</bold>ti anariyānaṃ esanā gavesanā. <bold>Jarādhamma</bold>nti jarāsabhāvaṃ. Sesesupi eseva nayo. Tatiyaṃ uttānameva.</paragraph>
    <subhead line="4">4. Mālukyaputtasuttavaṇṇanā</subhead>
    <paragraph line="5" number="257"> Catutthe <bold>mālukyaputto</bold>ti mālukyabrāhmaṇiyā putto. <bold>Etthā</bold>ti etasmiṃ tava ovādayācane. Iminā theraṃ apasādetipi ussādetipi. Kathaṃ? Ayaṃ kira daharakāle paccayesu laggo hutvā pacchā mahallakakāle araññavāsaṃ patthento kammaṭṭhānaṃ yācati. Atha bhagavā ‘‘ettha dahare kiṃ vakkhāma, mālukyaputto viya tumhepi taruṇakāle paccayesu laggitvā mahallakakāle araññaṃ pavisitvā samaṇadhammaṃ kareyyāthā’’ti iminā adhippāyena bhaṇanto theraṃ apasādeti nāma. Yasmā pana thero mahallakakāleva araññaṃ pavisitvā samaṇadhammaṃ kātukāmo, tasmā bhagavā ‘‘ettha dahare kiṃ vakkhāma, ayaṃ amhākaṃ mālukyaputto mahallakakālepi araññaṃ pavisitvā samaṇadhammaṃ kātukāmo <pageBreak edition="Myanmar" number="2.0397" /> kammaṭṭhānaṃ yācati. Tumhe tāva taruṇakālepi vīriyaṃ na karothā’’ti iminā adhippāyena bhaṇanto theraṃ ussādeti nāmāti yojanā.</paragraph>
    <subhead line="6">5-10. Kulasuttādivaṇṇanā</subhead>
    <paragraph line="7" number="258-263"> Pañcame <pageBreak edition="Vipassana Research Institut" number="2.0395" /><pageBreak edition="Pali Text Society" number="3.0221" /><bold>ādhipacce ṭhapentī</bold>ti bhaṇḍāgārikaṭṭhāne ṭhapenti. Chaṭṭhe <bold>vaṇṇasampanno</bold>ti sarīravaṇṇena samannāgato. <bold>Balasampanno</bold>ti kāyabalena samannāgato. Bhikkhuvāre <bold>vaṇṇasampanno</bold>ti guṇavaṇṇena samannāgato. <bold>Balasampanno</bold>ti vīriyabalena samannāgato. <bold>Javasampanno</bold>ti ñāṇajavena samannāgato. Sattamepi eseva nayo. Sesamettha uttānamevāti.</paragraph>
    <centered line="8">Abhiññāvaggo chaṭṭho.</centered>
  </content>
</document>