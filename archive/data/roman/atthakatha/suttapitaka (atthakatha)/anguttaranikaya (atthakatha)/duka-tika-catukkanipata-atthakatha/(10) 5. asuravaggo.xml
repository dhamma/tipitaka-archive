<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att45.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/(10) 5. asuravaggo.xml</archivePath>
    <baseFileName>(10) 5. asuravaggo</baseFileName>
    <titlePath>(10) 5. Asuravaggo - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(10) 5. Asuravaggo</chapter>
    <subhead line="2">1. Asurasuttavaṇṇanā</subhead>
    <paragraph line="3" number="91"> Pañcamassa <pageBreak edition="Vipassana Research Institut" number="2.0319" /><pageBreak edition="Pali Text Society" number="3.0116" /> paṭhame <bold>asuro</bold>ti asurasadiso bībhaccho. <bold>Devo</bold>ti devasadiso guṇavasena abhirūpo pāsādiko.</paragraph>
    <subhead line="4">2. Paṭhamasamādhisuttavaṇṇanā</subhead>
    <paragraph line="5" number="92"> Dutiye <pageBreak edition="Myanmar" number="2.0325" /><bold>ajjhattaṃ cetosamathassā</bold>ti niyakajjhatte appanācittasamādhissa. <bold>Adhipaññādhammavipassanāyā</bold>ti saṅkhārapariggāhakavipassanāñāṇassa. Tañhi adhipaññāsaṅkhātañca, pañcakkhandhasaṅkhātesu ca dhammesu vipassanābhūtaṃ, tasmā ‘‘adhipaññādhammavipassanā’’ti vuccatīti.</paragraph>
    <subhead line="6">3. Dutiyasamādhisuttavaṇṇanā</subhead>
    <paragraph line="7" number="93"> Tatiye <bold>yogo karaṇīyo</bold>ti yuttappayuttatā kattabbā. <bold>Chando</bold>ti kattukamyatāchando. <bold>Vāyāmo</bold>ti payogo. <bold>Ussāho</bold>ti tato adhimattataraṃ vīriyaṃ. <bold>Ussoḷhī</bold>ti paṅkalaggasakaṭauddharaṇasadisaṃ mahāvīriyaṃ. <bold>Appaṭivānī</bold>ti anivattanatā.</paragraph>
    <subhead line="8">4. Tatiyasamādhisuttavaṇṇanā</subhead>
    <paragraph line="9" number="94"> Catutthe <bold>evaṃ kho, āvuso, saṅkhārā daṭṭhabbā</bold>tiādīsu, āvuso, saṅkhārā nāma aniccato daṭṭhabbā, aniccato sammasitabbā, aniccato passitabbā. Tathā dukkhato, anattatoti evaṃ attho daṭṭhabbo. <bold>Evaṃ kho, āvuso, cittaṃ saṇṭhapetabba</bold>ntiādīsupi paṭhamajjhānavasena, āvuso, cittaṃ saṇṭhapetabbaṃ paṭhamajjhānavasena sannisādetabbaṃ, paṭhamajjhānavasena <pageBreak edition="Vipassana Research Institut" number="2.0320" /> ekodi kātabbaṃ, paṭhamajjhānavasena samādahitabbaṃ. Tathā dutiyajjhānādivasenāti evaṃ attho daṭṭhabbo. Imesu tīsupi suttesu samathavipassanā lokiyalokuttarāva kathitā.</paragraph>
    <subhead line="10">5. Chavālātasuttavaṇṇanā</subhead>
    <paragraph line="11" number="95"> Pañcame <bold>chavālāta</bold>nti susāne alātaṃ. <bold>Majjhe</bold><pageBreak edition="Pali Text Society" number="3.0117" /><bold>gūthagata</bold>nti majjhaṭṭhāne gūthamakkhitaṃ. <bold>Neva gāme kaṭṭhatthaṃ pharatī</bold>ti kūṭagopānasithambhasopānādīnaṃ atthāya anupaneyyatāya gāme na kaṭṭhatthaṃ sādheti, khettakuṭipādaṃ vā mañcapādaṃ vā kātuṃ anupaneyyatāya na araññe kaṭṭhatthaṃ sādheti. Dvīsu koṭīsu gayhamānaṃ hatthaṃ ḍahati, majjhe gayhamānaṃ gūthena makkheti. <bold>Tathūpama</bold>nti taṃsarikkhakaṃ. <bold>Abhikkantataro</bold>ti sundarataro. <bold>Paṇītataro</bold>ti uttamataro. <bold>Gavā khīra</bold>nti gāvito khīraṃ. <bold>Khīramhā dadhī</bold>tiādīsu paraṃ paraṃ purimato purimato aggaṃ, sappimaṇḍo pana tesu sabbesupi aggameva <pageBreak edition="Myanmar" number="2.0326" />. <bold>Aggo</bold>tiādīsu guṇehi aggo ceva seṭṭho ca pamukho ca uttamo ca pavaro cāti veditabbo. Chavālātūpamāya na dussīlo puggalo kathito, appassuto pana vissaṭṭhakammanto goṇasadiso puggalo kathitoti veditabbo. Chaṭṭhe sabbaṃ uttānatthameva.</paragraph>
    <subhead line="12">7. Khippanisantisuttavaṇṇanā</subhead>
    <paragraph line="13" number="97"> Sattame <bold>khippanisantī</bold>ti khippanisāmano sīghaṃ jānituṃ samattho. <bold>Sutānañca dhammāna</bold>nti sutappaguṇānaṃ tantidhammānaṃ. <bold>Atthūpaparikkhī</bold>ti atthaṃ upaparikkhako. <bold>Atthamaññāya dhammamaññāyā</bold>ti aṭṭhakathañca pāḷiñca jānitvā. <bold>Dhammānudhammappaṭipanno hotī</bold>ti navalokuttaradhammānaṃ <pageBreak edition="Pali Text Society" number="3.0118" /> anurūpadhammabhūtaṃ sasīlakaṃ pubbabhāgappaṭipadaṃ paṭipanno hoti. <bold>No ca kalyāṇavāco</bold>ti na sundaravacano. <bold>Na kalyāṇavākkaraṇo</bold>ti na sundaravacanaghoso hoti. <bold>Poriyā</bold>tiādīhi saddhiṃ no-kāro yojetabboyeva. Guṇaparipuṇṇāya apalibuddhāya adosāya agaḷitapadabyañjanāya atthaṃ viññāpetuṃ samatthāya vācāya samannāgato na hotīti attho. Iminā upāyena sabbattha attho veditabbo.</paragraph>
    <subhead line="14">8. Attahitasuttavaṇṇanā</subhead>
    <paragraph line="15" number="98-99"> Aṭṭhamaṃ <pageBreak edition="Vipassana Research Institut" number="2.0321" /> puggalajjhāsayavasenāpi dasabalassa desanāñāṇavilāsenāpi kathitaṃ, navamaṃ pañcaveravasena.</paragraph>
    <subhead line="16">10. Potaliyasuttavaṇṇanā</subhead>
    <paragraph line="17" number="100"> Dasame <bold>kālenā</bold>ti yuttappattakālena. <bold>Khamatī</bold>ti ruccati. <bold>Yadidaṃ tattha tattha kālaññutā</bold>ti yā esā tattha tattha kālaṃ jānanā. Taṃ taṃ kālaṃ ñatvā hi avaṇṇārahassa avaṇṇakathanaṃ vaṇṇārahassa ca vaṇṇakathanaṃ paṇḍitānaṃ pakatīti dasseti.</paragraph>
    <centered line="18">Asuravaggo pañcamo.</centered>
    <centered line="19">Dutiyapaṇṇāsakaṃ niṭṭhitaṃ.</centered>
    <title line="20">3. Tatiyapaṇṇāsakaṃ</title>
  </content>
</document>