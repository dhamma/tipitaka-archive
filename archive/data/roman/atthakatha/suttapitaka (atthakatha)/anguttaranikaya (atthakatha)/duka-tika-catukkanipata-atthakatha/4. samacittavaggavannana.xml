<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att3.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/4. samacittavaggavannana.xml</archivePath>
    <baseFileName>4. samacittavaggavannana</baseFileName>
    <titlePath>4. Samacittavaggavaṇṇanā - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">4. Samacittavaggavaṇṇanā</chapter>
    <paragraph line="2" number="33"> Catutthassa <pageBreak edition="V" number="2.0028" /><pageBreak edition="P" number="2.0121" /> paṭhame <bold>asappurisabhūmī</bold>ti asappurisānaṃ patiṭṭhānaṭṭhānaṃ. <bold>Sappurisabhūmiya</bold>mpi eseva nayo. <bold>Akataññū</bold>ti kataṃ na jānāti. <bold>Akatavedī</bold>ti kataṃ pākaṭaṃ katvā na jānāti. <bold>Upaññāta</bold>nti vaṇṇitaṃ thomitaṃ pasatthaṃ. <bold>Yadida</bold>nti yā ayaṃ. <bold>Akataññutā akataveditā</bold>ti parena katassa upakārassa ajānanañceva pākaṭaṃ katvā ajānanañca. <bold>Kevalā</bold>ti sakalā. Sukkapakkhepi vuttanayeneva attho veditabbo.</paragraph>
    <paragraph line="3" number="34"> Dutiye <bold>mātu ca pitu cā</bold>ti janakamātu ca janakapitu ca. <bold>Ekena, bhikkhave, aṃsena mātaraṃ parihareyyā</bold>ti ekasmiṃ aṃsakūṭe ṭhapetvā mātaraṃ paṭijaggeyya. <bold>Ekena aṃsena pitaraṃ parihareyyā</bold>ti ekasmiṃ aṃsakūṭe ṭhapetvā pitaraṃ paṭijaggeyya. <bold>Vassasatāyuko vassasatajīvī</bold>ti vassasatāyukakāle jāto sakalaṃ vassasataṃ jīvanto. Idaṃ vuttaṃ hoti – sace putto nāma ‘‘mātāpitūnaṃ paṭikarissāmī’’ti uṭṭhāya samuṭṭhāya dakkhiṇe aṃsakūṭe mātaraṃ, vāme pitaraṃ <pageBreak edition="M" number="2.0028" /> ṭhapetvā vassasatāyuko sakalampi vassasataṃ jīvamāno parihareyya. <bold>So ca nesaṃ ucchādanaparimaddananhāpanasambāhanenā</bold>ti so ca putto nesaṃ mātāpitūnaṃ aṃsakūṭesu ṭhitānaṃyeva duggandhapaṭivinodanatthaṃ sugandhakaraṇena ucchādanena, parissamavinodanatthaṃ hatthaparimaddanena, sītuṇhakāle ca uṇhodakasītodakanhāpanena, hatthapādādīnaṃ ākaḍḍhanaparikaḍḍhanasaṅkhātena sambāhanena upaṭṭhānaṃ kareyya. <bold>Te ca tatthevā</bold>ti te ca mātāpitaro tattheva tassa aṃsakūṭesu nisinnāva muttakarīsaṃ cajeyyuṃ. <bold>Natveva</bold><pageBreak edition="P" number="2.0122" /><bold>,</bold><bold>bhikkhave</bold>ti, bhikkhave, evampi natveva mātāpitūnaṃ kataṃ vā hoti paṭikataṃ vā.</paragraph>
    <paragraph line="4"><bold>Issarādhipacce rajje</bold>ti cakkavattirajjaṃ sandhāyevamāha. <bold>Āpādakā</bold>ti vaḍḍhakā anupālakā. Puttā hi mātāpitūhi vaḍḍhitā ceva anupālitā ca. <bold>Posakā</bold>ti hatthapāde vaḍḍhetvā hadayalohitaṃ pāyetvā posakā. Puttā hi mātāpitūhi puṭṭhā bhatā annapānādīhi paṭijaggitā. <bold>Imassa lokassa dassetāro</bold>ti sace hi mātāpitaro jātadivaseyeva puttaṃ pāde gahetvā araññe vā nadiyaṃ vā papāte vā khipeyyuṃ, imasmiṃ loke iṭṭhāniṭṭhārammaṇaṃ na passeyya. Evaṃ akatvā āpāditattā <pageBreak edition="V" number="2.0029" /> positattā esa imasmiṃ loke iṭṭhāniṭṭhārammaṇaṃ mātāpitaro nissāya passatīti tyāssa imassa lokassa dassetāro nāma honti. <bold>Samādapetī</bold>ti gaṇhāpeti. Imasmiṃ sutte saddhāsīlacāgapaññā lokiyalokuttaramissakā kathitā. Dhammasenāpatisāriputtattherasadisova bhikkhu tesu patiṭṭhāpeti nāmāti veditabbo.</paragraph>
    <paragraph line="5" number="35"> Tatiye <bold>tenupasaṅkamī</bold>ti so hi brāhmaṇo ‘‘samaṇo kira gotamo kathitaṃ vissajjeti, pucchāyassa virajjhanaṃ nāma natthi. Ahamassa virajjhanapañhaṃ abhisaṅkharissāmī’’ti paṇītabhojanaṃ bhuñjitvā gabbhadvāraṃ pidahitvā nisinno cintetuṃ ārabhi. Athassa etadahosi – ‘‘imasmiṃ ṭhāne uccāsaddamahāsaddo vattati, cittaṃ na ekaggaṃ hoti, bhūmigharaṃ kāressāmī’’ti bhūmigharaṃ kāretvā tattha pavisitvā – ‘‘evaṃ puṭṭho evaṃ kathessati, evaṃ puṭṭho evaṃ kathessatī’’ti ekaṃ gaṇhitvā ekaṃ <pageBreak edition="M" number="2.0029" /> vissajjento sakaladivasaṃ kiñci passituṃ nāsakkhi. Tassa imināva nīhārena cattāro māsā vītivattā. So catunnaṃ māsānaṃ accayena ubhatokoṭikaṃ pañhaṃ nāma <pageBreak edition="P" number="2.0123" /> addasa. Evaṃ kirassa ahosi – ‘‘ahaṃ samaṇaṃ gotamaṃ upasaṅkamitvā ‘kiṃvādī bhava’nti pucchissāmi. Sace ‘kiriyavādimhī’ti vakkhati, ‘sabbākusalānaṃ nāma tumhe kiriyaṃ vadethā’ti naṃ niggaṇhissāmi. Sace ‘akiriyavādimhī’ti vakkhati, ‘kusaladhammānaṃ nāma tumhe akiriyaṃ vadethā’ti naṃ niggaṇhissāmi. Idañhi ubhatokoṭikaṃ pañhaṃ puṭṭho neva uggilituṃ sakkhissati na niggilituṃ. Evaṃ mama jayo bhavissati, samaṇassa gotamassa parājayo’’ti uṭṭhāya apphoṭetvā bhūmigharā nikkhamma ‘‘evarūpaṃ pañhaṃ pucchantena na ekakena gantuṃ vaṭṭatī’’ti nagare ghosanaṃ kāretvā sakalanāgarehi parivuto yena bhagavā tenupasaṅkami. <bold>Kiṃvādī</bold>ti kiṃladdhiko. <bold>Kimakkhāyī</bold>ti kiṃ nāma sāvakānaṃ paṭipadaṃ akkhāyīti pucchi. Athassa bhagavā catūhi māsehi pañhaṃ abhisaṅkharitvā ‘‘diṭṭho me samaṇassa gotamassa parājayapañho’’ti mānaṃ paggayha āgatabhāvaṃ ñatvā ekapadeneva taṃ pañhaṃ bhindanto <bold>kiriyavādī cāhaṃ, brāhmaṇā</bold>tiādimāha. Atha brāhmaṇo attano mānaṃ apanetvā bhagavantaṃ āyācanto <bold>yathākathaṃ panā</bold>tiādimāha. Sesamettha uttānatthamevāti.</paragraph>
    <paragraph line="6" number="36"> Catutthe <bold>dakkhiṇeyyā</bold>ti dakkhiṇā vuccati dānaṃ, tassa paṭiggahaṇayuttā kati puggalāti pucchati. <bold>Sekho</bold>ti iminā satta sekkhe dasseti. Ettha ca sīlavantaputhujjanopi sotāpanneneva <pageBreak edition="V" number="2.0030" /> saṅgahito. <bold>Āhuneyyā yajamānānaṃ hontī</bold>ti dānaṃ dadantānaṃ āhunassa arahā dānapaṭiggāhakā nāma hontīti attho. <bold>Khetta</bold>nti vatthu patiṭṭhā, puññassa viruhanaṭṭhānanti attho.</paragraph>
    <paragraph line="7" number="37"> Pañcame <pageBreak edition="P" number="2.0124" /><bold>pubbārāme</bold>ti sāvatthito puratthimadisābhāge ārāme. <bold>Migāramātupāsāde</bold>ti visākhāya upāsikāya pāsāde. Sā hi migāraseṭṭhinā mātuṭṭhāne ṭhapitattāpi, sabbajeṭṭhakassa puttassa ayyakaseṭṭhinova samānanāmakattāpi migāramātāti vuccati. Tāya kārito sahassagabbho pāsādo migāramātupāsādo nāma. Thero <pageBreak edition="M" number="2.0030" /> tasmiṃ viharati. <bold>Tatra kho āyasmā sāriputto</bold>ti tasmiṃ pāsāde viharanto dhammasenāpatisāriputtatthero.</paragraph>
    <paragraph line="8"><bold>Bhikkhū āmantesī</bold>ti kasmiṃ kāle āmantesi? Kānici hi suttāni purebhatte bhāsitāni atthi, kānici pacchābhatte, kānici purimayāme, kānici majjhimayāme, kānici pacchimayāme. Idaṃ pana samacittapaṭipadāsuttaṃ pacchābhatte bhāsitaṃ. Tasmā sāyanhasamaye āmantesi.</paragraph>
    <paragraph line="9">Na kevalaṃ cetaṃ thereneva bhāsitaṃ, tathāgatenāpi bhāsitaṃ. Kattha nisīditvāti? Visākhāya ratanapāsāde nisīditvā. Tathāgato hi paṭhamabodhiyaṃ vīsati vassāni anibaddhavāso hutvā yattha yattha phāsukaṃ hoti, tattha tattheva gantvā vasi. Paṭhamaṃ antovassañhi isipatane dhammacakkaṃ pavattetvā aṭṭhārasa mahābrahmakoṭiyo amatapānaṃ pāyetvā bārāṇasiṃ upanissāya isipatane vasi. Dutiyaṃ antovassaṃ rājagahaṃ upanissāya veḷuvane, tatiyacatutthānipi tattheva, pañcamaṃ antovassaṃ vesāliṃ upanissāya mahāvane kūṭāgārasālāyaṃ, chaṭṭhaṃ antovassaṃ makulapabbate, sattamaṃ tāvatiṃsabhavane, aṭṭhamaṃ bhagge susumāragiraṃ nissāya bhesakaḷāvane, navamaṃ kosambiyaṃ, dasamaṃ pālileyyake vanasaṇḍe, ekādasamaṃ nālāyaṃ brāhmaṇagāme, dvādasamaṃ verañjāyaṃ, terasamaṃ cāliyapabbate, cuddasamaṃ jetavane, pañcadasamaṃ kapilavatthusmiṃ, soḷasamaṃ āḷavakaṃ dametvā caturāsītipāṇasahassāni amatapānaṃ pāyetvā āḷaviyaṃ, sattarasamaṃ rājagaheyeva, aṭṭhārasamaṃ cāliyapabbateyeva, tathā ekūnavīsatimaṃ, vīsatimaṃ pana antovassaṃ rājagahaṃyeva <pageBreak edition="P" number="2.0125" /> upanissāya vasi. Evaṃ vīsati vassāni anibaddhavāso hutvā yattha yattha phāsukaṃ hoti, tattha tattheva vasi.</paragraph>
    <paragraph line="10">Tato <pageBreak edition="V" number="2.0031" /> paṭṭhāya pana dve senāsanāni dhuvaparibhogāni akāsi. Katarāni dve? Jetavanañca pubbārāmañca. Kasmā? Dvinnaṃ kulānaṃ guṇamahantatāya. Anāthapiṇḍikassa hi visākhāya ca guṇaṃ sandhāya guṇaṃ paṭicca satthā tāni senāsanāni dhuvaparibhogena paribhuñji. Utuvassaṃ cārikaṃ caritvāpi hi antovasse dvīsuyeva senāsanesu vasati. Evaṃ vasanto <pageBreak edition="M" number="2.0031" /> pana jetavane rattiṃ vasitvā punadivase bhikkhusaṅghaparivuto dakkhiṇadvārena sāvatthiṃ piṇḍāya pavisitvā pācīnadvārena nikkhamitvā pubbārāme divāvihāraṃ karoti. Pubbārāme rattiṃ vasitvā punadivase pācīnadvārena sāvatthiṃ piṇḍāya pavisitvā dakkhiṇadvārena nikkhamitvā jetavane divāvihāraṃ karoti. Tasmiṃ pana divase sammāsambuddho jetavaneyeva vasi. Yattha katthaci vasantassa cassa pañcavidhakiccaṃ avijahitameva hoti. Taṃ heṭṭhā vitthāritameva. Tesu kiccesu pacchimayāmakiccakāle bhagavā lokaṃ olokento sāvatthivāsīnañca samantā ca sāvatthiyā gāvutaaḍḍhayojanayojanaparame ṭhāne aparimāṇānaṃ sattānaṃ abhisamayabhāvaṃ addasa.</paragraph>
    <paragraph line="11">Tato ‘‘kasmiṃ nu kho kāle abhisamayo bhavissatī’’ti olokento ‘‘sāyanhasamaye’’ti disvā ‘‘mayi nu kho kathente abhisamayo bhavissati, sāvake kathente bhavissatī’’ti ‘‘sāriputtatthere kathente bhavissatī’’ti addasa. Tato ‘‘kattha nisīditvā kathente bhavissatī’’ti olokento ‘‘visākhāya ratanapāsāde nisīditvā’’ti disvā ‘‘buddhānaṃ nāma tayo sāvakasannipātā honti, aggasāvakānaṃ eko. Tesu ajja dhammasenāpatisāriputtattherassa sāvakasannipāto bhavissatī’’ti addasa. Disvā pātova sarīrapaṭijagganaṃ katvā nivatthanivāsano <pageBreak edition="P" number="2.0126" /> sugatacīvaraṃ pārupitvā selamayapattaṃ ādāya bhikkhusaṅghaparivuto dakkhiṇadvārena nagaraṃ pavisitvā piṇḍāya caranto bhikkhusaṅghassa sulabhapiṇḍapātaṃ katvā vātappahatā viya nāvā paṭinivattitvā dakkhiṇadvārena nikkhamitvā bahidvāre aṭṭhāsi. Tato asīti mahāsāvakā bhikkhuniparisā upāsakaparisā upāsikāparisāti catasso parisā satthāraṃ parivārayiṃsu.</paragraph>
    <paragraph line="12">Satthā sāriputtattheraṃ āmantesi – ‘‘sāriputta, tayā pubbārāmaṃ gantuṃ vaṭṭati, tava ca parisaṃ gahetvā gacchāhī’’ti. ‘‘Sādhu, bhante’’ti thero attano parivārehi pañcahi bhikkhusatehi parivuto pubbārāmaṃ agamāsi. Eteneva niyāmena asīti mahāsāvake pubbārāmameva pesetvā sayaṃ ekena ānandatthereneva saddhiṃ jetavanaṃ agamāsi. Ānandattheropi vihāre satthu vattaṃ <pageBreak edition="V" number="2.0032" /> katvā vanditvā ‘‘pubbārāmaṃ gacchāmi, bhante’’ti āha. Evaṃ <pageBreak edition="M" number="2.0032" /> karohi ānandāti. Satthāraṃ vanditvā tattheva agamāsi. Satthā ekakova jetavane ohīno.</paragraph>
    <paragraph line="13">Taṃ divasañhi catasso parisā therasseva dhammakathaṃ sotukāmā ahesuṃ. Kosalamahārājāpi balakāyena parivuto pubbārāmameva gato. Tathā pañcasataupāsakaparivāro anāthapiṇḍiko. Visākhā pana mahāupāsikā dvīhi jaṅghasahassehi parivuto agamāsi. Sattapaṇṇāsāya kulasatasahassānaṃ vasanaṭṭhāne sāvatthinagare gehapālakadārake ṭhapetvā sesajano gandhacuṇṇamālādīni gahetvā pubbārāmameva agamāsi. Catūsu dvāragāmesu gāvutaaḍḍhayojanayojanaparamaṭṭhāne sabbeyeva manussā gandhacuṇṇamālādihatthā pubbārāmameva agamaṃsu. Sakalavihāro missakapupphehi abhikiṇṇo viya ahosi.</paragraph>
    <paragraph line="14">Dhammasenāpatisāriputtattheropi kho vihāraṃ gantvā vihārapariveṇe aṅgaṇaṭṭhāne aṭṭhāsi. Bhikkhū therassa āsanaṃ paññāpayiṃsu. Thero tattha nisīditvā upaṭṭhākattherena vatte kate bhikkhusaṅghassa ovādaṃ katvā gandhakuṭiṃ <pageBreak edition="P" number="2.0127" /> pavisitvā samāpattiṃ appetvā nisīdi. So paricchinnakālavasena samāpattito vuṭṭhāya aciravatiṃ gantvā rajojallaṃ pavāhetvā paṭippassaddhadaratho otiṇṇatittheneva uttaritvā nivatthanivāsano saṅghāṭiṃ pārupitvā aṭṭhāsi. Bhikkhusaṅghopi sammukhasammukhaṭṭhānena otaritvā sarīre rajojallaṃ pavāhetvā paccuttaritvā theraṃ parivārayiṃsu. Antovihārepi therassa dhammāsanaṃ paññāpayiṃsu. Catassopi parisā attano attano okāsaṃ ñatvā maggaṃ ṭhapetvā nisīdiṃsu. Sāriputtattheropi pañcabhikkhusataparivāro dhammasabhaṃ āgantvā sīhamatthakappatiṭṭhite samussitasetacchatte ratanapallaṅke cittabījaniṃ gahetvā puratthābhimukho nisīdi. Nisīditvā parisaṃ oloketvā – ‘‘mahatī vatāyaṃ parisā, imissā na appamattikā parittakadhammadesanā anucchavikā, kataradhammadesanā nu kho anucchavikā bhavissatī’’ti tīṇi piṭakāni āvajjamāno imaṃ saṃyojanapariyāya dhammadesanaṃ addasa.</paragraph>
    <paragraph line="15">Evaṃ <pageBreak edition="M" number="2.0033" /> desanaṃ sallakkhetvā taṃ desetukāmo bhikkhū āmantesi <bold>āvuso, bhikkhave</bold>ti. Āvusoti hi avatvā, bhikkhaveti vacanaṃ buddhālāpo nāma hoti, ayaṃ panāyasmā ‘‘dasabalena samānaṃ ālapanaṃ na karissāmī’’ti satthu gāravavasena sāvakālāpaṃ karonto, ‘‘āvuso <pageBreak edition="V" number="2.0033" /> bhikkhave’’ti āha. <bold>Etadavocā</bold>ti etaṃ ‘‘ajjhattasaṃyojanañca, āvuso, puggalaṃ desessāmi bahiddhāsaṃyojanañcā’’ti dhammadesanāpadaṃ avoca.</paragraph>
    <paragraph line="16">Tasmiṃ pana ratanapāsāde adhivattho eko sotāpanno devaputto atthi, so buddhehi vā sāvakehi vā desanāya āraddhamattāyayeva jānāti – ‘‘ayaṃ desanā uttānikā bhavissati, ayaṃ gambhīrā. Ayaṃ jhānanissitā bhavissati, ayaṃ vipassanānissitā. Ayaṃ magganissitā ayaṃ phalanissitā, ayaṃ nibbānanissitā’’ti. So tasmimpi divase therena desanāya <pageBreak edition="P" number="2.0128" /> āraddhamattāya evaṃ aññāsi – ‘‘yena nīhārena mayhaṃ ayyena dhammasenāpatinā sāriputtattherena desanā āraddhā, ayaṃ desanā vipassanāgāḷhā bhavissati, chahi mukhehi vipassanaṃ kathessati. Desanāpariyosāne koṭisatasahassadevatā arahattaṃ pāpuṇissanti, sotāpannādīnaṃ pana devamanussānaṃ paricchedo na bhavissati. Desanāya anucchavikaṃ katvā mayhaṃ ayyassa sādhukāraṃ dassāmī’’ti devānubhāvena mahantaṃ saddaṃ katvā – ‘‘sādhu sādhu ayyā’’ti āha.</paragraph>
    <paragraph line="17">Devarājena sādhukāre dinne parivārakapāsādasahasse adhivatthā devatā sabbāva sādhukāraṃ adaṃsu. Tāsaṃ sādhukārasaddena sabbā pubbārāme vasanadevatā, tāsaṃ saddena gāvutamatte devatā, tato aḍḍhayojane yojaneti etenupāyena ekacakkavāḷe, dvīsu cakkavāḷesu, tīsu cakkavāḷesūti dasasahassacakkavāḷesu devatā sādhukāramadaṃsu. Tāsaṃ sādhukārasaddena pathaviṭṭhakanāgā ca ākāsaṭṭhakadevatā ca. Tato abbhavalāhakā, uṇhavalāhakā, sītavalāhakā, vassavalāhakā, cātumahārājikā cattāro mahārājāno, tāvatiṃsā devatā, sakko devarājā, yāmā devatā, suyāmo devarājā <pageBreak edition="M" number="2.0034" />, tusitā devatā, santusito devarājā, nimmānaratī devatā, sunimmito devarājā, vasavattī devatā, vasavattī devarājā, brahmapārisajjā, brahmapurohitā, mahābrahmāno, parittābhā, appamāṇābhā, ābhassarā, parittasubhā, appamāṇasubhā, subhakiṇhā, vehapphalā, avihā, atappā, sudassā, sudassī, akaniṭṭhā devatāti asaññe ca arūpāvacarasatte ca ṭhapetvā sotāyatanapavattiṭṭhāne sabbā devatā sādhukāramadaṃsu.</paragraph>
    <paragraph line="18">Tato khīṇāsavamahābrahmāno – ‘‘mahā vatāyaṃ sādhukārasaddo, pathavitalato paṭṭhāya yāva akaniṭṭhalokaṃ āgato, kimatthaṃ nu kho eso’’ti āvajjento ‘‘dhammasenāpatisāriputtatthero pubbārāme <pageBreak edition="V" number="2.0034" /><pageBreak edition="P" number="2.0129" /> visākhāya ratanapāsāde nisīditvā saṃyojanapariyāyadhammadesanamārabhi, amhehipi tattha kāyasakkhīhi bhavituṃ vaṭṭatī’’ti cintetvā tattha agamaṃsu. Pubbārāmo devatāhi paripuṇṇo, samantā pubbārāmassa gāvutaṃ aḍḍhayojanaṃ, yojananti sakalacakkavāḷaṃ heṭṭhā pathavitalena tiriyaṃ cakkavāḷapariyantena paricchinnaṃ dasahi cakkavāḷasahassehi sannipatitāhi devatāhi nirantaramahosi, āragganitudanamatte ṭhāne uparimakoṭiyā saṭṭhi devatā sukhumattabhāve māpetvā aṭṭhaṃsu.</paragraph>
    <paragraph line="19">Athāyasmā sāriputto ‘‘mahantaṃ vatidaṃ halāhalaṃ, kiṃ nu kho eta’’nti āvajjento dasasahassacakkavāḷe ṭhitānaṃ devatānaṃ ekacakkavāḷe sannipatitabhāvaṃ addasa. Atha yasmā buddhānaṃ adhiṭṭhānakiccaṃ natthi, parisaparimāṇeneva passanti ceva saddañca sāventi. Sāvakānaṃ pana adhiṭṭhānaṃ vaṭṭati. Tasmā thero samāpattiṃ samāpajjitvā samāpattito vuṭṭhāya mahaggatacittena adhiṭṭhāsi – ‘‘cakkavāḷapariyantā parisā sabbāpi maṃ passatu, dhammañca me desentassa saddaṃ suṇātū’’ti. Adhiṭṭhitakālato paṭṭhāya dakkhiṇajāṇupasse ca cakkavāḷamukhavaṭṭiyañca nisīditvā ‘‘dhammasenāpatisāriputtatthero nāma kīdiso dīgho rasso sāmo odāto’’ti vattabbakāraṇaṃ nāhosi, sabbesampi sabbadisāsu nisinnānaṃ abhimukheyeva paññāyittha, nabhamajjhe ṭhitacando viya ahosi. Dhammaṃ desentassāpissa <pageBreak edition="M" number="2.0035" /> dakkhiṇajāṇupasse ca cakkavāḷamukhavaṭṭiyañca nisinnā sabbe ekakaṃseneva saddaṃ suṇiṃsu.</paragraph>
    <paragraph line="20">Evaṃ adhiṭṭhahitvā thero <bold>ajjhattasaṃyojanañca, āvuso</bold>ti imaṃ dhammadesanaṃ ārabhi. Tattha <pageBreak edition="P" number="2.0130" /><bold>ajjhatta</bold>nti kāmabhavo. <bold>Bahiddhā</bold>ti rūpārūpabhavo. Kiñcāpi hi sattā kāmabhave appaṃ kālaṃ vasanti kappassa catutthameva koṭṭhāsaṃ, itaresu tīsu koṭṭhāsesu kāmabhavo suñño hoti tuccho, rūpabhave bahuṃ kālaṃ vasanti, tathāpi tesaṃ yasmā kāmabhave cutipaṭisandhiyo bahukā honti, appakā rūpārūpabhavesu. Yattha ca cutipaṭisandhiyo bahukā, tattha ālayopi patthanāpi abhilāsopi bahu hoti. Yattha appā, tattha appo. Tasmā kāmabhavo ajjhattaṃ nāma jātaṃ, rūpārūpabhavā bahiddhā nāma. Iti ajjhattasaṅkhāte kāmabhave chandarāgo <bold>ajjhattasaṃyojanaṃ</bold> nāma, bahiddhāsaṅkhātesu rūpārūpabhavesu chandarāgo <bold>bahiddhāsaṃyojanaṃ</bold> nāma. Orambhāgiyāni vā pañca saṃyojanāni ajjhattasaṃyojanaṃ nāma, uddhambhāgiyāni pañca bahiddhāsaṃyojanaṃ nāma. Tatrāyaṃ vacanattho – oraṃ vuccati kāmadhātu, tattha upapattinipphādanato taṃ oraṃ bhajantīti orambhāgiyāni <pageBreak edition="V" number="2.0035" />. Uddhaṃ vuccati rūpārūpadhātu, tattha upapattinipphādanato taṃ uddhaṃ bhajantīti uddhambhāgiyāni.</paragraph>
    <paragraph line="21">Evaṃ vuttappabhedena ajjhattasaṃyojanena saṃyutto puggalo <bold>ajjhattasaṃyojano,</bold> bahiddhāsaṃyojanena saṃyutto puggalo <bold>bahiddhāsaṃyojano</bold>. Ubhayampi cetaṃ na lokiyassa vaṭṭanissitamahājanassa nāmaṃ. Yesaṃ pana bhavo dvedhā paricchinno, tesaṃ sotāpannasakadāgāmianāgāmīnaṃ ariyasāvakānaṃ etaṃ nāmaṃ. Yathā hi mahāaraññe khadiravanasālavanādīni thambho tulāsaṅghāṭoti nāmaṃ na labhanti, khadiravanaṃ sālavananti nāmameva labhanti. Yadā pana tato rukkhā tiṇhāya kuṭhāriyā chinditvā thambhādisaṇṭhānena tacchitā honti, tadā thambho tulāsaṅghāṭoti nāmaṃ labhanti. Evamevaṃ aparicchinnabhavo bahalakileso puthujjano <pageBreak edition="P" number="2.0131" /> etaṃ nāmaṃ na labhati, bhavaṃ paricchinditvā kilese tanuke katvā ṭhitā sotāpannādayova labhanti.</paragraph>
    <paragraph line="22">Imassa ca panatthassa vibhāvanatthaṃ idaṃ <bold>vacchakasālopamaṃ</bold> veditabbaṃ. Vacchakasālaṃ hi katvā anto khāṇuke koṭṭetvā vacchake yottehi bandhitvā <pageBreak edition="M" number="2.0036" /> tesu upanibandhanti, yottesu appahontesu kaṇṇesupi gahetvā tattha vacchake pavesenti, antosālāya okāse appahonte bahi khāṇuke koṭṭetvāpi evameva karonti. Tattha koci antobaddho vacchako bahinipanno hoti, koci bahibaddho antonipanno, koci antobaddho antova nipanno, koci bahibaddho bahiyeva nipanno. Koci antopi abaddhova carati, bahipi abaddhova. Tattha antobaddhassa bahinipannassa bandhanaṃ dīghaṃ hoti. So hi uṇhādipīḷito nikkhamitvā bahi vacchakānaṃ abbhantare nipajjati. Bahibaddhe antonipannepi eseva nayo. Yo pana antobaddho antonipanno, tassa bandhanaṃ rassaṃ hoti. Bahibaddhe bahinipannepi eseva nayo. Ubhopi hi te divasampi khāṇukaṃ anuparigantvā tattheva sayanti. Yo pana anto abaddho tattheva vacchakānaṃ antare vicarati. Ayaṃ sīlavā vacchako kaṇṇe gahetvā vacchakānaṃ antare vissaṭṭho divasampi aññattha agantvā tattheva carati. Bahi abaddhe tattheva vicarantepi eseva nayo.</paragraph>
    <paragraph line="23">Tattha vacchakasālā viya tayo bhavā veditabbā. Vacchakasālāyaṃ khāṇukā viya avijjākhāṇuko. Vacchakabandhanayottaṃ viya dasa saṃyojanāni. Vacchakā viya tīsu bhavesu nibbattasattā <pageBreak edition="V" number="2.0036" />. Antobaddho bahisayitavacchako viya <pageBreak edition="P" number="2.0132" /> rūpārūpabhavesu sotāpannasakadāgāmino. Te hi kiñcāpi tattheva vasanti, saṃyojanaṃ pana tesaṃ kāmāvacarūpanibaddhameva. Kenaṭṭhena? Appahīnaṭṭhena. Rūpārūpabhavesu puthujjanopi eteheva saṅgahito. Sopi hi kiñcāpi tattha vasati, saṃyojanaṃ panassa kāmāvacarūpanibaddhameva. Bahibaddho antosayitavacchako viya kāmāvacare anāgāmī. So hi kiñcāpi kāmāvacare vasati, saṃyojanaṃ panassa rūpārūpabhavūpanibaddhameva. Antobaddho antonipanno viya kāmāvacare sotāpannasakadāgāmino. Te hi sayampi kāmāvacare vasanti, saṃyojanampi tesaṃ kāmāvacarūpanibaddhameva. Bahibaddho bahinipanno viya rūpārūpabhavesu anāgāmī. So hi sayampi tattha vasati, saṃyojanampissa rūpārūpabhavūpanibaddhameva. Antoabaddho antovicaraṇavacchako viya kāmāvacare khīṇāsavo. Bahiabaddho bahivicaraṇavacchako <pageBreak edition="M" number="2.0037" /> viya rūpārūpabhave khīṇāsavo. Saṃyojanesu pana sakkāyadiṭṭhi vicikicchā sīlabbataparāmāsoti imāni tīṇi gacchantaṃ nivārenti, gataṃ paṭiānenti. Kāmacchando byāpādoti imāni pana dve saṃyojanāni samāpattiyā vā avikkhambhetvā maggena vā asamucchinditvā rūpārūpabhave nibbattituṃ na sakkoti.</paragraph>
    <paragraph line="24"><bold>Katamo cāvuso</bold>ti idaṃ thero yathā nāma puriso dve ratanapeḷā passe ṭhapetvā sampattaparisāya dve hatthe pūretvā sattavidhaṃ ratanaṃ bhājetvā dadeyya, evaṃ paṭhamaṃ ratanapeḷaṃ datvā dutiyampi tatheva dadeyya. Evamevaṃ ‘‘ajjhattasaṃyojanañca, āvuso, puggalaṃ desessāmi bahiddhāsaṃyojanañcā’’ti imāni dve padāni mātikāvasena ṭhapetvā idāni aṭṭhavidhāya parisāya bhājetvā dassetuṃ vitthārakathaṃ ārabhi.</paragraph>
    <paragraph line="25">Tattha <bold>idhā</bold>ti imasmiṃ sāsane. <bold>Sīlavā</bold><pageBreak edition="P" number="2.0133" /><bold>hotī</bold>ti catupārisuddhisīlehi sīlasampanno hoti. Iti thero ettāvatā ca kira catupārisuddhisīlaṃ uddisitvā ‘‘pātimokkhasaṃvarasaṃvuto’’ti iminā tattha jeṭṭhakasīlaṃ vitthāretvā dassesīti dīpavihāravāsī summatthero āha. Antevāsiko panassa tipiṭakacūḷanāgatthero āha – ‘‘ubhayatthāpi pātimokkhasaṃvarova vutto. Pātimokkhasaṃvaroyeva hi sīlaṃ, itarāni pana tīṇi sīlanti vuttaṭṭhānaṃ nāma atthī’’ti ananujānanto uttari āha – indriyasaṃvaro nāma chadvārarakkhāmattakameva, ājīvapārisuddhi dhammena samena paccayuppattimattakaṃ, paccayasannissitaṃ paṭiladdhapaccaye ‘‘idamattha’’nti paccavekkhitvā paribhuñjanamattakaṃ, nippariyāyena pana pātimokkhasaṃvarova sīlaṃ <pageBreak edition="V" number="2.0037" />. Yassa so bhinno, ayaṃ chinnasīso viya puriso hatthapāde sesāni rakkhissatīti na vattabbo. Yassa pana so arogo, ayaṃ acchinnasīso viya puriso jīvitaṃ sesāni puna pākatikāni katvā rakkhituṃ sakkoti. Tasmā sīlavāti iminā pātimokkhasaṃvaraṃ uddisitvā taṃ vitthārento ‘‘pātimokkhasaṃvarasaṃvuto’’tiādimāhāti.</paragraph>
    <paragraph line="26">Tattha <pageBreak edition="M" number="2.0038" /><bold>pātimokkhasaṃvarasaṃvuto</bold>ti pātimokkhasaṃvarena samannāgato. <bold>Ācāragocarasampanno</bold>ti ācārena ca gocarena ca sampanno. <bold>Aṇumattesū</bold>ti appamattakesu. <bold>Vajjesū</bold>ti akusaladhammesu. <bold>Bhayadassāvī</bold>ti bhayadassī. <bold>Samādāyā</bold>ti sammā ādiyitvā. <bold>Sikkhati sikkhāpadesū</bold>ti taṃ taṃ sikkhāpadaṃ samādiyitvā sikkhati. Apica <bold>samādāya sikkhati sikkhāpadesū</bold>ti yaṃkiñci sikkhāpadesu sikkhākoṭṭhāsesu sikkhitabbaṃ kāyikaṃ vā vācasikaṃ vā, taṃ sabbaṃ sammā ādāya sikkhati. Ayamettha <pageBreak edition="P" number="2.0134" /> saṅkhepo, vitthārato pana sabbānetāni pātimokkhasaṃvarādīni padāni visuddhimagge (visuddhi. 1.14 ādayo) vuttāni, catupārisuddhisīlañca sabbākārena vibhajitvā dassitaṃ. <bold>Aññataraṃ devanikāya</bold>nti chasu kāmāvacaradevaghaṭāsu aññataraṃ devaghaṭaṃ. <bold>Āgāmī hotī</bold>ti heṭṭhā āgāmī hoti. <bold>Āgantā itthatta</bold>nti itthattaṃ mānusakapañcakkhandhabhāvameva āgantā hoti. Tatrūpapattiko vā uparūpapattiko vā na hoti, puna heṭṭhāgāmīyeva hotīti dasseti. Iminā aṅgena sukkhavipassakassa dhātukammaṭṭhānikabhikkhuno heṭṭhimaṃ maggadvayañceva phaladvayañca kathitaṃ.</paragraph>
    <paragraph line="27"><bold>Aññataraṃ santaṃ cetovimutti</bold>nti aṭṭhasu samāpattīsu aññataraṃ catutthajjhānasamāpattiṃ. Sā hi paccanīkakilesānaṃ santattā santā, teheva ca kilesehi cetaso vimuttattā cetovimuttīti vuccati. <bold>Aññataraṃ devanikāya</bold>nti pañcasu suddhāvāsadevanikāyesu aññataraṃ. <bold>Anāgantā itthatta</bold>nti puna imaṃ pañcakkhandhabhāvaṃ anāgantā, heṭṭhūpapattiko na hoti, uparūpapattiko vā hoti tattheva vā parinibbāyīti dasseti. Iminā aṅgena samādhikammikassa bhikkhuno tayo maggā tīṇi ca phalāni kathitāni.</paragraph>
    <paragraph line="28"><bold>Kāmānaṃyeva nibbidāyā</bold>ti duvidhānampi kāmānaṃ nibbindanatthāya ukkaṇṭhanatthāya. <bold>Virāgāyā</bold>ti virajjanatthāya. <bold>Nirodhāyā</bold>ti appavattikaraṇatthāya. <bold>Paṭipanno hotī</bold>ti paṭipattiṃ paṭipanno hoti. Ettāvatā sotāpannassa ca sakadāgāmino ca pañcakāmaguṇikarāgakkhayatthāya anāgāmimaggavipassanā <pageBreak edition="V" number="2.0038" /> kathitā hoti. <bold>Bhavānaṃyevā</bold>ti tiṇṇaṃ bhavānaṃ. Iminā anāgāmino bhavarāgakkhayatthāya arahattamaggavipassanā kathitā hoti. <bold>Taṇhākkhayāya paṭipanno hotī</bold>ti imināpi <pageBreak edition="M" number="2.0039" /> sotāpannasakadāgāmīnaṃyeva <pageBreak edition="P" number="2.0135" /> pañcakāmaguṇikataṇhākkhayakaraṇatthaṃ anāgāmimaggavipassanā kathitā. <bold>So lobhakkhayāyā</bold>ti imināpi anāgāmino bhavalobhakkhayatthāya arahattamaggavipassanāva kathitā. <bold>Aññataraṃ devanikāya</bold>nti suddhāvāsesveva aññataraṃ devanikāyaṃ. <bold>Anāgantā itthatta</bold>nti imaṃ khandhapañcakabhāvaṃ anāgantā, heṭṭhūpapattiko na hoti, uparūpapattiko vā hoti, tattheva vā parinibbāyati.</paragraph>
    <paragraph line="29">Iti paṭhamena aṅgena sukkhavipassakassa dhātukammaṭṭhānikabhikkhuno heṭṭhimāni dve maggaphalāni kathitāni, dutiyena samādhikammikassa tīṇi maggaphalāni, ‘‘so kāmāna’’nti iminā sotāpannasakadāgāmīnaṃ pañcakāmaguṇikarāgakkhayāya upari anāgāmimaggavipassanā, ‘‘so bhavānaṃyevā’’ti iminā anāgāmissa upari arahattamaggavipassanā, ‘‘so taṇhākkhayāyā’’ti iminā sotāpannasakadāgāmīnaṃ pañcakāmaguṇikataṇhākkhayāya upari anāgāmimaggavipassanā, ‘‘so lobhakkhayāyā’’ti iminā anāgāmino bhavalobhakkhayāya upari arahattamaggavipassanā kathitāti evaṃ chahi mukhehi vipassanaṃ kathetvā desanaṃ yathānusandhiṃ pāpesi. Desanāpariyosāne koṭisatasahassadevatā arahattaṃ pāpuṇiṃsu, sotāpannādīnaṃ paricchedova nāhosi. Yathā ca imasmiṃ samāgame, evaṃ mahāsamayasutte maṅgalasutte ca cūḷarāhulovādasutte ca koṭisatasahassadevatā arahattaṃ pāpuṇiṃsu, sotāpannādīnaṃ devamanussānaṃ paricchedo nāhosi.</paragraph>
    <paragraph line="30"><bold>Samacittā devatā</bold>ti cittassa sukhumabhāvasamatāya samacittā. Sabbāpi hi tā attano attabhāve sukhume cittasarikkhake katvā māpesuṃ. Tena samacittā nāma jātā. Aparenapi kāraṇena samacittā – ‘‘therena samāpatti tāva kathitā, samāpattithāmo <pageBreak edition="P" number="2.0136" /> pana na kathito. Mayaṃ dasabalaṃ pakkositvā samāpattiyā thāmaṃ kathāpessāmā’’ti sabbāpi ekacittā ahesuntipi samacittā. Aparampi kāraṇaṃ – ‘‘therena ekena pariyāyena samāpattipi samāpattithāmopi kathito, ko nu kho imaṃ samāgamaṃ sampatto, ko na sampatto’’ti olokayamānā tathāgatassa asampattabhāvaṃ disvā ‘‘mayaṃ tathāgataṃ pakkositvā <pageBreak edition="M" number="2.0040" /> parisaṃ paripuṇṇaṃ karissāmā’’ti sabbāpi ekacittā ahesuntipi samacittā. Aparampi kāraṇaṃ – anāgate kocideva bhikkhu vā bhikkhunī <pageBreak edition="V" number="2.0039" /> vā devo vā manusso vā ‘‘ayaṃ desanā sāvakabhāsitā’’ti agāravaṃ kareyya, sammāsambuddhaṃ pakkositvā imaṃ desanaṃ sabbaññubhāsitaṃ karissāma. Evaṃ anāgate garubhāvanīyā bhavissatīti sabbāva ekacittā ahesuntipi samacittā. Aparampi kāraṇaṃ – sabbāpi hi tā ekasamāpattilābhiniyo vā ahesuṃ ekārammaṇalābhiniyo vāti evampi samacittā.</paragraph>
    <paragraph line="31"><bold>Haṭṭhā</bold>ti tuṭṭhapahaṭṭhā āmoditā pamoditā. <bold>Sādhū</bold>ti āyācanatthe nipāto. <bold>Anukampaṃ upādāyā</bold>ti na therassa anukampaṃ kāruññaṃ anuddayaṃ paṭicca, na ca imasmiṃ ṭhāne therassa anukampitabbakiccaṃ atthi. Yasmiṃ hi divase thero sūkarakhataleṇadvāre bhāgineyyassa dīghanakhaparibbājakassa vedanākammaṭṭhāne (ma. ni. 2.206) kathiyamāne tālavaṇṭaṃ gahetvā satthāraṃ bījamāno ṭhito parassa vaḍḍhitabhojanaṃ bhuñjitvā khudaṃ vinodento viya parassa sajjitapasādhanaṃ sīse paṭimuñcanto viya ca sāvakapāramiñāṇassa nippadesato matthakaṃ patto, tasmiṃyeva divase bhagavatā anukampito nāma. Avasesānaṃ pana taṃ ṭhānaṃ sampattānaṃ devamanussānaṃ anukampaṃ upādāya gacchatu bhagavāti bhagavantaṃ yāciṃsu.</paragraph>
    <paragraph line="32"><bold>Balavā puriso</bold>ti dubbalo hi khippaṃ samiñjanapasāraṇaṃ <pageBreak edition="P" number="2.0137" /> kātuṃ na sakkoti, balavāva sakkoti. Tenetaṃ vuttaṃ. <bold>Sammukhe pāturahosī</bold>ti sammukhaṭṭhāne puratoyeva pākaṭo ahosi. <bold>Bhagavā etadavocā</bold>ti etaṃ ‘‘idha sāriputtā’’tiādinā nayena attano āgamanakāraṇaṃ avoca. Evaṃ kirassa ahosi – ‘‘sace koci bālo akataññū bhikkhu vā bhikkhunī vā upāsako vā upāsikā vā evaṃ cinteyya – ‘sāriputtatthero mahantaṃ parisaṃ alattha, sammāsambuddho ettakaṃ adhivāsetuṃ asakkonto usūyāya parisaṃ uṭṭhāpetuṃ āgato’ti. So imaṃ mayi manopadosaṃ katvā apāye nibbatteyyā’’ti. Athattano āgamanakāraṇaṃ kathento etaṃ ‘‘idha sāriputtā’’tiādivacanaṃ avoca.</paragraph>
    <paragraph line="33">Evaṃ <pageBreak edition="M" number="2.0041" /> attano āgamanakāraṇaṃ kathetvā idāni samāpattiyā thāmaṃ kathetuṃ <bold>tā kho pana, sāriputta, devatā dasapi hutvā</bold>tiādimāha. Tattha yasavasena vā atthaṃ āharituṃ vaṭṭati samāpattivasena vā. Yasavasena tāva mahesakkhā devatā dasa dasa ekaṭṭhāne aṭṭhaṃsu, tāhi appesakkhatarā vīsati vīsati ekaṭṭhāne aṭṭhaṃsu, tāhi appesakkhatarā…pe… saṭṭhi saṭṭhi ekaṭṭhāne <pageBreak edition="V" number="2.0040" /> aṭṭhaṃsu. Samāpattivasena pana yāhi paṇītā samāpatti bhāvitā, tā saṭṭhi saṭṭhi ekaṭṭhāne aṭṭhaṃsu. Yāhi tato hīnatarā, tā paññāsa paññāsa…pe… yāhi tato hīnatarā samāpatti bhāvitā…pe… tā dasa dasa ekaṭṭhāne aṭṭhaṃsu. Yāhi vā hīnā bhāvitā, tā dasa dasa ekaṭṭhāne aṭṭhaṃsu. Yāhi tato paṇītatarā bhāvitā, tā vīsati vīsati. Yāhi tato paṇītatarā…pe… tā saṭṭhi saṭṭhi ekaṭṭhāne aṭṭhaṃsu.</paragraph>
    <paragraph line="34"><bold>Āraggakoṭinitudanamatte</bold>ti āraggakoṭiyā patanamatte okāse. <bold>Na</bold><pageBreak edition="P" number="2.0138" /><bold>ca aññamaññaṃ byābādhentī</bold>ti evaṃ sambādhe ṭhāne tiṭṭhantiyopi aññamaññaṃ na byābādhenti na ghaṭṭenti, asampīḷā asambādhāva ahesuṃ. ‘‘Tava hattho maṃ bādhati, tava pādo maṃ bādhati, tvaṃ maṃ maddantī ṭhitā’’ti vattabbakāraṇaṃ nāhosi. <bold>Tattha nūnā</bold>ti tasmiṃ bhave nūna. <bold>Tathācittaṃ bhāvita</bold>nti tenākārena cittaṃ bhāvitaṃ. <bold>Yena tā devatā</bold>ti yena tathābhāvitena cittena tā devatā dasapi hutvā…pe… tiṭṭhanti, na ca aññamaññaṃ byābādhentīti. <bold>Idheva kho</bold>ti sāsane vā manussaloke vā bhummaṃ, imasmiṃyeva sāsane imasmiṃyeva manussaloketi attho. Tāsañhi devatānaṃ imasmiṃyeva manussaloke imasmiṃyeva ca sāsane taṃ cittaṃ bhāvitaṃ, yena tā sante rūpabhave nibbattā, tato ca pana āgantvā evaṃ sukhume attabhāve māpetvā ṭhitā. Tattha kiñcāpi kassapadasabalassa sāsane tīṇi maggaphalāni nibbattetvā brahmaloke nibbattadevatāpi atthi, sabbabuddhānaṃ pana ekāva anusāsanī ekaṃ sāsananti katvā ‘‘idheva kho, sāriputtā’’ti aññabuddhānaṃ sāsanampi imameva sāsanaṃ karonto āha. Ettāvatā tathāgatena samāpattiyā thāmo kathito.</paragraph>
    <paragraph line="35">Idāni <pageBreak edition="M" number="2.0042" /> sāriputtattheraṃ ārabbha tantivasena anusāsaniṃ kathento <bold>tasmātiha, sāriputtā</bold>ti āha. Tattha <bold>tasmā</bold>ti yasmā tā devatā idheva santaṃ samāpattiṃ nibbattetvā sante bhave nibbattā, tasmā. <bold>Santindriyā</bold>ti pañcannaṃ indriyānaṃ santatāya nibbutatāya paṇītatāya santindriyā. <bold>Santamānasā</bold>ti mānasassa santatāya nibbutatāya paṇītatāya santamānasā. <bold>Santaṃyeva upahāraṃ upaharissāmā</bold>ti kāyacittūpahāraṃ santaṃ nibbutaṃ paṇītaṃyeva upaharissāma. <bold>Sabrahmacārīsū</bold>ti <pageBreak edition="P" number="2.0139" /> samānaṃ ekuddesatādiṃ brahmaṃ carantesu sahadhammikesu. <bold>Evañhi vo, sāriputta, sikkhitabba</bold>nti iminā ettakena vārena bhagavā desanaṃ sabbaññubhāsitaṃ akāsi. <bold>Anassu</bold>nti naṭṭhā <pageBreak edition="V" number="2.0041" /> vinaṭṭhā. <bold>Ye imaṃ dhammapariyāyaṃ nāssosu</bold>nti ye attano pāpikaṃ tucchaṃ niratthakaṃ diṭṭhiṃ nissāya imaṃ evarūpaṃ dhammadesanaṃ sotuṃ na labhiṃsūti yathānusandhinā desanaṃ niṭṭhāpesi.</paragraph>
    <paragraph line="36" number="38"> Chaṭṭhe <bold>varaṇāyaṃ viharatī</bold>ti varaṇā nāma ekaṃ nagaraṃ, taṃ upanissāya viharati. <bold>Kāmarāgābhinivesavinibandhapaligedhapariyuṭṭhānajjhosānahetū</bold>ti kāmarāgābhinivesahetu, kāmarāgavinibandhahetu, kāmarāgapaligedhahetu, kāmarāgapariyuṭṭhānahetu, kāmarāgaajjhosānahetūti attho. Idaṃ vuttaṃ hoti – yvāyaṃ pañca kāmaguṇe nissāya uppajjati kāmarāgo, tassābhinivesādihetu. Kāmarāgena abhiniviṭṭhattā vinibaddhattā tasmiṃyeva ca kāmarāge mahāpaṅke viya paligedhattā anupaviṭṭhattā teneva ca kāmarāgena pariyuṭṭhitattā gahitattā kāmarāgeneva ca ajjhositattā gilitvā pariniṭṭhapetvā gahitattāti. <bold>Diṭṭhirāgā</bold>dipadesupi eseva nayo. <bold>Diṭṭhirāgo</bold>ti panettha dvāsaṭṭhi diṭṭhiyo nissāya uppajjanakarāgo veditabbo. <bold>Puratthimesu janapadesū</bold>ti therassa vasanaṭṭhānato sāvatthijanapado puratthimadisābhāge hoti, thero ca nisīdantopi tatomukhova nisinno, tasmā evamāha. <bold>Udānaṃ udānesī</bold>ti udāhāraṃ udāhari. Yathā hi yaṃ telaṃ mānaṃ gahetuṃ na sakkoti, vissanditvā gacchati, taṃ avasesakoti <pageBreak edition="P" number="2.0140" /> vuccati. Yañca jalaṃ taḷākaṃ gahetuṃ na sakkoti, ajjhottharitvā gacchati <pageBreak edition="M" number="2.0043" />, taṃ oghoti vuccati, evamevaṃ yaṃ pītivacanaṃ hadayaṃ gahetuṃ na sakkoti, adhikaṃ hutvā anto asaṇṭhahitvā bahi nikkhamati, taṃ udānanti vuccati, evarūpaṃ pītimayavacanaṃ nicchāresīti attho.</paragraph>
    <paragraph line="37" number="39"> Sattame <bold>gundāvane</bold>ti evaṃ nāmake vane. <bold>Upasaṅkamī</bold>ti ‘‘mahākaccānatthero kira nāma attano pitumattampi ayyakamattampi disvā neva abhivādeti na paccuṭṭheti na āsanena nimantetī’’ti sutvā ‘‘na sakkā ettakena niṭṭhaṃ gantuṃ, upasaṅkamitvā naṃ pariggaṇhissāmī’’ti bhuttapātarāso yenāyasmā mahākaccāno tenupasaṅkami. <bold>Jiṇṇe</bold>ti jarājiṇṇe. <bold>Vuddhe</bold>ti vayovuddhe. <bold>Mahallake</bold>ti jātimahallake. <bold>Addhagate</bold>ti dīghakāladdhānaṃ atikkante. <bold>Vayoanuppatte</bold>ti pacchimavayaṃ anuppatte. <bold>Tayidaṃ, bho kaccāna, tathevā</bold>ti, bho kaccāna, yaṃ taṃ amhehi kevalaṃ sutameva, taṃ iminā diṭṭhena sameti. Tasmā taṃ tatheva, na aññathā. <bold>Na hi bhavaṃ kaccāno brāhmaṇe</bold>ti idaṃ attānaṃ sandhāya vadati. Ayaṃ kirassa adhippāyo – amhe evaṃ mahallake disvā bhoto kaccānassa abhivādanamattampi paccuṭṭhānamattampi <pageBreak edition="V" number="2.0042" /> āsanena nimantanamattampi natthīti. <bold>Na sampannamevā</bold>ti na yuttameva na anucchavikameva.</paragraph>
    <paragraph line="38">Thero brāhmaṇassa vacanaṃ sutvā ‘‘ayaṃ brāhmaṇo neva vuddhe jānāti na dahare, ācikkhissāmissa vuddhe ca dahare cā’’ti desanaṃ vaḍḍhento <bold>atthi brāhmaṇā</bold>tiādimāha. Tattha <bold>jānatā</bold>ti sabbaṃ neyyaṃ jānantena. <bold>Passatā</bold>ti tadeva hatthe ṭhapitaṃ āmalakaṃ viya passantena. <bold>Vuddhabhūmī</bold>ti yena kāraṇena vuddho nāma hoti, taṃ kāraṇaṃ. <bold>Daharabhūmī</bold>ti <pageBreak edition="P" number="2.0141" /> yena kāraṇena daharo nāma hoti, taṃ kāraṇaṃ. <bold>Āsītiko</bold>ti asītivassavayo. <bold>Nāvutiko</bold>ti navutivassavayo. <bold>Kāme paribhuñjatī</bold>ti vatthukāme kilesakāmeti duvidhepi kāme kamanavasena paribhuñjati. <bold>Kāmamajjhāvasatī</bold>ti duvidhepi kāme ghare gharassāmiko viya vasati adhivasati. <bold>Kāmapariyesanāya ussuko</bold>ti duvidhānampi kāmānaṃ pariyesanatthaṃ ussukkamāpanno. <bold>Bālo na therotveva saṅkhyaṃ gacchatī</bold>ti so na thero bālo mandotveva gaṇanaṃ gacchati. Vuttaṃ hetaṃ –</paragraph>
    <gatha1 line="39">‘‘Na <pageBreak edition="M" number="2.0044" /> tena thero so hoti, yenassa palitaṃ siro;</gatha1>
    <gathalast line="40">Paripakko vayo tassa, moghajiṇṇoti vuccatī’’ti. (dha. pa. 260);</gathalast>
    <paragraph line="41"><bold>Daharo</bold>ti taruṇo. <bold>Yuvā</bold>ti yobbanena samannāgato. <bold>Susukāḷakeso</bold>ti suṭṭhu kāḷakeso. <bold>Bhadrena yobbanena samannāgato</bold>ti yena yobbanena samannāgato yuvā, taṃ yobbanaṃ bhadraṃ laddhakanti dasseti. <bold>Paṭhamena vayasā</bold>ti paṭhamavayo nāma tettiṃsa vassāni, tena samannāgatoti attho. <bold>Paṇḍito therotveva saṅkhyaṃ gacchatī</bold>ti so evarūpo puggalo paṇḍitoti ca theroti ca gaṇanaṃ gacchati. Vuttampi cetaṃ –</paragraph>
    <gatha1 line="42">‘‘Yamhi saccañca dhammo ca, ahiṃsā saṃyamo damo;</gatha1>
    <gathalast line="43">Sa ve vantamalo dhīro, thero iti pavuccatī’’ti. (dha. pa. 261);</gathalast>
    <paragraph line="44" number="40"> Aṭṭhame <pageBreak edition="P" number="2.0142" /><bold>corā balavanto hontī</bold>ti pakkhasampannā, parivārasampannā, dhanasampannā, nivāsaṭṭhānasampannā, vāhanasampannā ca honti. <bold>Rājāno tasmiṃ samaye dubbalā hontī</bold>ti tasmiṃ samaye rājāno tāsaṃ sampattīnaṃ abhāvena dubbalā honti. <bold>Atiyātu</bold>nti bahiddhā janapadacārikaṃ <pageBreak edition="V" number="2.0043" /> caritvā icchiticchitakkhaṇe antonagaraṃ pavisituṃ. <bold>Niyyātu</bold>nti ‘‘corā janapadaṃ vilumpanti maddanti, te nisedhessāmā’’ti paṭhamayāme vā majjhimayāme vā pacchimayāme vā nikkhamituṃ phāsukaṃ na hoti. Tato uṭṭhāya corā manusse pothetvā acchinditvā gacchanti. <bold>Paccantime vā janapade anusaññātu</bold>nti gāmaṃ vāsakaraṇatthāya setuṃ attharaṇatthāya pokkharaṇiṃ khaṇāpanatthāya sālādīnaṃ karaṇatthāya paccantime janapade anusaññātumpi na sukhaṃ hoti. <bold>Brāhmaṇagahapatikāna</bold>nti antonagaravāsīnaṃ brāhmaṇagahapatikānaṃ. <bold>Bāhirāni vā kammantānī</bold>ti bahigāme ārāme khettakammantāni. <bold>Pāpabhikkhū balavanto hontī</bold>ti pakkhuttarā yasuttarā puññavanto bahukehi upaṭṭhākehi ca upaṭṭhākīhi ca samannāgatā rājarājamahāmattasannissitā. <bold>Pesalā bhikkhū tasmiṃ samaye dubbalā hontī</bold>ti tasmiṃ samaye piyasīlā bhikkhū tāsaṃ sampattīnaṃ abhāvena dubbalā honti. <bold>Tuṇhībhūtā tuṇhībhūtāva saṅghamajjhe saṅkasāyantī</bold>ti <pageBreak edition="M" number="2.0045" /> nissaddā hutvā saṅghamajjhe nisinnā kiñci ekavacanampi mukhaṃ ukkhipitvā kathetuṃ asakkontā pajjhāyantā viya nisīdanti. <bold>Tayida</bold>nti <pageBreak edition="P" number="2.0143" /> tadetaṃ kāraṇaṃ. Sukkapakkho vuttavipallāsena veditabbo.</paragraph>
    <paragraph line="45" number="41"> Navame <bold>micchāpaṭipattādhikaraṇahetū</bold>ti micchāpaṭipattiyā kāraṇahetu paṭipajjanahetūti attho. <bold>Ñāyaṃ dhammaṃ kusala</bold>nti sahavipassanakaṃ maggaṃ. Evarūpo hi sahavipassanakaṃ maggaṃ ārādhetuṃ sampādetuṃ pūretuṃ na sakkoti. Sukkapakkho vuttavipallāsena veditabbo. Imasmiṃ sutte saha vipassanāya maggo kathito.</paragraph>
    <paragraph line="46" number="42"> Dasame <bold>duggahitehī</bold>ti uppaṭipāṭiyā gahitehi. <bold>Byañjanappatirūpakehī</bold>ti byañjanaso patirūpakehi akkharacitratāya laddhakehi. <bold>Atthañca dhammañca paṭibāhantī</bold>ti suggahitasuttantānaṃ atthañca pāḷiñca paṭibāhanti, attano duggahitasuttantānaṃyeva atthañca pāḷiñca uttaritaraṃ katvā dassenti. Sukkapakkho vuttavipallāsena veditabbo. Imasmiṃ sutte sāsanassa vuddhi ca parihāni ca kathitāti.</paragraph>
    <centered line="47">Samacittavaggo catuttho.</centered>
  </content>
</document>