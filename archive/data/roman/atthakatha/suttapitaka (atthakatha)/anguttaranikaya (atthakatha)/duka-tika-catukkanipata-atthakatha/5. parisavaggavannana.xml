<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402a.att4.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/duka-tika-catukkanipata-atthakatha/5. parisavaggavannana.xml</archivePath>
    <baseFileName>5. parisavaggavannana</baseFileName>
    <titlePath>5. Parisavaggavaṇṇanā - Duka-tika-catukkanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">5. Parisavaggavaṇṇanā</chapter>
    <paragraph line="2" number="43"> Pañcamassa <pageBreak edition="Vipassana Research Institut" number="2.0044" /> paṭhame <bold>uttānā</bold>ti pākaṭā appaṭicchannā. <bold>Gambhīrā</bold>ti guḷhā paṭicchannā. <bold>Uddhatā</bold>ti uddhaccena samannāgatā. <bold>Unnaḷā</bold>ti uggatanaḷā, uṭṭhitatucchamānāti vuttaṃ hoti. <bold>Capalā</bold>ti pattacīvaramaṇḍanādinā cāpallena yuttā. <bold>Mukharā</bold>ti mukhakharā kharavacanā. <bold>Vikiṇṇavācā</bold>ti asaṃyatavacanā divasampi niratthakavacanapalāpino. <bold>Muṭṭhassatī</bold>ti <pageBreak edition="Pali Text Society" number="2.0144" /> vissaṭṭhasatino. <bold>Asampajānā</bold>ti nippaññā. <bold>Asamāhitā</bold>ti cittekaggatāmattassāpi alābhino. <bold>Pākatindriyā</bold>ti pakatiyā ṭhitehi vivaṭehi arakkhitehi indriyehi samannāgatā. Sukkapakkho vuttavipallāsena veditabbo.</paragraph>
    <paragraph line="3" number="44"> Dutiye <pageBreak edition="Myanmar" number="2.0046" /><bold>bhaṇḍanajātā</bold>ti bhaṇḍanaṃ vuccati kalahassa pubbabhāgo, taṃ tesaṃ jātanti bhaṇḍanajātā. Tathā ‘‘mayaṃ tumhe daṇḍāpessāma bandhāpessāmā’’tiādivacanappavattiyā sañjātakalahā. Ayaṃ tāva gihīsu nayo. Pabbajitā pana āpattivītikkamavācaṃ vadantā <bold>kalahajātā</bold> nāma. <bold>Vivādāpannā</bold>ti viruddhavādaṃ āpannā. <bold>Mukhasattīhi vitudantā</bold>ti guṇānaṃ chindanaṭṭhena dubbhāsitā vācā mukhasattiyoti vuccanti, tāhi vitudantā vijjhantā. <bold>Samaggā</bold>ti ekakammaṃ ekuddeso samasikkhatāti etesaṃ karaṇena samaggatāya sahitā. <bold>Piyacakkhūhī</bold>ti mettācakkhūhi.</paragraph>
    <paragraph line="4" number="45"> Tatiye <bold>aggavatī</bold>ti uttamapuggalavatī, aggāya vā uttamāya paṭipattiyā samannāgatā. Tato viparītā <bold>anaggavatī. Bāhulikā</bold>ti cīvarādibāhullāya paṭipannā. Sāsanaṃ sithilaṃ gaṇhantīti <bold>sāthalikā. Okkamane pubbaṅgamā</bold>ti ettha okkamanaṃ vuccati avagamanaṭṭhena pañca nīvaraṇāni, tena pañcanīvaraṇapūraṇe pubbaṅgamāti vuttaṃ hoti. <bold>Paviveke</bold>ti upadhiviveke nibbāne. <bold>Nikkhittadhurā</bold>ti tividhepi viveke oropitadhurā. <bold>Na vīriyaṃ ārabhantī</bold>ti duvidhampi vīriyaṃ na karonti. <bold>Appattassa pattiyā</bold>ti pubbe appattassa jhānavipassanāmaggaphalavisesassa pattiatthāya. Itaraṃ <pageBreak edition="Pali Text Society" number="2.0145" /> padadvayaṃ tasseva vevacanaṃ. <bold>Pacchimā janatā</bold>ti saddhivihārikaantevāsikajano <pageBreak edition="Vipassana Research Institut" number="2.0045" />. <bold>Diṭṭhānugatiṃ āpajjatī</bold>ti ācariyupajjhāyehi kataṃ anukaronto diṭṭhassa tesaṃ ācārassa anugatiṃ āpajjati nāma. Sesaṃ vuttapaṭipakkhanayena veditabbaṃ.</paragraph>
    <paragraph line="5" number="46"> Catutthe <bold>ariyā</bold>ti ariyasāvakaparisā. <bold>Anariyā</bold>ti puthujjanaparisā. <bold>‘‘Idaṃ dukkha’’nti yathābhūtaṃ nappajānantī</bold>ti ṭhapetvā taṇhaṃ tebhūmakā pañcakkhandhā dukkhasaccaṃ nāma, ettakameva dukkhaṃ, ito uddhaṃ dukkhaṃ natthīti yathāsabhāvato nappajānanti. Esa nayo sabbattha. Sesapadesu pana tassa dukkhassa samuṭṭhāpikā purimataṇhā <bold>samudayo</bold> nāma, tassāyeva taṇhāya, dvinnampi vā tesaṃ saccānaṃ accantakkhayo asamuppatti <bold>dukkhanirodho</bold> nāma, aṭṭhaṅgiko ariyamaggo <bold>dukkhanirodhagāminī paṭipadā</bold> nāmāti <pageBreak edition="Myanmar" number="2.0047" /> evaṃ imasmiṃ sutte catūhi saccehi cattāro maggā ca cattāri ca phalāni kathitāni.</paragraph>
    <paragraph line="6" number="47"> Pañcame <bold>parisākasaṭo</bold>ti kasaṭaparisā kacavaraparisā palāpaparisāti attho. <bold>Parisāmaṇḍo</bold>ti pasannaparisā sāraparisāti attho. <bold>Chandāgatiṃ gacchantī</bold>ti chandena agatiṃ gacchanti, akattabbaṃ karontīti attho. Sesapadesupi eseva nayo. Imāni pana cattāri agatigamanāni bhaṇḍabhājanīye ca vinicchayaṭṭhāne ca labbhanti. Tattha bhaṇḍabhājanīye tāva attano bhārabhūtānaṃ bhikkhūnaṃ amanāpe bhaṇḍake patte taṃ parivattetvā manāpaṃ dento <bold>chandāgatiṃ gacchati</bold> nāma. Attano pana abhārabhūtānaṃ manāpe bhaṇḍake patte taṃ parivattetvā amanāpaṃ dento <bold>dosāgatiṃ gacchati</bold> nāma. Bhaṇḍakabhājanīyavatthuñca ṭhitikañca ajānanto <bold>mohāgatiṃ</bold><pageBreak edition="Pali Text Society" number="2.0146" /><bold>gacchati</bold> nāma. Mukharānaṃ vā rājādinissitānaṃ vā ‘‘ime me amanāpe bhaṇḍake dinne anatthampi kareyyu’’nti bhayena parivattetvā manāpaṃ dento <bold>bhayāgatiṃ gacchati</bold> nāma. Yo pana evaṃ na gacchati, sabbesaṃ tulābhūto pamāṇabhūto majjhatto hutvā yaṃ yassa pāpuṇāti, taññeva tassa deti, ayaṃ catubbidhampi agatigamanaṃ na gacchati nāma. Vinicchayaṭṭhāne pana attano bhārabhūtassa garukāpattiṃ lahukāpattīti katvā kathento <bold>chandāgatiṃ gacchati</bold> nāma. Itarassa lahukāpattiṃ garukāpattīti katvā kathento <bold>dosāgatiṃ gacchati</bold> nāma. Āpattivuṭṭhānaṃ pana samuccayakkhandhakañca ajānanto <bold>mohāgatiṃ gacchati</bold> nāma. Mukharassa vā rājapūjitassa vā ‘‘ayaṃ me garukaṃ katvā āpattiṃ kathentassa anatthampi kareyyā’’ti garukameva lahukāti katvā kathento <bold>bhayāgatiṃ gacchati</bold> nāma. Yo pana sabbesaṃ yathābhūtameva katheti, ayaṃ catubbidhampi agatigamanaṃ na gacchati nāma.</paragraph>
    <paragraph line="7" number="48"> Chaṭṭhe <pageBreak edition="Vipassana Research Institut" number="2.0046" /><bold>okkācitavinītā</bold>ti dubbinītā. <bold>No paṭipucchāvinītā</bold>ti na pucchitvā vinītā. <bold>Gambhīrā</bold>ti pāḷivasena gambhīrā sallasuttasadisā. <bold>Gambhīratthā</bold>ti atthavasena gambhīrā mahāvedallasuttasadisā. <bold>Lokuttarā</bold>ti lokuttaraatthadīpakā <pageBreak edition="Myanmar" number="2.0048" />. <bold>Suññatāpaṭisaṃyuttā</bold>ti sattasuññaṃ dhammamattameva pakāsakā asaṅkhatasaṃyuttasadisā. <bold>Na aññā cittaṃ upaṭṭhapentī</bold>ti vijānanatthāya cittaṃ na upaṭṭhapenti, niddāyanti vā aññavihitā vā honti. <bold>Uggahetabbaṃ pariyāpuṇitabba</bold>nti uggahetabbe ca pariyāpuṇitabbe ca. <bold>Kavitā</bold>ti <pageBreak edition="Pali Text Society" number="2.0147" /> kavīhi katā. Itaraṃ tasseva vevacanaṃ. <bold>Cittakkharā</bold>ti vicitraakkharā. Itaraṃ tasseva vevacanaṃ. <bold>Bāhirakā</bold>ti sāsanato bahibhūtā. <bold>Sāvakabhāsitā</bold>ti tesaṃ tesaṃ sāvakehi bhāsitā. <bold>Sussūsantī</bold>ti akkharacittatāya ceva sarasampattiyā ca attamanā hutvā suṇanti. <bold>Na ceva aññamaññaṃ paṭipucchantī</bold>ti aññamaññaṃ atthaṃ vā anusandhiṃ vā pubbāparaṃ vā na pucchanti. <bold>Na ca paṭivicarantī</bold>ti pucchanatthāya cārikaṃ na vicaranti. <bold>Idaṃ katha</bold>nti idaṃ byañjanaṃ kathaṃ ropetabbaṃ kinti ropetabbaṃ? <bold>Imassa ko attho</bold>ti imassa bhāsitassa ko attho, kā anusandhi, kiṃ pubbāparaṃ? <bold>Avivaṭa</bold>nti paṭicchannaṃ. <bold>Na vivarantī</bold>ti na ugghāṭenti. <bold>Anuttānīkata</bold>nti apākaṭaṃ kataṃ. <bold>Na uttāniṃ karontī</bold>ti pākaṭaṃ na karonti. <bold>Kaṅkhāṭhāniyesū</bold>ti kaṅkhāya kāraṇabhūtesu. Sukkapakkho vuttavipallāsena veditabbo.</paragraph>
    <paragraph line="8" number="49"> Sattame <bold>āmisagarū</bold>ti catupaccayagarukā lokuttaradhammaṃ lāmakato gahetvā ṭhitaparisā. <bold>Saddhammagarū</bold>ti nava lokuttaradhamme garuke katvā cattāro paccaye lāmakato gahetvā ṭhitaparisā. <bold>Ubhatobhāgavimutto</bold>ti dvīhi bhāgehi vimutto. <bold>Paññāvimutto</bold>ti paññāya vimutto sukkhavipassakakhīṇāsavo. <bold>Kāyasakkhī</bold>ti kāyena jhānaphassaṃ phusitvā pacchā nirodhaṃ nibbānaṃ sacchikatvā ṭhito. <bold>Diṭṭhippatto</bold>ti <pageBreak edition="Pali Text Society" number="2.0148" /> diṭṭhantaṃ patto. Ime dvepi chasu ṭhānesu labbhanti. <bold>Saddhāvimutto</bold>ti saddahanto vimutto. Ayampi chasu ṭhānesu labbhati. Dhammaṃ anussaratīti <bold>dhammānusārī</bold>. Saddhaṃ anussaratīti<bold> saddhānusārī</bold>. Ime dvepi paṭhamamaggasamaṅgino. <bold>Kalyāṇadhammo</bold>ti sundaradhammo. <bold>Dussīlo pāpadhammo</bold>ti nissīlo lāmakadhammo. Imaṃ kasmā gaṇhanti? Sabbesu hi ekasadisesu jātesu <pageBreak edition="Myanmar" number="2.0049" /> sīlavantesu balavagāravaṃ na hoti, ekaccesu pana dussīlesu sati sīlavantānaṃ upari balavagāravaṃ hotīti maññantā gaṇhanti. <bold>Te tena lābhaṃ labhantī</bold>ti te bhikkhū ekaccānaṃ vaṇṇaṃ ekaccānaṃ avaṇṇaṃ kathetvā cattāro paccaye labhanti. <bold>Gathitā</bold>ti taṇhāya ganthitā. <bold>Mucchitā</bold>ti taṇhāvaseneva mucchitā. <bold>Ajjhopannā</bold>ti ajjhosāya gilitvā pariniṭṭhapetvā <pageBreak edition="Vipassana Research Institut" number="2.0047" /> ṭhitā. <bold>Anādīnavadassāvino</bold>ti apaccavekkhitaparibhoge ādīnavaṃ apassantā. <bold>Anissaraṇapaññā</bold>ti catūsu paccayesu chandarāgaapakaḍḍhanāya nissaraṇapaññāya virahitā idamatthaṃ etanti ajānantā. <bold>Paribhuñjantī</bold>ti sacchandarāgā hutvā paribhuñjanti.</paragraph>
    <paragraph line="9">Sukkapakkhe <bold>ubhatobhāgavimutto</bold>tiādīsu ayaṃ sattannampi ariyapuggalānaṃ saṅkhepapakāsanā – eko bhikkhu paññādhurena abhiniviṭṭho aṭṭha samāpattiyo nibbattetvā sotāpattimaggaṃ pāpuṇāti. So tasmiṃ khaṇe dhammānusārī nāma hoti, sotāpattiphalādīsu chasu ṭhānesu kāyasakkhi nāma, arahattaphalakkhaṇe ubhatobhāgavimutto nāma. Samāpattīhi vikkhambhanavimuttiyā maggena samucchedavimuttiyāti dvikkhattuṃ vā dvīhi vā bhāgehi vimuttoti attho. Aparo paññādhurena abhiniviṭṭho samāpattiyo nibbattetuṃ <pageBreak edition="Pali Text Society" number="2.0149" /> asakkonto sukkhavipassakova hutvā sotāpattimaggaṃ pāpuṇāti. So tasmiṃ khaṇe dhammānusārī nāma hoti, sotāpattiphalādīsu chasu ṭhānesu diṭṭhippatto nāma, arahattaphalakkhaṇe paññāvimutto nāma. Aparo saddhādhurena abhiniviṭṭho aṭṭha samāpattiyo nibbattetvā sotāpattimaggaṃ pāpuṇāti. So tasmiṃ khaṇe saddhānusārī nāma hoti, sotāpattiphalādīsu chasu ṭhānesu kāyasakkhi nāma, arahattaphalakkhaṇe ubhatobhāgavimutto nāma. Aparo saddhādhurena abhiniviṭṭho samāpattiyo nibbattetuṃ asakkonto sukkhavipassakova hutvā sotāpattimaggaṃ pāpuṇāti. So tasmiṃ khaṇe saddhānusārī nāma hoti, sotāpattiphalādīsu chasu ṭhānesu saddhāvimutto nāma, arahattaphalakkhaṇe paññāvimutto nāma.</paragraph>
    <paragraph line="10" number="50"> Aṭṭhame <bold>visamā</bold>ti sapakkhalanaṭṭhena visamā. <bold>Samā</bold>ti nipakkhalanaṭṭhena samā. <bold>Adhammakammānī</bold>ti uddhammāni kammāni. <bold>Avinayakammānī</bold>ti ubbinayāni kammāni.</paragraph>
    <paragraph line="11" number="51"> Navame <pageBreak edition="Myanmar" number="2.0050" /><bold>adhammikā</bold>ti niddhammā. <bold>Dhammikā</bold>ti dhammayuttā.</paragraph>
    <paragraph line="12" number="52"> Dasame <bold>adhikaraṇa</bold>nti vivādādhikaraṇādicatubbidhaṃ adhikaraṇaṃ. <bold>Ādiyantī</bold>ti gaṇhanti. <bold>Saññāpentī</bold>ti jānāpenti. <bold>Na ca saññattiṃ upagacchantī</bold>ti saññāpanatthaṃ na sannipatanti. <bold>Na ca nijjhāpentī</bold>ti na pekkhāpenti. <bold>Na ca nijjhattiṃ upagacchantī</bold>ti aññamaññaṃ nijjhāpanatthāya na sannipatanti. <bold>Asaññattibalā</bold>ti asaññattiyeva balaṃ etesanti asaññattibalā <pageBreak edition="Vipassana Research Institut" number="2.0048" />. <bold>Appaṭinissaggamantino</bold>ti yesaṃ hi evaṃ hoti – ‘‘sace amhehi gahitaṃ adhikaraṇaṃ dhammikaṃ bhavissati, gaṇhissāma. Sace adhammikaṃ, vissajjessāmā’’ti, te paṭinissaggamantino nāma <pageBreak edition="Pali Text Society" number="2.0150" /> honti. Ime pana na tathā mantentīti appaṭinissaggamantino. <bold>Thāmasā parāmāsā abhinivissā</bold>ti diṭṭhithāmena ca diṭṭhiparāmāsena ca abhinivisitvā. <bold>Idameva sacca</bold>nti idaṃ amhākaṃ vacanameva saccaṃ. <bold>Moghamañña</bold>nti avasesānaṃ vacanaṃ moghaṃ tucchaṃ. Sukkapakkho uttānatthoyevāti.</paragraph>
    <centered line="13">Parisavaggo pañcamo.</centered>
    <centered line="14">Paṭhamapaṇṇāsakaṃ niṭṭhitaṃ.</centered>
    <title line="15">2. Dutiyapaṇṇāsakaṃ</title>
  </content>
</document>