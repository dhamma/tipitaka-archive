<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403a.att14.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(15) 5. tikandakivaggo.xml</archivePath>
    <baseFileName>(15) 5. tikandakivaggo</baseFileName>
    <titlePath>(15) 5. Tikaṇḍakīvaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(15) 5. Tikaṇḍakīvaggo</chapter>
    <subhead line="2">1. Avajānātisuttavaṇṇanā</subhead>
    <paragraph line="3" number="141"> Pañcamassa <pageBreak edition="Pali Text Society" number="3.0288" /> paṭhame <bold>saṃvāsenā</bold>ti ekatovāsena. <bold>Ādeyyamukho</bold>ti ādiyanamukho, gahaṇamukhoti attho. <bold>Tamenaṃ datvā avajānātī</bold>ti ‘‘ayaṃ dinnaṃ paṭiggahetumeva jānātī’’ti evaṃ avamaññati. <bold>Tamenaṃ saṃvāsena avajānātī</bold>ti appamattake kismiñcideva kujjhitvā ‘‘jānāmahaṃ tayā katakammaṃ, ettakaṃ addhānaṃ ahaṃ kiṃ karonto vasiṃ, nanu tuyhameva katākataṃ vīmaṃsanto’’tiādīni vattā hoti. Atha itaro ‘‘addhā koci mayhaṃ doso bhavissatī’’ti kiñci paṭippharituṃ na sakkoti. <bold>Taṃ khippaññeva adhimuccitā hotī</bold>ti taṃ vaṇṇaṃ vā avaṇṇaṃ vā sīghameva <pageBreak edition="Myanmar" number="3.0051" /> saddahati. Saddahanaṭṭhena hi ādānena esa ādiyanamukhoti vutto. <bold>Ādheyyamukho</bold>ti pāḷiyā <pageBreak edition="Vipassana Research Institut" number="3.0052" /> pana ṭhapitamukhoti attho. Magge khaṭaāvāṭo viya āgatāgataṃ udakaṃ vaṇṇaṃ vā avaṇṇaṃ vā saddahanavasena sampaṭicchituṃ ṭhapitamukhoti vuttaṃ hoti.</paragraph>
    <paragraph line="4"><bold>Ittarasaddho</bold>ti parittakasaddho. <bold>Kusalākusale dhamme na jānātī</bold>tiādīsu kusale dhamme ‘‘ime kusalā’’ti na jānāti, akusale dhamme ‘‘ime akusalā’’ti na jānāti. Tathā sāvajje sadosadhamme ‘‘ime sāvajjā’’ti, anavajje ca niddosadhamme ‘‘ime anavajjā’’ti, hīne hīnāti, paṇīte paṇītāti. <bold>Kaṇhasukkasappaṭibhāge</bold>ti ‘‘ime kaṇhā sukke paṭibāhetvā ṭhitattā sappaṭibhāgā nāma, ime ca sukkā kaṇhe paṭibāhitvā ṭhitattā sappaṭibhāgā’’ti na jānāti.</paragraph>
    <subhead line="5">2. Ārabhatisuttavaṇṇanā</subhead>
    <paragraph line="6" number="142"> Dutiye <pageBreak edition="Pali Text Society" number="3.0289" /><bold>ārabhati ca vippaṭisārī ca hotī</bold>ti āpattivītikkamanavasena ārabhati ceva, tappaccayā ca vippaṭisārī hoti. <bold>Cetovimuttiṃ paññāvimutti</bold>nti arahattasamādhiñceva arahattaphalañāṇañca. <bold>Nappajānātī</bold>ti anadhigatattā na jānāti. <bold>Ārabhati na vippaṭisārī hotī</bold>ti āpattiṃ āpajjati, vuṭṭhitattā pana na vippaṭisārī hoti. <bold>Nārabhati vippaṭisārī hotī</bold>ti sakiṃ āpattiṃ āpajjitvā tato vuṭṭhāya pacchā kiñcāpi nāpajjati, vippaṭisāraṃ pana vinodetuṃ na sakkoti. <bold>Nārabhati na vippaṭisārī hotī</bold>ti na ceva āpattiṃ āpajjati, na ca vippaṭisārī hoti. <bold>Tañca cetovimuttiṃ…pe… nirujjhantī</bold>ti arahattaṃ pana appatto hoti. Pañcamanayena khīṇāsavo kathito.</paragraph>
    <paragraph line="7"><bold>Ārambhajā</bold>ti āpattivītikkamasambhavā. <bold>Vippaṭisārajā</bold>ti vippaṭisārato jātā. <bold>Pavaḍḍhantī</bold>ti punappunaṃ uppajjanena vaḍḍhanti. <bold>Ārambhaje āsave pahāyā</bold>ti vītikkamasambhave āsave āpattidesanāya vā āpattivuṭṭhānena vā pajahitvā. <bold>Paṭivinodetvā</bold>ti suddhante ṭhitabhāvapaccavekkhaṇena nīharitvā. <bold>Cittaṃ paññañca bhāvetū</bold>ti vipassanācittañca taṃsampayuttaṃ paññañca bhāvetu. Sesaṃ iminā upāyeneva veditabbanti.</paragraph>
    <subhead line="8">3. Sārandadasuttavaṇṇanā</subhead>
    <paragraph line="9" number="143"> Tatiye <pageBreak edition="Vipassana Research Institut" number="3.0053" /><pageBreak edition="Myanmar" number="3.0052" /><bold>kāmādhimuttāna</bold>nti vatthukāmakilesakāmesu adhimuttānaṃ. <bold>Dhammānudhammappaṭipanno</bold>ti navalokuttaradhammatthāya <pageBreak edition="Pali Text Society" number="3.0290" /> sahasīlakaṃ pubbabhāgappaṭipadaṃ paṭipanno paṭipattipūrako puggalo dullabho lokasmiṃ.</paragraph>
    <subhead line="10">4. Tikaṇḍakīsuttavaṇṇanā</subhead>
    <paragraph line="11" number="144"> Catutthe <bold>appaṭikūle</bold>ti appaṭikūlārammaṇe. <bold>Paṭikūlasaññī</bold>ti paṭikūlanti evaṃsaññī. Esa nayo sabbattha. Kathaṃ panāyaṃ evaṃ viharatīti? Iṭṭhasmiṃ vatthusmiṃ pana asubhāya vā pharati, aniccato vā upasaṃharati. Evaṃ tāva appaṭikūle paṭikūlasaññī viharati. Aniṭṭhasmiṃ vatthusmiṃ mettāya vā pharati, dhātuto vā upasaṃharati. Evaṃ paṭikūle appaṭikūlasaññī viharati. Ubhayasmiṃ pana purimanayassa ca pacchimanayassa ca vasena tatiyacatutthavārā vuttā, chaḷaṅgupekkhāvasena pañcamo. Chaḷaṅgupekkhā cesā khīṇāsavassa upekkhāsadisā, na pana khīṇāsavupekkhā. Tattha <bold>upekkhako vihareyyā</bold>ti majjhattabhāve ṭhito vihareyya. <bold>Kvacanī</bold>ti kismiñci ārammaṇe. <bold>Katthacī</bold>ti kismiñci padese. <bold>Kiñcana</bold>ti koci appamattakopi. Iti imasmiṃ sutte pañcasu ṭhānesu vipassanāva kathitā. Taṃ āraddhavipassako bhikkhu kātuṃ sakkoti, ñāṇavā paññuttaro bahussutasamaṇopi kātuṃ sakkoti. Sotāpannasakadāgāmianāgāmino kātuṃ sakkontiyeva, khīṇāsave vattabbameva natthīti. Pañcamaṃ uttānameva.</paragraph>
    <subhead line="12">6. Mittasuttavaṇṇanā</subhead>
    <paragraph line="13" number="146"> Chaṭṭhe <bold>kammantaṃ kāretī</bold>ti khettādikammantaṃ kāreti. <bold>Adhikaraṇaṃ ādiyatī</bold>ti cattāri adhikaraṇāni ādiyati. <bold>Pāmokkhesu bhikkhūsū</bold>ti disāpāmokkhesu bhikkhūsu. <bold>Paṭiviruddho</bold><pageBreak edition="Pali Text Society" number="3.0291" /><bold>hotī</bold>ti paccanīkaggāhitāya viruddho hoti. <bold>Anavatthacārika</bold>nti anavatthānacārikaṃ.</paragraph>
    <subhead line="14">7. Asappurisadānasuttavaṇṇanā</subhead>
    <paragraph line="15" number="147"> Sattame <pageBreak edition="Vipassana Research Institut" number="3.0054" /><pageBreak edition="Myanmar" number="3.0053" /><bold>asakkaccaṃ detī</bold>ti na sakkaritvā suciṃ katvā deti. <bold>Acittīkatvā detī</bold>ti acittīkārena agāravavasena deti. <bold>Apaviddhaṃ detī</bold>ti na nirantaraṃ deti, atha vā chaḍḍetukāmo viya deti. <bold>Anāgamanadiṭṭhiko detī</bold>ti katassa nāma phalaṃ āgamissatīti na evaṃ āgamanadiṭṭhiṃ na uppādetvā deti.</paragraph>
    <paragraph line="16">Sukkapakkhe <bold>cittīkatvā detī</bold>ti deyyadhamme ca dakkhiṇeyyesu ca cittīkāraṃ upaṭṭhapetvā deti. Tattha deyyadhammaṃ paṇītaṃ ojavantaṃ katvā dento deyyadhamme cittīkāraṃ upaṭṭhapeti nāma. Puggalaṃ vicinitvā dento dakkhiṇeyyesu cittīkāraṃ upaṭṭhapeti nāma. <bold>Sahatthā detī</bold>ti āṇattiyā parahatthena adatvā ‘‘anamatagge saṃsāre vicarantena me hatthapādānaṃ aladdhakālassa pamāṇaṃ nāma natthi, vaṭṭamokkhaṃ bhavanissaraṇaṃ karissāmī’’ti sahattheneva deti. <bold>Āgamanadiṭṭhiko</bold>ti ‘‘anāgatabhavassa paccayo bhavissatī’’ti kammañca vipākañca saddahitvā detīti.</paragraph>
    <subhead line="17">8. Sappurisadānasuttavaṇṇanā</subhead>
    <paragraph line="18" number="148"> Aṭṭhame <bold>saddhāyā</bold>ti dānañca dānaphalañca saddahitvā. <bold>Kālenā</bold>ti yuttappattakālena. <bold>Anaggahitacitto</bold>ti aggahitacitto muttacāgo hutvā. <bold>Anupahaccā</bold>ti anupaghātetvā guṇe amakkhetvā. <bold>Kālāgatā cassa atthā pacurā hontī</bold>ti atthā āgacchamānā vayovuḍḍhakāle <pageBreak edition="Pali Text Society" number="3.0292" /> anāgantvā yuttappattakāle paṭhamavayasmiṃyeva āgacchanti ceva bahū ca honti.</paragraph>
    <subhead line="19">9. Paṭhamasamayavimuttasuttavaṇṇanā</subhead>
    <paragraph line="20" number="149"> Navame <bold>samayavimuttassā</bold>ti appitappitakkhaṇeyeva vikkhambhitehi kilesehi vimuttattā samayavimuttisaṅkhātāya lokiyavimuttiyā vimuttacittassa. Dasamaṃ uttānatthameva.</paragraph>
    <centered line="21">Tikaṇḍakīvaggo pañcamo.</centered>
    <centered line="22">Tatiyapaṇṇāsakaṃ niṭṭhitaṃ.</centered>
    <title line="23">4. Catutthapaṇṇāsakaṃ</title>
  </content>
</document>