<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403a.att10.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(11) 1. phasuviharavaggo.xml</archivePath>
    <baseFileName>(11) 1. phasuviharavaggo</baseFileName>
    <titlePath>(11) 1. Phāsuvihāravaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(11) 1. Phāsuvihāravaggo</chapter>
    <subhead line="2">1. Sārajjasuttavaṇṇanā</subhead>
    <paragraph line="3" number="101"> Tatiyassa <pageBreak edition="Myanmar" number="3.0043" /><pageBreak edition="Vipassana Research Institut" number="3.0043" /> paṭhame <bold>vesārajjakaraṇā</bold>ti visāradabhāvāvahā. <bold>Sārajjaṃ hotī</bold>ti domanassaṃ hoti.</paragraph>
    <subhead line="4">2. Ussaṅkitasuttavaṇṇanā</subhead>
    <paragraph line="5" number="102"> Dutiye <bold>ussaṅkitaparisaṅkito</bold>ti ussaṅkito ca parisaṅkito ca. <bold>Api akuppadhammopī</bold>ti api akuppadhammo khīṇāsavo samānopi parehi pāpabhikkhūhi ussaṅkitaparisaṅkito hotīti attho. <bold>Vesiyāgocaro</bold>tiādīsu vesiyā vuccanti rūpūpajīviniyo, tā gocaro assāti vesiyāgocaro, tāsaṃ gehaṃ abhiṇhagamanoti attho. Sesapadesupi eseva nayo. Tattha pana <bold>vidhavā</bold>ti matapatikā. <bold>Thullakumārikā</bold>ti mahallikakumārikāyo.</paragraph>
    <subhead line="6">3. Mahācorasuttavaṇṇanā</subhead>
    <paragraph line="7" number="103"> Tatiye <bold>ito bhogena paṭisantharissāmī</bold>ti ito mama sāpateyyato bhogaṃ gahetvā tena paṭisanthāraṃ karissāmi, tassa ca mama ca antaraṃ pidahissāmīti attho. <bold>Gahaṇānī</bold>ti <pageBreak edition="Pali Text Society" number="3.0279" /> parasantakānaṃ bhaṇḍānaṃ gahaṇāni. <bold>Guyhamantā</bold>ti guhitabbamantā. <bold>Antaggāhikāyā</bold>ti sassataṃ vā ucchedaṃ vā gahetvā ṭhitāya. Sesamettha uttānatthameva. Catutthe sabbaṃ heṭṭhā vuttanayameva.</paragraph>
    <subhead line="8">5. Phāsuvihārasuttavaṇṇanā</subhead>
    <paragraph line="9" number="105"> Pañcame <bold>mettaṃ kāyakamma</bold>nti mettacittena pavattitaṃ kāyakammaṃ. <bold>Āvi ceva raho cā</bold>ti <pageBreak edition="Vipassana Research Institut" number="3.0044" /> sammukhe ceva parammukhe ca. Itaresupi eseva nayo. <bold>Yāni tāni sīlānī</bold>tiādi catupārisuddhisīlavasena vuttaṃ. <bold>Samādhisaṃvattanikānī</bold>ti <pageBreak edition="Myanmar" number="3.0044" /> maggasamādhiphalasamādhinibbattakāni. <bold>Sīlasāmaññagato</bold>ti samānasīlataṃ gato, ekasadisasīlo hutvāti attho. <bold>Takkarassā</bold>ti yo naṃ karoti, tassa. Iti imasmiṃ sutte sīlaṃ missakaṃ kathitaṃ, diṭṭhi vipassanāsammādiṭṭhīti.</paragraph>
    <subhead line="10">6. Ānandasuttavaṇṇanā</subhead>
    <paragraph line="11" number="106"> Chaṭṭhe <bold>no ca paraṃ adhisīle sampavattā hotī</bold>ti paraṃ sīlabhāvena na garahati na upavadati. <bold>Attānupekkhī</bold>ti attanova katākataṃ jānanavasena attānaṃ anupekkhitā. <bold>No parānupekkhī</bold>ti parassa katākatesu abyāvaṭo. <bold>Apaññāto</bold>ti apākaṭo appapuñño. <bold>Apaññātakenā</bold>ti apaññātabhāvena apākaṭatāya mandapuññatāya. <bold>No paritassatī</bold>ti paritāsaṃ nāpajjati. Iti imasmiṃ sutte khīṇāsavova kathito.</paragraph>
    <subhead line="12">7-8. Sīlasuttādivaṇṇanā</subhead>
    <paragraph line="13" number="107-108"> Sattame sīlasamādhipaññā missikā kathitā, vimutti arahattaphalaṃ <pageBreak edition="Pali Text Society" number="3.0280" />, vimuttiñāṇadassanaṃ paccavekkhaṇañāṇaṃ lokiyameva. Aṭṭhamepi eseva nayo. Paccavekkhaṇañāṇaṃ panettha asekhassa pavattattā asekhanti vuttaṃ.</paragraph>
    <subhead line="14">9-10. Cātuddisasuttādivaṇṇanā</subhead>
    <paragraph line="15" number="109-110"> Navame <bold>cātuddiso</bold>ti catūsu disāsu appaṭihatacāro. Imasmimpi sutte khīṇāsavova kathito. Dasame <bold>ala</bold>nti yutto. Idhāpi khīṇāsavova kathito.</paragraph>
    <centered line="16">Phāsuvihāravaggo paṭhamo.</centered>
  </content>
</document>