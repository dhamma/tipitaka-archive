<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403a.att13.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(14) 4. rajavaggo.xml</archivePath>
    <baseFileName>(14) 4. rajavaggo</baseFileName>
    <titlePath>(14) 4. Rājavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(14) 4. Rājavaggo</chapter>
    <subhead line="2">1. Paṭhamacakkānuvattanasuttavaṇṇanā</subhead>
    <paragraph line="3" number="131"> Catutthassa <pageBreak edition="M" number="3.0047" /> paṭhame <bold>dhammenā</bold>ti dasakusaladhammena. <bold>Cakka</bold>nti āṇācakkaṃ. <bold>Atthaññū</bold>ti rajjatthaṃ jānāti. <bold>Dhammaññū</bold>ti paveṇidhammaṃ jānāti. <bold>Mattaññū</bold>ti daṇḍe vā balamhi vā pamāṇaṃ jānāti. <bold>Kālaññū</bold>ti rajjasukhānubhavanakālaṃ, vinicchayakaraṇakālaṃ, janapadacārikākālañca <pageBreak edition="V" number="3.0048" /> jānāti. <bold>Parisaññū</bold>ti ayaṃ parisā khattiyaparisā, ayaṃ brāhmaṇavessasuddasamaṇaparisāti jānāti.</paragraph>
    <paragraph line="4">Tathāgatavāre <bold>atthaññū</bold>ti pañca atthe jānāti. <bold>Dhammaññū</bold>ti cattāro dhamme jānāti. <bold>Mattaññū</bold>ti catūsu paccayesu paṭiggahaṇaparibhogamattaṃ jānāti. <bold>Kālaññū</bold>ti ayaṃ kālo paṭisallīnassa, ayaṃ samāpattiyā, ayaṃ dhammadesanāya, ayaṃ janapadacārikāyāti evaṃ kālaṃ jānāti. <bold>Parisaññū</bold>ti ayaṃ parisā khattiyaparisā…pe… ayaṃ samaṇaparisāti jānāti. <bold>Anuttara</bold>nti navahi lokuttaradhammehi anuttaraṃ. <bold>Dhammacakka</bold>nti seṭṭhacakkaṃ.</paragraph>
    <subhead line="5">2. Dutiyacakkānuvattanasuttavaṇṇanā</subhead>
    <paragraph line="6" number="132"> Dutiye <bold>pitarā pavattitaṃ cakka</bold>nti cakkavattimhi pabbajite vā kālakate vā cakkaratanaṃ sattāhamattaṃ ṭhatvā antaradhāyati, kathamesa taṃ anuppavatteti nāma? Pitu paveṇiyaṃ <pageBreak edition="P" number="3.0284" /> ṭhatvā cakkavattivattaṃ pūretvā cakkavattirajjaṃ kārentopi pitarā pavattitameva anuppavatteti nāma.</paragraph>
    <subhead line="7">3. Dhammarājāsuttavaṇṇanā</subhead>
    <paragraph line="8" number="133"> Tatiyaṃ tikanipāte vuttanayameva. Sevitabbāsevitabbe panettha pacchimapadadvayameva viseso. Tattha sammāājīvo sevitabbo, micchāājīvo na sevitabbo. Sappāyo gāmanigamo sevitabbo, asappāyo na sevitabbo.</paragraph>
    <subhead line="9">4. Yassaṃdisaṃsuttavaṇṇanā</subhead>
    <paragraph line="10" number="134"> Catutthe <pageBreak edition="M" number="3.0048" /><bold>ubhato</bold>ti dvīhipi pakkhehi. <bold>Mātito ca pitito cā</bold>ti yassa hi mātā khattiyā, mātumātā khattiyā, tassāpi mātā khattiyā. Pitā khattiyo, pitupitā khattiyo, tassapi pitā khattiyo. So ubhato sujāto mātito ca pitito ca. <bold>Saṃsuddhagahaṇiko</bold>ti saṃsuddhāya mātukucchiyā samannāgato. ‘‘Samavepākiniyā gahaṇiyā’’ti ettha pana <pageBreak edition="V" number="3.0049" /> kammajatejodhātu gahaṇīti vuccati. <bold>Yāva sattamā pitāmahayugā</bold>ti ettha pitupitā pitāmaho, pitāmahassa yugaṃ pitāmahayugaṃ. Yuganti āyuppamāṇaṃ vuccati. Abhilāpamattameva cetaṃ, atthato pana pitāmahoyeva pitāmahayugaṃ. Tato uddhaṃ sabbepi pubbapurisā pitāmahaggahaṇeneva gahitā. Evaṃ yāva sattamo puriso, tāva saṃsuddhagahaṇiko, atha vā akkhitto anupakkuṭṭho jātivādenāti dasseti. <bold>Akkhitto</bold>ti ‘‘apanetha etaṃ, kiṃ iminā’’ti evaṃ akkhitto anavakkhitto. <bold>Anupakkuṭṭho</bold>ti na upakkuṭṭho na akkosaṃ vā nindaṃ vā pattapubbo. Kena <pageBreak edition="P" number="3.0285" /> kāraṇenāti? <bold>Jātivādena,</bold> ‘‘itipi hīnajātiko eso’’ti evarūpena vacanenāti attho.</paragraph>
    <paragraph line="11"><bold>Aḍḍho</bold>tiādīsu yo koci attano santakena vibhavena aḍḍho hoti. Idha pana na kevalaṃ aḍḍhoyeva, <bold>mahaddhano</bold> mahatā aparimāṇasaṅkhena dhanena samannāgatoti attho. Pañcakāmaguṇavasena mahantā uḷārā bhogā assāti <bold>mahābhogo. Paripuṇṇakosakoṭṭhāgāro</bold>ti koso vuccati bhaṇḍāgāraṃ, nidahitvā ṭhapitena dhanena paripuṇṇakoso, dhaññena ca paripuṇṇakoṭṭhāgāroti attho. Atha vā catubbidho koso hatthī assā rathā raṭṭhanti, tividhaṃ koṭṭhāgāraṃ dhanakoṭṭhāgāraṃ dhaññakoṭṭhāgāraṃ vatthakoṭṭhāgāranti. Taṃ sabbampi paripuṇṇamassāti paripuṇṇakosakoṭṭhāgāro. <bold>Assavāyā</bold>ti kassaci bahumpi dhanaṃ dentassa senā na suṇāti, sā anassavā nāma hoti. Kassaci adentassāpi suṇātiyeva, ayaṃ assavā nāma. <bold>Ovādapaṭikarāyā</bold>ti ‘‘idaṃ vo kattabba, idaṃ na kattabba’’nti dinnaovādakarāya. <bold>Paṇḍito</bold>ti paṇḍiccena samannāgato. <bold>Byatto</bold>ti paññāveyyattiyena yutto. <bold>Medhāvī</bold>ti ṭhānuppattikapaññāya <pageBreak edition="M" number="3.0049" /> samannāgato. <bold>Paṭibalo</bold>ti samattho. <bold>Atthe cintetu</bold>nti vaḍḍhiatthe cintetuṃ. So hi paccuppannaatthavaseneva ‘‘atītepi evaṃ ahesuṃ, anāgatepi evaṃ bhavissantī’’ti cinteti. <bold>Vijitāvīna</bold>nti vijitavijayānaṃ, mahantena vā vijayena samannāgatānaṃ. <bold>Vimuttacittāna</bold>nti pañcahi vimuttīhi vimuttamānasānaṃ.</paragraph>
    <subhead line="12">5-6. Patthanāsuttadvayavaṇṇanā</subhead>
    <paragraph line="13" number="135-136"> Pañcame <pageBreak edition="P" number="3.0286" /><bold>negamajānapadassā</bold>ti nigamavāsino ca raṭṭhavāsino ca janassa. <bold>Hatthismi</bold>ntiādīhi hatthiassarathatharudhanulekhamuddāgaṇanādīni soḷasa mahāsippāni dassitāni. <bold>Anavayo</bold>ti <pageBreak edition="V" number="3.0050" /> samattho paripuṇṇo. Sesamettha heṭṭhā vuttanayeneva veditabbaṃ. Chaṭṭhe <bold>oparajja</bold>nti uparājabhāvaṃ.</paragraph>
    <subhead line="14">7. Appaṃsupatisuttavaṇṇanā</subhead>
    <paragraph line="15" number="137"> Sattame <bold>purisādhippāyā</bold>ti assaddhammavasena purise uppannādhippāyā purisajjhāsayā. <bold>Ādānādhippāyo</bold>ti idāni gahetuṃ sakkhissāmi, idāni sakkhissāmīti evaṃ gahaṇādhippāyo. <bold>Visaṃyogādhippāyo</bold>ti idāni nibbānaṃ pāpuṇissāmi, idāni pāpuṇissāmīti evaṃ nibbānajjhāsayo.</paragraph>
    <subhead line="16">8. Bhattādakasuttavaṇṇanā</subhead>
    <paragraph line="17" number="138"> Aṭṭhame <bold>bhattādako</bold>ti bhattakkhādako, bahubhattabhuñjoti attho. <bold>Okāsapharaṇo</bold>ti okāsaṃ pharitvā aññesaṃ sambādhaṃ katvā ṭhānena okāsapharaṇo. Tattha tattha laṇḍaṃ sāreti pātetīti <bold>laṇḍasāraṇo</bold>. Ettakā hatthīti gaṇanakāle salākaṃ gaṇhātīti <bold>salākaggāhī</bold>. Nisīdanasayanavasena mañcapīṭhaṃ maddatīti <bold>mañcapīṭhamaddano</bold>. Bhikkhugaṇanakāle salākaṃ gaṇhātīti <bold>salākaggāhī</bold>.</paragraph>
    <subhead line="18">9. Akkhamasuttavaṇṇanā</subhead>
    <paragraph line="19" number="139"> Navame <bold>hatthikāya</bold>nti hatthighaṭaṃ. Sesesupi eseva nayo. Saṅgāme avacarantīti <bold>saṅgāmāvacarā. Ekissā</bold><pageBreak edition="P" number="3.0287" /><bold>vā tiṇodakadattiyā vimānito</bold>ti <pageBreak edition="M" number="3.0050" /> ekadivasaṃ ekena tiṇodakadānena vimānito, ekadivasamattaṃ aladdhatiṇodakoti attho. Ito parampi eseva nayo. <bold> Na sakkoti cittaṃ samādahitu</bold>nti ārammaṇe cittaṃ sammā ṭhapetuṃ na sakkoti. Sesamettha uttānameva. Imasmiṃ pana sutte vaṭṭavivaṭṭaṃ kathitanti veditabbaṃ.</paragraph>
    <subhead line="20">10. Sotasuttavaṇṇanā</subhead>
    <paragraph line="21" number="140"> Dasame <pageBreak edition="V" number="3.0051" /><bold>duruttāna</bold>nti na suṭṭhu vuttānaṃ dosavasena pavattitānaṃ pharusavacanānaṃ. <bold>Durāgatāna</bold>nti dukkhuppādanākārena sotadvāraṃ āgatānaṃ. <bold>Vacanapathāna</bold>nti vacanānaṃ. <bold>Dukkhāna</bold>nti dukkhamānaṃ. <bold>Tibbāna</bold>nti bahalānaṃ tāpanasabhāvānaṃ vā. <bold>Kharāna</bold>nti pharusānaṃ. <bold>Kaṭukāna</bold>nti tikhiṇānaṃ. <bold>Asātāna</bold>nti amadhurānaṃ. <bold>Amanāpāna</bold>nti manaṃ appāyituṃ vaḍḍhetuṃ asamatthānaṃ. <bold>Pāṇaharāna</bold>nti jīvitaharānaṃ. <bold>Yā sā disā</bold>ti sabbasaṅkhārasamathādivasena dissati apadissatīti nibbānaṃ disāti veditabbaṃ. Yasmā pana taṃ āgamma sabbe saṅkhārā samathaṃ gacchanti, tasmā <bold>sabbasaṅkhārasamatho</bold>ti vuttaṃ. Sesaṃ sabbattha uttānameva. Imasmiṃ pana sutte sīlasamādhipaññā missikā kathitāti.</paragraph>
    <centered line="22">Rājavaggo catuttho.</centered>
  </content>
</document>