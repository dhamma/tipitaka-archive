<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403a.att22.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(23) 3. dighacarikavaggo.xml</archivePath>
<titlePath>(23) 3. Dīghacārikavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">(23) 3. Dīghacārikavaggo</chapter>
<subhead line="2">1. Paṭhamadīghacārikasuttavaṇṇanā</subhead>
<paragraph line="3" number="221"> Tatiyassa <pageBreak edition="V" number="3.0083" /><pageBreak edition="P" number="3.0330" /> paṭhame <bold>anavatthacārika</bold>nti avavatthitacārikaṃ. <bold>Sutaṃ na pariyodapetī</bold>ti yampissa sutaṃ atthi, taṃ pariyodapetuṃ na sakkoti. <bold>Sutenekaccena avisārado hotī</bold>ti thokathokena sutena vijjamānenāpi ñāṇena somanassappatto na hoti. <bold>Samavatthacāre</bold>ti samavatthitacāre. Dutiyaṃ uttānatthameva.</paragraph>
<subhead line="4">3-4. Atinivāsasuttādivaṇṇanā</subhead>
<paragraph line="5" number="223-224"> Tatiye <bold>bahubhaṇḍo</bold>ti bahuparikkhāro. <bold>Bahubhesajjo</bold>ti sappinavanītādīnaṃ bahutāya bahubhesajjo. <bold>Byatto</bold>ti byāsatto. <bold>Saṃsaṭṭho</bold>ti pañcavidhena saṃsaggena saṃsaṭṭho hutvā. <bold>Ananulomikenā</bold>ti sāsanassa ananucchavikena. Catutthe <bold>vaṇṇamaccharī</bold>ti guṇamaccharī. <bold>Dhammamaccharī</bold>ti pariyattimaccharī.</paragraph>
<subhead line="6">5-6. Kulūpakasuttādivaṇṇanā</subhead>
<paragraph line="7" number="225-226"> Pañcame <pageBreak edition="M" number="3.0082" /><bold>anāmantacāre āpajjatī</bold>ti ‘‘nimantito sabhatto samāno santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjeyyā’’ti sikkhāpade (pārā. 294) vuttaṃ āpattiṃ āpajjati. <bold>Raho nisajjāyā</bold>tiādīnipi tesaṃ tesaṃ sikkhāpadānaṃ vasena veditabbāni. Chaṭṭhe <bold>ativela</bold>nti atikkantapamāṇakālaṃ. Sattamaṃ uttānameva.</paragraph>
<subhead line="8">8. Ussūrabhattasuttavaṇṇanā</subhead>
<paragraph line="9" number="228"> Aṭṭhame <pageBreak edition="V" number="3.0084" /><bold>ussūrabhatte</bold>ti atidivāpacanabhatte. <bold>Na kālena paṭipūjentī</bold>ti yāgukāle yāguṃ, khajjakakāle khajjakaṃ <pageBreak edition="P" number="3.0331" />, bhojanakāle bhojanaṃ apacantā yuttappayuttakālassa atināmitattā na kālena paṭipūjenti, attano citteneva denti nāma. Tato tepi tesu attano gehaṃ āgatesu tatheva karonti. Kulapaveṇiyā āgatā balipaṭiggāhikā devatāpi yuttappayuttakālena lābhaṃ labhamānāyeva rakkhanti gopayanti pīḷaṃ akatvā. Akāle labhamānā pana ‘‘ime amhesu anādarā’’ti ārakkhaṃ na karonti.</paragraph>
<paragraph line="10">Samaṇabrāhmaṇāpi ‘‘etesaṃ gehe bhojanavelāya bhojanaṃ na hoti, ṭhitamajjhanhike dentī’’ti maṅgalāmaṅgalesu kātabbaṃ na karonti. <bold>Vimukhā kammaṃ karontī</bold>ti ‘‘pāto kiñci na labhāma, khudāya paṭipīḷitā kammaṃ kātuṃ na sakkomā’’ti kammaṃ vissajjetvā nisīdanti. <bold>Anojavantaṃ hotī</bold>ti akāle bhuttaṃ ojaṃ harituṃ na sakkoti. Sukkapakkho vuttavipallāsena veditabbo.</paragraph>
<subhead line="11">9. Paṭhamakaṇhasappasuttavaṇṇanā</subhead>
<paragraph line="12" number="229"> Navame <bold>sabhīrū</bold>ti saniddo mahāniddaṃ niddāyati. <bold>Sappaṭibhayo</bold>ti taṃ nissāya bhayaṃ uppajjati, tasmā sappaṭibhayo. <bold>Mittadubbhī</bold>ti pānabhojanadāyakampi mittaṃ dubbhati hiṃsati. Mātugāmepi eseva nayo.</paragraph>
<subhead line="13">10. Dutiyakaṇhasappasuttavaṇṇanā</subhead>
<paragraph line="14" number="230"> Dasame <pageBreak edition="M" number="3.0083" /><bold>ghoraviso</bold>ti kakkhaḷaviso. <bold>Dujjivho</bold>ti dvidhā bhinnajivho. <bold>Ghoravisatā</bold>ti ghoravisatāya. Sesadvayepi eseva nayo.</paragraph>
<centered line="15">Dīghacārikavaggo tatiyo.</centered>
</body>
</document>