<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0403a.att4.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/5. mundarajavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha</directory>
    <basename>5. mundarajavaggo</basename>
    <titlePath>5. Muṇḍarājavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">5. Muṇḍarājavaggo</chapter>
    <subhead line="2">1. Ādiyasuttavaṇṇanā</subhead>
    <paragraph line="3" number="41"> Pañcamassa <pageBreak edition="Pali Text Society" number="3.0252" /> paṭhame <bold>bhogānaṃ ādiyā</bold>ti bhogānaṃ ādātabbakāraṇāni. <bold>Uṭṭhānavīriyādhigatehī</bold>ti uṭṭhānasaṅkhātena vīriyena adhigatehi. <bold>Bāhābalaparicitehī</bold>ti bāhubalena sañcitehi. <bold>Sedāvakkhittehī</bold>ti sedaṃ avakkhipetvā uppāditehi. <bold>Dhammikehī</bold>ti dhammayuttehi. <bold>Dhammaladdhehī</bold>ti dasakusalakammaṃ akopetvā laddhehi. <bold>Pīṇetī</bold>ti pīṇitaṃ <pageBreak edition="Myanmar" number="3.0023" /> thūlaṃ karoti. Sesamettha catukkanipāte vuttanayeneva veditabbaṃ. Dutiyaṃ uttānatthameva.</paragraph>
    <subhead line="4">3. Iṭṭhasuttavaṇṇanā</subhead>
    <paragraph line="5" number="43"> Tatiye <bold>āyusaṃvattanikā paṭipadā</bold>ti dānasīlādikā puññapaṭipadā. Sesesupi eseva nayo. <bold>Atthābhisamayā</bold>ti atthassa abhisamāgamena, atthappaṭilābhenāti vuttaṃ hoti.</paragraph>
    <subhead line="6">4. Manāpadāyīsuttavaṇṇanā</subhead>
    <paragraph line="7" number="44"> Catutthe <pageBreak edition="Vipassana Research Institut" number="3.0023" /><bold>uggo</bold>ti guṇehi uggatattā evaṃladdhanāmo. <bold>Sālapupphakaṃ khādanīya</bold>nti catumadhurayojitena sālipiṭṭhena kataṃ sālapupphasadisaṃ khādanīyaṃ. Tañhi paññāyamānavaṇṭapattakesaraṃ katvā jīrakādisambhārayutte sappimhi pacitvā sappiṃ vinivattetvā kolumbe pūretvā gandhavāsaṃ gāhāpetvā pidahitvā lañchetvā ṭhapitaṃ <pageBreak edition="Pali Text Society" number="3.0253" /> hoti. Taṃ so yāguṃ pivitvā nisinnassa bhagavato antarabhatte dātukāmo evamāha. <bold>Paṭiggahesi bhagavā</bold>ti desanāmattametaṃ, upāsako pana taṃ bhagavato ca pañcannañca bhikkhusatānaṃ adāsi. Yathā ca taṃ, evaṃ sūkaramaṃsādīnipi. Tattha <bold>sampannakolaka</bold>nti sampannabadaraṃ. <bold>Sūkaramaṃsa</bold>nti madhurarasehi badarehi saddhiṃ jīrakādisambhārehi yojetvā pakkaṃ ekasaṃvaccharikasūkaramaṃsaṃ. <bold>Nibbattatelaka</bold>nti vinivattitatelaṃ. <bold>Nāliyasāka</bold>nti sālipiṭṭhena saddhiṃ madditvā jīrakādisaṃyutte sappimhi pacitvā catumadhurena yojetvā vāsaṃ gāhāpetvā ṭhapitaṃ nāliyasākaṃ. <bold>Netaṃ bhagavato kappatī</bold>ti ettha akappiyaṃ upādāya kappiyampi na kappatīti vuttaṃ, seṭṭhi pana sabbampi taṃ āharāpetvā rāsiṃ katvā yaṃ yaṃ akappiyaṃ, taṃ taṃ antarāpaṇaṃ pahiṇitvā kappiyaṃ upabhogaparibhogabhaṇḍaṃ adāsi. Candanaphalakaṃ nātimahantaṃ dīghato aḍḍhateyyaratanaṃ, tiriyaṃ diyaḍḍharatanaṃ, sāravarabhaṇḍattā pana mahagghaṃ ahosi. Bhagavā taṃ paṭiggahetvā khaṇḍākhaṇḍikaṃ chedāpetvā bhikkhūnaṃ añjanapisanatthāya dāpesi.</paragraph>
    <paragraph line="8"><bold>Ujjubhūtesū</bold>ti <pageBreak edition="Myanmar" number="3.0024" /> kāyavācācittehi ujukesu. <bold>Chandasā</bold>ti pemena. <bold>Catta</bold>ntiādīsu pariccāgavasena <bold>cattaṃ</bold>. Muttacāgatāya <bold>muttaṃ</bold>. Anapekkhacittatāya cittena na uggahitanti <bold>anuggahītaṃ. Khettūpame</bold>ti <pageBreak edition="Pali Text Society" number="3.0254" /> viruhanaṭṭhena khettasadise.</paragraph>
    <paragraph line="9"><bold>Aññataraṃ manomaya</bold>nti suddhāvāsesu ekaṃ jhānamanena nibbattaṃ devakāyaṃ. <bold>Yathādhippāyo</bold>ti yathājjhāsayo. Iminā kiṃ pucchati? Tassa kira manussakāle arahattatthāya ajjhāsayo ahosi, taṃ pucchāmīti pucchati. Devaputtopi arahattaṃ pattatāya <bold>taggha me bhagavā yathādhippāyo</bold>ti āha. <bold>Yattha yatthūpapajjatī</bold>ti tīsu vā kulasampattīsu chasu vā kāmasaggesu yattha yattha uppajjati, tattha tattha dīghāyu yasavā hotīti. Pañcamaṃ catukkanipāte vuttanayeneva veditabbaṃ. Chaṭṭhasattamāni uttānatthāneva.</paragraph>
    <subhead line="10">8. Alabbhanīyaṭhānasuttavaṇṇanā</subhead>
    <paragraph line="11" number="48"> Aṭṭhame <pageBreak edition="Vipassana Research Institut" number="3.0024" /><bold>alabbhanīyānī</bold>ti aladdhabbāni, na sakkā labhituṃ. <bold>Ṭhānānī</bold>ti kāraṇāni. <bold>Jarādhammaṃ mā jīrī</bold>ti yaṃ mayhaṃ jarāsabhāvaṃ, taṃ mā jīratu. Sesapadesupi eseva nayo. <bold>Nacchādeyyā</bold>ti na rucceyya. <bold>Abbuhī</bold>ti nīhari.</paragraph>
    <paragraph line="12"><bold>Yato</bold>ti yasmiṃ kāle. <bold>Āpadāsū</bold>ti upaddavesu. <bold>Na vedhatī</bold>ti na kampati nānusocati. <bold>Atthavinicchayaññū</bold>ti kāraṇatthavinicchaye kusalo. <bold>Purāṇa</bold>nti nibbikāratāya porāṇakameva. <bold>Jappenā</bold>ti vaṇṇabhaṇanena. <bold>Mantenā</bold>ti mahānubhāvamantaparivattanena. <bold>Subhāsitenā</bold>ti subhāsitakathanena. <bold>Anuppadānenā</bold>ti satassa vā sahassassa vā dānena. <bold>Paveṇiyā</bold><pageBreak edition="Pali Text Society" number="3.0255" /><bold>vā</bold>ti kulavaṃsena vā, ‘‘idaṃ amhākaṃ paveṇiyā āciṇṇaṃ, idaṃ anāciṇṇa’’nti evaṃ paveṇikathanenāti attho. <bold>Yathā yathā yattha labhetha attha</bold>nti etesu jappādīsu yena yena yattha yattha ṭhāne jarādhammādīnaṃ ajīraṇatādiatthaṃ labheyya. <bold>Tathā tathā tattha parakkameyyā</bold>ti tena tena tasmiṃ tasmiṃ ṭhāne parakkamaṃ kareyya. <bold>Kammaṃ daḷha</bold>nti vaṭṭagāmikammaṃ mayā thiraṃ katvā āyūhitaṃ, svāhaṃ idāni kinti karomīti evaṃ paccavekkhitvā adhivāseyyāti.</paragraph>
    <subhead line="13">9. Kosalasuttavaṇṇanā</subhead>
    <paragraph line="14" number="49"> Navame <pageBreak edition="Myanmar" number="3.0025" /><bold>upakaṇṇake</bold>ti kaṇṇamūle. <bold>Dummano</bold>ti duṭṭhumano. <bold>Pattakkhandho</bold>ti patitakkhandho. <bold>Pajjhāyanto</bold>ti cintayanto. <bold>Appaṭibhāno</bold>ti nippaṭibhāno hutvā. Sesaṃ heṭṭhā vuttanayameva.</paragraph>
    <subhead line="15">10. Nāradasuttavaṇṇanā</subhead>
    <paragraph line="16" number="50"> Dasame <bold>ajjhomucchito</bold>ti adhiomucchito gilitvā pariniṭṭhapetvā gahaṇasabhāvāya atirekamucchāya taṇhāya samannāgato. <bold>Mahaccā rājānubhāvenā</bold>ti mahatā rājānubhāvena, aṭṭhārasahi senīhi parivārito mahatiyā rājiddhiyā pāyāsīti attho. <bold>Tagghā</bold>ti ekaṃsatthe nipāto <pageBreak edition="Vipassana Research Institut" number="3.0025" />, ekaṃseneva sokasallaharaṇoti attho. Iti rājā imaṃ ovādaṃ sutvā tasmiṃ ṭhito dhammena samena rajjaṃ kāretvā saggaparāyaṇo ahosi.</paragraph>
    <centered line="17">Muṇḍarājavaggo pañcamo.</centered>
    <centered line="18">Paṭhamapaṇṇāsakaṃ niṭṭhitaṃ.</centered>
    <title line="19">2. Dutiyapaṇṇāsakaṃ</title>
  </content>
</document>