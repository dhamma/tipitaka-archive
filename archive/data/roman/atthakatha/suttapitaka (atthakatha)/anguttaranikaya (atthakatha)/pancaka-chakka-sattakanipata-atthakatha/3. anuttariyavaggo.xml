<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403a.att28.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/3. anuttariyavaggo.xml</archivePath>
    <baseFileName>3. anuttariyavaggo</baseFileName>
    <titlePath>3. Anuttariyavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">3. Anuttariyavaggo</chapter>
    <subhead line="2">1-2. Sāmakasuttādivaṇṇanā</subhead>
    <paragraph line="3" number="21-22"> Tatiyassa <pageBreak edition="V" number="3.0102" /><pageBreak edition="P" number="3.0353" /> paṭhame <bold>sāmagāmake</bold>ti sāmakānaṃ ussannattā evaṃladdhanāme gāmake. <bold>Pokkharaṇiyāya</bold>nti pokkharaṇiyānāmake vihāre. <bold>Abhikkantāya rattiyā</bold>ti rattiyā paṭhamayāmaṃ atikkamma majjhimayāme sampatte. <bold>Abhikkantavaṇṇā</bold>ti abhikkantaatimanāpavaṇṇā. <bold>Kevalakappa</bold>nti sakalakappaṃ. <bold>Pokkharaṇiyaṃ obhāsetvā</bold>ti pokkharaṇiyānāmakaṃ mahāvihāraṃ attano obhāsena pharitvā. <bold>Samanuñño</bold>ti samānaanuñño samānacitto. <bold>Dovacassatā</bold>ti dubbacabhāvo. <bold>Pāpamittatā</bold>ti lāmakamittatā <pageBreak edition="M" number="3.0100" />. Imasmiṃ sutte parihāniyadhammāva kathitā. Dutiye aparihāniyadhammā lokuttaramissakā kathitā.</paragraph>
    <subhead line="4">3. Bhayasuttavaṇṇanā</subhead>
    <paragraph line="5" number="23"> Tatiye <bold>kāmarāgarattāya</bold>nti kāmarāgaratto ayaṃ. <bold>Chandarāgavinibaddho</bold>ti chandarāgena vinibaddho. <bold>Bhayā</bold>ti cittutrāsabhayā. <bold>Paṅkā</bold>ti kilesapaṅkato. <bold>Saṅgo paṅko ca ubhaya</bold>nti saṅgo ca paṅko ca idampi ubhayaṃ. <bold>Ete kāmā pavuccanti, yattha satto puthujjano</bold>ti yasmiṃ saṅge ca paṅke ca puthujjano satto laggo laggito palibuddho. <bold>Upādāne</bold>ti catubbidhe upādāne. <bold>Jātimaraṇasambhave</bold>ti jātiyā ca maraṇassa ca sambhave paccayabhūte. <bold>Anupādā</bold><pageBreak edition="P" number="3.0354" /><bold>vimuccantī</bold>ti anupādiyitvā vimuccanti. <bold>Jātimaraṇasaṅkhaye</bold>ti jātimaraṇānaṃ saṅkhayasaṅkhāte nibbāne, nibbānārammaṇāya vimuttiyā vimuccantīti attho. Imasmiṃ ṭhāne vivaṭṭetvā arahattameva patto esa bhikkhu. Idāni taṃ khīṇāsavaṃ thomento <bold>te khemappattā</bold>tiādimāha. Tattha <bold>khemappattā</bold>ti khemabhāvaṃ pattā. <bold>Sukhino</bold>ti lokuttarasukhena sukhitā. <bold>Diṭṭhadhammābhinibbutā</bold>ti abbhantare kilesābhāvena diṭṭhadhammeyeva abhinibbutā. Imasmiṃ sutte vaṭṭameva kathetvā gāthāsu vaṭṭavivaṭaṃ kathitaṃ.</paragraph>
    <subhead line="6">4. Himavantasuttavaṇṇanā</subhead>
    <paragraph line="7" number="24"> Catutthe <pageBreak edition="V" number="3.0103" /><bold>padāleyyā</bold>ti bhindeyya. <bold>Chavāyā</bold>ti lāmikāya. <bold>Samādhissa samāpattikusalo hotī</bold>ti āhārasappāyautusappāyāni pariggahetvā samādhiṃ samāpajjituṃ kusalo hoti cheko samattho paṭibalo. <bold>Samādhissa ṭhitikusalo</bold>ti samādhissa ṭhitiyaṃ kusalo, samādhiṃ ṭhapetuṃ sakkotīti attho. <bold>Samādhissa vuṭṭhānakusalo</bold>ti samādhissa vuṭṭhāne kusalo, yathāparicchedena vuṭṭhātuṃ sakkotīti attho. <bold>Samādhissa kallitakusalo</bold>ti samādhissa kallatāya kusalo, samādhicittaṃ hāsetuṃ kallaṃ kātuṃ sakkotīti attho. <bold>Samādhissa gocarakusalo</bold>ti samādhissa asappāye anupakārake dhamme vajjetvā sappāye upakārake sevantopi, ‘‘ayaṃ samādhinimittārammaṇo <pageBreak edition="M" number="3.0101" /> ayaṃ lakkhaṇārammaṇo’’ti jānantopi samādhissa gocarakusalo nāma hoti. <bold>Samādhissa abhinīhārakusalo</bold>ti upariuparisamāpattisamāpajjanatthāya <pageBreak edition="P" number="3.0355" /> paṭhamajjhānādisamādhiṃ abhinīharituṃ sakkonto samādhissa abhinīhārakusalo nāma hoti. So paṭhamajjhānā vuṭṭhāya dutiyaṃ samāpajjati, dutiyajjhānā…pe… tatiyajjhānā vuṭṭhāya catutthaṃ samāpajjatīti.</paragraph>
    <subhead line="8">5. Anussatiṭṭhānasuttavaṇṇanā</subhead>
    <paragraph line="9" number="25"> Pañcame <bold>anussatiṭṭhānānī</bold>ti anussatikāraṇāni. <bold>Itipi so bhagavā</bold>tiādīni visuddhimagge (visuddhi. 1.123 ādayo) vitthāritāneva. <bold>Idampi kho, bhikkhave, ārammaṇaṃ karitvā</bold>ti idaṃ buddhānussatikammaṭṭhānaṃ ārammaṇaṃ karitvā. <bold>Visujjhantī</bold>ti paramavisuddhiṃ nibbānaṃ pāpuṇanti. Sesaṃ sabbattha uttānatthameva. Imasmiṃ pana sutte cha anussatiṭṭhānāni missakāni kathitānīti veditabbāni.</paragraph>
    <subhead line="10">6. Mahākaccānasuttavaṇṇanā</subhead>
    <paragraph line="11" number="26"> Chaṭṭhe <bold>sambādhe</bold>ti pañcakāmaguṇasambādhe. <bold>Okāsādhigamo</bold>ti ettha okāsā vuccanti cha anussatiṭṭhānāni, tesaṃ adhigamo. <bold>Visuddhiyā</bold>ti visujjhanatthāya. <bold>Sokaparidevānaṃ samatikkamāyā</bold>ti sokānañca paridevānañca samatikkamatthāya. <bold>Atthaṅgamāyā</bold>ti atthaṃ gamanatthāya <pageBreak edition="V" number="3.0104" />. <bold>Ñāyassa adhigamāyā</bold>ti sahavipassanakassa maggassa adhigamanatthāya. <bold>Nibbānassa sacchikiriyāyā</bold>ti apaccayaparinibbānassa paccakkhakiriyatthāya.</paragraph>
    <paragraph line="12"><bold>Sabbaso</bold>ti sabbākārena. <bold>Ākāsasamenā</bold>ti alagganaṭṭhena ceva apalibuddhaṭṭhena ca ākāsasadisena. <bold>Vipulenā</bold>ti na parittakena. <bold>Mahaggatenā</bold>ti mahantabhāvaṃ gatena, mahantehi vā ariyasāvakehi gatena, paṭipannenāti attho. <bold>Appamāṇenā</bold>ti <pageBreak edition="P" number="3.0356" /> pharaṇaappamāṇatāya appamāṇena. <bold>Averenā</bold>ti akusalaverapuggalaverarahitena. <bold>Abyāpajjhenā</bold>ti kodhadukkhavajjitena. Sabbametaṃ buddhānussaticittameva sandhāya vuttaṃ. Paratopi eseva nayo. <bold>Visuddhidhammā</bold>ti visujjhanasabhāvā. Imasmimpi sutte cha anussatiṭṭhānāni missakāneva kathitānīti.</paragraph>
    <subhead line="13">7. Paṭhamasamayasuttavaṇṇanā</subhead>
    <paragraph line="14" number="27"> Sattame <pageBreak edition="M" number="3.0102" /><bold>manobhāvanīyassā</bold>ti ettha manaṃ bhāveti vaḍḍhetīti manobhāvanīyo. <bold>Dassanāyā</bold>ti dassanatthaṃ. <bold>Nissaraṇa</bold>nti niggamanaṃ vūpasamanaṃ. <bold>Dhammaṃ desetī</bold>ti kāmarāgappajahanatthāya asubhakammaṭṭhānaṃ katheti. Dutiyavārādīsu byāpādappahānāya mettākammaṭṭhānaṃ, thinamiddhappahānāya thinamiddhavinodanakammaṭṭhānaṃ, ālokasaññaṃ vā vīriyārambhavatthuādīnaṃ vā aññataraṃ, uddhaccakukkuccappahānāya samathakammaṭṭhānaṃ, vicikicchāpahānāya tiṇṇaṃ ratanānaṃ guṇakathaṃ kathento dhammaṃ desetīti veditabbo. <bold>Āgammā</bold>ti ārabbha. <bold>Manasikaroto</bold>ti ārammaṇavasena citte karontassa. <bold>Anantarā āsavānaṃ khayo hotī</bold>ti anantarāyena āsavānaṃ khayo hoti.</paragraph>
    <subhead line="15">8. Dutiyasamayasuttavaṇṇanā</subhead>
    <paragraph line="16" number="28"> Aṭṭhame <bold>maṇḍalamāḷe</bold>ti bhojanasālāya. <bold>Cārittakilamatho</bold>ti piṇḍapātacariyāya uppannakilamatho. <bold>Bhattakilamatho</bold>ti bhattadaratho. <bold>Vihārapacchāyāya</bold>nti vihārapaccante chāyāya. <bold>Yadevassa</bold><pageBreak edition="P" number="3.0357" /><bold>divā samādhinimittaṃ manasikataṃ hotī</bold>ti yaṃ eva tassa tato purimadivasabhāge samathanimittaṃ citte kataṃ hoti. <bold>Tadevassa tasmiṃ samaye samudācaratī</bold>ti taṃyeva etassa tasmiṃ samaye divāvihāre nisinnassa manodvāre sañcarati. <bold>Ojaṭṭhāyī</bold>ti ojāya ṭhito patiṭṭhito. <bold>Phāsukassa</bold><pageBreak edition="V" number="3.0105" /><bold>hotī</bold>ti phāsukaṃ assa hoti. <bold>Sammukhā</bold>ti kathentassa sammukhaṭṭhāne. <bold>Suta</bold>nti sotena sutaṃ. <bold>Paṭiggahita</bold>nti cittena paṭiggahitaṃ.</paragraph>
    <subhead line="17">9. Udāyīsuttavaṇṇanā</subhead>
    <paragraph line="18" number="29"> Navame <bold>udāyi</bold>nti lāḷudāyittheraṃ. <bold>Suṇomahaṃ, āvuso</bold>ti, āvuso, nāhaṃ badhiro, suṇāmi bhagavato vacanaṃ, pañhaṃ pana upaparikkhāmīti. <bold>Adhicitta</bold>nti samādhivipassanācittaṃ. <bold>Idaṃ, bhante, anussatiṭṭhāna</bold>nti idaṃ jhānattayasaṅkhātaṃ anussatikāraṇaṃ. <bold>Diṭṭhadhammasukhavihārāya saṃvattatī</bold>ti imasmiṃyeva attabhāve sukhavihāratthāya pavattati. <bold>Ālokasañña</bold>nti ālokanimitte uppannasaññaṃ. <bold>Divā saññaṃ adhiṭṭhātī</bold>ti divāti saññaṃ ṭhapeti <pageBreak edition="M" number="3.0103" />. <bold>Yathā divā tathā ratti</bold>nti yathānena divā ālokasaññā manasikatā, rattimpi tatheva taṃ manasi karoti. <bold>Yathā rattiṃ tathā divā</bold>ti yathā vānena rattiṃ ālokasaññā manasikatā, divāpi taṃ tatheva manasi karoti. <bold>Vivaṭenā</bold>ti pākaṭena. <bold>Apariyonaddhenā</bold>ti nīvaraṇehi anonaddhena. <bold>Sappabhāsaṃ cittaṃ bhāvetī</bold>ti dibbacakkhuñāṇatthāya sahobhāsakaṃ cittaṃ brūheti vaḍḍheti. Yaṃ pana ‘‘ālokasaññaṃ <pageBreak edition="P" number="3.0358" /> manasi karotī’’ti vuttaṃ, taṃ thinamiddhavinodanālokasaññaṃ sandhāya vuttaṃ, na dibbacakkhuñāṇālokanti veditabbaṃ. <bold>Ñāṇadassanappaṭilābhāyā</bold>ti dibbacakkhusaṅkhātassa ñāṇadassanassa paṭilābhāya.</paragraph>
    <paragraph line="19"><bold>Imameva kāya</bold>ntiādīsu yaṃ vattabbaṃ siyā, taṃ sabbaṃ sabbākārena vitthārato visuddhimagge kāyagatāsatikammaṭṭhāne vuttaṃ. <bold>Kāmarāgappahānāyā</bold>ti pañcakāmaguṇikassa rāgassa pahānatthāya. <bold>Seyyathāpi passeyyā</bold>ti yathā passeyya. <bold>Sarīra</bold>nti matasarīraṃ. <bold>Sivathikāya chaḍḍita</bold>nti susāne apaviddhaṃ. Ekāhaṃ matassa assāti <bold>ekāhamataṃ</bold>. Dvīhaṃ matassa assāti <bold>dvīhamataṃ</bold>. Tīhaṃ matassa assāti <bold>tīhamataṃ</bold>. Bhastā viya vāyunā uddhaṃ jīvitapariyādānā yathānukkamaṃ samuggatena sūnabhāvena dhumātattā uddhumātaṃ, uddhumātameva <bold>uddhumātakaṃ</bold>. Paṭikūlattā vā kucchitaṃ uddhumātanti <bold>uddhumātakaṃ</bold>. Vinīlaṃ vuccati viparibhinnavaṇṇaṃ, vinīlameva <bold>vinīlakaṃ</bold>. Paṭikūlattā vā kucchitaṃ vinīlanti <bold>vinīlakaṃ</bold>. Maṃsussadaṭṭhānesu rattavaṇṇassa pubbasannicayaṭṭhānesu setavaṇṇassa yebhuyyena ca nīlavaṇṇassa nīlaṭṭhāne nīlasāṭakapārutasseva chavasarīrassetaṃ adhivacanaṃ. Paribhinnaṭṭhānehi navahi vā vaṇamukhehi vissandamānaṃ pubbaṃ vipubbaṃ, vipubbameva <pageBreak edition="V" number="3.0106" /><bold>vipubbakaṃ</bold>. Paṭikūlattā vā kucchitaṃ vipubbanti vipubbakaṃ. Vipubbakaṃ jātaṃ tathābhāvaṃ gatanti <bold>vipubbakajātaṃ</bold>.</paragraph>
    <paragraph line="20"><bold>So</bold><pageBreak edition="P" number="3.0359" /><bold>imameva kāya</bold>nti so bhikkhu imaṃ attano kāyaṃ tena kāyena saddhiṃ ñāṇena upasaṃharati upaneti. Kathaṃ? <bold>Ayampi kho kāyo evaṃdhammo evaṃbhāvī evaṃanatīto</bold>ti. Idaṃ vuttaṃ hoti – āyu usmā viññāṇanti imesaṃ tiṇṇaṃ dhammānaṃ atthitāya ayaṃ kāyo ṭhānagamanādikhamo hoti, imesaṃ pana vigamā ayampi evaṃdhammo evaṃpūtikasabhāvoyevāti. <bold>Evaṃbhāvī</bold>ti evamevaṃ uddhumātādibhedo bhavissati. <bold>Evaṃ anatīto</bold>ti evaṃ uddhumātādibhāvaṃ anatikkanto.</paragraph>
    <paragraph line="21"><bold>Khajjamāna</bold>nti <pageBreak edition="M" number="3.0104" /> udarādīsu nisīditvā udaramaṃsaoṭṭhamaṃsaakkhikamaṃsādīni luñcitvā luñcitvā khādiyamānaṃ. <bold>Samaṃsalohita</bold>nti sesāvasesamaṃsalohitayuttaṃ. <bold>Nimmaṃsalohitamakkhita</bold>nti maṃse khīṇepi lohitaṃ na sussati, taṃ sandhāya vuttaṃ – ‘‘nimmaṃsalohitamakkhita’’nti. <bold>Aññenā</bold>ti aññena disābhāgena. <bold>Hatthaṭṭhika</bold>nti catusaṭṭhibhedampi hatthaṭṭhikaṃ pāṭiyekkaṃ pāṭiyekkaṃ vippakiṇṇaṃ. <bold>Pādaṭṭhikā</bold>dīsupi eseva nayo. <bold>Terovassikānī</bold>ti atikkantasaṃvaccharāni. <bold>Pūtīnī</bold>ti abbhokāse ṭhitāni vātātapavuṭṭhisamphassena terovassikāneva pūtīni honti, antobhūmigatāni pana cirataraṃ tiṭṭhanti. <bold>Cuṇṇakajātānī</bold>ti cuṇṇavicuṇṇaṃ hutvā vippakiṇṇāni. Sabbattha <pageBreak edition="P" number="3.0360" /><bold>so imamevā</bold>ti vuttanayena khajjamānādīnaṃ vasena yojanā kātabbā. <bold>Asmimānasamugghātāyā</bold>ti asmīti pavattassa navavidhassa mānassa samugghātatthāya. <bold>Anekadhātupaṭivedhāyā</bold>ti anekadhātūnaṃ paṭivijjhanatthāya. <bold>Satova abhikkamatī</bold>ti gacchanto satipaññāhi samannāgatova gacchati. <bold>Satova paṭikkamatī</bold>ti paṭinivattantopi satipaññāhi samannāgatova nivattati. Sesapadesupi eseva nayo. <bold>Satisampajaññāyā</bold>ti satiyā ca ñāṇassa ca atthāya. Iti imasmiṃ sutte satiñāṇāni missakāni kathitānīti.</paragraph>
    <subhead line="22">10. Anuttariyasuttavaṇṇanā</subhead>
    <paragraph line="23" number="30"> Dasame <pageBreak edition="V" number="3.0107" /><bold>uccāvaca</bold>nti yaṃ kiñci mahantakhuddakaṃ, uccanīcaṃ vā. <bold>Hīna</bold>nti nihīnaṃ. <bold>Gamma</bold>nti gāmavāsikānaṃ dassanaṃ. <bold>Pothujjanika</bold>nti puthujjanānaṃ santakaṃ. <bold>Anariya</bold>nti na ariyaṃ na uttamaṃ na parisuddhaṃ. <bold>Anatthasaṃhita</bold>nti na atthasannissitaṃ. <bold>Na nibbidāyā</bold>ti na vaṭṭe nibbindanatthāya. <bold>Na virāgāyā</bold>ti na rāgādīnaṃ virajjanatthāya. <bold>Na nirodhāyā</bold>ti na rāgādīnaṃ appavattinirodhāya. <bold>Na upasamāyā</bold>ti na rāgādīnaṃ vūpasamanatthāya. <bold>Na abhiññāyā</bold>ti na abhijānanatthāya. <bold>Na sambodhāyā</bold>ti na sambodhisaṅkhātassa catumaggañāṇassa paṭivijjhanatthāya. <bold>Na nibbānāyā</bold>ti na nibbānassa sacchikiriyāya.</paragraph>
    <paragraph line="24"><bold>Niviṭṭhasaddho</bold>ti patiṭṭhitasaddho. <bold>Niviṭṭhapemo</bold>ti <pageBreak edition="P" number="3.0361" /> patiṭṭhitapemo. <bold>Ekantagato</bold>ti ekantaṃ gato, acalappattoti attho. <bold>Abhippasanno</bold>ti ativiya pasanno. <bold>Etadānuttariya</bold>nti etaṃ anuttaraṃ. <bold>Hatthismimpi sikkhatī</bold>ti hatthinimittaṃ <pageBreak edition="M" number="3.0105" /> sikkhitabbaṃ hatthisippaṃ sikkhati. Sesapadesupi eseva nayo. <bold>Uccāvaca</bold>nti mahantakhuddakaṃ sippaṃ sikkhati.</paragraph>
    <paragraph line="25"><bold>Upaṭṭhitā pāricariye</bold>ti pāricariyāya paccupaṭṭhitā. <bold>Bhāvayanti anussati</bold>nti anuttaraṃ anussatiṃ bhāventi. <bold>Vivekappaṭisaṃyutta</bold>nti nibbānanissitaṃ katvā. <bold>Khema</bold>nti nirupaddavaṃ. <bold>Amatagāmina</bold>nti nibbānagāminaṃ, ariyamaggaṃ bhāventīti attho. <bold>Appamāde pamoditā</bold>ti satiyā avippavāsasaṅkhāte appamāde āmoditā pamoditā. <bold>Nipakā</bold>ti nepakkena samannāgatā. <bold>Sīlasaṃvutā</bold>ti sīlena saṃvutā pihitā. <bold>Te ve kālena paccentī</bold>ti te ve yuttappayuttakāle jānanti. <bold>Yattha dukkhaṃ nirujjhatī</bold>ti yasmiṃ ṭhāne sakalaṃ vaṭṭadukkhaṃ nirujjhati, taṃ amataṃ mahānibbānaṃ te bhikkhū jānantīti. Imasmiṃ sutte cha anuttariyāni missakāni kathitānīti.</paragraph>
    <centered line="26">Anuttariyavaggo tatiyo.</centered>
  </content>
</document>