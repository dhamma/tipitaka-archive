<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0403a.att17.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(18) 3. upasakavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha</directory>
    <basename>(18) 3. upasakavaggo</basename>
    <titlePath>(18) 3. Upāsakavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(18) 3. Upāsakavaggo</chapter>
    <subhead line="2">1-3. Sārajjasuttādivaṇṇanā</subhead>
    <paragraph line="3" number="171-173"> Tatiyassa paṭhamadutiyatatiyesu agāriyappaṭipatti kathitā. Sotāpannasakadāgāminopi hontu, vaṭṭantiyeva.</paragraph>
    <subhead line="4">4. Verasuttavaṇṇanā</subhead>
    <paragraph line="5" number="174"> Catutthe <bold>bhayānī</bold>ti cittutrāsabhayāni. <bold>Verānī</bold>ti akusalaverānipi puggalaverānipi <pageBreak edition="Vipassana Research Institut" number="3.0063" />. <bold>Cetasika</bold>nti cittanissitaṃ. <bold>Dukkha</bold>nti kāyapasādavatthukaṃ dukkhaṃ. <bold>Domanassa</bold>nti domanassavedanaṃ. Imasmiṃ sutte viratipahānaṃ kathitaṃ.</paragraph>
    <subhead line="6">5. Caṇḍālasuttavaṇṇanā</subhead>
    <paragraph line="7" number="175"> Pañcame <pageBreak edition="Myanmar" number="3.0062" /><bold>upāsakapatikuṭṭho</bold>ti upāsakapacchimako. <bold>Kotūhalamaṅgaliko</bold>ti ‘‘iminā idaṃ bhavissatī’’ti evaṃ pavattattā kotūhalasaṅkhātena diṭṭhasutamutamaṅgalena samannāgato. <bold>Maṅgalaṃ pacceti no kamma</bold>nti maṅgalaṃ oloketi, kammaṃ na oloketi. <bold>Ito ca bahiddhā</bold>ti imamhā sāsanā bahiddhā. <bold>Pubbakāraṃ karotī</bold>ti dānādikaṃ kusalakiccaṃ paṭhamataraṃ karoti.</paragraph>
    <subhead line="8">6. Pītisuttavaṇṇanā</subhead>
    <paragraph line="9" number="176"> Chaṭṭhe <pageBreak edition="Pali Text Society" number="3.0303" /><bold>kinti maya</bold>nti kena nāma upāyena mayaṃ. <bold>Pavivekaṃ pīti</bold>nti paṭhamadutiyajjhānāni nissāya uppajjanakapītiṃ. <bold>Kāmūpasaṃhita</bold>nti kāmanissitaṃ duvidhe kāme ārabbha uppajjanakaṃ. <bold>Akusalūpasaṃhita</bold>nti ‘‘migasūkarādayo vijjhissāmī’’ti saraṃ khipitvā tasmiṃ viraddhe ‘‘viraddhaṃ mayā’’ti evaṃ akusale nissāya uppajjanakaṃ. Tādisesu pana ṭhānesu avirajjhantassa ‘‘suṭṭhu me viddhaṃ, suṭṭhu me pahaṭa’’nti uppajjanakaṃ <bold>akusalūpasaṃhitaṃ sukhaṃ somanassaṃ</bold> nāma. Dānādiupakaraṇānaṃ asampattiyā uppajjamānaṃ pana <bold>kusalūpasaṃhitaṃ dukkhaṃ domanassa</bold>nti veditabbaṃ.</paragraph>
    <subhead line="10">7. Vaṇijjāsuttavaṇṇanā</subhead>
    <paragraph line="11" number="177"> Sattame <bold>vaṇijjā</bold>ti vāṇijakammāni. <bold>Upāsakenā</bold>ti tisaraṇagatena. <bold>Satthavaṇijjā</bold>ti āvudhabhaṇḍaṃ kāretvā tassa vikkayo. <bold>Sattavaṇijjā</bold>ti manussavikkayo. <bold>Maṃsavaṇijjā</bold>ti sūkaramigādayo posetvā tesaṃ vikkayo. <bold>Majjavaṇijjā</bold>ti yaṃkiñci majjaṃ kāretvā tassa vikkayo. <bold>Visavaṇijjā</bold>ti visaṃ kāretvā tassa vikkayo. Iti sabbampi imaṃ vaṇijjaṃ neva attanā kātuṃ, na pare samādapetvā kāretuṃ vaṭṭati.</paragraph>
    <subhead line="12">8. Rājasuttavaṇṇanā</subhead>
    <paragraph line="13" number="178"> Aṭṭhame <pageBreak edition="Vipassana Research Institut" number="3.0064" /><bold>pabbājentī</bold>ti raṭṭhamhā pabbājenti. <bold>Yathāpaccayaṃ vā karontī</bold>ti yathādhippāyaṃ yathājjhāsayaṃ karonti. <bold>Tatheva pāpakammaṃ pavedentī</bold>ti yathā tena kataṃ, taṃ tatheva aññesaṃ ārocenti kathenti.</paragraph>
    <subhead line="14">9. Gihisuttavaṇṇanā</subhead>
    <paragraph line="15" number="179"> Navame <pageBreak edition="Myanmar" number="3.0063" /><pageBreak edition="Pali Text Society" number="3.0304" /><bold>saṃvutakammanta</bold>nti pihitakammantaṃ. <bold>Ābhicetasikāna</bold>nti uttamacittanissitānaṃ. <bold>Diṭṭhadhammasukhavihārāna</bold>nti paccakkheyeva dhamme pavattikkhaṇe sukhavihārānaṃ. <bold>Ariyakantehī</bold>ti ariyānaṃ kantehi maggaphalasīlehi.</paragraph>
    <paragraph line="16"><bold>Ariyadhammaṃ samādāyā</bold>ti ettha ariyadhammoti pañca sīlāni kathitāni. <bold>Merayaṃ vāruṇi</bold>nti catubbidhaṃ merayaṃ pañcavidhañca suraṃ. <bold>Dhammañcānuvitakkaye</bold>ti navavidhaṃ lokuttaradhammaṃ anussativaseneva vitakkeyya. <bold>Abyāpajjhaṃ hitaṃ citta</bold>nti niddukkhaṃ mettādibrahmavihāracittaṃ. <bold>Devalokāya bhāvaye</bold>ti brahmalokatthāya bhāveyya. <bold>Puññatthassa jigīsato</bold>ti puññena atthikassa puññaṃ gavesantassa. <bold>Santesū</bold>ti buddhapaccekabuddhatathāgatasāvakesu. <bold>Vipulā hoti dakkhiṇā</bold>ti evaṃ dinnadānaṃ mahapphalaṃ hoti. <bold>Anupubbenā</bold>ti sīlapūraṇādinā anukkamena. Sesaṃ tikanipāte vuttatthameva.</paragraph>
    <subhead line="17">10. Gavesīsuttavaṇṇanā</subhead>
    <paragraph line="18" number="180"> Dasame <bold>sitaṃ pātvākāsī</bold>ti mahāmaggeneva gacchanto taṃ sālavanaṃ oloketvā ‘‘atthi nu kho imasmiṃ ṭhāne kiñci sukāraṇaṃ uppannapubba’’nti addasa kassapabuddhakāle gavesinā upāsakena kataṃ sukāraṇaṃ. Athassa etadahosi – ‘‘idaṃ sukāraṇaṃ bhikkhusaṅghassa apākaṭaṃ paṭicchannaṃ, handa naṃ bhikkhusaṅghassa pākaṭaṃ karomī’’ti maggā okkamma aññatarasmiṃ padese ṭhitova sitapātukammaṃ <pageBreak edition="Pali Text Society" number="3.0305" /> akāsi, aggaggadante dassetvā mandahasitaṃ hasi <pageBreak edition="Vipassana Research Institut" number="3.0065" />. Yathā hi lokiyamanussā udaraṃ paharantā ‘‘kahaṃ kaha’’nti hasanti, na evaṃ buddhā. Buddhānaṃ pana hasitaṃ haṭṭhapahaṭṭhākāramattameva hoti.</paragraph>
    <paragraph line="19">Hasitañca nāmetaṃ terasahi somanassasahagatacittehi hoti. Tattha lokiyamahājano akusalato catūhi, kāmāvacarakusalato catūhīti aṭṭhahi cittehi hasati, sekhā akusalato diṭṭhigatasampayuttāni dve apanetvā chahi cittehi hasanti, khīṇāsavā catūhi sahetukakiriyacittehi, ekena ahetukakiriyacittenāti pañcahi cittehi <pageBreak edition="Myanmar" number="3.0064" /> hasanti. Tesupi balavārammaṇe āpāthamāgate dvīhi ñāṇasampayuttacittehi hasanti, dubbalārammaṇe duhetukacittadvayena ca ahetukacittena cāti tīhi cittehi hasanti. Imasmiṃ pana ṭhāne kiriyāhetukamanoviññāṇadhātusomanassasahagatacittaṃ bhagavato pahaṭṭhākāramattahasitaṃ uppādeti.</paragraph>
    <paragraph line="20">Taṃ panetaṃ hasitaṃ evaṃ appamattakampi therassa pākaṭaṃ ahosi. Kathaṃ? Tathārūpe hi kāle tathāgatassa catūhi dāṭhāhi cātuddīpikamahāmeghamukhato samosaritā vijjulatā viya virocamānā mahātālakkhandhappamāṇā rasmivaṭṭiyo uṭṭhahitvā tikkhattuṃ siravaraṃ padakkhiṇaṃ katvā dāṭhaggesuyeva antaradhāyanti. Tena saññāṇena āyasmā ānando bhagavato pacchato gacchamānopi sitapātubhāvaṃ jānāti.</paragraph>
    <paragraph line="21"><bold>Iddha</bold>nti samiddhaṃ. <bold>Phīta</bold>nti atisamiddhaṃ sabbapāliphullaṃ viya. <bold>Ākiṇṇamanussa</bold>nti janasamākulaṃ. <bold>Sīlesu aparipūrakārī</bold>ti pañcasu sīlesu asamattakārī. <bold>Paṭidesitānī</bold>ti <pageBreak edition="Pali Text Society" number="3.0306" /> upāsakabhāvaṃ paṭidesitāni. <bold>Samādapitānī</bold>ti saraṇesu patiṭṭhāpitānīti attho. <bold>Iccetaṃ samasama</bold>nti iti etaṃ kāraṇaṃ sabbākārato samabhāveneva samaṃ, na ekadesena. <bold>Natthi kiñci atireka</bold>nti mayhaṃ imehi kiñci atirekaṃ natthi. <bold>Handā</bold>ti vavassaggatthe nipāto. <bold>Atirekāyā</bold>ti visesakāraṇatthāya paṭipajjāmīti attho. <bold>Sīlesu paripūrakāriṃ dhārethā</bold>ti pañcasu sīlesu samattakārīti jānātha. Ettāvatā tena pañca sīlāni samādinnāni nāma honti. <bold>Kimaṅga pana na maya</bold>nti mayaṃ pana keneva kāraṇena paripūrakārino na bhavissāma. Sesamettha uttānamevāti.</paragraph>
    <centered line="22">Upāsakavaggo tatiyo.</centered>
  </content>
</document>