<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403a.att26.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/1. ahuneyyavaggo.xml</archivePath>
    <baseFileName>1. ahuneyyavaggo</baseFileName>
    <titlePath>1. Āhuneyyavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">1. Āhuneyyavaggo</chapter>
    <subhead line="2">1. Paṭhamaāhuneyyasuttavaṇṇanā</subhead>
    <paragraph line="3" number="1"> Chakkanipātassa <pageBreak edition="V" number="3.0089" /><pageBreak edition="M" number="3.0087" /><pageBreak edition="P" number="3.0335" /> paṭhame <bold>idha, bhikkhave, bhikkhū</bold>ti, bhikkhave, imasmiṃ sāsane bhikkhu. <bold>Neva sumano hoti na dummano</bold>ti iṭṭhārammaṇe rāgasahagatena somanassena sumano vā aniṭṭhārammaṇe dosasahagatena domanassena dummano vā na hoti. <bold>Upekkhako viharati sato sampajāno</bold>ti majjhattārammaṇe asamapekkhanena aññāṇupekkhāya upekkhakabhāvaṃ anāpajjitvā sato <pageBreak edition="V" number="3.0090" /> sampajāno hutvā ārammaṇe majjhatto viharati. Imasmiṃ sutte khīṇāsavassa satatavihāro kathito.</paragraph>
    <subhead line="4">2. Dutiyaāhuneyyasuttavaṇṇanā</subhead>
    <paragraph line="5" number="2-4"> Dutiye <bold>anekavihitaṃ iddhividha</bold>ntiādīni visuddhimagge vuttāneva. <bold>Āsavānaṃ khayā anāsava</bold>nti āsavānaṃ khayena anāsavaṃ, na cakkhuviññāṇādīnaṃ viya abhāvenāti. Imasmiṃ sutte khīṇāsavassa abhiññā paṭipāṭiyā kathitā. Tatiyacatutthesu khīṇāsavo kathito.</paragraph>
    <subhead line="6">5-7. Ājānīyasuttattayavaṇṇanā</subhead>
    <paragraph line="7" number="5-7"> Pañcame <bold>aṅgehī</bold>ti guṇaṅgehi. <bold>Khamo</bold>ti adhivāsako. <bold>Rūpāna</bold>nti rūpārammaṇānaṃ. <bold>Vaṇṇasampanno</bold>ti <pageBreak edition="P" number="3.0336" /> sarīravaṇṇena sampanno. Chaṭṭhe <bold>balasampanno</bold>ti kāyabalena sampanno. Sattame <bold>javasampanno</bold>ti padajavena sampanno.</paragraph>
    <subhead line="8">8-9. Anuttariyasuttādivaṇṇanā</subhead>
    <paragraph line="9" number="8-9"> Aṭṭhame <bold>anuttariyānī</bold>ti aññena uttaritarena rahitāni niruttarāni. <bold>Dassanānuttariya</bold>nti rūpadassanesu anuttaraṃ. Esa nayo sabbapadesu <pageBreak edition="M" number="3.0088" />. Hatthiratanādīnañhi dassanaṃ na dassanānuttariyaṃ, niviṭṭhasaddhassa pana niviṭṭhapemavasena dasabalassa vā bhikkhusaṅghassa vā kasiṇaasubhanimittādīnaṃ vā aññatarassa dassanaṃ dassanānuttariyaṃ nāma. Khattiyādīnaṃ guṇakathāsavanaṃ na savanānuttariyaṃ, niviṭṭhasaddhassa pana niviṭṭhapemavasena tiṇṇaṃ vā ratanānaṃ guṇakathāsavanaṃ tepiṭakabuddhavacanasavanaṃ vā savanānuttariyaṃ nāma. Maṇiratanādīnaṃ lābho na lābhānuttariyaṃ, sattavidhaariyadhanalābho pana lābhānuttariyaṃ nāma. Hatthisippādisikkhanaṃ na sikkhānuttariyaṃ, sikkhāttayassa pūraṇaṃ pana sikkhānuttariyaṃ nāma. Khattiyādīnaṃ pāricariyā na pāricariyānuttariyaṃ, tiṇṇaṃ pana ratanānaṃ pāricariyā pāricariyānuttariyaṃ nāma. Khattiyādīnaṃ guṇānussaraṇaṃ na anussatānuttariyaṃ, tiṇṇaṃ pana ratanānaṃ guṇānussaraṇaṃ anussatānuttariyaṃ <pageBreak edition="V" number="3.0091" /> nāma. Iti imāni cha anuttariyāni lokiyalokuttarāni kathitāni. Navame <bold>buddhānussatī</bold>ti buddhaguṇārammaṇā sati. Sesapadesupi eseva nayo.</paragraph>
    <subhead line="10">10. Mahānāmasuttavaṇṇanā</subhead>
    <paragraph line="11" number="10"> Dasame <bold>mahānāmo</bold>ti dasabalassa cūḷapitu putto eko sakyarājā. <bold>Yena</bold><pageBreak edition="P" number="3.0337" /><bold>bhagavā tenupasaṅkamī</bold>ti bhuttapātarāso hutvā dāsaparijanaparivuto gandhamālādīni gāhāpetvā yattha satthā, tattha agamāsi. Ariyaphalaṃ assa āgatanti <bold>āgataphalo</bold>. Sikkhāttayasāsanaṃ etena viññātanti <bold>viññātasāsano</bold>. Iti ayaṃ rājā ‘‘sotāpannassa nissayavihāraṃ pucchāmī’’ti pucchanto evamāha.</paragraph>
    <paragraph line="12"><bold>Nevassa rāgapariyuṭṭhita</bold>nti na uppajjamānena rāgena uṭṭhahitvā gahitaṃ. <bold>Ujugata</bold>nti buddhānussatikammaṭṭhāne ujukameva gataṃ. <bold>Tathāgataṃ ārabbhā</bold>ti tathāgataguṇe ārabbha. <bold>Atthaveda</bold>nti aṭṭhakathaṃ nissāya uppannaṃ pītipāmojjaṃ. <bold>Dhammaveda</bold>nti pāḷiṃ nissāya uppannaṃ pītipāmojjaṃ. <bold>Dhammūpasañhita</bold>nti pāḷiñca aṭṭhakathañca nissāya uppannaṃ. <bold>Pamuditassā</bold>ti duvidhena pāmojjena pamuditassa. <bold>Pīti jāyatī</bold>ti pañcavidhā pīti nibbattati. <bold>Kāyo passambhatī</bold>ti nāmakāyo ca karajakāyo ca darathapaṭippassaddhiyā paṭippassambhati. <bold>Sukha</bold>nti kāyikacetasikasukhaṃ. <bold>Samādhiyatī</bold>ti ārammaṇe sammā ṭhapitaṃ hoti. <bold>Visamagatāya pajāyā</bold>ti rāgadosamohavisamagatesu sattesu. <bold>Samappatto</bold>ti samaṃ upasamaṃ patto hutvā. <bold>Sabyāpajjhāyā</bold>ti sadukkhāya. <bold>Dhammasotaṃ</bold><pageBreak edition="M" number="3.0089" /><bold>samāpanno</bold>ti vipassanāsaṅkhātaṃ dhammasotaṃ samāpanno. <bold>Buddhānussatiṃ bhāvetī</bold>ti buddhānussatikammaṭṭhānaṃ brūheti vaḍḍheti. Iminā nayena sabbattha attho veditabbo. Iti <pageBreak edition="P" number="3.0338" /> mahānāmo sotāpannassa nissayavihāraṃ pucchi. Satthāpissa tameva kathesi. Evaṃ imasmiṃ sutte sotāpannova kathitoti.</paragraph>
    <centered line="13">Āhuneyyavaggo paṭhamo.</centered>
  </content>
</document>