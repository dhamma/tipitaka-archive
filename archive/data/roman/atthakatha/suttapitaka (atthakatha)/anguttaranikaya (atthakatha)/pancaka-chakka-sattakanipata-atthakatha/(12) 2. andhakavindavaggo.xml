<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403a.att11.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(12) 2. andhakavindavaggo.xml</archivePath>
<titlePath>(12) 2. Andhakavindavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">(12) 2. Andhakavindavaggo</chapter>
<subhead line="2">1. Kulūpakasuttavaṇṇanā</subhead>
<paragraph line="3" number="111"> Dutiyassa <pageBreak edition="V" number="3.0045" /> paṭhame <bold>asanthavavissāsī</bold>ti attanā saddhiṃ santhavaṃ akarontesu vissāsaṃ anāpajjantesuyeva vissāsaṃ karoti. <bold>Anissaravikappī</bold>ti <pageBreak edition="M" number="3.0045" /> anissarova samāno ‘‘imaṃ detha, imaṃ gaṇhathā’’ti issaro viya vikappeti. <bold>Vissaṭṭhupasevī</bold>ti vissaṭṭhāni bhinnakulāni ghaṭanatthāya upasevati. <bold>Upakaṇṇakajappī</bold>ti kaṇṇamūle mantaṃ gaṇhāti. Sukkapakkho vuttavipariyāyena veditabbo.</paragraph>
<subhead line="4">2. Pacchāsamaṇasuttavaṇṇanā</subhead>
<paragraph line="5" number="112"> Dutiye <bold>pattapariyāpannaṃ na gaṇhātī</bold>ti upajjhāye nivattitvā ṭhite attano tucchapattaṃ datvā tassa pattaṃ na gaṇhāti, tato vā dīyamānaṃ na gaṇhāti. <bold>Na nivāretī</bold>ti idaṃ vacanaṃ āpattivītikkamavacanaṃ nāmāti <pageBreak edition="P" number="3.0281" /> na jānāti. Ñatvā vāpi, ‘‘bhante, evarūpaṃ nāma vattuṃ na vaṭṭatī’’ti na nivāreti. <bold>Kathaṃ opātetī</bold>ti tassa kathaṃ bhinditvā attano kathaṃ paveseti. <bold>Jaḷo</bold>ti jaḍo. <bold>Eḷamūgo</bold>ti paggharitakheḷamukho. Tatiyaṃ uttānameva.</paragraph>
<subhead line="6">4. Andhakavindasuttavaṇṇanā</subhead>
<paragraph line="7" number="114"> Catutthe <bold>sīlavā hothā</bold>ti sīlavantā hotha. <bold>Ārakkhasatino</bold>ti dvārarakkhikāya satiyā samannāgatā. <bold>Nipakkasatino</bold>ti dvārarakkhanakeneva ñāṇena samannāgatassatino. <bold>Satārakkhena cetasā samannāgatā</bold>ti satārakkhena cittena samannāgatā. <bold>Appabhassā</bold>ti appakathā. <bold>Sammādiṭṭhikā</bold>ti kammassakatajjhāna-vipassanāmagga-phalavasena pañcavidhāya sammādiṭṭhiyā samannāgatā. Apica paccavekkhaṇañāṇampi sammādiṭṭhiyevāti veditabbā.</paragraph>
<subhead line="8">5. Maccharinīsuttavaṇṇanā</subhead>
<paragraph line="9" number="115"> Pañcame <pageBreak edition="V" number="3.0046" /><bold>āvāsamaccharinī</bold>ti āvāsaṃ maccharāyati, tattha aññesaṃ vāsaṃ na sahati. <bold>Kulamaccharinī</bold>ti upaṭṭhākakulaṃ maccharāyati, aññesaṃ tattha upasaṅkamanaṃ na sahati. <bold>Lābhamaccharinī</bold>ti lābhaṃ maccharāyati, aññesaṃ taṃ uppajjantaṃ na sahati. <bold>Vaṇṇamaccharinī</bold>ti guṇaṃ maccharāyati, aññesaṃ guṇakathaṃ na sahati. <bold>Dhammamaccharinī</bold>ti <pageBreak edition="P" number="3.0282" /> pariyattidhammaṃ maccharāyati, aññesaṃ dātuṃ na icchati.</paragraph>
<subhead line="10">6-7. Vaṇṇanāsuttādivaṇṇanā</subhead>
<paragraph line="11" number="116-117"> Chaṭṭhe <pageBreak edition="M" number="3.0046" /><bold>saddhādeyyaṃ vinipātetī</bold>ti parehi saddhāya dinnapiṇḍapātato aggaṃ aggahetvā parassa deti. Sattame <bold>issukinī</bold>ti issāya samannāgatā. Sesaṃ sabbattha uttānamevāti.</paragraph>
<centered line="12">Andhakavindavaggo dutiyo.</centered>
</body>
</document>