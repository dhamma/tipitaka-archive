<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403a.att16.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(17) 2. aghatavaggo.xml</archivePath>
    <baseFileName>(17) 2. aghatavaggo</baseFileName>
    <titlePath>(17) 2. Āghātavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(17) 2. Āghātavaggo</chapter>
    <subhead line="2">1. Paṭhamaāghātapaṭivinayasuttavaṇṇanā</subhead>
    <paragraph line="3" number="161"> Dutiyassa <pageBreak edition="Myanmar" number="3.0056" /> paṭhame āghātaṃ paṭivinenti vūpasamentīti <bold>āghātapaṭivinayā. Yattha bhikkhuno uppanno āghāto sabbaso paṭivinetabbo</bold>ti yattha ārammaṇe bhikkhuno āghāto uppanno hoti, tattha so sabbo imehi pañcahi paṭivinodetabboti attho. <bold>Mettā tasmiṃ puggale bhāvetabbā</bold>ti tikacatukkajjhānavasena mettā bhāvetabbā. <bold>Karuṇāya</bold>pi eseva nayo. <bold>Upekkhā</bold> pana catukkapañcakajjhānavasena bhāvetabbā. Yasmā pana yaṃ puggalaṃ passato cittaṃ na nibbāti, tasmiṃ muditā na saṇṭhahati, tasmā sā na vuttā. <bold>Asatiamanasikāro</bold>ti yathā so puggalo na upaṭṭhāti, kuṭṭādīhi antarito viya hoti, evaṃ tasmiṃ asatiamanasikāro āpajjitabbo. Sesaṃ heṭṭhā vuttanayattā uttānameva.</paragraph>
    <subhead line="4">2. Dutiyaāghātapaṭivinayasuttavaṇṇanā</subhead>
    <paragraph line="5" number="162"> Dutiye āghāto etesu paṭivinetabboti <bold>āghātapaṭivinayā</bold><pageBreak edition="Pali Text Society" number="3.0295" />. Āghāto etehi paṭivinetabbotipi <bold>āghātapaṭivinayā</bold>. Paṭivinayoti hi paṭivinayavatthūnampi paṭivinayakāraṇānampi etaṃ adhivacanaṃ, tadubhayampi idha vaṭṭati. Pañca hi puggalā paṭivinayavatthū honti pañcahi upamāhi pañca paṭipattiyo paṭivinayakāraṇāni. <bold>Labhati ca kālena kālaṃ cetaso <pageBreak edition="Vipassana Research Institut" number="3.0058" /> vivaraṃ cetaso pasāda</bold>nti kāle kāle samathavipassanācittassa uppannokāsasaṅkhātaṃ vivarañceva saddhāsampannabhāvasaṅkhātaṃ pasādañca labhati.</paragraph>
    <paragraph line="6"><bold>Rathiyāyā</bold>ti antaravīthiyaṃ. <bold>Nantaka</bold>nti pilotikakhaṇḍaṃ. <bold>Niggahetvā</bold>ti akkamitvā. <bold>Yo tattha sāro</bold>ti yaṃ tattha thiraṭṭhānaṃ. <bold>Taṃ paripātetvā</bold>ti taṃ luñcitvā. <bold>Evameva kho</bold>ti ettha paṃsukūliko viya mettāvihārī daṭṭhabbo, rathiyāya nantakaṃ viya veripuggalo, dubbalaṭṭhānaṃ viya aparisuddhakāyasamācāratā, thiraṭṭhānaṃ viya parisuddhavacīsamācāratā, dubbalaṭṭhānaṃ chaḍḍetvā thiraṭṭhānaṃ ādāya gantvā sibbitvā rajitvā pārupitvā <pageBreak edition="Myanmar" number="3.0057" /> vicaraṇakālo viya aparisuddhakāyasamācārataṃ amanasikatvā parisuddhavacīsamācārataṃ manasikatvā verimhi cittuppādaṃ nibbāpetvā phāsuvihārakālo daṭṭhabbo.</paragraph>
    <paragraph line="7"><bold>Sevālapaṇakapariyonaddhā</bold>ti sevālena ca udakapappaṭakena ca paṭicchannā. <bold>Ghammapareto</bold>ti ghammena anugato. <bold>Kilanto</bold>ti <pageBreak edition="Pali Text Society" number="3.0296" /> maggakilanto. <bold>Tasito</bold>ti taṇhābhibhūto. <bold>Pipāsito</bold>ti pānīyaṃ pātukāmo. <bold>Apaviyūhitvā</bold>ti apanetvā. <bold>Pivitvā</bold>ti pasannaudakaṃ pivitvā. <bold>Evameva kho</bold>ti ettha ghammābhitatto puriso viya mettāvihārī daṭṭhabbo, sevālapaṇakaṃ viya aparisuddhavacīsamācāratā, pasannaudakaṃ viya parisuddhakāyasamācāratā, sevālapaṇakaṃ apabyūhitvā pasannodakaṃ pivitvā gamanaṃ viya aparisuddhavacīsamācārataṃ amanasikatvā parisuddhakāyasamācārataṃ manasikatvā verimhi cittuppādaṃ nibbāpetvā phāsuvihārakālo daṭṭhabbo.</paragraph>
    <paragraph line="8"><bold>Khobhessāmī</bold>ti cālessāmi. <bold>Loḷessāmī</bold>ti ākulaṃ karissāmi. <bold>Apeyyampi taṃ karissāmī</bold>ti pivituṃ asakkuṇeyyaṃ karissāmi. <bold>Catukkuṇḍiko</bold>ti jāṇūhi ca hatthehi ca bhūmiyaṃ patiṭṭhānena catukkuṇḍiko hutvā. <bold>Gopītakaṃ pivitvā</bold>ti gāviyo viya mukhena ākaḍḍhento pivitvā. <bold>Evameva kho</bold>ti ettha ghammābhitatto puriso viya mettāvihārī daṭṭhabbo, gopadaṃ viya veripuggalo, gopade parittaudakaṃ viya tassabbhantare parittaguṇo, catukkuṇḍikassa gopītakaṃ pivitvā pakkamanaṃ viya tassa aparisuddhakāyavacīsamācārataṃ amanasikatvā yaṃ so kālena kālaṃ <pageBreak edition="Pali Text Society" number="3.0297" /> dhammassavanaṃ nissāya cetaso vivarappasādasaṅkhātaṃ pītipāmojjaṃ labhati, taṃ manasikatvā cittuppādanibbāpanaṃ veditabbaṃ.</paragraph>
    <paragraph line="9"><bold>Ābādhiko</bold>ti <pageBreak edition="Vipassana Research Institut" number="3.0059" /> iriyāpathabhañjanakena visabhāgābādhena ābādhiko. <bold>Puratopissā</bold>ti puratopi bhaveyya. <bold>Anayabyasana</bold>nti avaḍḍhivināsaṃ. <bold>Evameva kho</bold>ti ettha so anāthagilāno viya sabbakaṇhadhammasamannāgato puggalo, addhānamaggo viya anamataggasaṃsāro, purato ca pacchato ca gāmānaṃ dūrabhāvo viya nibbānassa dūrabhāvo, sappāyabhojanānaṃ alābho viya sāmaññaphalabhojanānaṃ alābho, sappāyabhesajjānaṃ alābho <pageBreak edition="Myanmar" number="3.0058" /> viya samathavipassanānaṃ abhāvo, patirūpaupaṭṭhākānaṃ alābho viya ovādānusāsanīhi kilesatikicchakānaṃ abhāvo, gāmantanāyakassa alābho viya nibbānasampāpakassa tathāgatassa vā tathāgatasāvakassa vā aladdhabhāvo, aññatarassa purisassa disvā kāruññupaṭṭhānaṃ viya tasmiṃ puggale mettāvihārikassa kāruññaṃ uppādetvā cittanibbāpanaṃ veditabbaṃ.</paragraph>
    <paragraph line="10"><bold>Acchodakā</bold>ti pasannodakā. <bold>Sātodakā</bold>ti madhurodakā. <bold>Sītodakā</bold>ti tanusītasalilā. <bold>Setakā</bold>ti ūmibhijjanaṭṭhānesu setavaṇṇā. <bold>Supatitthā</bold>ti samatitthā. <bold>Evameva kho</bold>ti ettha ghammābhitatto puriso viya mettāvihārī daṭṭhabbo, sā pokkharaṇī viya parisuddhasabbadvāro puriso, nhatvā pivitvā paccuttaritvā rukkhacchāyāya nipajjitvā yathākāmaṃ gamanaṃ viya tesu dvāresu <pageBreak edition="Pali Text Society" number="3.0298" /> yaṃ icchati, taṃ ārammaṇaṃ katvā cittanibbāpanaṃ veditabbaṃ. Tatiyacatutthāni heṭṭhā vuttanayāneva.</paragraph>
    <subhead line="11">5. Pañhapucchāsuttavaṇṇanā</subhead>
    <paragraph line="12" number="165"> Pañcame <bold>paribhava</bold>nti paribhavanto, evaṃ paribhavissāmīti paribhavanatthāya pucchatīti attho. <bold>Aññātukāmo</bold>ti jānitukāmo hutvā.</paragraph>
    <subhead line="13">6. Nirodhasuttavaṇṇanā</subhead>
    <paragraph line="14" number="166"> Chaṭṭhe <bold>atthetaṃ ṭhāna</bold>nti atthi etaṃ kāraṇaṃ. <bold>No ce diṭṭheva dhamme aññaṃ ārādheyyā</bold>ti no ce imasmiṃyeva attabhāve arahattaṃ pāpuṇeyya. <bold>Kabaḷīkārāhārabhakkhānaṃ devāna</bold>nti kāmāvacaradevānaṃ. <bold>Aññataraṃ manomayaṃ kāya</bold>nti jhānamanena nibbattaṃ aññataraṃ suddhāvāsabrahmakāyaṃ. <bold>Udāyī</bold>ti lāḷudāyī. So hi ‘‘manomaya’’nti sutvā ‘‘āruppe na bhavitabba’’nti <pageBreak edition="Vipassana Research Institut" number="3.0060" /> paṭibāhi. Thero ‘‘sāriputto kiṃ jānāti, yassa sammukhā evaṃ bhikkhū vacanaṃ paṭikkosantī’’ti evaṃ bālānaṃ laddhiuppattipaṭibāhanatthaṃ taṃ vacanaṃ anadhivāsetvā yena bhagavā tenupasaṅkami.</paragraph>
    <paragraph line="15"><bold>Atthi nāmā</bold>ti amarisanatthe nipāto. Teneva cettha ‘‘ajjhupekkhissathā’’ti anāgatavacanaṃ kataṃ. Ayañhetthattho – ānanda, tumhe theraṃ <pageBreak edition="Myanmar" number="3.0059" /> bhikkhuṃ viheṭhiyamānaṃ ajjhupekkhatha, na vo etaṃ marisayāmi na sahāmi nādhivāsemīti. Kasmā pana bhagavā ānandatheraṃyeva evamāhāti? Dhammabhaṇḍāgārikattā. Dhammabhaṇḍāgārikassa hi evaṃ vadanto paṭibāhituṃ bhāro. Apicesa sāriputtattherassa piyasahāyo, tenāpissa esa bhāro. Tattha kiñcāpi bhagavā <pageBreak edition="Pali Text Society" number="3.0299" /> ānandattheraṃ garahanto evamāha, na panesā tasseva garahā, sammukhībhūtānaṃ sabbesaṃyeva garahāti veditabbā. <bold>Vihāra</bold>nti gandhakuṭiṃ.</paragraph>
    <paragraph line="16"><bold>Anacchariya</bold>nti na acchariyaṃ. <bold>Yathā</bold>ti kāraṇavacanaṃ. <bold>Āyasmantaṃyevettha upavānaṃ paṭibhāseyyā</bold>ti ettha bhagavatā ca evaṃ etadeva kāraṇaṃ ārabbha udāhaṭe āyasmatoyeva upavānassa paṭivacanaṃ paṭibhātu upaṭṭhātūti dīpeti. <bold>Sārajjaṃ okkanta</bold>nti domanassaṃ anupaviṭṭhaṃ. <bold>Sīlavā</bold>tiādīhi khīṇāsavasīlādīniyeva kathitāni. <bold>Khaṇḍiccenā</bold>tiādīni sakkārādīnaṃ kāraṇapucchāvasena vuttāni. Kiṃ khaṇḍiccādīhi kāraṇehi taṃ taṃ sabrahmacāriṃ sakkareyyunti ayañhettha adhippāyo.</paragraph>
    <subhead line="17">7. Codanāsuttavaṇṇanā</subhead>
    <paragraph line="18" number="167"> Sattame <bold>codakenā</bold>ti vatthusandassanā āpattisandassanā saṃvāsappaṭikkhepo sāmīcippaṭikkhepoti catūhi codanāvatthūhi codayamānena. <bold>Kālena vakkhāmi no akālenā</bold>ti ettha cuditakassa kālo kathito, na codakassa. Paraṃ codentena hi parisamajjhe vā uposathapavāraṇagge vā āsanasālābhojanasālādīsu vā na codetabbo, divāṭṭhāne nisinnakāle ‘‘karotāyasmā okāsaṃ, ahaṃ āyasmantaṃ vattukāmo’’ti evaṃ okāsaṃ kāretvā codetabbo. Puggalaṃ pana upaparikkhitvā yo lolapuggalo abhūtaṃ vatvā bhikkhūnaṃ ayasaṃ āropeti, so okāsakammaṃ vināpi codetabbo. <bold>Bhūtenā</bold>ti <pageBreak edition="Pali Text Society" number="3.0300" /> tacchena sabhāvena. <bold>Saṇhenā</bold>ti maṭṭhena mudukena. <bold>Atthasaṃhitenā</bold>ti <pageBreak edition="Vipassana Research Institut" number="3.0061" /> atthakāmatāya hitakāmatāya upetena. <bold>Avippaṭisāro upadahātabbo</bold>ti amaṅkubhāvo upanetabbo. <bold>Alaṃ</bold><pageBreak edition="Myanmar" number="3.0060" /><bold>te avippaṭisārāyā</bold>ti yuttaṃ te amaṅkubhāvāya. Sesamettha uttānamevāti. Aṭṭhamaṃ heṭṭhā vuttanayattā pākaṭameva.</paragraph>
    <subhead line="19">9. Khippanisantisuttavaṇṇanā</subhead>
    <paragraph line="20" number="169"> Navame khippaṃ nisāmayati upadhāretīti <bold>khippanisanti</bold>. Suggahitaṃ katvā gaṇhātīti <bold>suggahitaggāhī. Atthakusalo</bold>ti aṭṭhakathāya cheko. <bold>Dhammakusalo</bold>ti pāḷiyaṃ cheko. <bold>Niruttikusalo</bold>ti niruttivacanesu cheko. <bold>Byañjanakusalo</bold>ti akkharappabhede cheko. <bold>Pubbāparakusalo</bold>ti atthapubbāparaṃ, dhammapubbāparaṃ, akkharapubbāparaṃ, byañjanapubbāparaṃ, anusandhipubbāparanti imasmiṃ pañcavidhe pubbāpare cheko. Tattha <bold>atthapubbāparakusalo</bold>ti heṭṭhā atthena upari atthaṃ jānāti, upari atthena heṭṭhā atthaṃ jānāti. Kathaṃ? So hi heṭṭhā atthaṃ ṭhapetvā upari atthe vutte ‘‘heṭṭhā attho atthī’’ti jānāti. Upari atthaṃ ṭhapetvā heṭṭhā atthe vuttepi ‘‘upari attho atthī’’ti jānāti. Ubhato ṭhapetvā majjhe atthe vutte ‘‘ubhato attho atthī’’ti jānāti. Majjhe atthaṃ ṭhapetvā ubhatobhāgesu atthe vutte ‘‘majjhe attho atthī’’ti jānāti. <bold>Dhammapubbāparā</bold>dīsupi eseva nayo. <bold>Anusandhipubbāpare</bold> pana sīlaṃ ādiṃ katvā āraddhe suttante matthake chasu abhiññāsu <pageBreak edition="Pali Text Society" number="3.0301" /> āgatāsu ‘‘yathānusandhiṃ yathānuparicchedaṃ suttanto gato’’ti jānāti. Diṭṭhivasena āraddhe upari saccesu āgatesupi ‘‘yathānusandhinā gato’’ti jānāti. Kalahabhaṇḍanavasena āraddhe upari sāraṇīyadhammesu āgatesupi, dvattiṃsatiracchānakathāvasena āraddhe upari dasakathāvatthūsu (a. ni. 10.69; udā.31) āgatesupi ‘‘yathānusandhinā gato’’ti jānātīti.</paragraph>
    <subhead line="21">10. Bhaddajisuttavaṇṇanā</subhead>
    <paragraph line="22" number="170"> Dasame <bold>abhibhū</bold>ti abhibhavitvā ṭhito jeṭṭhako. <bold>Anabhibhūto</bold>ti aññehi anabhibhūto. <bold>Aññadatthū</bold>ti ekaṃsavacane nipāto. Dassanavasena <bold>daso,</bold> sabbaṃ passatīti adhippāyo. <bold>Vasavattī</bold>ti sabbaṃ janaṃ vase vatteti. <bold>Yathā passato</bold>ti iṭṭhārammaṇaṃ vā hotu aniṭṭhārammaṇaṃ vā <pageBreak edition="Myanmar" number="3.0061" />, yenākārena taṃ passantassa. <bold>Anantarā āsavānaṃ khayo hotī</bold>ti anantarāyeva arahattaṃ <pageBreak edition="Vipassana Research Institut" number="3.0062" /> uppajjati. <bold>Yathā suṇato</bold>ti etthāpi eseva nayo. Atha vā yaṃ cakkhunā rūpaṃ disvā nirantarameva vipassanaṃ paṭṭhapetvā arahattaṃ pāpuṇāti, taṃ tassa arahattaṃ cakkhuviññāṇānantaraṃ nāma hoti. Taṃ sandhāya vuttaṃ – <bold>idaṃ dassanānaṃ agga</bold>nti. Dutiyapadepi eseva nayo.</paragraph>
    <paragraph line="23"><bold>Yathā sukhitassā</bold>ti yena maggasukhena sukhitassa. <bold>Anantarā āsavānaṃ khayo hotī</bold>ti samanantarameva arahattaṃ uppajjati. <bold>Idaṃ sukhānaṃ agga</bold>nti idaṃ maggasukhaṃ sukhānaṃ uttamaṃ. <bold>Yathā saññissā</bold>ti idhāpi maggasaññāva adhippetā. <bold>Yathā bhūtassā</bold>ti yasmiṃ bhave yasmiṃ attabhāve ṭhitassa. <bold>Anantarā</bold>ti <pageBreak edition="Pali Text Society" number="3.0302" /> anantarāyena arahattaṃ uppajjati. <bold>idaṃ bhavānaṃ agga</bold>nti ayaṃ pacchimo attabhāvo bhavānaṃ aggaṃ nāma. Atha vā <bold>yathā bhūtassā</bold>ti yehi khandhehi maggakkhaṇe bhūtassa vijjamānassa. <bold>Anantarā āsavānaṃ khayo hotī</bold>ti maggānantarameva phalaṃ uppajjati. <bold>Idaṃ bhavānaṃ agga</bold>nti idaṃ maggakkhaṇe khandhapañcakaṃ bhavānaṃ aggaṃ nāmāti.</paragraph>
    <centered line="24">Āghātavaggo dutiyo.</centered>
  </content>
</document>