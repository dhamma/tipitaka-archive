<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0403a.att45.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/7. mahavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha</directory>
    <basename>7. mahavaggo</basename>
    <titlePath>7. Mahāvaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">7. Mahāvaggo</chapter>
    <subhead line="2">1. Hiriottappasuttavaṇṇanā</subhead>
    <paragraph line="3" number="65"> Sattamassa <pageBreak edition="Vipassana Research Institut" number="3.0180" /><pageBreak edition="Pali Text Society" number="4.0050" /> paṭhame <bold>hatūpaniso</bold>ti hataupaniso chinnapaccayo. <bold>Yathābhūtañāṇadassana</bold>nti taruṇavipassanā. <bold>Nibbidāvirāgo</bold>ti balavavipassanā ceva maggo ca. <bold>Vimuttiñāṇadassana</bold>nti arahattavimutti ca paccavekkhaṇā ca.</paragraph>
    <subhead line="4">2. Sattasūriyasuttavaṇṇanā</subhead>
    <paragraph line="5" number="66"> Dutiye yasmā ayaṃ sattasūriyadesanā tejosaṃvaṭṭadassanavasena pavattā, tasmā tayo saṃvaṭṭā, tisso saṃvaṭṭasīmā, tīṇi saṃvaṭṭamūlānī, tīṇi kolāhalānīti ayaṃ tāva āditova imassa suttassa purecārikakathā veditabbā. Sā visuddhimagge (visuddhi. 2.403) pubbenivāsānussatiniddese vitthāritāva. <bold>Etadavocā</bold>ti aniccakammaṭṭhānikānaṃ pañcannaṃ bhikkhusatānaṃ ajjhāsayena upādinnakānaṃ anupādinnakānaṃ saṅkhārānaṃ vipattidassanatthaṃ etaṃ ‘‘aniccā, bhikkhave, saṅkhārā’’tiādisattasūriyopamasuttantaṃ avoca. Tattha <bold>aniccā</bold>ti hutvā abhāvaṭṭhena aniccā. <bold>Saṅkhārā</bold>ti upādinnakaanupādinnakā saṅkhāradhammā. <bold>Addhuvā</bold>ti evaṃ aciraṭṭhena na dhuvā. <bold>Anassāsikā</bold>ti <pageBreak edition="Myanmar" number="3.0180" /> asassatabhāvena assāsarahitā. <bold>Alamevā</bold>ti yuttameva.</paragraph>
    <paragraph line="6"><bold>Ajjhogāḷho</bold>ti udake anupaviṭṭho. <bold>Accuggato</bold>ti udakapiṭṭhito uggato. <bold>Devo na vassatī</bold>ti paṭhamaṃ tāva upakappanamegho nāma koṭisatasahassacakkavāḷe ekamegho hutvā vassati, tadā <pageBreak edition="Pali Text Society" number="4.0051" /> nikkhantabījaṃ na puna gehaṃ pavisati. Tato paṭṭhāya dhamakaraṇe niruddhaṃ viya udakaṃ hoti, puna ekabindumpi devo na vassatīti upamānadhammakathāva pamāṇaṃ. Vinassante pana loke paṭhamaṃ avīcito paṭṭhāya tuccho hoti, tato uṭṭhahitvā sattā manussaloke ca tiracchānesu ca nibbattanti. Tiracchānesu nibbattāpi puttabhātikesu mettaṃ paṭilabhitvā kālakatā devamanussesu nibbattanti. Devatā ākāsena carantiyo ārocenti – ‘‘na idaṃ ṭhānaṃ <pageBreak edition="Vipassana Research Institut" number="3.0181" /> sassataṃ na nibaddhaṃ, mettaṃ bhāvetha, karuṇaṃ, muditaṃ, upekkhaṃ bhāvethā’’ti. Te mettādayo bhāvetvā tato cutā brahmaloke nibbattanti.</paragraph>
    <paragraph line="7"><bold>Bījagāmā</bold>ti ettha bījagāmo nāma pañca bījajātāni. <bold>Bhūtagāmo</bold> nāma yaṃkiñci nikkhantamūlapaṇṇaṃ haritakaṃ. <bold>Osadhitiṇavanappatayo</bold>ti ettha <bold>osadhī</bold>ti osadharukkhā. <bold>Tiṇā</bold>ti bahisārā tālanāḷikerādayo. <bold>Vanappatayo</bold>ti vanajeṭṭhakarukkhā. <bold>Kunnadiyo</bold>ti ṭhapetvā pañca mahānadiyo avasesā ninnagā. <bold>Kusobbhā</bold>ti ṭhapetvā satta mahāsare avasesā rahadādayo. <bold>Dutiyo sūriyo</bold>tiādīsu dutiyasūriyakāle eko udeti, eko atthaṅgameti. Tatiyakāle eko udeti, eko atthaṅgameti, eko majjhe hoti. Catutthakāle catukulike gāme cattāro piṇḍacārikā dvārapaṭipāṭiyā ṭhitā viya honti. Pañcamādikālepi eseva nayo. <bold>Palujjantī</bold>ti <pageBreak edition="Pali Text Society" number="4.0052" /> chijjitvā chijjitvā patanti. <bold>Neva chārikā paññāyati na masī</bold>ti cakkavāḷamahāpathavī sinerupabbatarājā himavā cakkavāḷapabbato cha kāmasaggā paṭhamajjhānikabrahmalokāti ettake ṭhāne daḍḍhe accharāya gahetabbamattāpi chārikā vā aṅgāro vā na paññāyati. <bold>Ko mantā ko saddhātā</bold>ti ko tassa saddhāpanatthāya samattho, ko vā tassa saddhātā. <bold>Aññatra diṭṭhapadehī</bold>ti diṭṭhapade <pageBreak edition="Myanmar" number="3.0181" /> sotāpanne ariyasāvake ṭhapetvā ko añño saddahissatīti attho.</paragraph>
    <paragraph line="8"><bold>Vītarāgo</bold>ti vikkhambhanavasena vītarāgo. <bold>Sāsanaṃ ājāniṃsū</bold>ti anusiṭṭhiṃ jāniṃsu, brahmalokasahabyatāya maggaṃ paṭipajjiṃsu. <bold>Samasamagatiyo</bold>ti dutiyattabhāve sabbākārena samagatiko ekagatiko. <bold>Uttari mettaṃ bhāveyya</bold>nti paṭhamajjhānato uttari yāva tikacatukkajjhānā paṇītaṃ katvā mettaṃ bhāveyyaṃ. <bold>Cakkhumā</bold>ti pañcahi cakkhūhi cakkhumā. <bold>Parinibbuto</bold>ti bodhipallaṅkeyeva kilesaparinibbānena parinibbuto. Evaṃ aniccalakkhaṇaṃ dīpetvā satthari desanaṃ vinivaṭṭente pañcasatāpi te aniccakammaṭṭhānikā bhikkhū desanānusārena ñāṇaṃ pesetvā nisinnāsanesuyeva arahattaṃ pāpuṇiṃsūti.</paragraph>
    <subhead line="9">3. Nagaropamasuttavaṇṇanā</subhead>
    <paragraph line="10" number="67"> Tatiye <bold>yato</bold>ti yadā. <bold>Paccantima</bold>nti raṭṭhapariyante raṭṭhāvasāne niviṭṭhaṃ. Majjhimadesanagarassa <pageBreak edition="Vipassana Research Institut" number="3.0182" /><pageBreak edition="Pali Text Society" number="4.0053" /> pana rakkhākiccaṃ natthi, tena taṃ na gahitaṃ. <bold>Nagaraparikkhārehi suparikkhata</bold>nti nagarālaṅkārehi alaṅkataṃ. <bold>Akaraṇīya</bold>nti akattabbaṃ ajiniyaṃ. <bold>Gambhīranemā</bold>ti gambhīraāvāṭā. <bold>Sunikhātā</bold>ti suṭṭhu sannisīdāpitā. Taṃ panetaṃ esikāthambhaṃ iṭṭhakāhi vā karonti silāhi vā khadirādīhi vā sārarukkhehi. Taṃ nagaraguttatthāya karontā bahinagare karonti, alaṅkāratthāya karontā antonagare. Taṃ iṭṭhakāmayaṃ karontā mahantaṃ āvāṭaṃ katvā cayaṃ cinitvā upari aṭṭhaṃsaṃ katvā sudhāya limpanti. Yadā hatthinā dantehi abhihato na calati, tadā sulitto nāma hoti. Silāthambhādayopi aṭṭhaṃsā eva honti. Te sace aṭṭha ratanā honti, caturatanamattaṃ āvāṭe pavisati, caturatanamattaṃ upari hoti. Soḷasaratanavīsatiratanesupi eseva nayo. Sabbesañhi upaḍḍhaṃ heṭṭhā hoti, upaḍḍhaṃ upari. Te gomuttavaṅkā honti, tena tesaṃ antare padaramayaṃ katvā kammaṃ kātuṃ sakkā hoti, te pana katacittakammā paggahitaddhajāva honti.</paragraph>
    <paragraph line="11"><bold>Parikhā</bold>ti <pageBreak edition="Myanmar" number="3.0182" /> parikkhipitvā ṭhitamātikā. <bold>Anupariyāyapatho</bold>ti anto pākārassa pākārena saddhiṃ gato mahāpatho, yattha ṭhitā bahipākāre ṭhitehi saddhiṃ yujjhanti. <bold>Salāka</bold>nti <pageBreak edition="Pali Text Society" number="4.0054" /> saratomarādinissaggiyāvudhaṃ. <bold>Jevanika</bold>nti ekatodhārādisesāvudhaṃ.</paragraph>
    <paragraph line="12"><bold>Hatthārohā</bold>ti sabbepi hatthiācariyahatthivejjahatthibandhādayo. <bold>Assārohā</bold>ti sabbepi assācariyaassavejjaassabandhādayo. <bold>Rathikā</bold>ti sabbepi rathācariyarathayodharatharakkhādayo. <bold>Dhanuggahā</bold>ti issāsā. <bold>Celakā</bold>ti ye yuddhe jayaddhajaṃ gahetvā purato gacchanti. <bold>Calakā</bold>ti ‘‘idha rañño ṭhānaṃ hotu, idha asukamahāmattassā’’ti evaṃ senābyūhakārakā. <bold>Piṇḍadāyikā</bold>ti sāhasikamahāyodhā. Te kira parasenaṃ pavisitvā piṇḍapiṇḍamiva chetvā chetvā dayanti, uppatitvā niggacchantīti attho. Ye vā saṅgāmamajjhe yodhānaṃ bhattapānīyaṃ gahetvā pavisanti, tesampetaṃ nāmaṃ. <bold>Uggā rājaputtā</bold>ti uggatuggatā saṅgāmāvacarā rājaputtā. <bold>Pakkhandino</bold>ti ye ‘‘kassa sīsaṃ vā āvudhaṃ vā āharāmā’’ti vatvā ‘‘asukassā’’ti vuttā saṅgāmaṃ pakkhanditvā tadeva āharanti, ime pakkhandantīti pakkhandino. Mahānāgā viya <bold>mahānāgā,</bold> hatthiādīsupi abhimukhaṃ āgacchantesu anivattiyayodhānaṃ etaṃ adhivacanaṃ. <bold>Sūrā</bold>ti ekasūrā, ye sajālikāpi savammikāpi samuddaṃ tarituṃ sakkonti. <bold>Cammayodhino</bold>ti <pageBreak edition="Pali Text Society" number="4.0055" /> ye cammakañcukaṃ vā pavisitvā saraparittāṇacammaṃ vā gahetvā yujjhanti. <bold>Dāsakaputtā</bold>ti balavasinehā gharadāsayodhā <pageBreak edition="Vipassana Research Institut" number="3.0183" />. <bold>Dovāriko</bold>ti dvārapālako. <bold>Vāsanalepanasampanno</bold>ti vāsanena sabbavivarapaṭicchādanena sudhālepena sampanno. Bahi vā khāṇupākārasaṅkhātena vāsanena ghanamaṭṭhena ca sudhālepena sampanno puṇṇaghaṭapantiṃ dassetvā katacittakammapaggahitaddhajo. <bold>Tiṇakaṭṭhodaka</bold>nti hatthiassādīnaṃ ghāsatthāya gehānañca chādanatthāya āharitvā bahūsu ṭhānesu ṭhapitatiṇañca, gehakaraṇapacanādīnaṃ atthāya āharitvā ṭhapitakaṭṭhañca, yantehi pavesetvā pokkharaṇīsu ṭhapitaudakañca. <bold>Sannicitaṃ hotī</bold>ti paṭikacceva anekesu ṭhānesu suṭṭhu nicitaṃ hoti. <bold>Abbhantarānaṃ ratiyā</bold>ti antonagaravāsīnaṃ ratiatthāya. <bold>Aparitassāyā</bold>ti <pageBreak edition="Myanmar" number="3.0183" /> tāsaṃ anāpajjanatthāya. <bold>Sāliyavaka</bold>nti nānappakārā sāliyo ceva yavā ca. <bold>Tilamuggamāsāparaṇṇa</bold>nti tilamuggamāsā ca sesāparaṇṇañca.</paragraph>
    <paragraph line="13">Idāni yasmā tathāgatassa nagare kammaṃ nāma natthi <pageBreak edition="Pali Text Society" number="4.0056" />, nagarasadisaṃ pana ariyasāvakaṃ, nagaraparikkhārasadise ca satta dhamme, catuāhārasadisāni ca cattāri jhānāni dassetvā ekādasasu ṭhānesu arahattaṃ pakkhipitvā desanaṃ vinivaṭṭessāmīti ayaṃ upamā ābhatā. Tasmā taṃ desanaṃ pakāsetuṃ idaṃ <bold>evameva kho</bold>tiādi āraddhaṃ. Tattha <bold>saddhammehī</bold>ti sudhammehi. <bold>Saddho</bold>ti okappanasaddhāya ceva paccakkhasaddhāya ca samannāgato. Tattha dānasīlādīnaṃ phalaṃ saddahitvā dānādipuññakaraṇe saddhā okappanasaddhā nāma. Maggena āgatasaddhā paccakkhasaddhā nāma. Pasādasaddhātipi esā eva. Tassā lakkhaṇādīhi vibhāgo veditabbo.</paragraph>
    <paragraph line="14">‘‘Sampakkhandanalakkhaṇā ca, mahārāja, saddhā sampasādanalakkhaṇā cā’’ti (mi. pa. 2.1.10) hi vacanato idaṃ saddhāya <bold>lakkhaṇaṃ</bold> nāma. ‘‘Tīhi, bhikkhave, ṭhānehi saddho pasanno veditabbo. Katamehi tīhi? Sīlavantānaṃ dassanakāmo hotī’’tiādinā (a. ni. 3.42) nayena vuttaṃ pana saddhāya <bold>nimittaṃ</bold> nāma. ‘‘Ko cāhāro saddhāya, saddhammassavanantissa vacanīya’’nti (a. ni. 10.61) ayaṃ panassā <bold>āhāro</bold> nāma. ‘‘Saddhāpabbajitassa, bhikkhave, bhikkhuno ayaṃ anudhammo hoti, yaṃ rūpe nibbidābahulo viharissatī’’ti ayamassa <pageBreak edition="Pali Text Society" number="4.0057" /><bold>anudhammo</bold> nāma. ‘‘Saddhā bandhati pātheyyaṃ, sirī bhogānamāsayo’’ (saṃ. ni. 1.79). ‘‘Saddhā dutiyā purisassa hoti’’ (saṃ. ni. 1.36). ‘‘Saddhāya tarati oghaṃ’’ (saṃ. ni. 1.246). ‘‘Saddhā bījaṃ tapo vuṭṭhi’’ (su. ni. 77; saṃ. ni. 1.197). ‘‘Saddhāhattho mahānāgo. Upekhāsetadantavā’’tiādīsu pana suttesu <pageBreak edition="Vipassana Research Institut" number="3.0184" /> etissā baddhabhattapuṭādisarikkhatāya anekasarasatā bhagavatā pakāsitā. Imasmiṃ pana nagaropamasuttante esā acalasuppatiṭṭhitatāya esikāthambhasadisā katvā dassitā.</paragraph>
    <paragraph line="15"><bold>Saddhesiko</bold>ti saddhaṃ esikāthambhaṃ katvā ariyasāvako akusalaṃ pajahatīti iminā nayena sabbapadesu yojanā kātabbā. Apicettha hirottappehi tīsu dvāresu saṃvaro sampajjati, so catupārisuddhisīlaṃ hoti <pageBreak edition="Myanmar" number="3.0184" />. Iti imasmiṃ sutte ekādasasu ṭhānesu arahattaṃ pakkhipitvā desanāya kūṭaṃ gahitanti veditabbaṃ.</paragraph>
    <subhead line="16">4. Dhammaññūsuttavaṇṇanā</subhead>
    <paragraph line="17" number="68"> Catutthe <bold>kālaṃ jānātī</bold>ti yuttappattakālaṃ jānāti. <bold>Ayaṃ kālo uddesassā</bold>ti ayaṃ buddhavacanaṃ uggaṇhanakālo. <bold>Paripucchāyā</bold>ti atthānatthaṃ kāraṇākāraṇaṃ paripucchāya. <bold>Yogassā</bold>ti yoge kammaṃ pakkhipanassa. <bold>Paṭisallānassā</bold>ti nilīyanassa ekībhāvassa. <bold>Dhammānudhammappaṭipanno</bold>ti navannaṃ lokuttaradhammānaṃ anurūpadhammaṃ pubbabhāgapaṭipadaṃ paṭipanno. <bold>Evaṃ kho, bhikkhave, bhikkhu puggalaparoparaññū hotī</bold>ti evaṃ <pageBreak edition="Pali Text Society" number="4.0058" /> bhikkhu puggalānaṃ paroparaṃ tikkhamudubhāvaṃ jānanasamattho nāma hoti.</paragraph>
    <subhead line="18">5. Pāricchattakasuttavaṇṇanā</subhead>
    <paragraph line="19" number="69"> Pañcame <bold>pannapalāso</bold>ti patitapalāso. <bold>Jālakajāto</bold>ti sañjātapattapupphajālo. Tassa hi pattajālañca pupphajālañca saheva nikkhamati. <bold>Khārakajāto</bold>ti pāṭiyekkaṃ sañjātena suvibhattena pattajālakena ca pupphajālakena ca samannāgato. <bold>Kuṭumalakajāto</bold>ti sañjātamakuḷo. <bold>Korakajāto</bold>ti avikasitehi mahākucchīhi sambhinnamukhehi pupphehi samannāgato. <bold>Sabbapāliphullo</bold>ti sabbākārena supupphito. <bold>Dibbe cattāro māse</bold>ti dibbena āyunā cattāro māse. Manussagaṇanāya pana tāni dvādasa vassasahassāni honti. <bold>Paricārentī</bold>ti ito cito ca indriyāni cārenti, kīḷanti ramantīti attho.</paragraph>
    <paragraph line="20"><bold>Ābhāya phuṭaṃ hotī</bold>ti tattakaṃ ṭhānaṃ obhāsena phuṭaṃ hoti. Tesañhi pupphānaṃ bālasūriyassa <pageBreak edition="Vipassana Research Institut" number="3.0185" /> viya ābhā hoti, pattāni paṇṇacchattappamāṇāni, anto mahātumbamattā reṇu hoti. Pupphite pana pāricchattake ārohanakiccaṃ vā aṅkusakaṃ gahetvā namanakiccaṃ vā pupphāharaṇatthaṃ caṅgoṭakakiccaṃ vā natthi, kantanakavāto uṭṭhahitvā pupphāni vaṇṭato kantati, sampaṭicchanakavāto sampaṭicchati, pavesanakavāto sudhammaṃ devasabhaṃ paveseti, sammajjanakavāto purāṇapupphāni nīharati, santharaṇakavāto <pageBreak edition="Pali Text Society" number="4.0059" /> pattakaṇṇikakesarāni rañjento santharati. Majjhaṭṭhāne dhammāsanaṃ <pageBreak edition="Myanmar" number="3.0185" /> hoti yojanappamāṇo ratanapallaṅko upari tiyojanena setacchattena dhāriyamānena, tadanantaraṃ sakkassa devarañño āsanaṃ atthariyati, tato tettiṃsāya devaputtānaṃ, tato aññesaṃ mahesakkhānaṃ devānaṃ, aññataradevatānaṃ pupphakaṇṇikāva āsanaṃ hoti. Devā devasabhaṃ pavisitvā nisīdanti. Tato pupphehi reṇuvaṭṭi uggantvā uparikaṇṇikaṃ āhacca nipatamānā devatānaṃ tigāvutappamāṇaṃ attabhāvaṃ lākhārasaparikammasajjitaṃ viya suvaṇṇacuṇṇapiñjaraṃ viya karoti. Ekacce devā ekekaṃ pupphaṃ gahetvā aññamaññaṃ paharantāpi kīḷantiyeva. Paharaṇakālepi mahātumbappamāṇā reṇu nikkhamitvā sarīraṃ pabhāsampannehi gandhacuṇṇehi sañjatamanosilārāgaṃ viya karoti. Evaṃ sā kīḷā catūhi māsehi pariyosānaṃ gacchati. <bold>Ayamānubhāvo</bold>ti ayaṃ anupharituṃ ānubhāvo.</paragraph>
    <paragraph line="21">Idāni yasmā na satthā pāricchattakena atthiko, tena pana saddhiṃ upametvā satta ariyasāvake dassetukāmo, tasmā te dassetuṃ <bold>evameva kho</bold>tiādimāha. Tattha <bold>pabbajjāya cetetī</bold>ti pabbajissāmīti cinteti. <bold>Devānaṃvā</bold>ti devānaṃ viya. <bold>Yāva brahmalokā saddo abbhuggacchatī</bold>ti pathavitalato yāva brahmalokā sādhukārasaddena sabbaṃ ekasaddameva hoti. <bold>Ayamānubhāvo</bold>ti <pageBreak edition="Pali Text Society" number="4.0060" /> ayaṃ khīṇāsavassa bhikkhuno anupharaṇānubhāvo. Imasmiṃ sutte catupārisuddhisīlaṃ pabbajjānissitaṃ hoti, kasiṇaparikammaṃ paṭhamajjhānasannissitaṃ, vipassanāya saddhiṃ tayo maggā tīṇi ca phalāni arahattamaggasannissitāni honti. Desanāya heṭṭhato vā uparito vā ubhayato vā paricchedo hoti, idha pana ubhayato paricchedo. Tenetaṃ vuttaṃ. Saṅkhepato panettha vaṭṭavivaṭṭaṃ kathitanti veditabbaṃ.</paragraph>
    <subhead line="22">6. Sakkaccasuttavaṇṇanā</subhead>
    <paragraph line="23" number="70"> Chaṭṭhe <bold>parisuddhā ca bhavissantī</bold>ti bhiyyosomattāya parisuddhā bhavissanti nimmalā. <bold>Sakammāragato</bold>ti ettha sa-kāro nipātamattaṃ, kammāragato kammāruddhanagatoti attho.</paragraph>
    <subhead line="24">7. Bhāvanāsuttavaṇṇanā</subhead>
    <paragraph line="25" number="71"> Sattame <pageBreak edition="Myanmar" number="3.0186" /><pageBreak edition="Vipassana Research Institut" number="3.0186" /><bold>ananuyuttassā</bold>ti na yuttappayuttassa hutvā viharato. <bold>Seyyathāpi, bhikkhave, kukkuṭiyā aṇḍānī</bold>ti imā kaṇhapakkhasukkapakkhavasena dve upamā vuttā. Tāsu kaṇhapakkhūpamā atthassa asādhikā, itarā sādhikāti sukkapakkhūpamāya eva attho veditabbo. <bold>Seyyathā</bold>ti opammatthe nipāto. <bold>Apī</bold>ti sambhāvanatthe. Ubhayenāpi seyyathāpi nāma, bhikkhaveti dasseti. <bold>Kukkuṭiyā aṇḍāni aṭṭha vā dasa vā dvādasa vā</bold>ti ettha pana kiñcāpi kukkuṭiyā vuttappakārato ūnādhikānipi aṇḍāni honti, vacanasiliṭṭhatāya panetaṃ vuttaṃ. Evañhi loke siliṭṭhaṃ vacanaṃ hoti. <bold>Tānassū</bold>ti tāni assu, bhaveyyunti attho. <bold>Kukkuṭiyā sammā adhisayitānī</bold>ti tāya janettiyā kukkuṭiyā pakkhe pasāretvā tesaṃ upari sayantiyā sammā adhisayitāni. <bold>Sammā pariseditānī</bold>ti kālena kālaṃ utuṃ gaṇhāpentiyā suṭṭhu samantato seditāni, usmīkatānīti vuttaṃ hoti. <bold>Sammā</bold><pageBreak edition="Pali Text Society" number="4.0061" /><bold>paribhāvitānī</bold>ti kālena kālaṃ suṭṭhu samantato bhāvitāni, kukkuṭagandhaṃ gāhāpitānīti attho.</paragraph>
    <paragraph line="26"><bold>Kiñcāpi tassā kukkuṭiyā</bold>ti tassā kukkuṭiyā imaṃ tividhakiriyākaraṇena appamādaṃ katvā kiñcāpi na evaṃ icchā uppajjeyya. <bold>Atha kho bhabbāva te</bold>ti atha kho te kukkuṭapotakā vuttanayena sotthinā abhinibbhijjituṃ bhabbāva. Te hi yasmā tāya kukkuṭiyā evaṃ tīhākārehi tāni aṇḍāni paripāliyamānāni na pūtīni honti. Yopi nesaṃ allasineho, so pariyādānaṃ gacchati, kapālaṃ tanukaṃ hoti, pādanakhasikhā ca mukhatuṇḍakañca kharaṃ hoti, sayampi pariṇāmaṃ gacchati. Kapālassa tanuttā bahiddhā āloko anto paññāyati, tasmā ‘‘ciraṃ vata mayaṃ saṃkuṭitahatthapādā sambādhe sayimha, ayañca bahi āloko dissati, ettha dāni no sukhavihāro bhavissatī’’ti nikkhamitukāmā hutvā kapālaṃ pādena paharanti, gīvaṃ pasārenti, tato taṃ kapālaṃ dvedhā bhijjati. Atha te pakkhe vidhunantā taṃkhaṇānurūpaṃ viravantā nikkhamantiyeva. Nikkhamantā ca gāmakkhettaṃ upasobhayamānā vicaranti.</paragraph>
    <paragraph line="27"><bold>Evameva</bold><pageBreak edition="Myanmar" number="3.0187" /><bold>kho</bold>ti idaṃ opammasampaṭipādanaṃ. Taṃ evaṃ atthena saṃsandetvā veditabbaṃ – tassā kukkuṭiyā aṇḍesu adhisayanāditividhakiriyākaraṇaṃ viya hi imassa bhikkhuno bhāvanaṃ anuyuttakālo <pageBreak edition="Vipassana Research Institut" number="3.0187" />, kukkuṭiyā tividhakiriyāsampādanena <pageBreak edition="Pali Text Society" number="4.0062" /> aṇḍānaṃ apūtibhāvo viya bhāvanaṃ anuyuttassa bhikkhuno tividhānupassanāsampādanena vipassanāñāṇassa aparihāni. Tassā tividhakiriyākaraṇena aṇḍānaṃ allasinehapariyādānaṃ viya tassa bhikkhuno tividhānupassanāsampādanena bhavattayānugatanikantisinehapariyādānaṃ, aṇḍakapālānaṃ tanubhāvo viya bhikkhuno avijjaṇḍakosassa tanubhāvo, kukkuṭapotakānaṃ nakhatuṇḍakānaṃ thaddhabhāvo viya bhikkhuno vipassanāñāṇassa tikkhakharavippasannasūrabhāvo, kukkuṭapotakānaṃ pariṇāmakālo viya bhikkhuno vipassanāñāṇassa pariṇāmakālo vaḍḍhikālo gabbhaggahaṇakālo, kukkuṭapotakānaṃ pādanakhasikhāya vā mukhatuṇḍakena vā aṇḍakosaṃ padāletvā pakkhe papphoṭetvā sotthinā abhinibbhidākālo viya tassa bhikkhuno vipassanāñāṇagabbhaṃ gaṇhāpetvā vicarantassa tajjātikaṃ utusappāyaṃ vā bhojanasappāyaṃ vā puggalasappāyaṃ vā dhammassavanasappāyaṃ vā labhitvā ekāsane nisinnasseva vipassanaṃ vaḍḍhentassa anupubbādhigatena arahattamaggena avijjaṇḍakosaṃ padāletvā abhiññāpakkhe papphoṭetvā sotthinā arahattappattakālo veditabbo.</paragraph>
    <paragraph line="28">Yathā pana kukkuṭapotakānaṃ pariṇatabhāvaṃ ñatvā mātāpi aṇḍakosaṃ bhindati, evaṃ tathārūpassa bhikkhuno ñāṇaparipākaṃ ñatvā satthāpi –</paragraph>
    <gatha1 line="29">‘‘Ucchinda <pageBreak edition="Pali Text Society" number="4.0063" /> sinehamattano, kumudaṃ sāradikaṃva pāṇinā;</gatha1>
    <gathalast line="30">Santimaggameva brūhaya, nibbānaṃ sugatena desita’’nti. (dha. pa. 285) –</gathalast>
    <unindented line="31">Ādinā nayena obhāsaṃ pharitvā gāthāya avijjaṇḍakosaṃ paharati. So gāthāpariyosāne avijjaṇḍakosaṃ bhinditvā arahattaṃ pāpuṇāti. Tato paṭṭhāya yathā te kukkuṭapotakā gāmakkhettaṃ upasobhayamānā tattha vicaranti, evaṃ ayampi mahākhīṇāsavo nibbānārammaṇaṃ phalasamāpattiṃ appetvā saṅghārāmaṃ upasobhayamāno vicarati.</unindented>
    <paragraph line="32"><bold>Phalagaṇḍassā</bold>ti <pageBreak edition="Myanmar" number="3.0188" /> vaḍḍhakissa. So hi olambakasaṅkhātaṃ phalaṃ cāretvā dārūnaṃ gaṇḍaṃ haratīti phalagaṇḍoti vuccati. <bold>Vāsijaṭe</bold>ti vāsidaṇḍakassa gahaṇaṭṭhāne. <bold>Ettakaṃ me ajja āsavānaṃ khīṇa</bold>nti pabbajitassa hi pabbajjāsaṅkhepena uddesena paripucchāya yonisomanasikārena vattapaṭipattiyā ca niccakālaṃ āsavā khīyanti. Evaṃ khīyamānānaṃ pana nesaṃ ‘‘ettakaṃ ajja <pageBreak edition="Vipassana Research Institut" number="3.0188" /> khīṇaṃ ettakaṃ hiyyo’’ti evamassa ñāṇaṃ na hotīti attho. Imāya upamāya vipassanānisaṃso dīpito.</paragraph>
    <paragraph line="33"><bold>Hemantikenā</bold>ti hemantasamayena. <bold>Paṭippassambhantī</bold>ti thirabhāvena parihāyanti. <bold>Evameva kho</bold>ti ettha mahāsamuddo viya sāsanaṃ daṭṭhabbaṃ, nāvā viya yogāvacaro, nāvāya mahāsamudde pariyāyanaṃ viya imassa bhikkhuno ūnapañcavassakāle ācariyupajjhāyānaṃ santike vicaraṇaṃ, nāvāya mahāsamuddaudakena <pageBreak edition="Pali Text Society" number="4.0064" /> khajjamānānaṃ bandhanānaṃ tanubhāvo viya bhikkhuno pabbajjāsaṅkhepena uddesaparipucchādīhiyeva saṃyojanānaṃ tanubhāvo, nāvāya thale ukkhittakālo viya bhikkhuno nissayamuttakassa kammaṭṭhānaṃ gahetvā araññe vasanakālo, divā vātātapena saṃsussanaṃ viya vipassanāñāṇena taṇhāsinehassa saṃsussanaṃ, rattiṃ himodakena temanaṃ viya kammaṭṭhānaṃ nissāya uppannena pītipāmojjena cittatemanaṃ, rattindivaṃ vātātapehi ceva himodakena ca parisukkhaparitintānaṃ bandhanānaṃ dubbalabhāvo viya vipassanāñāṇapītipāmojjehi saṃyojanānaṃ bhiyyosomattāya dubbalabhāvo, pāvussakamegho viya arahattamaggañāṇaṃ, meghavuṭṭhiudakena nāvāya antopūtibhāvo viya āraddhavipassakassa rūpasattakādivasena vipassanaṃ vaḍḍhentassa okkhāyamāne pakkhāyamāne kammaṭṭhāne ekadivasaṃ utusappāyādīni laddhā ekapallaṅkena nisinnassa arahattaphalādhigamo. Pūtibandhanāya nāvāya kiñci kālaṃ ṭhānaṃ viya khīṇasaṃyojanassa arahato mahājanaṃ anuggaṇhantassa yāvatāyukaṃ ṭhānaṃ, pūtibandhanāya nāvāya anupubbena bhijjitvā apaṇṇattikabhāvūpagamo viya khīṇāsavassa upādinnakkhandhabhedena anupādisesāya nibbānadhātuyā parinibbutassa apaṇṇattikabhāvūpagamoti imāya upamāya saṃyojanānaṃ dubbalatā dīpitā.</paragraph>
    <subhead line="34">8. Aggikkhandhopamasuttavaṇṇanā</subhead>
    <paragraph line="35" number="72"> Aṭṭhamaṃ <pageBreak edition="Myanmar" number="3.0189" /><pageBreak edition="Pali Text Society" number="4.0065" /> atthuppattiyaṃ kathitaṃ. Atthuppatti panassa heṭṭhā cūḷaccharāsaṅghātasuttavaṇṇanāya (a. ni. aṭṭha. 1.1.51 ādayo) vitthāritā eva. <bold>Passatha no</bold>ti passatha nu. <bold>Āliṅgitvā</bold>ti upagūhitvā. <bold>Upanisīdeyyā</bold>ti samīpe nissāya nisīdeyya. <bold>Upanipajjeyyā</bold>ti upagantvā nipajjeyya. <bold>Ārocayāmī</bold>ti ācikkhāmi. <bold>Paṭivedayāmī</bold>ti paṭivedetvā jānāpetvā kathemi. <bold>Vālarajjuyā</bold>ti assavālagovālehi vaṭṭitarajjuyā. <bold>Paccorasmi</bold>nti <pageBreak edition="Vipassana Research Institut" number="3.0189" /> uramajjhe. <bold>Pheṇuddehaka</bold>nti pheṇaṃ uddehitvā, ussādetvāti attho. <bold>Attattha</bold>nti attano diṭṭhadhammikasamparāyikalokiyalokuttaraṃ atthaṃ. <bold>Paratthobhayatthesu</bold>pi eseva nayo. Sesamettha yaṃ vattabbaṃ siyā, taṃ sabbaṃ cūḷaccharāsaṅghātasuttassa (a. ni. 1.51 ādayo) atthuppattiyaṃ kathitameva. Idañca pana suttaṃ kathetvā satthā cūḷaccharāsaṅghātasuttaṃ kathesi. Navamaṃ uttānatthameva.</paragraph>
    <subhead line="36">10. Arakasuttavaṇṇanā</subhead>
    <paragraph line="37" number="74"> Dasame <bold>paritta</bold>nti appaṃ thokaṃ. Tañhi sarasaparittatāyapi khaṇaparittatāyapi ṭhitiparittatāyapi parittameva. Lahuṃ uppajjitvā nirujjhanato <bold>lahukaṃ. Mantāyaṃ</bold><pageBreak edition="Pali Text Society" number="4.0066" /><bold>boddhabba</bold>nti mantāya boddhabbaṃ, paññāya jānitabbanti attho. <bold>Pabbateyyā</bold>ti pabbatasambhavā. <bold>Hārahārinī</bold>ti rukkhanaḷaveḷuādīni haritabbāni harituṃ samatthā. Sesaṃ sabbattha uttānatthamevāti.</paragraph>
    <centered line="38">Mahāvaggo sattamo.</centered>
  </content>
</document>