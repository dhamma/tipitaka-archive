<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403a.att0.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/1. sekhabalavaggo.xml</archivePath>
<titlePath>1. Sekhabalavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<nikaya line="2">Aṅguttaranikāye</nikaya>
<book line="3">Pañcakanipāta-aṭṭhakathā</book>
<title line="4">1. Paṭhamapaṇṇāsakaṃ</title>
<chapter line="5">1. Sekhabalavaggo</chapter>
<subhead line="6">1. Saṃkhittasuttavaṇṇanā</subhead>
<paragraph line="7" number="1"> Pañcakanipātassa <pageBreak edition="V" number="3.0001" /><pageBreak edition="M" number="3.0001" /><pageBreak edition="P" number="3.0222" /> paṭhame sattannaṃ sekhānaṃ balānīti <bold>sekhabalāni</bold>. Saddhābalādīsu assaddhiye na kampatīti <bold>saddhābalaṃ</bold>. Ahirike na kampatīti <bold>hirībalaṃ</bold>. Anottappe na kampatīti <bold>ottappabalaṃ</bold>. Kosajje na kampatīti <bold>vīriyabalaṃ</bold>. Avijjāya na kampatīti <bold>paññābalaṃ. Tasmā</bold>ti yasmā imāni sattannaṃ sekhānaṃ balāni, tasmā.</paragraph>
<subhead line="8">2. Vitthatasuttavaṇṇanā</subhead>
<paragraph line="9" number="2"> Dutiye <pageBreak edition="V" number="3.0002" /><bold>kāyaduccaritenā</bold>tiādīsu upayogatthe karaṇavacanaṃ, hirīyitabbāni kāyaduccaritādīni hirīyati jigucchatīti attho. Ottappaniddese hetvatthe karaṇavacanaṃ, kāyaduccaritādīhi ottappassa hetubhūtehi ottappati bhāyatīti attho.</paragraph>
<paragraph line="10"><bold>Āraddhavīriyo</bold>ti <pageBreak edition="M" number="3.0002" /> paggahitavīriyo anosakkitamānaso. <bold>Pahānāyā</bold>ti pahānatthāya. <bold>Upasampadāyā</bold>ti paṭilābhatthāya. <bold>Thāmavā</bold>ti vīriyathāmena samannāgato. <bold>Daḷhaparakkamo</bold>ti thiraparakkamo. <bold>Anikkhittadhuro kusalesu dhammesū</bold>ti kusalesu dhammesu anoropitadhuro anosakkitavīriyo.</paragraph>
<paragraph line="11"><bold>Udayatthagāminiyā</bold>ti pañcannaṃ khandhānaṃ udayavayagāminiyā udayañca vayañca paṭivijjhituṃ samatthāya. <bold>Paññāya</bold><pageBreak edition="P" number="3.0223" /><bold>samannāgato</bold>ti vipassanāpaññāya ceva maggapaññāya ca samaṅgibhūto. <bold>Ariyāyā</bold>ti vikkhambhanavasena ca samucchedavasena ca kilesehi ārakā ṭhitāya parisuddhāya. <bold>Nibbedhikāyā</bold>ti sā ca abhinivijjhanato nibbedhikāti vuccati, tāya samannāgatoti attho. Tattha maggapaññā samucchedavasena anibbiddhapubbaṃ appadālitapubbaṃ lobhakkhandhaṃ dosakkhandhaṃ mohakkhandhaṃ nibbijjhati padāletīti nibbedhikā, vipassanāpaññā tadaṅgavasena nibbedhikā, maggapaññāya paṭilābhasaṃvattanato tabbipassanā nibbedhikāti vattuṃ vaṭṭati. <bold>Sammā dukkhakkhayagāminiyā</bold>ti idhāpi maggapaññā sammā hetunā nayena vaṭṭadukkhañca kilesadukkhañca khepayamānā gacchatīti sammā dukkhakkhayagāminī nāma, vipassanāpaññā tadaṅgavasena vaṭṭadukkhañca kilesadukkhañca khepayamānā gacchatīti dukkhakkhayagāminī. Dukkhakkhayagāminiyā vā maggapaññāya paṭilābhāya saṃvattanatopesā dukkhakkhayagāminīti veditabbā. Iti imasmiṃ sutte pañca balāni missakāneva kathitāni, tathā pañcame.</paragraph>
<subhead line="12">6. Samāpattisuttavaṇṇanā</subhead>
<paragraph line="13" number="6"> Chaṭṭhe <bold>akusalassa samāpattī</bold>ti akusaladhammassa samāpajjanā, tena saddhiṃ samaṅgibhāvoti attho. <bold>Pariyuṭṭhāya tiṭṭhatī</bold>ti pariyonandhitvā tiṭṭhati.</paragraph>
<subhead line="14">7. Kāmasuttavaṇṇanā</subhead>
<paragraph line="15" number="7"> Sattame <pageBreak edition="V" number="3.0003" /><bold>kāmesu laḷitā</bold>ti vatthukāmakilesakāmesu laḷitā abhiratā. <bold>Asitabyābhaṅgi</bold>nti <pageBreak edition="P" number="3.0224" /> tiṇalāyanaasitañceva tiṇavahanakājañca. <bold>Kulaputto</bold>ti ācārakulaputto. <bold>Ohāyā</bold>ti pahāya. <bold>Alaṃ</bold><pageBreak edition="M" number="3.0003" /><bold>vacanāyā</bold>ti yuttaṃ vacanāya. <bold>Labbhā</bold>ti sulabhā sakkā labhituṃ. <bold>Hīnā kāmā</bold>ti pañcannaṃ nīcakulānaṃ kāmā. <bold>Majjhimā kāmā</bold>ti majjhimasattānaṃ kāmā. <bold>Paṇītā kāmā</bold>ti rājarājamahāmattānaṃ kāmā. <bold>Kāmātveva saṅkhaṃ gacchantī</bold>ti kāmanavasena kāmetabbavasena ca kāmāicceva saṅkhaṃ gacchanti. <bold>Vuddho hotī</bold>ti mahallako hoti. <bold>Alaṃpañño</bold>ti yuttapañño. <bold>Attagutto</bold>ti attanāva gutto rakkhito, attānaṃ vā gopetuṃ rakkhituṃ samattho. <bold>Nālaṃ pamādāyā</bold>ti na yutto pamajjituṃ. <bold>Saddhāya akataṃ hotī</bold>ti yaṃ saddhāya kusalesu dhammesu kātuṃ yuttaṃ, taṃ na kataṃ hoti. Sesapadesupi eseva nayo. <bold>Anapekkho dānāhaṃ, bhikkhave, tasmiṃ bhikkhusmiṃ homī</bold>ti evaṃ saddhādīhi kātabbaṃ katvāva sotāpattiphale patiṭṭhite tasmiṃ puggale anapekkho homīti dasseti. Imasmiṃ sutte sotāpattimaggo kathito.</paragraph>
<subhead line="16">8. Cavanasuttavaṇṇanā</subhead>
<paragraph line="17" number="8"> Aṭṭhame <bold>saddhamme</bold>ti sāsanasaddhamme. <bold>Assaddho</bold>ti okappanasaddhāya ca pakkhandanasaddhāya cāti dvīhipi saddhāhi virahito. <bold>Cavati nappatiṭṭhātī</bold>ti imasmiṃ sāsane guṇehi cavati, patiṭṭhātuṃ na sakkoti. Iti imasmiṃ sutte appatiṭṭhānañca patiṭṭhānañca kathitaṃ.</paragraph>
<subhead line="18">9. Paṭhamaagāravasuttavaṇṇanā</subhead>
<paragraph line="19" number="9"> Navame <pageBreak edition="P" number="3.0225" /> nāssa gāravoti <bold>agāravo</bold>. Nāssa patissoti <bold>appatisso,</bold> ajeṭṭhako anīcavutti. Sesamettha purimasadisameva.</paragraph>
<subhead line="20">10. Dutiyaagāravasuttavaṇṇanā</subhead>
<paragraph line="21" number="10"> Dasame <pageBreak edition="V" number="3.0004" /><bold>abhabbo</bold>ti abhājanaṃ. <bold>Vuddhi</bold>nti vaḍḍhiṃ. <bold>Virūḷhi</bold>nti virūḷhamūlatāya niccalabhāvaṃ. <bold>Vepulla</bold>nti mahantabhāvaṃ. Sesaṃ sabbattha uttānamevāti.</paragraph>
<centered line="22">Sekhabalavaggo paṭhamo.</centered>
</body>
</document>