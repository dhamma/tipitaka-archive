<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403a.att8.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(9) 4. theravaggo.xml</archivePath>
<title>(9) 4. Theravaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(9) 4. Theravaggo</chapter>
<subhead line="2">1. Rajanīyasuttavaṇṇanā</subhead>
<paragraph line="3" number="81">Catutthassa <pageBreak edition="M" number="3.0038" />paṭhame <bold>rajanīyesū</bold>ti rāgassa paccayesu ārammaṇesu. Sesesupi eseva nayo.</paragraph>
<subhead line="4">2. Vītarāgasuttavaṇṇanā</subhead>
<paragraph line="5" number="82">Dutiye <bold>makkhī</bold>ti guṇamakkhako. <bold>Paḷāsī</bold>ti yugaggāhalakkhaṇena paḷāsena samannāgato.</paragraph>
<subhead line="6">3. Kuhakasuttavaṇṇanā</subhead>
<paragraph line="7" number="83">Tatiye <bold>kuhako</bold>ti tīhi kuhanavatthūhi samannāgato. <bold>Lapako</bold>ti lābhasannissitāya lapanāya samannāgato. <bold>Nemittiko</bold>ti nimittakiriyakārako. <bold>Nippesiko</bold>ti nippesanakatāya samannāgato. <bold>Lābhena ca lābhaṃ nijigīsitā</bold>ti lābhena lābhagavesako. Sukkapakkho vuttavipallāsavasena veditabbo. Catutthaṃ uttānameva.</paragraph>
<subhead line="8">5. Akkhamasuttavaṇṇanā</subhead>
<paragraph line="9" number="85">Pañcame <pageBreak edition="V" number="3.0039" /><bold>akkhamo hoti rūpāna</bold>nti rūpārammaṇānaṃ anadhivāsako hoti, tadārammaṇehi rāgādīhi abhibhuyyati. Eseva nayo sabbattha.</paragraph>
<subhead line="10">6. Paṭisambhidāppattasuttavaṇṇanā</subhead>
<paragraph line="11" number="86">Chaṭṭhe <pageBreak edition="P" number="3.0274" /><bold>atthapaṭisambhidāppatto</bold>ti pañcasu atthesu pabhedagataṃ ñāṇaṃ patto. <bold>Dhammapaṭisambhidāppatto</bold>ti catubbidhe dhamme pabhedagataṃ ñāṇaṃ patto. <bold>Niruttipaṭisambhidāppatto</bold>ti dhammaniruttīsu pabhedagataṃ ñāṇaṃ patto. <bold>Paṭibhānapaṭisambhidāppatto</bold>ti tesu tīsu ñāṇesu pabhedagataṃ ñāṇaṃ patto. So pana tāni tīṇi ñāṇāneva jānāti, na tesaṃ kiccaṃ karoti. <bold>Uccāvacānī</bold>ti mahantakhuddakāni. <bold>Kiṃkaraṇīyānī</bold>ti iti kattabbāni.</paragraph>
<subhead line="12">7. Sīlavantasuttavaṇṇanā</subhead>
<paragraph line="13" number="87">Sattamaṃ <pageBreak edition="M" number="3.0039" />uttānatthameva. Sīlaṃ panettha khīṇāsavasīlameva, bāhusaccampi khīṇāsavabāhusaccameva, vācāpi khīṇāsavassa kalyāṇavācāva, jhānānipi kiriyajjhānāneva kathitānīti veditabbāni.</paragraph>
<subhead line="14">8. Therasuttavaṇṇanā</subhead>
<paragraph line="15" number="88">Aṭṭhame <bold>thero</bold>ti thirabhāvappatto. <bold>Rattaññū</bold>ti pabbajitadivasato paṭṭhāya atikkantānaṃ bahūnaṃ rattīnaṃ ñātā. <bold>Ñāto</bold>ti paññāto pākaṭo. <bold>Yasassī</bold>ti yasanissito. <bold>Micchādiṭṭhiko</bold>ti ayāthāvadiṭṭhiko. <bold>Saddhammā vuṭṭhāpetvā</bold>ti dasakusalakammapathadhammato vuṭṭhāpetvā. <bold>Asaddhamme patiṭṭhāpetī</bold>ti akusalakammapathesu patiṭṭhāpeti.</paragraph>
<subhead line="16">9. Paṭhamasekhasuttavaṇṇanā</subhead>
<paragraph line="17" number="89">Navame <pageBreak edition="V" number="3.0040" /><bold>sekhassā</bold>ti sikkhakassa sakaraṇīyassa. <bold>Parihānāyā</bold>ti upariguṇehi parihānatthāya. <bold>Kammārāmatā</bold>ti navakamme ramanakabhāvo. <bold>Bhassārāmatā</bold>ti <pageBreak edition="P" number="3.0275" />ālāpasallāpe ramanakabhāvo. <bold>Niddārāmatā</bold>ti niddāyane ramanakabhāvo. <bold>Saṅgaṇikārāmatā</bold>ti gaṇasaṅgaṇikāya ramanakabhāvo. <bold>Yathāvimuttaṃ cittaṃ na paccavekkhatī</bold>ti yathā yaṃ cittaṃ vimuttaṃ, ye ca dosā pahīnā, guṇā ca paṭiladdhā, te paccavekkhitvā upariguṇapaṭilābhāya vāyāmaṃ na karotīti attho. Iti imasmiṃ sutte sattannaṃ sekhānaṃ upariguṇehi parihānikāraṇañca vuddhikāraṇañca kathitaṃ. Yañca nāma sekhassa parihānakāraṇaṃ, taṃ puthujjanassa paṭhamameva hotīti.</paragraph>
<subhead line="18">10. Dutiyasekhasuttavaṇṇanā</subhead>
<paragraph line="19" number="90">Dasame <bold>viyatto</bold>ti byatto cheko. <bold>Kiṃkaraṇīyesū</bold>ti iti kattabbesu. <bold>Cetosamatha</bold>nti samādhikammaṭṭhānaṃ. <bold>Ananulomikenā</bold>ti sāsanassa ananucchavikena. <bold>Atikālenā</bold>ti atipātova. <bold>Atidivā</bold>ti divā vuccati majjhanhiko, taṃ atikkamitvā. <bold>Ābhisallekhikā</bold>ti ativiya kilesasallekhikā. <bold>Cetovivaraṇasappāyā</bold>ti cittavivaraṇasaṅkhātānaṃ samathavipassanānaṃ sappāyā. <bold>Appicchakathā</bold>ti appicchā hothāti <pageBreak edition="M" number="3.0040" />kathanakathā. <bold>Santuṭṭhikathā</bold>ti catūhi paccayehi santuṭṭhā hothāti kathanakathā. <bold>Pavivekakathā</bold>ti tīhi vivekehi vivittā hothāti kathanakathā. <bold>Asaṃsaggakathā</bold>ti pañcavidhena saṃsaggena asaṃsaṭṭhā hothāti kathanakathā. <bold>Vīriyārambhakathā</bold>ti duvidhaṃ vīriyaṃ ārabhathāti kathanakathā. <bold>Sīlakathā</bold>dīsu sīlaṃ ārabbha kathā sīlakathā. Samādhiṃ ārabbha, paññaṃ ārabbha, pañcavidhaṃ <pageBreak edition="P" number="3.0276" />vimuttiṃ ārabbha, ekūnavīsatipaccavekkhaṇasaṅkhātaṃ vimuttiñāṇadassanaṃ ārabbha kathā vimuttiñāṇadassanakathā. <bold>Na nikāmalābhī</bold>tiādīsu na icchiticchitalābhī, dukkhalābhī na vipulalābhīti attho. Sesaṃ uttānatthamevāti.</paragraph>
<centered line="20">Theravaggo catuttho.</centered>
</body>
</document>