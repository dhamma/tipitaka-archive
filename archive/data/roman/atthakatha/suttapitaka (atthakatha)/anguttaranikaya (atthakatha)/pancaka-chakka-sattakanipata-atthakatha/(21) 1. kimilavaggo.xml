<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403a.att20.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(21) 1. kimilavaggo.xml</archivePath>
<titlePath>(21) 1. Kimilavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">(21) 1. Kimilavaggo</chapter>
<subhead line="2">1. Kimilasuttavaṇṇanā</subhead>
<paragraph line="3" number="201"> Pañcamassa <pageBreak edition="V" number="3.0077" /><pageBreak edition="M" number="3.0076" /><pageBreak edition="P" number="3.0323" /> paṭhame <bold>kimilāya</bold>nti evaṃnāmake nagare. <bold>Niculavane</bold>ti mucalindavane. <bold>Etadavocā</bold>ti ayaṃ kira thero tasmiṃyeva nagare seṭṭhiputto satthu santike pabbajitvā pubbenivāsañāṇaṃ paṭilabhi. So attanā nivutthaṃ khandhasantānaṃ anussaranto kassapadasabalassa sāsanosakkanakāle pabbajitvā catūsu parisāsu sāsane agāravaṃ karontīsu nisseṇiṃ bandhitvā pabbataṃ āruyha tattha samaṇadhammaṃ katvā attano nivutthabhāvaṃ addasa. So ‘‘satthāraṃ upasaṅkamitvā taṃ kāraṇaṃ pucchissāmī’’ti etaṃ ‘‘ko nu kho, bhante’’tiādivacanaṃ avoca.</paragraph>
<paragraph line="4"><bold>Satthari agāravā viharanti appatissā</bold>ti satthari gāravañceva jeṭṭhakabhāvañca anupaṭṭhapetvā viharanti. Sesesupi eseva nayo. Tattha cetiyaṅgaṇādīsu chattaṃ dhāretvā upāhanā āruyha vicaranto nānappakārañca niratthakakathaṃ kathento satthari agāravo viharati nāma. Dhammassavanagge pana nisīditvā niddāyanto ceva nānappakārañca niratthakakathaṃ kathento dhamme agāravo viharati nāma. Saṅghamajjhe bāhāvikkhepakaṃ nānattakathaṃ kathento theranavamajjhimesu ca cittīkāraṃ akaronto saṅghe agāravo viharati nāma. Sikkhaṃ aparipūrento sikkhāya agāravo viharati nāma. Aññamaññaṃ kalahabhaṇḍanādīni karonto aññamaññaṃ agāravo viharati nāma. Dutiyaṃ uttānatthameva.</paragraph>
<subhead line="5">3. Assājānīyasuttavaṇṇanā</subhead>
<paragraph line="6" number="203-204"> Tatiye <pageBreak edition="V" number="3.0078" /><bold>ajjavenā</bold>ti ujubhāvena avaṅkagamanena. <bold>Javenā</bold>ti <pageBreak edition="P" number="3.0324" /> padajavena. <bold>Maddavenā</bold>ti sarīramudutāya. <bold>Khantiyā</bold>ti adhivāsanakkhantiyā. <bold>Soraccenā</bold>ti sucisīlatāya. Bhikkhuvāre <bold>ajjava</bold>nti ñāṇassa ujukagamanaṃ. <bold>Javo</bold>ti sūraṃ hutvā ñāṇassa gamanabhāvo. <bold>Maddava</bold>nti <pageBreak edition="M" number="3.0077" /> sīlamaddavaṃ. <bold>Khantī</bold>ti adhivāsanakkhantiyeva. <bold>Soraccaṃ</bold> sucisīlatāyeva. Catutthe pañca balāni missakāni kathitāni.</paragraph>
<subhead line="7">5. Cetokhilasuttavaṇṇanā</subhead>
<paragraph line="8" number="205"> Pañcame <bold>cetokhilā</bold>ti cittassa thaddhabhāvā, kacavarabhāvā, khāṇukabhāvā. <bold>Satthari kaṅkhatī</bold>ti satthu sarīre vā guṇe vā kaṅkhati. Sarīre kaṅkhamāno ‘‘dvattiṃsavarapurisalakkhaṇapaṭimaṇḍitaṃ nāma sarīraṃ atthi nu kho natthī’’ti kaṅkhati, guṇe kaṅkhamāno ‘‘atītānāgatapaccuppannajānanasamatthaṃ sabbaññutaññāṇaṃ atthi nu kho natthī’’ti kaṅkhati. <bold>Vicikicchatī</bold>ti vicinanto kicchati, dukkhaṃ āpajjati, vinicchetuṃ na sakkoti. <bold>Nādhimuccatī</bold>ti evametanti adhimokkhaṃ na paṭilabhati. <bold>Na sampasīdatī</bold>ti guṇesu otaritvā nibbicikicchabhāvena pasīdituṃ anāvilo bhavituṃ na sakkoti. <bold>Ātappāyā</bold>ti kilesasantāpakavīriyakaraṇatthāya. <bold>Anuyogāyā</bold>ti punappunaṃ yogāya. <bold>Sātaccāyā</bold>ti satatakiriyāya. <bold>Padhānāyā</bold>ti padahanatthāya. <bold>Ayaṃ paṭhamo cetokhilo</bold>ti ayaṃ satthari vicikicchāsaṅkhāto <pageBreak edition="P" number="3.0325" /> paṭhamo cittassa thaddhabhāvo evametassa bhikkhuno appahīno hoti.</paragraph>
<paragraph line="9"><bold>Dhamme</bold>ti pariyattidhamme ca paṭivedhadhamme ca. Pariyattidhamme kaṅkhamāno ‘‘tepiṭakaṃ buddhavacanaṃ caturāsītidhammakkhandhasahassānīti vadanti, atthi nu kho etaṃ natthī’’ti kaṅkhati. Paṭivedhadhamme kaṅkhamāno ‘‘vipassanānissando maggo nāma, magganissandaṃ phalaṃ nāma, sabbasaṅkhārapaṭinissaggo nibbānaṃ nāmāti vadanti, taṃ atthi nu kho natthī’’ti kaṅkhati. <bold>Saṅghe kaṅkhatī</bold>ti ‘‘ujuppaṭipanno’’tiādīnaṃ padānaṃ vasena ‘‘evarūpaṃ paṭipadaṃ paṭipanno cattāro maggaṭṭhā cattāro phalaṭṭhāti aṭṭhannaṃ puggalānaṃ samūhabhūto saṅgho nāma atthi nu kho natthī’’ti kaṅkhati. <bold>Sikkhāya</bold> kaṅkhamāno ‘‘adhisīlasikkhā nāma adhicittaadhipaññāsikkhā nāmāti vadanti, sā atthi nu kho <pageBreak edition="V" number="3.0079" /> natthī’’ti kaṅkhati. <bold>Ayaṃ pañcamo</bold>ti ayaṃ sabrahmacārīsu kopasaṅkhāto pañcamo cittassa thaddhabhāvo kacavarabhāvo khāṇukabhāvo.</paragraph>
<subhead line="10">6. Vinibandhasuttavaṇṇanā</subhead>
<paragraph line="11" number="206"> Chaṭṭhe <bold>cetasovinibandhā</bold>ti cittaṃ vinibandhitvā muṭṭhiyaṃ katvā viya gaṇhantīti cetasovinibandhā. <bold>Kāme</bold>ti vatthukāmepi kilesakāmepi. <bold>Kāye</bold>ti <pageBreak edition="M" number="3.0078" /> attano kāye. <bold>Rūpe</bold>ti bahiddhārūpe. <bold>Yāvadattha</bold>nti yattakaṃ icchati, tattakaṃ. <bold>Udarāvadehaka</bold>nti udarapūraṃ. Tañhi udaraṃ avadehanato udarāvadehakanti vuccati. <bold>Seyyasukha</bold>nti mañcapīṭhasukhaṃ, utusukhaṃ vā. <bold>Passasukha</bold>nti <pageBreak edition="P" number="3.0326" /> yathā samparivattakaṃ sayantassa dakkhiṇapassa vāmapassānaṃ sukhaṃ hoti, evaṃ uppannasukhaṃ. <bold>Middhasukha</bold>nti niddāsukhaṃ. <bold>Anuyutto</bold>ti yuttappayutto viharati. <bold>Paṇidhāyā</bold>ti patthayitvā. <bold>Sīlenā</bold>tiādīsu <bold>sīla</bold>nti catupārisuddhisīlaṃ. <bold>Vata</bold>nti vatasamādānaṃ. <bold>Tapo</bold>ti tapacaraṇaṃ. <bold>Brahmacariya</bold>nti methunavirati. <bold>Devo vā bhavissāmī</bold>ti mahesakkhadevo vā bhavissāmi. <bold>Devaññataro vā</bold>ti appesakkhadevesu vā aññataroti.</paragraph>
<subhead line="12">7-8. Yāgusuttādivaṇṇanā</subhead>
<paragraph line="13" number="207-208"> Sattame <bold>vātaṃ anulometī</bold>ti vātaṃ anulometvā harati. <bold>Vatthiṃ sodhetī</bold>ti dhamaniyo suddhā karoti. <bold>Āmāvasesaṃ pācetī</bold>ti sace āmāvasesakaṃ hoti, taṃ pāceti. Aṭṭhame <bold>acakkhussa</bold>nti na cakkhūnaṃ hitaṃ, cakkhuṃ visuddhaṃ na karoti.</paragraph>
<subhead line="14">9. Gītassarasuttavaṇṇanā</subhead>
<paragraph line="15" number="209"> Navame <bold>āyatakenā</bold>ti dīghena, paripuṇṇapadabyañjanakaṃ gāthāvattañca vināsetvā pavattena. <bold>Sarakuttimpi nikāmayamānassā</bold>ti evaṃ gītassaro kātabboti sarakiriyaṃ patthayamānassa. <bold>Samādhissa bhaṅgo hotī</bold>ti samathavipassanācittassa vināso hoti.</paragraph>
<subhead line="16">10. Muṭṭhassatisuttavaṇṇanā</subhead>
<paragraph line="17" number="210"> Dasame <pageBreak edition="V" number="3.0080" /><bold>dukkhaṃ supatī</bold>ti nānāvidhaṃ supinaṃ passanto dukkhaṃ supati. <bold>Dukkhaṃ paṭibujjhatī</bold>ti paṭibujjhantopi uttasitvā salomahaṃso paṭibujjhati. Imasmiṃ sutte satisampajaññaṃ missakaṃ kathitaṃ.</paragraph>
<centered line="18">Kimilavaggo paṭhamo.</centered>
</body>
</document>