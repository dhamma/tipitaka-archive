<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403a.att44.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/6. abyakatavaggo.xml</archivePath>
<titlePath>6. Abyākatavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">6. Abyākatavaggo</chapter>
<subhead line="2">1. Abyākatasuttavaṇṇanā</subhead>
<paragraph line="3" number="54"> Chaṭṭhavaggassa <pageBreak edition="M" number="3.0172" /><pageBreak edition="V" number="3.0173" /> paṭhame <bold>abyākatavatthūsū</bold>ti ekaṃsādivasena akathitavatthūsu. <bold>Tathāgato</bold>ti satto. <bold>Diṭṭhigatameta</bold>nti micchādiṭṭhimattakametaṃ, na tāya diṭṭhiyā gahitasatto nāma atthi. <bold>Paṭipada</bold>nti <pageBreak edition="P" number="4.0038" /> ariyamaggaṃ. <bold>Na chambhatī</bold>ti diṭṭhivasena na kampati. Sesapadesupi eseva nayo. <bold>Taṇhāgata</bold>nti diṭṭhitaṇhā. <bold>Saññāgatā</bold>dīsupi eseva nayo. Diṭṭhisaññā eva hettha saññāgataṃ, diṭṭhinissitamānoyeva diṭṭhimaññitameva vā maññitaṃ, diṭṭhipapañcova papañcitaṃ, diṭṭhupādānameva upādānaṃ, diṭṭhiyā virūpaṃ paṭisaraṇabhāvoyeva vippaṭisāro nāmāti veditabbo. Ettha ca diṭṭhiggahaṇena dvāsaṭṭhi diṭṭhiyo, diṭṭhinirodhagāminipaṭipadāgahaṇena sotāpattimaggo gahitoti.</paragraph>
<subhead line="4">2. Purisagatisuttavaṇṇanā</subhead>
<paragraph line="5" number="55"> Dutiye <bold>purisagatiyo</bold>ti purisassa ñāṇagatiyo. <bold>Anupādāparinibbāna</bold>nti apaccayanibbānaṃ. <bold>No cassā</bold>ti atīte attabhāvanibbattakaṃ kammaṃ no ce abhavissa. <bold>No ca me siyā</bold>ti etarahi me ayaṃ attabhāvo na siyā. <bold>Na bhavissatī</bold>ti etarahi me anāgatattabhāvanibbattakaṃ kammaṃ na bhavissati. <bold>Na ca me bhavissatī</bold>ti anāgate me attabhāvo na bhavissati. <bold>Yadatthi yaṃ bhūta</bold>nti yaṃ atthi yaṃ bhūtaṃ paccuppannakkhandhapañcakaṃ. <bold>Taṃ pajahāmīti upekkhaṃ paṭilabhatī</bold>ti taṃ tattha chandarāgappahānena pajahāmīti vipassanupekkhaṃ paṭilabhati. <bold>Bhave na rajjatī</bold>ti atīte khandhapañcake taṇhādiṭṭhīhi na rajjati. <bold>Sambhave na rajjatī</bold>ti anāgatepi tatheva na rajjati. <bold>Atthuttari</bold><pageBreak edition="P" number="4.0039" /><bold>padaṃ santa</bold>nti uttari santaṃ nibbānapadaṃ nāma atthi. <bold>Sammappaññāya passatī</bold>ti taṃ sahavipassanāya maggapaññāya sammā passati. <bold>Na sabbena sabba</bold>nti ekaccānaṃ kilesānaṃ appahīnattā saccapaṭicchādakassa tamassa sabbaso aviddhaṃsitattā na sabbākārena sabbaṃ. <bold>Haññamāne</bold>ti saṇḍāsena gahetvā muṭṭhikāya koṭṭiyamāne. <bold>Antarāparinibbāyī</bold>ti upapattisamanantarato paṭṭhāya āyuno vemajjhaṃ anatikkamitvā etthantare kilesaparinibbānena parinibbuto hoti. <bold>Anupahacca tala</bold>nti ākāsatalaṃ anupahacca anatikkamitvā <pageBreak edition="M" number="3.0173" />, bhūmiṃ appatvā ākāseyeva nibbāyeyyāti <pageBreak edition="V" number="3.0174" /> imāhi tīhi upamāhi tayo antarāparinibbāyī dassitā.</paragraph>
<paragraph line="6"><bold>Upahaccaparinibbāyī</bold>ti āyuvemajjhaṃ atikkamitvā pacchimakoṭiṃ appatvā parinibbuto hoti. <bold>Upahacca tala</bold>nti jalamānā gantvā ākāsatalaṃ atikkamitvā pathavītalaṃ vā upahanitvā pathaviyaṃ patitamattāva nibbāyeyya. Asaṅkhārena appayogena kilese khepetvā parinibbāyīti <bold>asaṅkhāraparinibbāyī</bold>. Sasaṅkhārena sappayogena kilese khepetvā parinibbāyīti <bold>sasaṅkhāraparinibbāyī. Gaccha</bold>nti nirārakkhaṃ araññaṃ. <bold>Dāya</bold>nti sārakkhaṃ abhayatthāya dinnaṃ araññaṃ. Sesamettha uttānatthameva. Imasmiṃ sutte ariyapuggalāva kathitāti.</paragraph>
<subhead line="7">3. Tissabrahmāsuttavaṇṇanā</subhead>
<paragraph line="8" number="56"> Tatiye <pageBreak edition="P" number="4.0040" /><bold>bhikkhuniyo</bold>ti mahāpajāpatiyā parivārā pañcasatā bhikkhuniyo. <bold>Vimuttā</bold>ti pañcahi vimuttīhi vimuttā. <bold>Anupādisesā</bold>ti upādānasesaṃ aṭṭhapetvā pañcahi vimuttīhi anavasesāhipi vimuttā. <bold>Saupādisese vā saupādiseso</bold>ti saupādānasese puggale ‘‘saupādānaseso aya’’nti. Itarasmimpi eseva nayo. <bold>Tisso</bold>ti therassa saddhivihārikabrahmā. <bold>Anulomikānī</bold>ti paṭipattiyā anulomāni vivittāni antimapariyantimāni. <bold>Indriyānī</bold>ti saddhādīni vipassanindriyāni. <bold>Samannānayamāno</bold>ti samannāhāre ṭhapayamāno. <bold>Na hi pana te</bold>ti idaṃ kasmā ārabhi? Sattamassa puggalassa dassanatthaṃ. Sattamo hi saddhānusāripuggalo na dassito. Atha bhagavā balavavipassakavasena taṃ dassento evamāha. Tattha <bold>sabbanimittāna</bold>nti sabbesaṃ niccanimittādīnaṃ. <bold>Animitta</bold>nti balavavipassanāsamādhiṃ.</paragraph>
<subhead line="9">4. Sīhasenāpatisuttavaṇṇanā</subhead>
<paragraph line="10" number="57"> Catutthe <bold>maccharī</bold>ti pañcamaccherayutto. <bold>Kadariyo</bold>ti thaddhamacchariyo, paresaṃ diyyamānampi vāreti. <bold>Anuppadānarato</bold>ti punappunaṃ dānaṃ dadamānova ramati. <bold>Anukampantā</bold>ti ‘‘ko ajja amhehi anuggahetabbo, kassa deyyadhammaṃ vā paṭiggaṇheyyāma, dhammaṃ vā deseyyāmā’’ti evaṃ cittena anukampamānā.</paragraph>
<subhead line="11">5. Arakkheyyasuttavaṇṇanā</subhead>
<paragraph line="12" number="58"> Pañcame <pageBreak edition="V" number="3.0175" /><pageBreak edition="M" number="3.0174" /><pageBreak edition="P" number="4.0041" /><bold>nimitta</bold>nti dhammanimittampi puggalanimittampi. Ayañhi attanā desitadhamme ekapadampi durakkhātaṃ aniyyānikaṃ apassanto dhammanimittaṃ na samanupassati, ‘‘durakkhāto tayā dhammo na svākkhāto’’ti uṭṭhahitvā paṭippharantaṃ ekaṃ puggalampi apassanto puggalanimittaṃ na samanupassati nāma. Sesadvayepi eseva nayo. Chaṭṭhasattamāni uttānāneva.</paragraph>
<subhead line="13">8. Pacalāyamānasuttavaṇṇanā</subhead>
<paragraph line="14" number="61"> Aṭṭhame <bold>pacalāyamāno</bold>ti taṃ gāmaṃ upanissāya ekasmiṃ vanasaṇḍe samaṇadhammaṃ karonto sattāhaṃ caṅkamanavīriyena nimmathitattā kilantagatto caṅkamanakoṭiyaṃ pacalāyamāno nisinno hoti. <bold>Pacalāyasi no</bold>ti niddāyasi nu. <bold>Anumajjitvā</bold>ti parimajjitvā. <bold>Ālokasañña</bold>nti middhavinodanaālokasaññaṃ. <bold>Divāsañña</bold>nti divātisaññaṃ. <bold>Yathā divā tathā ratti</bold>nti yathā divā ālokasaññā adhiṭṭhitā, tathā naṃ rattimpi adhiṭṭhaheyyāsi. <bold>Yathā rattiṃ tathā divā</bold>ti yathā ca te rattiṃ ālokasaññā adhiṭṭhitā, tathā naṃ divāpi adhiṭṭhaheyyāsi. <bold>Sappabhāsa</bold>nti dibbacakkhuñāṇatthāya sahobhāsaṃ. <bold>Pacchāpuresaññī</bold>ti purato ca pacchato ca abhiharaṇasaññāya saññāvā. <bold>Antogatehi indriyehī</bold>ti bahi avikkhittehi anto anupaviṭṭheheva pañcahi indriyehi. <bold>Middhasukha</bold>nti niddāsukhaṃ. Ettakena <pageBreak edition="P" number="4.0042" /> ṭhānena bhagavā therassa middhavinodanakammaṭṭhānaṃ kathesi. <bold>Soṇḍa</bold>nti mānasoṇḍaṃ. <bold>Kiccakaraṇīyānī</bold>ti ettha avassaṃ kattabbāni kiccāni, itarāni karaṇīyāni. <bold>Maṅkubhāvo</bold>ti nittejatā domanassatā. Ettakena ṭhānena satthārā therassa bhikkhācāravattaṃ kathitaṃ.</paragraph>
<paragraph line="15">Idāni bhasse pariyantakāritāya samādapetuṃ <bold>tasmātihā</bold>tiādimāha. Tattha <bold>viggāhikakatha</bold>nti ‘‘na tvaṃ imaṃ dhammavinayaṃ ājānāsī’’tiādinayappavattā viggāhikakathā. <bold>Nāhaṃ moggallānā</bold>tiādi pāpamittasaṃsaggavivajjanatthaṃ vuttaṃ. <bold>Kittāvatā nu kho</bold>ti kittakena nu kho. <bold>Taṇhāsaṅkhayavimutto hotī</bold>ti taṇhāsaṅkhaye nibbāne taṃ ārammaṇaṃ katvā vimuttacittatāya <pageBreak edition="M" number="3.0175" /> taṇhāsaṅkhayavimutto nāma saṃkhittena kittāvatā hoti. Yāya paṭipattiyā taṇhāsaṅkhayavimutto hoti, tameva khīṇāsavassa bhikkhuno pubbabhāgapaṭipadaṃ saṃkhittena desethāti pucchati. <bold>Accantaniṭṭho</bold>ti <pageBreak edition="V" number="3.0176" /> khayavayasaṅkhātaṃ antaṃ atītāti accantā, accantā niṭṭhā assāti accantaniṭṭho, ekantaniṭṭho satataniṭṭhoti attho. <bold>Accantayogakkhemī</bold>ti accantaṃ yogakkhemī, niccayogakkhemīti attho. <bold>Accantabrahmacārī</bold>ti accantaṃ brahmacārī, niccabrahmacārīti attho. Accantaṃ <pageBreak edition="P" number="4.0043" /> pariyosānamassāti purimanayeneva <bold>accantapariyosāno. Seṭṭho devamanussāna</bold>nti devānañca manussānañca seṭṭho uttamo. Evarūpo bhikkhu kittāvatā hoti, saṅkhepeneva tassa paṭipattiṃ kathethāti yācati.</paragraph>
<paragraph line="16"><bold>Sabbe dhammā nālaṃ abhinivesāyā</bold>ti ettha sabbe dhammā nāma pañcakkhandhā dvādasāyatanāni aṭṭhārasa dhātuyo, te sabbepi taṇhādiṭṭhivasena abhinivesāya nālaṃ na pariyattā na samattā na yuttā. Kasmā? Gahitākārena atiṭṭhanato. Te hi niccā sukhā attāti gahitāpi aniccā dukkhā anattāva sampajjanti. Tasmā nālaṃ abhinivesāya. <bold>Abhijānātī</bold>ti aniccaṃ dukkhaṃ anattāti ñātapariññāya abhijānāti. <bold>Parijānātī</bold>ti tatheva tīraṇapariññāya parijānāti. <bold>Yaṃkiñci vedana</bold>nti antamaso pañcaviññāṇasampayuttaṃ yaṃkiñci appamattakampi vedanaṃ anubhavati. Iminā bhagavā therassa vedanāvasena ca vinivaṭṭetvā arūpapariggahaṃ dassesi.</paragraph>
<paragraph line="17"><bold>Aniccānupassī</bold>ti aniccato anupassanto. <bold>Virāgānupassī</bold>ti ettha dve virāgā khayavirāgo ca accantavirāgo ca. Tattha saṅkhārānaṃ khayaṃ khayato passanā vipassanāpi, accantavirāgaṃ nibbānaṃ virāgato dassanamaggañāṇampi virāgānupassanā. Tadubhayasamaṅgipuggalo virāgānupassī nāma. Taṃ sandhāya vuttaṃ – ‘‘virāgānupassī’’ti, virāgato anupassantoti attho. <bold>Nirodhānupassimhi</bold>pi eseva nayo. Nirodhopi hi khayanirodho accantanirodhoti duvidhoyeva. <bold>Paṭinissaggānupassī</bold>ti ettha paṭinissaggo vuccati vossaggo. So <pageBreak edition="P" number="4.0044" /> ca pariccāgavossaggo pakkhandanavossaggoti duvidho hoti. Tattha <bold>pariccāgavossaggo</bold>ti vipassanā. Sā hi tadaṅgavasena kilese ca khandhe ca vossajati. <bold>Pakkhandanavossaggo</bold>ti maggo. So hi nibbānaṃ ārammaṇato pakkhandati. Dvīhipi vā kāraṇehi so vossaggoyeva, samucchedavasena khandhānaṃ kilesānañca vossajanato nibbāne ca pakkhandanato. Tasmā <pageBreak edition="M" number="3.0176" /> kilese ca khandhe ca pariccajatīti pariccāgavossaggo. Nirodhāya nibbānadhātuyā cittaṃ pakkhandatīti pakkhandanavossaggoti ubhayampetaṃ magge sameti. Tadubhayasamaṅgī puggalo imāya paṭinissaggānupassanāya samannāgatattā <pageBreak edition="V" number="3.0177" /> paṭinissaggānupassī nāma hoti. Taṃ sandhāyetaṃ vuttaṃ. <bold>Na kiñci loke upādiyatī</bold>ti kiñci ekampi saṅkhāragataṃ taṇhāvasena na upādiyati na gaṇhāti na parāmasati. <bold>Anupādiyaṃ na paritassatī</bold>ti aggaṇhanto taṇhāparitassanāya na paritassati. <bold>Paccattaṃyeva parinibbāyatī</bold>ti sayameva kilesaparinibbānena parinibbāyati. <bold>Khīṇā jātī</bold>tiādinā panassa paccavekkhaṇā dassitā. Iti bhagavā saṃkhittena khīṇāsavassa pubbabhāgappaṭipadaṃ pucchito saṃkhitteneva kathesi. Idaṃ pana suttaṃ therassa ovādopi ahosi vipassanāpi. So imasmiṃyeva sutte vipassanaṃ vaḍḍhetvā arahattaṃ pattoti.</paragraph>
<subhead line="18">9. Mettasuttavaṇṇanā</subhead>
<paragraph line="19" number="62"> Navame <bold>mā, bhikkhave, puññānaṃ bhāyitthā</bold>ti puññāni karontā tesaṃ mā bhāyittha. <bold>Mettacittaṃ bhāvesi</bold>nti tikacatukkajjhānikāya mettāya sampayuttaṃ paṇītaṃ katvā cittaṃ bhāvesinti dasseti. <bold>Saṃvaṭṭamāne sudāha</bold>nti saṃvaṭṭamāne sudaṃ ahaṃ. <bold>Saṃvaṭṭamāne</bold>ti <pageBreak edition="P" number="4.0045" /> jhāyamāne vipajjamāne. <bold>Dhammiko</bold>ti dasakusaladhammasamannāgato. <bold>Dhammarājā</bold>ti tasseva vevacanaṃ. Dhammena vā laddharajjattā dhammarājā. <bold>Cāturanto</bold>ti puratthimasamuddādīnaṃ catunnaṃ samuddānaṃ vasena cāturantāya pathaviyā issaro. <bold>Vijitāvī</bold>ti vijitasaṅgāmo. Janapado tasmiṃ thāvariyaṃ thirabhāvaṃ pattoti <bold>janapadatthāvariyappatto. Parosahassa</bold>nti atirekasahassaṃ. <bold>Sūrā</bold>ti abhīruno. <bold>Vīraṅgarūpā</bold>ti vīrānaṃ aṅgaṃ vīraṅgaṃ, vīriyassetaṃ nāmaṃ. Vīraṅgarūpametesanti vīraṅgarūpā. Vīriyajātikā vīriyasabhāvā vīriyamayā viya akilāsuno divasampi yujjhantā na kilamantīti vuttaṃ hoti. <bold>Sāgarapariyanta</bold>nti cakkavāḷapabbataṃ sīmaṃ katvā ṭhitasamuddapariyantaṃ. <bold>Adaṇḍenā</bold>ti dhanadaṇḍenapi chejjabhejjānusāsanena satthadaṇḍenapi vināyeva. <bold>Asatthenā</bold>ti ekatodhārādinā paraviheṭhanasatthenapi vināyeva. <bold>Dhammena abhivijiyā</bold>ti ehi kho, mahārājāti evaṃ paṭirājūhi sampaṭicchitāgamano ‘‘pāṇo na hantabbo’’tiādinā dhammeneva vuttappakāraṃ pathaviṃ abhivijinitvā.</paragraph>
<paragraph line="20"><bold>Sukhesino</bold>ti <pageBreak edition="M" number="3.0177" /> sukhapariyesake satte āmanteti. <bold>Suññabrahmūpago</bold>ti suññabrahmavimānūpago. <bold>Pathaviṃ ima</bold>nti imaṃ sāgarapariyantaṃ mahāpathaviṃ. <bold>Asāhasenā</bold>ti <pageBreak edition="P" number="4.0046" /> na sāhasikakammena. <bold>Samena manusāsita</bold>nti samena kammena anusāsiṃ. <bold>Tehi etaṃ sudesita</bold>nti tehi saṅgāhakehi mahākāruṇikehi buddhehi etaṃ ettakaṃ ṭhānaṃ sudesitaṃ sukathitaṃ. <bold>Pathabyo</bold>ti puthavisāmiko.</paragraph>
<subhead line="21">10. Bhariyāsuttavaṇṇanā</subhead>
<paragraph line="22" number="63"> Dasame <pageBreak edition="V" number="3.0178" /><bold>kevaṭṭā maññe macchavilope</bold>ti kevaṭṭānaṃ macchapacchiṃ otāretvā ṭhitaṭṭhāne jāle vā udakato ukkhittamatte macchaggāhakānaṃ mahāsaddo hoti, taṃ sandhāyetaṃ vuttaṃ. <bold>Sujātā</bold>ti visākhāya kaniṭṭhā. <bold>Sā neva sassuṃ ādiyatī</bold>ti sassuyā kattabbavattaṃ nāma atthi, taṃ na karoti, sassūtipi naṃ na gaṇeti. <bold>Na sasuraṃ ādiyatī</bold>ti vacanaṃ na gaṇhāti. Evaṃ anādaratāyapi aggahaṇenapi na ādiyati nāma. Sesesupi eseva nayo. Evaṃ anāthapiṇḍiko suṇisāya ācāraṃ gahetvā satthu purato nisīdi. Sāpi sujātā ‘‘kiṃ nu kho ayaṃ seṭṭhi dasabalassa santike mayhaṃ guṇaṃ kathessati udāhu aguṇa’’nti gantvā avidūre saddaṃ suṇantī aṭṭhāsi. Atha naṃ satthā <bold>ehi sujāte</bold>ti āmantesi.</paragraph>
<paragraph line="23"><bold>Ahitānukampinī</bold>ti na hitānukampinī. <bold>Aññesū</bold>ti <pageBreak edition="P" number="4.0047" /> parapurisesu. <bold>Atimaññate</bold>ti omānāti mānavasena atimaññati. <bold>Dhanena kītassā</bold>ti dhanena kītā assa. <bold>Vadhāya ussukā</bold> vadhituṃ ussukkamāpannā. <bold>Yaṃ itthiyā vindati sāmiko dhana</bold>nti itthiyā sāmiko yaṃ dhanaṃ labhati. <bold>Appampi tassa apahātumicchatī</bold>ti thokatopi assa harituṃ icchati, uddhane āropitaukkhaliyaṃ pakkhipitabbataṇḍulatopi thokaṃ haritumeva vāyamati. <bold>Alasā</bold>ti nisinnaṭṭhāne nisinnāva ṭhitaṭṭhāne ṭhitāva hoti. <bold>Pharusā</bold>ti kharā. <bold>Duruttavādinī</bold>ti dubbhāsitabhāsinī, kakkhaḷaṃ vāḷakathameva katheti. <bold>Uṭṭhāyakānaṃ abhibhuyya vattatī</bold>ti ettha uṭṭhāyakānanti bahuvacanavasena viriyuṭṭhānasampanno sāmiko vutto, tassa taṃ uṭṭhānasampattiṃ abhibhavitvā heṭṭhā katvā vattati. <bold>Pamodatī</bold>ti āmoditapamoditā hoti <pageBreak edition="M" number="3.0178" />. <bold>Koleyyakā</bold>ti kulasampannā. <bold>Patibbatā</bold>ti patidevatā. <bold>Vadhadaṇḍatajjitā</bold>ti daṇḍakaṃ gahetvā vadhena tajjitā, ‘‘ghātessāmi na’’nti vuttā. <bold>Dāsīsama</bold>nti sāmikassa vattapūrikā dāsīti maṃ bhagavā dhāretūti vatvā saraṇesu patiṭṭhāsi.</paragraph>
<subhead line="24">11. Kodhanasuttavaṇṇanā</subhead>
<paragraph line="25" number="64"> Ekādasame <bold>sapattakantā</bold>ti sapattānaṃ verīnaṃ kantā piyā tehi icchitapatthitā. <bold>Sapattakaraṇā</bold>ti <pageBreak edition="V" number="3.0179" /><pageBreak edition="P" number="4.0048" /> sapattānaṃ verīnaṃ atthakaraṇā. <bold>Kodhapareto</bold>ti kodhānugato. <bold>Pacuratthatāyā</bold>ti bahuatthatāya bahuhitatāya. <bold>Anatthampī</bold>ti avuddhimpi. <bold>Attho me gahito</bold>ti vuḍḍhi me gahitā.</paragraph>
<paragraph line="26"><bold>Atho atthaṃ gahetvānā</bold>ti atho vuddhiṃ gahetvā. <bold>Anatthaṃ adhipajjatī</bold>ti anattho me gahitoti sallakkheti. <bold>Vadhaṃ katvānā</bold>ti pāṇātipātakammaṃ katvā. <bold>Kodhasammadasammatto</bold>ti kodhamadena matto, ādinnagahitaparāmaṭṭhoti attho. <bold>Āyasakya</bold>nti ayasabhāvaṃ, ayaso niyaso hotīti attho. <bold>Antarato jāta</bold>nti abbhantare uppannaṃ. <bold>Atthaṃ na jānātī</bold>ti vuddhiatthaṃ na jānāti. <bold>Dhammaṃ na passatī</bold>ti samathavipassanādhammaṃ na passati. <bold>Andhatama</bold>nti andhabhāvakaraṃ tamaṃ bahalatamaṃ. <bold>Sahate</bold>ti abhibhavati.</paragraph>
<paragraph line="27"><bold>Dummaṅkuya</bold>nti dummaṅkubhāvaṃ nittejataṃ dubbaṇṇamukhataṃ. <bold>Yato patāyatī</bold>ti yadā nibbattati. <bold>Na vāco hoti gāravo</bold>ti vacanassapi garubhāvo na hoti. <bold>Na dīpaṃ hoti kiñcana</bold>nti kāci patiṭṭhā nāma na hoti. <bold>Tapanīyānī</bold>ti tāpajanakāni. <bold>Dhammehī</bold>ti <pageBreak edition="P" number="4.0049" /> samathavipassanādhammehi. <bold>Ārakā</bold>ti dūre. <bold>Brāhmaṇa</bold>nti khīṇāsavabrāhmaṇaṃ. <bold>Yāya mātu bhato</bold>ti yāya mātarā bhato posito. <bold>Pāṇadadiṃ santi</bold>nti jīvitadāyikaṃ samānaṃ. <bold>Hanti kuddho puthuttāna</bold>nti kuddho puggalo puthu nānākāraṇehi attānaṃ hanti. <bold>Nānārūpesu mucchito</bold>ti nānārammaṇesu adhimucchito hutvā. <bold>Rajjuyā bajjha mīyantī</bold>ti rajjuyā bandhitvā maranti. <bold>Pabbatāmapi kandare</bold>ti pabbatakandarepi patitvā maranti.</paragraph>
<paragraph line="28"><bold>Bhūnahaccānī</bold>ti <pageBreak edition="M" number="3.0179" /> hatavuddhīni. <bold>Itāya</bold>nti iti ayaṃ. <bold>Taṃ damena samucchinde</bold>ti taṃ kodhaṃ damena chindeyya. Katarena damenāti? <bold>Paññāvīriyena diṭṭhiyā</bold>ti vipassanāpaññāya ceva vipassanāsampayuttena kāyikacetasikavīriyena ca maggasammādiṭṭhiyā ca. <bold>Tatheva dhamme sikkhethā</bold>ti yathā akusalaṃ samucchindeyya, samathavipassanādhammepi tatheva sikkheyya. <bold>Mā no dummaṅkuyaṃ ahū</bold>ti mā amhākaṃ dummaṅkubhāvo ahosīti imamatthaṃ patthayamānā. <bold>Anāyāsā</bold>ti anupāyāsā. <bold>Anussukā</bold>ti katthaci ussukkaṃ anāpannā. Sesaṃ sabbattha uttānamevāti.</paragraph>
<centered line="29">Abyākatavaggo chaṭṭho.</centered>
</body>
</document>