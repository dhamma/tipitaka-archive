<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0403a.att5.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(6) 1. nivaranavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha</directory>
    <basename>(6) 1. nivaranavaggo</basename>
    <titlePath>(6) 1. Nīvaraṇavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(6) 1. Nīvaraṇavaggo</chapter>
    <subhead line="2">1. Āvaraṇasuttavaṇṇanā</subhead>
    <paragraph line="3" number="51"> Dutiyassa <pageBreak edition="Myanmar" number="3.0026" /><pageBreak edition="Vipassana Research Institut" number="3.0026" /><pageBreak edition="Pali Text Society" number="3.0256" /> paṭhame āvaraṇavasena <bold>āvaraṇā</bold>. Nīvaraṇavasena <bold>nīvaraṇā</bold>. Ceto ajjhāruhantīti <bold>cetaso ajjhāruhā</bold>. Vipassanāpaññañca maggapaññañca uppattinivāraṇaṭṭhena dubbalaṃ karontīti <bold>paññāya dubbalīkaraṇā</bold>. Yā vā etehi saddhiṃ vokiṇṇā paññā uppajjati, taṃ dubbalaṃ karontītipi <bold>paññāya dubbalīkaraṇā. Abalāyā</bold>ti pañcanīvaraṇapariyonaddhattā apagatabalāya. <bold>Uttari vā manussadhammā alamariyañāṇadassanavisesa</bold>nti dasakusalakammapathasaṅkhātā manussadhammā uttari ariyabhāvaṃ kātuṃ samatthaṃ ñāṇadassanavisesaṃ. <bold>Hārahārinī</bold>ti haritabbaṃ harituṃ samatthā. <bold>Naṅgalamukhānī</bold>ti mātikāmukhāni. Tāni hi naṅgalasarikkhakattā naṅgalehi ca khatattā naṅgalamukhānīti vuccanti.</paragraph>
    <paragraph line="4"><bold>Evameva kho</bold>ti ettha sotaṃ viya vipassanāñāṇaṃ daṭṭhabbaṃ, ubhato naṅgalamukhānaṃ vivaraṇakālo viya chasu dvāresu saṃvarassa vissaṭṭhakālo, majjhenadiyā rukkhapāde koṭṭetvā palālatiṇamattikāhi āvaraṇe kate udakassa vikkhittavisaṭabyādiṇṇakālo viya pañcahi nīvaraṇehi pariyonaddhakālo, evaṃ āvaraṇe kate vihatavegassa udakassa tiṇapalālādīni <pageBreak edition="Pali Text Society" number="3.0257" /> parikaḍḍhitvā samuddaṃ pāpuṇituṃ asamatthakālo viya vipassanāñāṇena sabbākusale viddhaṃsetvā nibbānasāgaraṃ pāpuṇituṃ asamatthakālo veditabbo. Sukkapakkhe vuttavipallāsena yojanā kātabbā. Imasmiṃ sutte vaṭṭavivaṭṭaṃ kathitaṃ. Dutiyaṃ uttānatthameva.</paragraph>
    <subhead line="5">3. Padhāniyaṅgasuttavaṇṇanā</subhead>
    <paragraph line="6" number="53"> Tatiye <pageBreak edition="Vipassana Research Institut" number="3.0027" /><bold>padhāniyaṅgānī</bold>ti padhānaṃ vuccati padahanabhāvo, padhānamassa atthīti padhāniyo, padhāniyassa bhikkhuno aṅgānīti padhāniyaṅgāni. <bold>Saddho</bold>ti saddhāya samannāgato. Saddhā panesā āgamasaddhā adhigamasaddhā okappanasaddhā pasādasaddhāti catubbidhā. Tattha sabbaññubodhisattānaṃ saddhā, abhinīhārato paṭṭhāya āgatattā <bold>āgamasaddhā</bold> nāma. Ariyasāvakānaṃ <pageBreak edition="Myanmar" number="3.0027" /> paṭivedhena adhigatattā <bold>adhigamasaddhā</bold> nāma. Buddho dhammo saṅghoti vutte acalabhāvena okappanaṃ <bold>okappanasaddhā</bold> nāma. Pasāduppatti <bold>pasādasaddhā</bold> nāma. Idha okappanasaddhā adhippetā. <bold>Bodhi</bold>nti catumaggañāṇaṃ. Taṃ suppaṭividdhaṃ tathāgatenāti saddahati. Desanāsīsameva cetaṃ, iminā pana aṅgena tīsupi ratanesu saddhā adhippetā. Yassa hi buddhādīsu pasādo balavā, tassa padhānavīriyaṃ ijjhati.</paragraph>
    <paragraph line="7"><bold>Appābādho</bold>ti arogo. <bold>Appātaṅko</bold>ti niddukkho. <bold>Samavepākiniyā</bold>ti samavipākiniyā. <bold>Gahaṇiyā</bold>ti kammajatejodhātuyā. <bold>Nātisītāya nāccuṇhāyā</bold>ti atisītalaggahaṇiko hi sītabhīruko hoti, accuṇhaggahaṇiko uṇhabhīruko, tesaṃ padhānaṃ na ijjhati, majjhimaggahaṇikassa ijjhati. Tenāha – <bold>majjhimāya padhānakkhamāyā</bold>ti. <bold>Yathābhūtaṃ</bold><pageBreak edition="Pali Text Society" number="3.0258" /><bold>attānaṃ āvikattā</bold>ti yathābhūtaṃ attano aguṇaṃ pakāsetā. <bold>Udayatthagāminiyā</bold>ti udayañca atthañca gantuṃ paricchindituṃ samatthāya. Etena paññāsalakkhaṇapariggāhakaṃ udayabbayañāṇaṃ vuttaṃ. <bold>Ariyāyā</bold>ti parisuddhāya. <bold>Nibbedhikāyā</bold>ti anibbiddhapubbe lobhakkhandhādayo nibbijjhituṃ samatthāya. <bold>Sammā dukkhakkhayagāminiyā</bold>ti tadaṅgavasena kilesānaṃ pahīnattā yaṃ dukkhaṃ khīyati, tassa dukkhassa khayagāminiyā. Iti sabbehipi imehi padehi vipassanāpaññāva kathitā. Duppaññassa hi padhānaṃ na ijjhati.</paragraph>
    <subhead line="8">4. Samayasuttavaṇṇanā</subhead>
    <paragraph line="9" number="54"> Catutthe <bold>padhānāyā</bold>ti vīriyakaraṇatthāya. <bold>Na sukaraṃ uñchena paggahena yāpetu</bold>nti na sakkā hoti pattaṃ gahetvā uñchācariyāya yāpetuṃ. Imasmimpi sutte vaṭṭavivaṭṭameva kathitaṃ.</paragraph>
    <subhead line="10">5. Mātāputtasuttavaṇṇanā</subhead>
    <paragraph line="11" number="55"> Pañcame <pageBreak edition="Vipassana Research Institut" number="3.0028" /><bold>pariyādāya tiṭṭhatī</bold>ti pariyādiyitvā gahetvā khepetvā tiṭṭhati. <bold>Ugghātitā</bold>ti uddhumātā.</paragraph>
    <paragraph line="12"><bold>Asihatthenā</bold>ti sīsacchedanatthāya asiṃ ādāya āgatenāpi. <bold>Pisācenā</bold>ti khādituṃ āgatayakkhenāpi. <bold>Āsīde</bold>ti ghaṭṭeyya. <bold>Mañjunā</bold>ti mudukena. <bold>Kāmoghavuḷhāna</bold>nti kāmoghena vuḷhānaṃ kaḍḍhitānaṃ. <bold>Kālaṃ</bold><pageBreak edition="Pali Text Society" number="3.0259" /><bold>gati bhavābhava</bold>nti <pageBreak edition="Myanmar" number="3.0028" /> vaṭṭakālaṃ gatiñca punappunabbhave ca. <bold>Purakkhatā</bold>ti purecārikā purato gatāyeva. <bold>Ye ca kāme pariññāyā</bold>ti ye paṇḍitā duvidhepi kāme tīhi pariññāhi parijānitvā. <bold>Caranti akutobhayā</bold>ti khīṇāsavānaṃ kutoci bhayaṃ nāma natthi, tasmā te akutobhayā hutvā caranti. <bold>Pāraṅgatā</bold>ti pāraṃ vuccati nibbānaṃ, taṃ upagatā, sacchikatvā ṭhitāti attho. <bold>Āsavakkhaya</bold>nti arahattaṃ. Imasmiṃ sutte vaṭṭameva kathetvā gāthāsu vaṭṭavivaṭṭaṃ kathitaṃ.</paragraph>
    <subhead line="13">6. Upajjhāyasuttavaṇṇanā</subhead>
    <paragraph line="14" number="56"> Chaṭṭhe <bold>madhurakajāto</bold>ti sañjātagarubhāvo. <bold>Disā ca me na pakkhāyantī</bold>ti catasso disā ca anudisā ca mayhaṃ na upaṭṭhahantīti vadati. <bold>Dhammā ca maṃ nappaṭibhantī</bold>ti samathavipassanādhammāpi me na upaṭṭhahanti. <bold>Anabhirato ca brahmacariyaṃ carāmī</bold>ti ukkaṇṭhito hutvā brahmacariyavāsaṃ vasāmi. <bold>Yena bhagavā tenupasaṅkamī</bold>ti tassa kathaṃ sutvā ‘‘buddhaveneyyapuggalo aya’’nti taṃ kāraṇaṃ bhagavato ārocetuṃ upasaṅkami. <bold>Avipassakassa kusalānaṃ dhammāna</bold>nti kusaladhamme avipassantassa, anesantassa agavesantassāti attho. <bold>Bodhipakkhiyānaṃ dhammāna</bold>nti satipaṭṭhānādīnaṃ sattatiṃsadhammānaṃ.</paragraph>
    <subhead line="15">7. Abhiṇhapaccavekkhitabbaṭhānasuttavaṇṇanā</subhead>
    <paragraph line="16" number="57"> Sattame <bold>jarādhammomhī</bold>ti jarāsabhāvo amhi. <bold>Jaraṃ anatīto</bold>ti jaraṃ anatikkanto, antojarāya eva carāmi. Sesapadesupi eseva nayo. <bold>Kammassako</bold>tiādīsu <pageBreak edition="Pali Text Society" number="3.0260" /> kammaṃ mayhaṃ sakaṃ <pageBreak edition="Vipassana Research Institut" number="3.0029" /> attano santakanti kammassako amhi. Kammassa dāyādoti <bold>kammadāyādo,</bold> kammaṃ mayhaṃ dāyajjaṃ santakanti attho. Kammaṃ mayhaṃ yoni kāraṇanti <bold>kammayoni</bold>. Kammaṃ mayhaṃ bandhūti <bold>kammabandhu,</bold> kammañātakoti attho. Kammaṃ mayhaṃ paṭisaraṇaṃ patiṭṭhāti <bold>kammapaṭisaraṇo. Tassa dāyādo bhavissāmī</bold>ti tassa kammassa dāyādo tena dinnaphalapaṭiggāhako bhavissāmīti attho. <bold>Yobbanamado</bold>ti yobbanaṃ ārabbha uppannamado. Sesesupi eseva nayo. <bold>Maggo sañjāyatī</bold>ti lokuttaramaggo sañjāyati. <bold>Saṃyojanāni sabbaso pahīyantī</bold>ti dasa saṃyojanāni sabbaso pahīyanti. <bold>Anusayā byantīhontī</bold>ti satta anusayā vigatantā paricchinnā parivaṭumā <pageBreak edition="Myanmar" number="3.0029" /> honti. Evamettha heṭṭhā pañcasu ṭhānesu vipassanā kathitā, imesu pañcasu lokuttaramaggo.</paragraph>
    <paragraph line="17">Idāni gāthāhi kūṭaṃ gaṇhanto <bold>byādhidhammā</bold>tiādimāha. Tattha <bold>ñatvā dhammaṃ nirūpadhi</bold>nti upadhirahitaṃ arahattamaggaṃ ñatvā. <bold>Sabbe made abhibhosmī</bold>ti sabbe ime tayopi made adhibhaviṃ, atikkamma ṭhitosmīti attho. <bold>Nekkhammaṃ daṭṭhu khemato</bold>ti pabbajjaṃ khemato disvā. <bold>Tassa me ahu ussāho, nibbānaṃ abhipassato</bold>ti tassa mayhaṃ nibbānaṃ abhipassantassa vāyāmo ahosi. <bold>Anivatti bhavissāmī</bold>ti pabbajjato anivattiko bhavissāmi, brahmacariyavāsato <pageBreak edition="Pali Text Society" number="3.0261" /> anivattiko, sabbaññutaññāṇato anivattiko bhavissāmi. <bold>Brahmacariyaparāyaṇo</bold>ti maggabrahmacariyaparāyaṇo. Iminā lokuttaro aṭṭhaṅgiko maggo kathitoti.</paragraph>
    <subhead line="18">8. Licchavikumārakasuttavaṇṇanā</subhead>
    <paragraph line="19" number="58"> Aṭṭhame <bold>sajjāni dhanūnī</bold>ti sajiyāni āropitadhanūni. <bold>Addasū</bold>ti addasaṃsu. <bold>Bhavissanti vajjī</bold>ti vaḍḍhissanti vajjirājāno. <bold>Apānubhā</bold>ti avaḍḍhinissitā mānathaddhā. <bold>Pacchāliyaṃ khipantī</bold>ti pacchato gantvā piṭṭhiṃ pādena paharanti. <bold>Raṭṭhikassā</bold>tiādīsu raṭṭhaṃ bhuñjatīti <bold>raṭṭhiko</bold>. Pitarā dattaṃ sāpateyyaṃ bhuñjatīti <bold>pettaniko</bold>. Senāya pati jeṭṭhakoti <bold>senāpatiko. Gāmagāmaṇikassā</bold>ti gāmānaṃ gāmaṇikassa, gāmasāmikassāti attho. <bold>Pūgagāmaṇikassā</bold>ti gaṇajeṭṭhakassa. <bold>Kulesū</bold>ti tesu tesu kulesu. <bold>Paccekādhipaccaṃ kārentī</bold>ti paccekaṃ jeṭṭhakaṭṭhānaṃ kārenti. <bold>Kalyāṇena manasā anukampantī</bold>ti sundarena cittena anuggaṇhanti. <bold>Khettakammantasāmantasabyohāre</bold>ti ye ca attano khettakammantānaṃ sāmantā anantarakkhettasāmino, te ca rajjudaṇḍehi bhūmippamāṇaggāhake sabbohāre ca. <bold>Balipaṭiggāhikā</bold><pageBreak edition="Vipassana Research Institut" number="3.0030" /><pageBreak edition="Pali Text Society" number="3.0262" /><bold>devatā</bold>ti kulappaveṇiyā āgatā ārakkhadevatā. <bold>Sakkarotī</bold>ti tā devatā aggayāgubhattādīhi sakkaroti.</paragraph>
    <paragraph line="20"><bold>Kiccakaro</bold>ti uppannānaṃ kiccānaṃ kārako. <bold>Ye cassa anujīvino</bold>ti ye ca etaṃ upanissāya jīvanti. <bold>Ubhinnañceva atthāyā</bold>ti ubhinnampi hitatthāya paṭipanno hotīti attho. <bold>Pubbapetāna</bold>nti paralokagatānaṃ. <bold>Diṭṭhe dhamme ca jīvata</bold>nti ye ca diṭṭhe dhamme <pageBreak edition="Myanmar" number="3.0030" /> jīvanti. Iti padadvayenāpi atītapaccuppanne ñātayo dasseti. <bold>Vittisañjanano</bold>ti tuṭṭhijanano. <bold>Gharamāvasa</bold>nti gharāvāsaṃ vasanto. <bold>Pujjo hoti pasaṃsiyo</bold>ti pūjetabbo ca pasaṃsitabbo ca hotīti.</paragraph>
    <subhead line="21">9-10. Vuḍḍhapabbajitasuttadvayavaṇṇanā</subhead>
    <paragraph line="22" number="59-60"> Navame <bold>nipuṇo</bold>ti saṇho sukhumakāraṇaññū. <bold>Ākappasampanno</bold>ti samaṇākappena sampanno. Dasame <bold>padakkhiṇaggāhī</bold>ti dinnovādaṃ padakkhiṇato gaṇhanto. Sesaṃ sabbattha uttānamevāti.</paragraph>
    <centered line="23">Nīvaraṇavaggo paṭhamo.</centered>
  </content>
</document>