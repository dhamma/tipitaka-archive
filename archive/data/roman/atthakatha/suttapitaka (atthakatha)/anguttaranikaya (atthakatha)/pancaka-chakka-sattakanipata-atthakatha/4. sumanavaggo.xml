<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403a.att3.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/4. sumanavaggo.xml</archivePath>
    <baseFileName>4. sumanavaggo</baseFileName>
    <titlePath>4. Sumanavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">4. Sumanavaggo</chapter>
    <subhead line="2">1. Sumanasuttavaṇṇanā</subhead>
    <paragraph line="3" number="31"> Catutthassa <pageBreak edition="M" number="3.0013" /> paṭhame <bold>sumanā rājakumārī</bold>ti mahāsakkāraṃ katvā patthanaṃ patthetvā evaṃ laddhanāmā rājakaññā. Vipassisammāsambuddhakālasmiṃ hi nāgaresu ‘‘yuddhampi katvā satthāraṃ amhākaṃ gaṇhissāmā’’ti senāpatiṃ nissāya buddhappamukhaṃ saṅghaṃ labhitvā paṭipāṭiyā puññāni kātuṃ āraddhesu sabbapaṭhamadivaso senāpatissa vāro ahosi. Tasmiṃ divase senāpati mahādānaṃ sajjetvā ‘‘ajja yathā añño koci ekabhikkhampi na deti, evaṃ rakkhathā’’ti samantā purise ṭhapesi. Taṃdivasaṃ seṭṭhibhariyā rodamānā pañcahi kumārikāsatehi saddhiṃ kīḷitvā āgataṃ dhītaraṃ āha – ‘‘sace, amma, tava pitā jīveyya, ajjāhaṃ paṭhamaṃ dasabalaṃ bhojeyya’’nti. Sā taṃ āha – ‘‘amma, mā cintayi, ahaṃ tathā karissāmi, yathā buddhappamukho saṅgho amhākaṃ paṭhamaṃ bhikkhaṃ bhuñjissatī’’ti. Tato satasahassagghanikāya suvaṇṇapātiyā nirudakapāyāsaṃ pūretvā sappimadhusakkharādīhi <pageBreak edition="P" number="3.0239" /> abhisaṅkharitvā aññissā pātiyā paṭikujjitvā taṃ sumanamālāguḷehi parikkhipitvā mālāguḷasadisaṃ katvā bhagavato gāmaṃ pavisanavelāya sayameva ukkhipitvā dhātigaṇaparivutā gharā nikkhami.</paragraph>
    <paragraph line="4">Antarāmagge <pageBreak edition="V" number="3.0014" /> senāpatino upaṭṭhākā, ‘‘amma, mā ito āgamā’’ti vadanti. Mahāpuññā nāma manāpakathā honti, na ca tesaṃ punappunaṃ bhaṇantānaṃ kathā paṭikkhipituṃ sakkā hoti. Sā ‘‘cūḷapita, mahāpita, mātula, kissa tumhe gantuṃ na dethā’’ti āha. Senāpatinā ‘‘aññassa kassaci khādanīyaṃ bhojanīyaṃ mā dethā’’ti ṭhapitamha, ammāti. Kiṃ pana mama hatthe khādanīyaṃ bhojanīyaṃ passathāti? Mālāguḷaṃ passāmāti. Kiṃ tumhākaṃ senāpati mālāpūjampi kātuṃ na detīti? Deti, ammāti. Tena hi apethāti bhagavantaṃ upasaṅkamitvā ‘‘mālāguḷaṃ gaṇhatha bhagavā’’ti āha. Bhagavā ekaṃ senāpatissa upaṭṭhākaṃ oloketvā mālāguḷaṃ gaṇhāpesi. Sā bhagavantaṃ vanditvā ‘‘bhavābhavābhinibbattiyaṃ me sati paritassanajīvitaṃ nāma mā hotu, ayaṃ sumanamālā viya nibbattanibbattaṭṭhāne piyāva <pageBreak edition="M" number="3.0014" /> homi, nāmena ca sumanāyevā’’ti patthanaṃ katvā satthārā ‘‘sukhinī hohī’’ti vuttā vanditvā padakkhiṇaṃ katvā pakkāmi.</paragraph>
    <paragraph line="5">Bhagavāpi senāpatissa gehaṃ gantvā paññattāsane nisīdi. Senāpati yāguṃ gahetvā upagañchi, satthā hatthena pattaṃ pidahi. Nisinno, bhante, bhikkhusaṅghoti <pageBreak edition="P" number="3.0240" />. Atthi no eko antarāmagge piṇḍapāto laddhoti? Mālaṃ apanetvā piṇḍapātaṃ addasa. Cūḷupaṭṭhāko āha – ‘‘sāmi mālāti maṃ vatvā mātugāmo vañcesī’’ti. Pāyāso bhagavantaṃ ādiṃ katvā sabbabhikkhūnaṃ pahosi. Senāpati attano deyyadhammaṃ adāsi. Satthā bhattakiccaṃ katvā maṅgalaṃ vatvā pakkāmi. Senāpati ‘‘kā nāma sā piṇḍapātamadāsī’’ti pucchi. Seṭṭhidhītā sāmīti. Sappaññā itthī, evarūpāya ghare vasantiyā purisassa saggasampatti nāma na dullabhāti kaṃ ānetvā jeṭṭhakaṭṭhāne ṭhapesi?</paragraph>
    <paragraph line="6">Sā pitugehe ca senāpatigehe ca dhanaṃ gahetvā yāvatāyukaṃ tathāgatassa dānaṃ datvā puññāni karitvā tato cutā kāmāvacaradevaloke nibbatti. Nibbattakkhaṇeyeva jāṇuppamāṇena odhinā sakalaṃ devalokaṃ paripūrayamānaṃ sumanavassaṃ vassi. Devatā ‘‘ayaṃ attanāva attano nāmaṃ gahetvā āgatā’’ti ‘‘sumanā devadhītā’’tvevassā nāmaṃ akaṃsu. Sā ekanavutikappe devesu ca manussesu ca saṃsarantī nibbattanibbattaṭṭhāne avijahitasumanavassā ‘‘sumanā sumanā’’tveva nāmā ahosi. Imasmiṃ pana kāle kosalarañño aggamahesiyā kucchismiṃ paṭisandhiṃ gaṇhi. Tāpi pañcasatā kumārikā taṃdivasaññeva tasmiṃ tasmiṃ kule paṭisandhiṃ gahetvā <pageBreak edition="V" number="3.0015" /> ekadivaseyeva sabbā mātukucchito nikkhamiṃsu. Taṃkhaṇaṃyeva jāṇuppamāṇena odhinā sumanavassaṃ vassi. Taṃ disvā rājā ‘‘pubbe katābhinīhārā esā bhavissatī’’ti <pageBreak edition="P" number="3.0241" /> tuṭṭhamānaso ‘‘dhītā me attanāva attano nāmaṃ gahetvā āgatā’’ti sumanātvevassā nāmaṃ katvā ‘‘mayhaṃ dhītā na ekikāva nibbattissatī’’ti nagaraṃ vicināpento ‘pañca dārikāsatāni jātānī’’ti sutvā sabbā attanāva posāpesi. Māse māse sampate ‘‘ānetvā mama dhītu dassethā’’ti āha. Evamesā mahāsakkāraṃ katvā patthanaṃ patthetvā evaṃladdhanāmāti veditabbā.</paragraph>
    <paragraph line="7">Tassā <pageBreak edition="M" number="3.0015" /> sattavassikakāle anāthapiṇḍikena vihāraṃ niṭṭhāpetvā tathāgatassa dūte pesite satthā bhikkhusaṅghaparivāro sāvatthiṃ agamāsi. Anāthapiṇḍiko gantvā rājānaṃ evamāha – ‘‘mahārāja, satthu idhāgamanaṃ amhākampi maṅgalaṃ tumhākampi maṅgalameva, sumanaṃ rājakumāriṃ pañcahi dārikāsatehi saddhiṃ puṇṇaghaṭe ca gandhamālādīni ca gāhāpetvā dasabalassa paccuggamanaṃ pesethā’’ti. Rājā ‘‘sādhu mahāseṭṭhī’’ti tathā akāsi. Sāpi raññā vuttanayeneva gantvā satthāraṃ vanditvā gandhamālādīhi pūjetvā ekamantaṃ aṭṭhāsi. Satthā tassā dhammaṃ desesi. Sā pañcahi kumārikāsatehi saddhiṃ sotāpattiphale patiṭṭhāsi. Aññānipi pañca dārikāsatāni pañca mātugāmasatāni pañca upāsakasatāni tasmiṃyeva khaṇe sotāpattiphalaṃ pāpuṇiṃsu. Evaṃ tasmiṃ divase antarāmaggeyeva dve sotāpannasahassāni jātāni.</paragraph>
    <paragraph line="8"><bold>Yena bhagavā tenupasaṅkamī</bold>ti kasmā upasaṅkamīti? Pañhaṃ pucchitukāmatāya. Kassapasammāsambuddhakāle kira sahāyakā dve bhikkhū ahesuṃ. Tesu eko sāraṇīyadhammaṃ pūreti, eko bhattaggavattaṃ. Sāraṇīyadhammapūrako itaraṃ āha – ‘‘āvuso, adinnassa phalaṃ nāma natthi, attanā laddhaṃ paresaṃ datvā bhuñjituṃ vaṭṭatī’’ti. Itaro pana āha – ‘‘āvuso, tvaṃ na jānāsi, deyyadhammaṃ nāma vinipātetuṃ na <pageBreak edition="P" number="3.0242" /> vaṭṭati, attano yāpanamattameva gaṇhantena bhattaggavattaṃ pūretuṃ vaṭṭatī’’ti. Tesu ekopi ekaṃ attano ovāde otāretuṃ nāsakkhi. Dvepi attano paṭipattiṃ pūretvā tato cutā kāmāvacaradevaloke nibbattiṃsu. Tattha sāraṇīyadhammapūrako itaraṃ pañcahi dhammehi adhigaṇhi.</paragraph>
    <paragraph line="9">Evaṃ te devesu ca manussesu ca saṃsarantā ekaṃ buddhantaraṃ khepetvā imasmiṃ kāle sāvatthiyaṃ nibbattiṃsu. Sāraṇīyadhammapūrako kosalarañño aggamahesiyā kucchismiṃ paṭisandhiṃ gaṇhi <pageBreak edition="V" number="3.0016" />, itaro tassāyeva upaṭṭhākaitthiyā kucchismiṃ paṭisandhiṃ gaṇhi. Te dvepi janā ekadivaseneva jāyiṃsu. Te nāmaggahaṇadivase nhāpetvā sirigabbhe nipajjāpetvā dvinnampi mātaro bahi sakkāraṃ saṃvidahiṃsu. Tesu sāraṇīyadhammapūrako akkhīni ummīletvā mahantaṃ setacchattaṃ supaññattaṃ sirisayanaṃ alaṅkatapaṭiyattañca nivesanaṃ disvā ‘‘ekasmiṃ rājakule nibbattosmī’’ti aññāsi. So ‘‘kiṃ <pageBreak edition="M" number="3.0016" /> nu kho kammaṃ katvā idha nibbattosmī’’ti āvajjento ‘‘sāraṇīyadhammanissandenā’’ti ñatvā ‘‘sahāyo me kuhiṃ nu kho nibbatto’’ti āvajjento nīcasayane nipannaṃ disvā ‘‘ayaṃ bhattaggavattaṃ pūremīti mama vacanaṃ na gaṇhi, imasmiṃ idāni taṃ ṭhāne niggaṇhituṃ vaṭṭatī’’ti ‘‘samma mama vacanaṃ nākāsī’’ti āha. Atha kiṃ jātanti. Passa mayhaṃ sampattiṃ, setacchattassa heṭṭhā sirisayane nipannosmi, tvaṃ nīcamañce thaddhaattharaṇamatte nipannosīti. Kiṃ pana tvaṃ etaṃ nissāya mānaṃ karosi, nanu veḷusalākāhi katvā pilotikāya paliveṭhitaṃ sabbametaṃ pathavīdhātumattamevāti?</paragraph>
    <paragraph line="10">Sumanā tesaṃ kathaṃ sutvā ‘‘mama bhātikānaṃ santike koci natthī’’ti tesaṃ samīpaṃ gacchantī dvāraṃ nissāya ṭhitā ‘‘dhātū’’ti vacanaṃ <pageBreak edition="P" number="3.0243" /> sutvā ‘‘idaṃ dhātūti vacanaṃ bahiddhā natthi. Mama bhātikā samaṇadevaputtā bhavissantī’’ti cintetvā – ‘‘sacāhaṃ ‘ime evaṃ kathentī’ti mātāpitūnaṃ kathessāmi, ‘amanussā ete’ti nīharāpessanti. Idaṃ kāraṇaṃ aññassa akathetvā kaṅkhacchedakaṃ purisaheraññikaṃ mama pitaraṃ mahāgotamadasabalaṃyeva pucchissāmī’’ti bhuttapātarāsā rājānaṃ upasaṅkamitvā ‘‘dasabalassa upaṭṭhānaṃ gamissāmī’’ti āha. Rājā pañca rathasatāni yojāpesi. Jambudīpatalasmiñhi tissova kumāriyo pitūnaṃ santikā pañca rathasatāni labhiṃsu – bimbisārarañño dhītā cundī rājakaññā, dhanañcayassa seṭṭhissa dhītā visākhā, ayaṃ sumanā rājakaññāti. Sā gandhamālaṃ ādāya rathe ṭhitā pañcarathasataparivārā ‘‘imaṃ pañhaṃ pucchissāmī’’ti yena bhagavā tenupasaṅkami.</paragraph>
    <paragraph line="11"><bold>Idhassū</bold>ti idha bhaveyyuṃ. <bold>Eko dāyako</bold>ti eko attanā laddhalābhato parassa datvā paribhuñjanako sāraṇīyadhammapūrako. <bold>Eko adāyako</bold>ti eko attanā laddhaṃ parassa adatvā paribhuñjanako bhattaggavattapūrako. <bold>Devabhūtānaṃ pana nesa</bold>nti devabhūtānaṃ etesaṃ. <bold>Adhigaṇhātī</bold>ti adhibhavitvā gaṇhāti ajjhottharati atiseti. <bold>Ādhipateyyenā</bold>ti jeṭṭhakakāraṇena. <bold>Imehi pañcahi ṭhānehī</bold>ti sesadeve sakko devarājā viya imehi pañcahi kāraṇehi adhigaṇhāti. <bold>Mānusakenā</bold>tiādīsu <pageBreak edition="V" number="3.0017" /><pageBreak edition="M" number="3.0017" /> āyunā mahākassapatthero viya bākulatthero <pageBreak edition="P" number="3.0244" /> viya ānandatthero viya ca, vaṇṇena mahāgatimbaabhayatthero viya bhaṇḍāgāraamacco viya ca, sukhena raṭṭhapālakulaputto viya soṇaseṭṭhiputto viya yasadārako viya ca, yasena dhammāsoko viya, tathā ādhipaccenāti imehi pañcahi kāraṇehi atireko jeṭṭhako hoti.</paragraph>
    <paragraph line="12"><bold>Yācitova bahula</bold>nti bākulatthera-sīvalitthera-ānandattherādayo viya yācitova bahulaṃ cīvarādīni paribhuñjatīti imehi kāraṇehi atireko hoti jeṭṭhako. <bold>Yadidaṃ vimuttiyā vimutti</bold>nti yaṃ ekassa vimuttiyā saddhiṃ itarassa vimuttiṃ ārabbha nānākaraṇaṃ vattabbaṃ bhaveyya, taṃ na vadāmīti attho. Sattavassikadārako vā hi vimuttiṃ paṭivijjhatu vassasatikatthero vā bhikkhu vā bhikkhunī vā upāsako vā upāsikā vā devo vā māro vā brahmā vā, paṭividdhalokuttaramagge nānattaṃ nāma natthi. <bold>Alamevā</bold>ti yuttameva. <bold>Yatra hi nāmā</bold>ti yāni nāma.</paragraph>
    <paragraph line="13"><bold>Gacchaṃ ākāsadhātuyā</bold>ti ākāsena gacchanto. <bold>Saddho</bold>ti ratanattayaguṇānaṃ saddhātā. <bold>Thanaya</bold>nti gajjanto. <bold>Vijjumālī</bold>ti mālāsadisāya meghamukhe carantiyā vijjulatāya samannāgato. <bold>Satakkakū</bold>ti satakūṭo, ito cito ca uṭṭhitena valāhakakūṭasatena samannāgatoti attho. <bold>Dassanasampanno</bold>ti sotāpanno. <bold>Bhogaparibyūḷho</bold>ti udakoghena viya dānavasena dīyamānehi bhogehi paribyūḷho, devalokaṃ sampāpitoti attho. <bold>Peccā</bold>ti <pageBreak edition="P" number="3.0245" /> paraloke. <bold>Sagge pamodatī</bold>ti yasmiṃ sagge uppajjati, tattheva modatīti.</paragraph>
    <subhead line="14">2. Cundīsuttavaṇṇanā</subhead>
    <paragraph line="15" number="32"> Dutiye <bold>pañcahi rathasatehī</bold>ti bhuttapātarāsā pitu santikaṃ pesetvā pañca rathasatāni yojāpetvā tehi parivutāti attho. <bold>Upasaṅkamī</bold>ti bhātarā saddhiṃ pavattitaṃ pañhasākacchaṃ pucchissāmīti gandhamālacuṇṇādīni ādāya upasaṅkami. <bold>Yadeva so hotī</bold>ti yadā eva so hoti. Atha vā yo eva so hoti. <bold>Ariyakantāni sīlānī</bold>ti maggaphalasampayuttāni <pageBreak edition="M" number="3.0018" /> sīlāni. Tāni hi ariyānaṃ kantāni honti, bhavantarepi na pariccajanti. Sesaṃ catukkanipāte aggappasādasutte vuttanayeneva veditabbaṃ.</paragraph>
    <subhead line="16">3. Uggahasuttavaṇṇanā</subhead>
    <paragraph line="17" number="33"> Tatiye <pageBreak edition="V" number="3.0018" /><bold>bhaddiye</bold>ti bhaddiyanagare. <bold>Jātiyāvane</bold>ti sayaṃjāte aropite himavantena saddhiṃ ekābaddhe vanasaṇḍe, taṃ nagaraṃ upanissāya tasmiṃ vane viharatīti attho. <bold>Attacatuttho</bold>ti attanā catuttho. Kasmā panesa bhagavantaṃ attacatutthaṃyeva nimantesi? Gehe kirassa maṅgalaṃ mahantaṃ, tattha mahantena saṃvidhānena bahū <pageBreak edition="P" number="3.0246" /> manussā sannipatissanti. Te bhikkhusaṅghaṃ parivisantena dussaṅgahā bhavissantīti attacatutthaṃyeva nimantesi. Api cassa evampi ahosi – ‘‘daharakumārikāyo mahābhikkhusaṅghamajjhe satthari ovadante olīnamanā ovādaṃ gahetuṃ na sakkuṇeyyu’’nti. Imināpi kāraṇena attacatutthameva nimantesi. <bold>Ovadatu tāsaṃ, bhante</bold>ti, bhante bhagavā, etāsaṃ ovadatu, etā ovadatūti attho. Upayogatthasmiñhi etaṃ sāmivacanaṃ. <bold>Yaṃ tāsa</bold>nti yaṃ ovādānusāsanaṃ etāsaṃ. Evañca pana vatvā so seṭṭhi ‘‘imā mama santike ovādaṃ gaṇhamānā harāyeyyu’’nti bhagavantaṃ vanditvā pakkāmi.</paragraph>
    <paragraph line="18"><bold>Bhattū</bold>ti sāmikassa. <bold>Anukampaṃ upādāyā</bold>ti anuddayaṃ paṭicca. <bold>Pubbuṭṭhāyiniyo</bold>ti sabbapaṭhamaṃ uṭṭhānasīlā. <bold>Pacchānipātiniyo</bold>ti sabbapacchā nipajjanasīlā. Itthiyā hi paṭhamataraṃ bhuñjitvā sayanaṃ āruyha nipajjituṃ na vaṭṭati, sabbe pana gehaparijane bhojetvā upakaraṇabhaṇḍaṃ saṃvidhāya gorūpādīni āgatānāgatāni ñatvā sve kattabbakammaṃ vicāretvā kuñcikāmuddikaṃ hatthe katvā sace bhojanaṃ atthi, bhuñjitvā, no ce atthi, aññaṃ pacāpetvā sabbe santappetvā pacchā nipajjituṃ vaṭṭati. Nipannāyapi yāva sūriyuggamanā niddāyituṃ na vaṭṭati, sabbapaṭhamaṃ pana uṭṭhāya dāsakammakare pakkosāpetvā ‘‘idañcidañca kammaṃ karothā’’ti kammantaṃ vicāretvā dhenuyo duhāpetvā sabbaṃ gehe kattabbakiccaṃ attano paccakkhaṃyeva <pageBreak edition="P" number="3.0247" /> kātuṃ vaṭṭati <pageBreak edition="M" number="3.0019" />. Etamatthaṃ sandhāya ‘‘pubbuṭṭhāyiniyo pacchānipātiniyo’’ti āha. <bold>‘‘Kiṃkārapaṭissāviniyo</bold>ti kiṃ karoma kiṃ karomā’’ti mukhaṃ oloketvā vicaraṇasīlā. <bold>Manāpacāriniyo</bold>ti manāpaṃyeva kiriyaṃ karaṇasīlā. <bold>Piyavādiniyo</bold>ti piyameva vacanaṃ vādanasīlā. <bold>Pūjessāmā</bold>ti catupaccayapūjāya pūjayissāma.</paragraph>
    <paragraph line="19"><bold>Abbhāgate</bold>ti attano santikaṃ āgate. <bold>Āsanodakena paṭipūjessāmā</bold>ti āsanena ca pādadhovanaudakena ca pūjayissāma. Ettha ca mātāpitūnaṃ devasikaṃ sakkāro kātabbo. Samaṇabrāhmaṇānaṃ <pageBreak edition="V" number="3.0019" /> pana abbhāgatānaṃ āsanaṃ datvā pādadhovanañca dātabbaṃ, sakkāro ca kātabbo.</paragraph>
    <paragraph line="20"><bold>Uṇṇā</bold>ti eḷakalomaṃ. <bold>Tattha dakkhā bhavissāmā</bold>ti eḷakalomānaṃ vijaṭanadhovanarajanaveṇikaraṇādīsu kappāsassa ca vaṭṭanapisanaphoṭanakantanādīsu chekā bhavissāma. <bold>Tatrupāyāyā</bold>ti tasmiṃ uṇṇākappāsasaṃvidhāne upāyabhūtāya ‘‘imasmiṃ kāle idaṃ nāma kātuṃ vaṭṭatī’’ti evaṃ pavattāya vīmaṃsāya samannāgatā. <bold>Alaṃ kātuṃ alaṃ saṃvidhātu</bold>nti attanā kātumpi parehi kārāpetumpi yuttā ceva samatthā ca bhavissāmāti attho.</paragraph>
    <paragraph line="21"><bold>Katañca katato jānissāma, akatañca akatato</bold>ti sakaladivasaṃ idaṃ nāma kammaṃ katvā āgatānaṃ, upaḍḍhadivasaṃ idaṃ <pageBreak edition="P" number="3.0248" /> nāma kammaṃ katvā āgatānaṃ, nikkammānaṃ gehe nisinnānaṃ idaṃ nāma dātuñca evañca kātuṃ vaṭṭatīti evaṃ jānissāma. <bold>Gilānakānañca balābala</bold>nti sace hi gilānakāle tesaṃ bhesajjabhojanādīni datvā rogaṃ phāsuṃ na karonti, ‘‘ime arogakāle amhe yaṃ icchanti, taṃ kārenti. Gilānakāle atthi bhāvampi no na jānantī’’ti virattarūpā pacchā kiccāni na karonti, dukkaṭāni vā karonti. Tasmā nesaṃ balābalaṃ ñatvā dātabbañca kātabbañca jānissāmāti evaṃ tumhehi sikkhitabbanti dasseti. <bold>Khādanīyaṃ bhojanīyañcassā</bold>ti khādanīyañca bhojanīyañca assa antojanassa. <bold>Paccaṃsenā</bold>ti paṭilabhitabbena aṃsena, attano attano laddhabbakoṭṭhāsānurūpenāti attho. <bold>Saṃvibhajissāmā</bold>ti dassāma. <bold>Sampādessāmā</bold>ti sampādayissāma.</paragraph>
    <paragraph line="22"><bold>Adhuttī</bold>ti <pageBreak edition="M" number="3.0020" /> purisadhuttasurādhuttatāvasena adhuttiyo. <bold>Athenī</bold>ti atheniyo acoriyo. <bold>Asoṇḍī</bold>ti surāsoṇḍatādivasena asoṇḍiyo.</paragraph>
    <paragraph line="23">Evaṃ suttantaṃ niṭṭhapetvā idāni gāthāhi kūṭaṃ gaṇhanto <bold>yo naṃ bharati sabbadā</bold>tiādimāha. Tattha <bold>bharatī</bold>ti posati paṭijaggati. <bold>Sabbakāmahara</bold>nti sabbakāmadadaṃ. <bold>Sotthī</bold>ti suitthī. <bold>Evaṃ vattatī</bold>ti ettakaṃ vattaṃ pūretvā vattati. <bold>Manāpā nāma te devā</bold>ti nimmānaratī devā. Te hi icchiticchitaṃ <pageBreak edition="P" number="3.0249" /> rūpaṃ māpetvā abhiramaṇato nimmānaratīti ca manāpāti ca vuccantīti.</paragraph>
    <subhead line="24">4. Sīhasenāpatisuttavaṇṇanā</subhead>
    <paragraph line="25" number="34"> Catutthe <pageBreak edition="V" number="3.0020" /><bold>sandiṭṭhika</bold>nti sāmaṃ passitabbakaṃ. <bold>Dāyako</bold>ti dānasūro. Na so saddhāmattakeneva tiṭṭhati, pariccajitumpi sakkotīti attho. <bold>Dānapatī</bold>ti yaṃ dānaṃ deti, tassa pati hutvā deti, na dāso, na sahāyo. Yo hi attanā madhuraṃ bhuñjati, paresaṃ amadhuraṃ deti, so dānasaṅkhātassa deyyadhammassa dāso hutvā deti. Yo yaṃ attanā bhuñjati, tadeva deti, so sahāyo hutvā deti. Yo pana attanā yena kenaci yāpeti, paresaṃ madhuraṃ deti, so pati jeṭṭhako sāmī hutvā deti. Tādisaṃ sandhāya vuttaṃ – ‘‘dānapatī’’ti.</paragraph>
    <paragraph line="26"><bold>Amaṅkubhūto</bold>ti na nittejabhūto. <bold>Visārado</bold>ti ñāṇasomanassappatto. <bold>Sahabyataṃ gatā</bold>ti sahabhāvaṃ ekībhāvaṃ gatā. <bold>Katāvakāsā</bold>ti yena kammena tattha avakāso hoti, tassa katattā katāvakāsā. Taṃ pana yasmā kusalameva hoti, tasmā <bold>katakusalā</bold>ti vuttaṃ. <bold>Modare</bold>ti modanti pamodanti. <bold>Asitassā</bold>ti anissitassa tathāgatassa. <bold>Tādino</bold>ti tādilakkhaṇaṃ pattassa.</paragraph>
    <subhead line="27">5. Dānānisaṃsasuttavaṇṇanā</subhead>
    <paragraph line="28" number="35"> Pañcame <bold>gihidhammā anapagato hotī</bold>ti akhaṇḍapañcasīlo hoti. <bold>Sataṃ dhammaṃ anukkama</bold>nti sappurisānaṃ mahāpurisānaṃ dhammaṃ anukkamanto <pageBreak edition="M" number="3.0021" />. <bold>Santo</bold><pageBreak edition="P" number="3.0250" /><bold>naṃ bhajantī</bold>ti sappurisā buddhapaccekabuddhatathāgatasāvakā etaṃ bhajanti.</paragraph>
    <subhead line="29">6. Kāladānasuttavaṇṇanā</subhead>
    <paragraph line="30" number="36"> Chaṭṭhe <bold>kāladānānī</bold>ti yuttadānāni, pattadānāni anucchavikadānānīti attho. <bold>Navasassānī</bold>ti aggasassāni. <bold>Navaphalānī</bold>ti ārāmato paṭhamuppannāni aggaphalāni. <bold>Paṭhamaṃ sīlavantesu patiṭṭhāpetī</bold>ti paṭhamaṃ sīlavantānaṃ datvā pacchā attanā paribhuñjati. <bold>Vadaññū</bold>ti bhāsitaññū. <bold>Kālena dinna</bold>nti yuttappattakālena dinnaṃ. <bold>Anumodantī</bold>ti ekamante ṭhitā anumodanti. <bold>Veyyāvacca</bold>nti kāyena veyyāvaṭikakammaṃ karonti. <bold>Appaṭivānacitto</bold>ti anukkaṇṭhitacitto. <bold>Yattha dinnaṃ mahapphala</bold>nti yasmiṃ ṭhāne dinnaṃ mahapphalaṃ hoti, tattha dadeyya.</paragraph>
    <subhead line="31">7. Bhojanasuttavaṇṇanā</subhead>
    <paragraph line="32" number="37"> Sattame <pageBreak edition="V" number="3.0021" /><bold>āyuṃ detī</bold>ti āyudānaṃ deti. <bold>Vaṇṇa</bold>nti sarīravaṇṇaṃ. <bold>Sukha</bold>nti kāyikacetasikasukhaṃ. <bold>Bala</bold>nti sarīrathāmaṃ. <bold>Paṭibhāna</bold>nti yuttamuttappaṭibhānaṃ.</paragraph>
    <subhead line="33">8. Saddhasuttavaṇṇanā</subhead>
    <paragraph line="34" number="38"> Aṭṭhame <bold>anukampantī</bold>ti anuggaṇhanti. <bold>Khandhimāva mahādumo</bold>ti khandhasampanno mahārukkho viya. <bold>Manorame āyatane</bold>ti ramaṇīye samosaraṇaṭṭhāne. <bold>Chāyaṃ chāyatthikā yantī</bold>ti chāyāya atthikāva chāyaṃ upagacchanti. <bold>Nivātavutti</bold>nti nīcavuttiṃ. <bold>Atthaddha</bold>nti kodhamānathaddhatāya rahitaṃ. <bold>Sorata</bold>nti soraccena sucisīlena samannāgataṃ. <bold>Sakhila</bold>nti sammodakaṃ.</paragraph>
    <subhead line="35">9. Puttasuttavaṇṇanā</subhead>
    <paragraph line="36" number="39"> Navame <bold>bhato vā no bharissatī</bold>ti amhehi thaññapāyanahatthapādavaḍḍhanādīhi bhato paṭijaggito amhe mahallakakāle <pageBreak edition="P" number="3.0251" /> hatthapādadhovana-nhāpanayāgubhattadānādīhi bharissati. <bold>Kiccaṃ vā no karissatī</bold>ti attano kammaṃ ṭhapetvā amhākaṃ rājakulādīsu uppannaṃ kiccaṃ gantvā karissati <pageBreak edition="M" number="3.0022" />. <bold>Kulavaṃso ciraṃ ṭhassatī</bold>ti amhākaṃ santakaṃ khettavatthuhiraññasuvaṇṇādiṃ avināsetvā rakkhante putte kulavaṃso ciraṃ ṭhassati, amhehi vā pavattitāni salākabhattādīni anupacchinditvā pavattessati, evampi no kulavaṃso ciraṃ ṭhassati. <bold>Dāyajjaṃ paṭipajjissatī</bold>ti kulavaṃsānurūpāya paṭipattiyā attānaṃ dāyajjārahaṃ karonto amhākaṃ santakaṃ dāyajjaṃ paṭipajjissati. <bold>Dakkhiṇaṃ anuppadassatī</bold>ti pattidānaṃ katvā tatiyadivasato paṭṭhāya dānaṃ anuppadassati.</paragraph>
    <paragraph line="37"><bold>Santo sappurisā</bold>ti imasmiṃ ṭhāne mātāpitūsu sammā paṭipattiyā santo sappurisāti veditabbā. <bold>Pubbe katamanussara</bold>nti mātāpitūhi paṭhamataraṃ kataguṇaṃ anussarantā. <bold>Ovādakārī</bold>ti mātāpitūhi dinnassa ovādassa kattā. <bold>Bhataposī</bold>ti yehi bhato, tesaṃ posako. <bold>Pasaṃsiyo</bold>ti diṭṭheva dhamme mahājanena pasaṃsitabbo hoti.</paragraph>
    <subhead line="38">10. Mahāsālaputtasuttavaṇṇanā</subhead>
    <paragraph line="39" number="40"> Dasame <pageBreak edition="V" number="3.0022" /><bold>mahāsālā</bold>ti mahārukkhā. <bold>Sākhāpattapalāsena vaḍḍhantī</bold>ti khuddakasākhāhi ca pattasaṅkhātena ca palāsena vaḍḍhanti. <bold>Araññasmi</bold>nti agāmake padese. <bold>Brahāvane</bold>ti mahāvane aṭaviyaṃ. Sesaṃ sabbattha uttānatthamevāti.</paragraph>
    <centered line="40">Sumanavaggo catuttho.</centered>
  </content>
</document>