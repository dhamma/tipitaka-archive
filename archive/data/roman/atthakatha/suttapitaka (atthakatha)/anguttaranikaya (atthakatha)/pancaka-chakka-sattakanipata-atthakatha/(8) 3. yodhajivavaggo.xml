<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403a.att7.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(8) 3. yodhajivavaggo.xml</archivePath>
<titlePath>(8) 3. Yodhājīvavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">(8) 3. Yodhājīvavaggo</chapter>
<subhead line="2">1. Paṭhamacetovimuttiphalasuttavaṇṇanā</subhead>
<paragraph line="3" number="71"> Tatiyassa <pageBreak edition="V" number="3.0032" /> paṭhame <bold>yato kho, bhikkhave</bold>ti heṭṭhā vuttanayena vipassanaṃ vaḍḍhetvā arahattaṃ pattassa bhikkhuno idāni vaṇṇabhaṇanatthaṃ idaṃ āraddhaṃ. Tattha <pageBreak edition="P" number="3.0264" /><bold>yato kho</bold>ti yadā kho. <bold>Ukkhittapaligho</bold>ti avijjāpalighaṃ ukkhipitvā apanetvā ṭhito. <bold>Saṃkiṇṇaparikho</bold>ti saṃsāraparikhaṃ saṃkiritvā vināsetvā ṭhito. <bold>Abbūḷhesiko</bold>ti taṇhāsaṅkhātaṃ esikāthambhaṃ abbuyha luñcitvā ṭhito. <bold>Niraggaḷo</bold>ti nīvaraṇakavāṭaṃ ugghāṭetvā ṭhito. <bold>Pannaddhajo pannabhāro</bold>ti mānaddhajañca khandhābhisaṅkhārakilesabhārañca pātetvā otāretvā ṭhito. <bold>Visaṃyutto</bold>ti vaṭṭena visaṃyutto. Sesaṃ pāḷinayeneva veditabbaṃ. Ettāvatā bhagavatā maggena kilese khepetvā nirodhasayanavaragatassa nibbānārammaṇaṃ phalasamāpattiṃ appetvā viharato khīṇāsavassa kālo dassito.</paragraph>
<paragraph line="4">Yathā hi dve nagarāni ekaṃ coranagaraṃ ekaṃ khemanagaraṃ. Atha ekassa mahāyodhassa evaṃ bhaveyya – ‘‘yāvimaṃ coranagaraṃ tiṭṭhati, tāva khemanagaraṃ bhayato <pageBreak edition="M" number="3.0032" /> na muccati, coranagaraṃ anagaraṃ karissāmī’’ti sannāhaṃ katvā khaggaṃ gahetvā coranagaraṃ upasaṅkamitvā nagaradvāre ussāpite esikāthambhe khaggena chinditvā saddhiṃ dvārabāhāhi kavāṭaṃ bhinditvā palighaṃ ukkhipitvā pākāraṃ bhinditvā parikhaṃ vikiritvā nagarasobhatthāya ussite dhaje pātetvā nagaraṃ agginā jhāpetvā khemanagaraṃ pavisitvā pāsādaṃ āruyha ñātigaṇaparivuto surasabhojanaṃ bhuñjeyya. Evaṃ coranagaraṃ viya sakkāyo, khemanagaraṃ viya nibbānaṃ, mahāyodho viya yogāvacaro. Tassevaṃ hoti – ‘‘yāva sakkāyavaṭṭaṃ vaṭṭati, tāva dvattiṃsakammakāraṇāaṭṭhanavutirogapañcavīsatimahābhayehi <pageBreak edition="P" number="3.0265" /> parimuccanaṃ natthī’’ti. So mahāyodho sannāhaṃ viya sīlasannāhaṃ katvā paññākhaggaṃ gahetvā khaggena esikāthambhe viya arahattamaggena taṇhesikaṃ luñcitvā, so yodho sadvārabāhakaṃ nagarakavāṭaṃ viya pañcorambhāgiyasaṃyojanaaggaḷaṃ ugghāṭetvā, so yodho palighaṃ viya avijjāpalighaṃ ukkhipitvā, so yodho pākāraṃ bhindanto parikhaṃ viya kammābhisaṅkhāraṃ bhindanto jātisaṃsāraparikhaṃ vikiritvā, so yodho nagaraṃ sobhatthāya <pageBreak edition="V" number="3.0033" /> ussāpitaddhaje viya mānaddhaje pātetvā sakkāyanagaraṃ jhāpetvā, so yodho khemanagare uparipāsāde subhojanaṃ viya kilesaparinibbānanagaraṃ pavisitvā amataṃ nirodhārammaṇaṃ phalasamāpattisukhaṃ anubhavamāno kālaṃ vītināmeti.</paragraph>
<subhead line="5">2. Dutiyacetovimuttiphalasuttavaṇṇanā</subhead>
<paragraph line="6" number="72"> Dutiye <bold>aniccasaññā</bold>ti khandhapañcakaṃ hutvā abhāvākārena aniccanti uppajjanakasaññā. <bold>Anicce dukkhasaññā</bold>ti yadaniccaṃ, taṃ paṭipīḷanākārena dukkhanti uppajjanakasaññā. <bold>Dukkhe anattasaññā</bold>ti yaṃ dukkhaṃ, taṃ avasavattanākārena anattāti uppajjanakasaññā. Sesaṃ heṭṭhā vuttanayameva. Imesu pana dvīsupi suttesu vipassanāphalaṃ nāma kathitanti.</paragraph>
<subhead line="7">3. Paṭhamadhammavihārīsuttavaṇṇanā</subhead>
<paragraph line="8" number="73"> Tatiye <bold>divasaṃ atināmetī</bold>ti divasaṃ atikkāmeti. <bold>Riñcati paṭisallāna</bold>nti ekībhāvaṃ vissajjeti. <bold>Desetī</bold>ti katheti pakāseti. <bold>Dhammapaññattiyā</bold>ti <pageBreak edition="M" number="3.0033" /> dhammassa paññāpanāya. <bold>Dhammaṃ</bold><pageBreak edition="P" number="3.0266" /><bold>pariyāpuṇātī</bold>ti navaṅgavasena catusaccadhammaṃ pariyāpuṇāti vaḷañjeti katheti. <bold>Na riñcati paṭisallāna</bold>nti ekībhāvaṃ na vissajjeti. <bold>Anuyuñjati ajjhattaṃ cetosamatha</bold>nti niyakajjhatte cittasamādhiṃ āsevati bhāveti, samathakammaṭṭhāne yuttappayutto hoti.</paragraph>
<paragraph line="9"><bold>Hitesinā</bold>ti hitaṃ esantena. <bold>Anukampakenā</bold>ti anukampamānena. <bold>Anukampaṃ upādāyā</bold>ti anukampaṃ cittena pariggahetvā, paṭiccātipi vuttaṃ hoti. <bold>Kataṃ vo taṃ mayā</bold>ti taṃ mayā ime pañca puggale desentena tumhākaṃ kataṃ. Ettakameva hi anukampakassa satthu kiccaṃ yadidaṃ aviparītadhammadesanā, ito paraṃ pana paṭipatti nāma sāvakānaṃ kiccaṃ. Tenāha – <bold>etāni bhikkhu rukkhamūlāni…pe… amhākaṃ anusāsanī</bold>ti. Tattha ca <bold>rukkhamūlānī</bold>ti iminā rukkhamūlasenāsanaṃ dasseti. <bold>Suññāgārānī</bold>ti iminā janavivittaṭṭhānaṃ. Ubhayenāpi ca yogānurūpaṃ senāsanamācikkhati, dāyajjaṃ niyyāteti. <bold>Jhāyathā</bold>ti ārammaṇūpanijjhānena aṭṭhatiṃsārammaṇāni, lakkhaṇūpanijjhānena ca aniccādito khandhāyatanādīni upanijjhāyatha, samathañca <pageBreak edition="V" number="3.0034" /> vipassanañca vaḍḍhethāti vuttaṃ hoti. <bold>Mā pamādatthā</bold>ti mā pamajjittha. <bold>Mā pacchā vippaṭisārino ahuvatthā</bold>ti ye hi pubbe daharakāle ārogyakāle sattasappāyādisampattikāle satthu sammukhībhāvakāle ca yonisomanasikāravirahitā rattindivaṃ maṅkulabhattā hutvā seyyasukhamiddhasukhamanuyuttā pamajjanti, te pacchā jarākāle rogakāle maraṇakāle vipattikāle <pageBreak edition="P" number="3.0267" /> satthu parinibbānakāle ca taṃ pubbe pamādavihāraṃ anussarantā sappaṭisandhikālakiriyañca bhāriyaṃ sampassamānā vippaṭisārino honti. Tumhe pana tādisā mā ahuvatthāti etamatthaṃ dassento āha – ‘‘mā pacchā vippaṭisārino ahuvatthā’’ti. <bold>Ayaṃ vo amhākaṃ anusāsanī</bold>ti ayaṃ amhākaṃ santikā ‘‘jhāyatha mā pamādatthā’’ti tumhākaṃ anusāsanī, ovādoti vuttaṃ hoti.</paragraph>
<subhead line="10">4. Dutiyadhammavihārīsuttavaṇṇanā</subhead>
<paragraph line="11" number="74"> Catutthe <bold>uttari cassa paññāya atthaṃ nappajānātī</bold>ti tato pariyattito uttari tassa dhammassa sahavipassanāya maggapaññāya atthaṃ nappajānāti <pageBreak edition="M" number="3.0034" />, cattāri saccāni na passati nappaṭivijjhatīti attho. Sesavāresupi eseva nayo. Evametesu dvīsupi suttesu bahussutabhikkhu vipassanākammiko sotāpanno sakadāgāmī anāgāmī khīṇāsavoti cha janā dhammavihārino nāmāti veditabbā.</paragraph>
<subhead line="12">5. Paṭhamayodhājīvasuttavaṇṇanā</subhead>
<paragraph line="13" number="75"> Pañcame <bold>yodhājīvā</bold>ti yuddhūpajīvino. <bold>Rajagga</bold>nti hatthiassādīnaṃ pādappahārabhinnāya bhūmiyā uggataṃ rajakkhandhaṃ. <bold>Na santhambhatī</bold>ti santhambhitvā ṭhātuṃ na sakkoti. <bold>Sahati rajagga</bold>nti rajakkhandhaṃ disvāpi adhivāseti. <bold>Dhajagga</bold>nti hatthiassadīnaṃ piṭṭhesu vā rathesu vā ussāpitānaṃ dhajānaṃ aggaṃ. <bold>Ussāraṇa</bold>nti hatthiassarathānañceva balakāyassa ca uccāsaddamahāsaddaṃ. <bold>Sampahāre</bold>ti samāgate appamattakepi pahāre. <bold>Haññatī</bold>ti vihaññati vighātaṃ āpajjati. <bold>Byāpajjatī</bold>ti vipattiṃ āpajjati, pakatibhāvaṃ jahati. <bold>Sahati sampahāra</bold>nti dve tayo pahāre patvāpi sahati adhivāseti. <bold>Tameva</bold><pageBreak edition="P" number="3.0268" /><bold>saṅgāmasīsa</bold>nti taṃyeva jayakkhandhāvāraṭṭhānaṃ. <bold>Ajjhāvasatī</bold>ti sattāhamattaṃ abhibhavitvā āvasati. Kiṃ kāraṇā <pageBreak edition="V" number="3.0035" />? Laddhapahārānaṃ pahārajagganatthañceva katakammānaṃ visesaṃ ñatvā ṭhānantaradānatthañca issariyasukhānubhavanatthañca.</paragraph>
<paragraph line="14">Idāni yasmā satthu yodhājīvehi kiccaṃ natthi, imasmiṃ pana sāsane tathārūpe pañca puggale dassetuṃ idaṃ opammaṃ ābhataṃ. Tasmā te puggale dassento <bold>evameva kho</bold>tiādimāha. Tattha <bold>saṃsīdatī</bold>ti micchāvitakkasmiṃ saṃsīdati anuppavisati. <bold>Na sakkoti brahmacariyaṃ sandhāretu</bold>nti brahmacariyavāsaṃ anupacchijjamānaṃ gopetuṃ na sakkoti. <bold>Sikkhādubbalyaṃ āvikatvā</bold>ti sikkhāya dubbalabhāvaṃ pakāsetvā. <bold>Kimassa rajaggasmi</bold>nti kiṃ tassa puggalassa rajaggaṃ nāmāti vadati. <bold>Abhirūpā</bold>ti abhirūpavatī. <bold>Dassanīyā</bold>ti dassanayoggā. <bold>Pāsādikā</bold>ti dassaneneva cittappasādāvahā. <bold>Paramāyā</bold>ti uttamāya. <bold>Vaṇṇapokkharatāyā</bold>ti sarīravaṇṇena ceva aṅgasaṇṭhānena ca. <bold>Ūhasatī</bold>ti avahasati. <bold>Ullapatī</bold>ti katheti. <bold>Ujjhagghatī</bold>ti <pageBreak edition="M" number="3.0035" /> pāṇiṃ paharitvā mahāhasitaṃ hasati. <bold>Uppaṇḍetī</bold>ti uppaṇḍanakathaṃ katheti. <bold>Abhinisīdatī</bold>ti abhibhavitvā santike vā ekāsane vā nisīdati. Dutiyapadepi <pageBreak edition="P" number="3.0269" /> eseva nayo. <bold>Ajjhottharatī</bold>ti avattharati. <bold>Viniveṭhetvā vinimocetvā</bold>ti gahitaṭṭhānato tassā hatthaṃ vinibbeṭhetvā ceva mocetvā ca. Sesamettha uttānatthamevāti. Imasmiṃ sutte vaṭṭavivaṭṭaṃ kathitaṃ.</paragraph>
<subhead line="15">6. Dutiyayodhājīvasuttavaṇṇanā</subhead>
<paragraph line="16" number="76"> Chaṭṭhe <bold>asicammaṃ gahetvā</bold>ti asiñca cammañca gahetvā. <bold>Dhanukalāpaṃ sannayhitvā</bold>ti dhanuñca sarakalāpañca sannayhitvā. <bold>Viyūḷha</bold>nti yuddhasannivesavesena ṭhitaṃ. <bold>Saṅgāmaṃ otaratī</bold>ti mahāyuddhaṃ otarati. <bold>Ussahati vāyamatī</bold>ti ussāhañca vāyāmañca karoti. <bold>Hanantī</bold>ti ghātenti. <bold>Pariyāpādentī</bold>ti pariyāpādayanti. <bold>Upalikkhantī</bold>ti vijjhanti. <bold>Apanentī</bold>ti sakasenaṃ gahetvā gacchanti. <bold>Apanetvā ñātakānaṃ nentī</bold>ti sakasenaṃ netvā tato ñātakānaṃ santikaṃ nenti. <bold>Nīyamāno</bold>ti attano gehaṃ vā sesañātisantikaṃ vā niyyamāno. <bold>Upaṭṭhahanti paricarantī</bold>ti pahārasodhanavaṇakappanādīni karontā jagganti gopayanti.</paragraph>
<paragraph line="17"><bold>Arakkhiteneva kāyenā</bold>ti arakkhitena kāyadvārena. <bold>Arakkhitāya vācāyā</bold>ti arakkhitena vacīdvārena. <bold>Arakkhitena cittenā</bold>ti arakkhitena manodvārena. <bold>Anupaṭṭhitāya satiyā</bold>ti satiṃ supaṭṭhitaṃ <pageBreak edition="V" number="3.0036" /> akatvā. <bold>Asaṃvutehi</bold><pageBreak edition="P" number="3.0270" /><bold>indriyehī</bold>ti manacchaṭṭhehi indriyehi apihitehi agopitehi. <bold>Rāgo cittaṃ anuddhaṃsetī</bold>ti rāgo uppajjamānova samathavipassanācittaṃ dhaṃseti, dūre khipati. <bold>Rāgapariyuṭṭhitomhi, āvuso, rāgapareto</bold>ti ahaṃ, āvuso, rāgena ratto, rāgena anugato.</paragraph>
<paragraph line="18"><bold>Aṭṭhikaṅkalūpamā</bold>tiādīsu <bold>aṭṭhikaṅkalūpamā</bold> appassādaṭṭhena. <bold>Maṃsapesūpamā</bold> bahusādhāraṇaṭṭhena. <bold>Tiṇukkūpamā</bold> anudahanaṭṭhena. <bold>Aṅgārakāsūpamā</bold> mahābhitāpaṭṭhena. <bold>Supinakūpamā</bold> ittarapaccupaṭṭhānaṭṭhena. <bold>Yācitakūpamā</bold> tāvakālikaṭṭhena. <bold>Rukkhaphalūpamā</bold> sabbaṅgapaccaṅgapalibhañjanaṭṭhena. <bold>Asisūnūpamā</bold> adhikuṭṭanaṭṭhena. <bold>Sattisūlūpamā</bold> vinivijjhanaṭṭhena. <bold>Sappasirūpamā</bold> sāsaṅkasappaṭibhayaṭṭhena <pageBreak edition="M" number="3.0036" />. <bold>Ussahissāmī</bold>ti ussāhaṃ karissāmi. <bold>Dhārayissāmī</bold>ti samaṇabhāvaṃ dhārayissāmi. <bold>Abhiramissāmī</bold>ti abhiratiṃ uppādessāmi na ukkaṇṭhissāmi. Sesamettha uttānatthameva. Imasmiṃ sutte vaṭṭavivaṭṭaṃ kathitanti.</paragraph>
<subhead line="19">7. Paṭhamaanāgatabhayasuttavaṇṇanā</subhead>
<paragraph line="20" number="77"> Sattame <bold>āraññakenā</bold>ti araññavāsinā. <bold>Appattassā</bold>ti asampattassa jhānavipassanāmaggaphalappabhedassa visesassa pattiyā. Sesapadesupi eseva nayo. <bold>So mamassa antarāyo</bold>ti so mama jīvitantarāyo ca brahmacariyantarāyo ca, puthujjanakālakiriyaṃ karontassa saggantarāyo ca maggantarāyo ca bhaveyya. <bold>Handā</bold>ti vavassaggatthe nipāto. <bold>Vīriyaṃ ārabhāmī</bold>ti duvidhampi vīriyaṃ karomi. <bold>Satthakā</bold>ti <pageBreak edition="P" number="3.0271" /> satthaṃ viya sandhibandhanacchedakavātā. <bold>Vāḷehī</bold>ti kakkhaḷehi. <bold>Māṇavehī</bold>ti corehi. <bold>Katakammehi vā akatakammehi vā</bold>ti ettha corikaṃ katvā nikkhantā katakammā nāma, corikaṃ kātuṃ gacchantā akatakammā nāma. Tattha katakammā kammassa nipphannattā sattānaṃ galalohitaṃ gahetvā devatānaṃ baliṃ karonti, akatakammā ‘‘evaṃ no kammaṃ nipphajjissatī’’ti paṭhamataraṃ karonti. Idaṃ sandhāya <bold>te maṃ jīvitā voropeyyu</bold>nti vuttaṃ. <bold>Vāḷā amanussā</bold>ti kakkhaḷā duṭṭhā yakkhādayo amanussā.</paragraph>
<subhead line="21">8. Dutiyaanāgatabhayasuttavaṇṇanā</subhead>
<paragraph line="22" number="78"> Aṭṭhame <bold>purā maṃ so dhammo āgacchatī</bold>ti yāva so dhammo maṃ na upagacchati, tāva <pageBreak edition="V" number="3.0037" /> ahaṃ puretarameva vīriyaṃ ārabhāmīti attho. <bold>Khīrodakībhūtā</bold>ti khīrodakaṃ viya bhūtā ekībhāvaṃ upagatā. <bold>Piyacakkhūhī</bold>ti mettacakkhūhi.</paragraph>
<subhead line="23">9. Tatiyaanāgatabhayasuttavaṇṇanā</subhead>
<paragraph line="24" number="79"> Navame <bold>dhammasandosā vinayasandoso</bold>ti dhammasandosena vinayasandoso hoti. Kathaṃ pana dhammasmiṃ dussante vinayo dussati nāma? Samathavipassanādhammesu gabbhaṃ aggaṇhantesu pañcavidho vinayo na hoti <pageBreak edition="M" number="3.0037" />, evaṃ dhamme dussante vinayo dussati. Dussīlassa pana saṃvaravinayo nāma na hoti, tasmiṃ asati samathavipassanā gabbhaṃ na gaṇhāti. Evaṃ vinayasandosenapi dhammasandoso veditabbo. <bold>Abhidhammakatha</bold>nti sīlādiuttamadhammakathaṃ. <bold>Vedallakatha</bold>nti vedapaṭisaṃyuttaṃ ñāṇamissakakathaṃ. <bold>Kaṇhadhammaṃ okkamamānā</bold>ti randhagavesitāya upārambhapariyesanavasena <pageBreak edition="P" number="3.0272" /> kāḷakadhammaṃ okkamamānā. Apica duṭṭhacittena puggalaṃ ghaṭṭentāpi taṃ kaṇhadhammaṃ attano dahantāpi lābhasakkāratthaṃ kathentāpi kaṇhadhammaṃ okkamantiyeva.</paragraph>
<paragraph line="25"><bold>Gambhīrā</bold>ti pāḷigambhīrā. <bold>Gambhīratthā</bold>ti atthagambhīrā. <bold>Lokuttarā</bold>ti lokuttaradhammadīpakā. <bold>Suññatāpaṭisaṃyuttā</bold>ti khandhadhātuāyatanapaccayākārapaṭisaṃyuttā. <bold>Na aññā cittaṃ upaṭṭhapessantī</bold>ti jānanatthāya cittaṃ na ṭhapessanti. <bold>Uggahetabbaṃ pariyāpuṇitabba</bold>nti uggahetabbe ca vaḷañjetabbe ca. <bold>Kavitā</bold>ti silokādibandhanavasena kavīhi katā. <bold>Kāveyyā</bold>ti tasseva vevacanaṃ. <bold>Bāhirakā</bold>ti sāsanato bahiddhā ṭhitā. <bold>Sāvakabhāsitā</bold>ti bāhirasāvakehi bhāsitā. Sesamettha heṭṭhā vuttanayattā suviññeyyattā ca uttānatthameva.</paragraph>
<subhead line="26">10. Catutthaanāgatabhayasuttavaṇṇanā</subhead>
<paragraph line="27" number="80"> Dasame <bold>kalyāṇakāmā</bold>ti sundarakāmā. <bold>Rasaggānī</bold>ti uttamarasāni. <bold>Saṃsaṭṭhā viharissantī</bold>ti pañcavidhena saṃsaggena saṃsaṭṭhā viharissanti. <bold>Sannidhikāraparibhoga</bold>nti sannidhikatassa paribhogaṃ. <bold>Oḷārikampi nimitta</bold>nti ettha pathaviṃ khaṇantopi khaṇāhīti āṇāpentopi pathaviyaṃ oḷārikaṃ nimittaṃ karoti nāma. Tiṇakaṭṭhasākhāpalāsaṃ chindantopi chindāti āṇāpentopi haritagge <pageBreak edition="P" number="3.0273" /> oḷārikaṃ nimittaṃ karoti nāma. Ājīvatthāya paṇṇanivāpaādīni <pageBreak edition="V" number="3.0038" /> gāhāpento phalāni ocinante vā ocināpentena vattabbameva natthi. Imesu catūsu suttesu satthārā sāsane vuddhiparihāni kathitāti.</paragraph>
<centered line="28">Yodhājīvavaggo tatiyo.</centered>
</body>
</document>