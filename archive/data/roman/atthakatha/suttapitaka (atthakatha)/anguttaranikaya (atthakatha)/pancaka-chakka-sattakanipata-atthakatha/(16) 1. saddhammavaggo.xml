<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403a.att15.xml</normativeSource>
<archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(16) 1. saddhammavaggo.xml</archivePath>
<title>(16) 1. Saddhammavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(16) 1. Saddhammavaggo</chapter>
<subhead line="2">1. Paṭhamasammattaniyāmasuttavaṇṇanā</subhead>
<paragraph line="3" number="151">Catutthassa <pageBreak edition="V" number="3.0055" /><pageBreak edition="M" number="3.0054" />paṭhame <bold>abhabbo niyāmaṃ okkamituṃ kusalesu dhammesu sammatta</bold>nti kusalesu dhammesu sammattabhūtaṃ magganiyāmaṃ okkamituṃ abhabbo abhājanaṃ. <bold>Kathaṃ paribhotī</bold>tiādīsu ‘‘kiṃ kathā nāma esā’’ti vadanto <bold>kathaṃ paribhoti</bold>nāma. ‘‘Kiṃ nāmesa katheti, kiṃ ayaṃ jānātī’’ti vadanto <bold>kathikaṃ paribhoti</bold>nāma. ‘‘Mayaṃ kiṃ jānāma, kuto amhākaṃ etaṃ sotuṃ bala’’nti vadanto <bold>attānaṃ paribhoti</bold>nāma. Vipariyāyena sukkapakkho veditabbo.</paragraph>
<subhead line="4">2. Dutiyasammattaniyāmasuttavaṇṇanā</subhead>
<paragraph line="5" number="152">Dutiye <bold>anaññāte aññātamānī</bold>ti aviññātasmiṃyeva ‘‘viññātamidaṃ mayā’’ti evaṃmānī.</paragraph>
<subhead line="6">3. Tatiyasammattaniyāmasuttavaṇṇanā</subhead>
<paragraph line="7" number="153">Tatiye <bold>makkhī dhammaṃ suṇātī</bold>ti makkhī hutvā guṇamakkhanacittena dhammaṃ suṇāti. <bold>Upārambhacitto</bold>ti niggahāropanacitto. <bold>Randhagavesī</bold>ti guṇarandhaṃ guṇacchiddaṃ gavesanto.</paragraph>
<subhead line="8">4. Paṭhamasaddhammasammosasuttavaṇṇanā</subhead>
<paragraph line="9" number="154">Catutthe <pageBreak edition="P" number="3.0293" /><bold>na sakkaccaṃ dhammaṃ suṇantī</bold>ti ohitasotā sukatakārino hutvā na suṇanti <pageBreak edition="V" number="3.0056" />. <bold>Na pariyāpuṇantī</bold>ti yathāsutaṃ dhammaṃ vaḷañjantāpi sakkaccaṃ na vaḷañjenti. Pañcamaṃ uttānameva.</paragraph>
<subhead line="10">6. Tatiyasaddhammasammosasuttavaṇṇanā</subhead>
<paragraph line="11" number="156">Chaṭṭhe <bold>appaṭisaraṇo</bold>ti appatiṭṭho. Ācariyā hi suttantassa paṭisaraṇaṃ nāma, tesaṃ abhāvā appaṭisaraṇo hoti. Sesamettha heṭṭhā vuttanayameva.</paragraph>
<subhead line="12">7. Dukkathāsuttavaṇṇanā</subhead>
<paragraph line="13" number="157">Sattame <pageBreak edition="M" number="3.0055" /><bold>puggalaṃ upanidhāyā</bold>ti taṃ taṃ puggalaṃ upanikkhipitvā, sakkhiṃ katvāti attho. <bold>Kacchamānāyā</bold>ti kathiyamānāya. Sesamettha aṭṭhamañca uttānatthamevāti.</paragraph>
<subhead line="14">9. Udāyīsuttavaṇṇanā</subhead>
<paragraph line="15" number="159">Navame <bold>anupubbiṃ kathaṃ kathessāmī</bold>ti dānānantaraṃ sīlaṃ, sīlānantaraṃ sagganti evaṃ desanānupubbiṃ kathaṃ vā, yaṃ yaṃ suttapadaṃ vā gāthāpadaṃ vā nikkhittaṃ hoti, tassa tassa anurūpakathaṃ kathessāmīti cittaṃ upaṭṭhapetvā paresaṃ dhammo desetabbo. <bold>Pariyāyadassāvī</bold>ti tassa tassa atthassa taṃ taṃ kāraṇaṃ dassento. Kāraṇañhi idha pariyāyoti vuttaṃ. <bold>Anuddayataṃ paṭiccā</bold>ti ‘‘mahāsambādhappatte satte sambādhato mocessāmī’’ti anukampaṃ āgamma. <bold>Na āmisantaro</bold>ti na āmisahetuko, attano catupaccayalābhaṃ anāsīsantoti attho. <bold>Attānañca parañca anupahaccā</bold>ti attukkaṃsanaparavambhanādivasena attānañca parañca guṇupaghātena anupahantvā.</paragraph>
<subhead line="16">10. Duppaṭivinodayasuttavaṇṇanā</subhead>
<paragraph line="17" number="160">Dasame <bold>duppaṭivinodayā</bold>ti yāni hassādīni kiccāni nipphādetuṃ <pageBreak edition="P" number="3.0294" />ṭhānāni uppannāni honti, tesu matthakaṃ asampattesu antarāyeva dunnīhārā duvikkhambhayā honti. <bold>Paṭibhāna</bold>nti <pageBreak edition="V" number="3.0057" />kathetukāmatā vuccati. Imāni pañca duppaṭivinodayāni, na suppaṭivinodayāni. Upāyena pana kāraṇena anurūpāhi paccavekkhaṇaanusāsanādīhi sakkā paṭivinodetunti.</paragraph>
<centered line="18">Saddhammavaggo paṭhamo.</centered>
</body>
</document>