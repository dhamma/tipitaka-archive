<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403a.att27.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/2. saraniyavaggo.xml</archivePath>
    <baseFileName>2. saraniyavaggo</baseFileName>
    <titlePath>2. Sāraṇīyavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">2. Sāraṇīyavaggo</chapter>
    <subhead line="2">1. Paṭhamasāraṇīyasuttavaṇṇanā</subhead>
    <paragraph line="3" number="11"> Dutiyassa <pageBreak edition="Vipassana Research Institut" number="3.0092" /> paṭhame <bold>sāraṇīyā</bold>ti saritabbayuttakā. <bold>Mettaṃ kāyakamma</bold>nti mettena cittena kātabbaṃ kāyakammaṃ. <bold>Vacīkammamanokammesu</bold>pi eseva nayo. Imāni ca pana bhikkhūnaṃ vasena āgatāni, gihīsupi labbhanti. Bhikkhūnañhi mettena cittena ābhisamācārikadhammapūraṇaṃ mettaṃ kāyakammaṃ nāma. Gihīnaṃ cetiyavandanatthāya bodhivandanatthāya saṅghanimantanatthāya gamanaṃ, gāmaṃ piṇḍāya paviṭṭhe bhikkhū disvā paccuggamanaṃ, pattapaṭiggahaṇaṃ, āsanapaññāpanaṃ, anugamananti evamādikaṃ mettaṃ kāyakammaṃ nāma.</paragraph>
    <paragraph line="4">Bhikkhūnaṃ mettena cittena ācārapaṇṇattisikkhāpanaṃ, kammaṭṭhānakathanaṃ, dhammadesanā, tepiṭakampi buddhavacanaṃ mettaṃ vacīkammaṃ nāma. Gihīnaṃ ‘‘cetiyavandanāya gacchāma, bodhivandanāya gacchāma, dhammassavanaṃ karissāma, dīpamālāpupphapūjaṃ karissāma, tīṇi sucaritāni samādāya vattissāma, salākabhattādīni dassāma, vassāvāsikaṃ dassāma, ajja saṅghassa cattāro paccaye dassāma, saṅghaṃ nimantetvā khādanīyādīni saṃvidahatha, āsanāni paññāpetha, pānīyaṃ upaṭṭhāpetha, saṅghaṃ paccuggantvā <pageBreak edition="Pali Text Society" number="3.0339" /> ānetha, paññattāsane nisīdāpetvā ussāhajātā veyyāvaccaṃ karothā’’tiādivacanakāle mettaṃ vacīkammaṃ nāma.</paragraph>
    <paragraph line="5">Bhikkhūnaṃ pātova uṭṭhāya sarīrapaṭijagganaṃ cetiyaṅgaṇavattādīni ca katvā vivittāsane nisīditvā ‘‘imasmiṃ vihāre bhikkhū sukhī hontu averā abyāpajjhā’’ti <pageBreak edition="Myanmar" number="3.0090" /> cintanaṃ mettaṃ manokammaṃ nāma. Gihīnaṃ ‘‘ayyā sukhī hontu averā abyāpajjhā’’ti cintanaṃ mettaṃ manokammaṃ nāma.</paragraph>
    <paragraph line="6"><bold>Āvi ceva raho cā</bold>ti sammukhā ca parammukhā ca. Tattha navakānaṃ cīvarakammādīsu sahāyabhāvagamanaṃ sammukhā mettaṃ kāyakammaṃ nāma, therānaṃ pana pādadhovanadānādibhedaṃ sabbampi sāmīcikammaṃ sammukhā mettaṃ kāyakammaṃ nāma. Ubhayehipi dunnikkhittānaṃ dārubhaṇḍādīnaṃ tesu avaññaṃ <pageBreak edition="Vipassana Research Institut" number="3.0093" /> akatvā attanā dunnikkhittānaṃ viya paṭisāmanaṃ parammukhā mettaṃ kāyakammaṃ nāma. ‘‘Devatthero tissatthero’’ti evaṃ paggayha vacanaṃ sammukhā mettaṃ vacīkammaṃ nāma. Vihāre asantaṃ pana paṭipucchantassa ‘‘kahaṃ amhākaṃ devatthero, kahaṃ amhākaṃ tissatthero, kadā nu kho āgamissatī’’ti evaṃ mamāyanavacanaṃ parammukhā mettaṃ vacīkammaṃ nāma. Mettāsinehasiniddhāni pana nayanāni ummīletvā pasannena mukhena olokanaṃ sammukhā mettaṃ manokammaṃ nāma. ‘‘Devatthero tissatthero arogo hotu appābādho’’ti samannāharaṇaṃ parammukhā mettaṃ manokammaṃ nāma.</paragraph>
    <paragraph line="7"><bold>Lābhā</bold>ti cīvarādayo laddhapaccayā. <bold>Dhammikā</bold>ti <pageBreak edition="Pali Text Society" number="3.0340" /> kuhanādibhedaṃ micchājīvaṃ vajjetvā dhammena samena bhikkhācariyavattena uppannā. <bold>Antamaso pattapariyāpannamattampī</bold>ti pacchimakoṭiyā pattapariyāpannaṃ pattassa antogataṃ dvattikaṭacchubhikkhāmattampi. <bold>Appaṭivibhattabhogī</bold>ti ettha dve paṭivibhattāni nāma āmisapaṭivibhattaṃ pana puggalapaṭivibhattañca. Tattha ‘‘ettakaṃ dassāmi, ettakaṃ na dassāmī’’ti evaṃ cittena paṭivibhajanaṃ āmisapaṭivibhattaṃ nāma. ‘‘Asukassa dassāmi, asukassa na dassāmī’’ti evaṃ cittena vibhajanaṃ pana puggalapaṭivibhattaṃ nāma. Tadubhayampi akatvā yo appaṭivibhattaṃ bhuñjati, ayaṃ appaṭivibhattabhogī nāma. <bold>Sīlavantehi sabrahmacārīhi sādhāraṇabhogī</bold>ti ettha sādhāraṇabhogino idaṃ lakkhaṇaṃ – yaṃ yaṃ paṇītaṃ labhati, taṃ taṃ neva lābhenalābhaṃ-nijigīsanatāmukhena gihīnaṃ deti, na attanā paribhuñjati, paṭiggaṇhanto ca ‘‘saṅghena sādhāraṇaṃ hotū’’ti gahetvā ghaṇṭiṃ paharitvā paribhuñjitabbaṃ saṅghasantakaṃ viya passati.</paragraph>
    <paragraph line="8">Imaṃ pana sāraṇīyadhammaṃ ko pūreti, ko na pūreti? Dussīlo tāva na pūreti. Na hi tassa santakaṃ sīlavantā gaṇhanti. Parisuddhasīlo pana <pageBreak edition="Myanmar" number="3.0091" /> vattaṃ akhaṇḍento pūreti. Tatridaṃ vattaṃ – yo hi odissakaṃ katvā mātu vā pitu vā ācariyupajjhāyādīnaṃ vā deti, so dātabbaṃ deti. Sāraṇīyadhammo panassa na hoti, palibodhajagganaṃ nāma hoti. Sāraṇīyadhammo hi muttapalibodhassa vaṭṭati. Tena pana odissakaṃ <pageBreak edition="Pali Text Society" number="3.0341" /> dentena gilānagilānupaṭṭhākaāgantukagamikānañceva navapabbajitassa ca saṅghāṭipattaggahaṇaṃ ajānantassa dātabbaṃ. Etesaṃ datvā avasesaṃ therāsanato paṭṭhāya thokaṃ thokaṃ adatvā yo yattakaṃ gaṇhāti, tassa tattakaṃ dātabbaṃ. Avasiṭṭhe <pageBreak edition="Vipassana Research Institut" number="3.0094" /> asati puna piṇḍāya caritvā therāsanato paṭṭhāya yaṃ yaṃ paṇītaṃ, taṃ taṃ datvā sesaṃ bhuñjitabbaṃ. ‘‘Sīlavantehī’’ti vacanato dussīlassa adātumpi vaṭṭati.</paragraph>
    <paragraph line="9">Ayaṃ pana sāraṇīyadhammo susikkhitāya parisāya supūro hoti, susikkhitāya hi parisāya yo aññato labhati, so na gaṇhāti. Aññato alabhantopi pamāṇayuttameva gaṇhati, na atirekaṃ. Ayaṃ pana sāraṇīyadhammo evaṃ punappunaṃ piṇḍāya caritvā laddhaṃ laddhaṃ dentassāpi dvādasahi vassehi pūreti, na tato oraṃ. Sace hi dvādasame vasse sāraṇīyadhammapūrako piṇḍapātapūraṃ pattaṃ āsanasālāyaṃ ṭhapetvā nhāyituṃ gacchati, saṅghatthero ca ‘‘kasseso patto’’ti vatvā ‘‘sāraṇīyadhammapūrakassā’’ti vutte ‘‘āharatha na’’nti sabbaṃ piṇḍapātaṃ vicāretvāva bhuñjitvā rittapattaṃ ṭhapeti. Atha kho so bhikkhu rittapattaṃ disvā ‘‘mayhaṃ asesetvāva paribhuñjiṃsū’’ti domanassaṃ uppādeti, sāraṇīyadhammo bhijjati, puna dvādasa vassāni pūretabbo hoti. Titthiyaparivāsasadiso hesa, sakiṃ khaṇḍe jāte puna pūretabbova. Yo pana ‘‘lābhā vata me, suladdhaṃ vata me, yassa me pattagataṃ anāpucchāva sabrahmacārī paribhuñjantī’’ti somanassaṃ janeti, tassa puṇṇo nāma hoti.</paragraph>
    <paragraph line="10">Evaṃ pūritasāraṇīyadhammassa pana neva issā na macchariyaṃ hoti, manussānaṃ piyo hoti, amanussānaṃ <pageBreak edition="Pali Text Society" number="3.0342" /> piyo hoti, sulabhapaccayo. Pattagatamassa diyyamānampi na khīyati, bhājanīyabhaṇḍaṭṭhāne aggabhaṇḍaṃ labhati, bhaye vā chātake vā patte devatā ussukkaṃ āpajjanti.</paragraph>
    <paragraph line="11">Tatrimāni <pageBreak edition="Myanmar" number="3.0092" /> vatthūni – <bold>senagirivāsī tissatthero</bold> kira mahāgirigāmaṃ upanissāya vasati, paññāsa mahātherā nāgadīpaṃ cetiyavandanatthāya gacchantā girigāme piṇḍāya caritvā kiñci aladdhā nikkhamiṃsu. Thero pavisanto te disvā pucchi – ‘‘laddhaṃ, bhante’’ti? Vicarimhā, āvusoti. So aladdhabhāvaṃ ñatvā āha – ‘‘bhante, yāvāhaṃ āgacchāmi, tāva idheva hothā’’ti. Mayaṃ, āvuso, paññāsa janā pattatemanamattampi na labhimhāti. Bhante, nevāsikā nāma paṭibalā honti, alabhantāpi bhikkhācāramaggasabhāgaṃ jānantīti. Therā āgamesuṃ. Thero gāmaṃ pāvisi. Dhurageheyeva mahāupāsikā khīrabhattaṃ sajjetvā theraṃ olokayamānā ṭhitā therassa dvāraṃ sampattasseva pattaṃ pūretvā adāsi. So taṃ ādāya therānaṃ santikaṃ gantvā ‘‘gaṇhatha <pageBreak edition="Vipassana Research Institut" number="3.0095" />, bhante’’ti saṅghattheraṃ āha. Thero ‘‘amhehi ettakehi kiñci na laddhaṃ, ayaṃ sīghameva gahetvā āgato, kiṃ nu kho’’ti sesānaṃ mukhaṃ olokesi. Thero olokanākāreneva ñatvā, ‘‘bhante, dhammena samena laddho, nikkukkuccā gaṇhathā’’ti ādito paṭṭhāya sabbesaṃ yāvadatthaṃ datvā attanāpi yāvadatthaṃ bhuñji.</paragraph>
    <paragraph line="12">Atha naṃ bhattakiccāvasāne therā pucchiṃsu – ‘‘kadā, āvuso, lokuttaradhammaṃ paṭivijjhī’’ti? Natthi me, bhante, lokuttaradhammoti. Jhānalābhīsi, āvusoti. Etampi, bhante, natthīti? Nanu, āvuso, pāṭihāriyanti. Sāraṇīyadhammo me, bhante, pūrito, tassa <pageBreak edition="Pali Text Society" number="3.0343" /> me pūritakālato paṭṭhāya sacepi bhikkhusatasahassaṃ hoti, pattagataṃ na khīyatīti. Sādhu sādhu, sappurisa, anucchavikamidaṃ tuyhanti. Idaṃ tāva <bold>pattagataṃ na khīyatī</bold>ti ettha vatthu.</paragraph>
    <paragraph line="13">Ayameva pana thero cetiyapabbate giribhaṇḍamahāpūjāya dānaṭṭhānaṃ gantvā ‘‘imasmiṃ dāne kiṃ varabhaṇḍa’’nti pucchi. Dve sāṭakā, bhanteti. Ete mayhaṃ pāpuṇissantīti? Taṃ sutvā amacco rañño ārocesi – ‘‘eko daharo evaṃ vadatī’’ti. ‘‘Daharassa evaṃ cittaṃ, mahātherānaṃ pana sukhumasāṭakā <pageBreak edition="Myanmar" number="3.0093" /> vaṭṭantī’’ti vatvā ‘‘mahātherānaṃ dassāmī’’ti ṭhapesi. Tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṃ nārohanti, aññeva ārohanti. Daharassa dānakāle pana hatthaṃ āruḷhā. So tassa hatthe ṭhapetvā amaccassa mukhaṃ oloketvā daharaṃ nisīdāpetvā dānaṃ datvā saṅghaṃ vissajjetvā daharassa santike nisīditvā ‘‘kadā, bhante, imaṃ dhammaṃ paṭivijjhitthā’’ti āha. So pariyāyenapi asantaṃ avadanto ‘‘natthi mayhaṃ, mahārāja, lokuttaradhammo’’ti āha. Nanu, bhante, pubbeva avacutthāti. Āma, mahārāja, sāraṇīyadhammapūrako ahaṃ, tassa me dhammassa pūritakālato paṭṭhāya bhājanīyabhaṇḍaṭṭhāne aggabhaṇḍaṃ pāpuṇātīti. ‘‘Sādhu sādhu, bhante, anucchavikamidaṃ tumhāka’’nti vatvā pakkāmi. Idaṃ <bold>bhājanīyabhaṇḍaṭṭhāne aggabhaṇḍaṃ pāpuṇātī</bold>ti ettha vatthu.</paragraph>
    <paragraph line="14">Brāhmaṇatissabhaye pana bhātaragāmavāsino nāgattheriyā anārocetvāva palāyiṃsu. Therī paccūsasamaye ‘‘ativiya <pageBreak edition="Pali Text Society" number="3.0344" /> appanigghoso gāmo, upadhāretha tāvā’’ti daharabhikkhuniyo āha. Tā gantvā sabbesaṃ gatabhāvaṃ ñatvā āgamma theriyā ārocesuṃ. Sā sutvā ‘‘mā tumhe tesaṃ gatabhāvaṃ cintayittha, attano uddesaparipucchāyonisomanasikāresuyeva yogaṃ karothā’’ti vatvā bhikkhācāravelāyaṃ <pageBreak edition="Vipassana Research Institut" number="3.0096" /> pārupitvā attadvādasamā gāmadvāre nigrodharukkhamūle aṭṭhāsi. Rukkhe adhivatthā devatā dvādasannampi bhikkhunīnaṃ piṇḍapātaṃ datvā, ‘‘ayye, aññattha mā gacchatha, niccaṃ idheva āgaccheyyāthā’’ti āha. Theriyā pana kaniṭṭhabhātā nāgatthero nāma atthi. So ‘‘mahantaṃ bhayaṃ, na sakkā yāpetuṃ, paratīraṃ gamissāmī’’ti attadvādasamova attano vasanaṭṭhānā nikkhanto ‘‘theriṃ disvā gamissāmī’’ti bhātaragāmaṃ āgato. Therī ‘‘therā āgatā’’ti sutvā tesaṃ santikaṃ gantvā ‘‘kiṃ ayyā’’ti pucchi. So taṃ pavattiṃ ārocesi. Sā ‘‘ajja ekadivasaṃ vihāreva vasitvā sve gamissathā’’ti āha. Therā vihāraṃ agamiṃsu.</paragraph>
    <paragraph line="15">Therī punadivase rukkhamūle piṇḍāya caritvā theraṃ upasaṅkamitvā ‘‘imaṃ piṇḍapātaṃ paribhuñjathā’’ti āha. Thero ‘‘vaṭṭissati therī’’ti vatvā tuṇhī aṭṭhāsi. Dhammiko, tāta, piṇḍapāto, kukkuccaṃ akatvā paribhuñjathāti <pageBreak edition="Myanmar" number="3.0094" />. Vaṭṭissati therīti? Sā pattaṃ gahetvā ākāse khipi, patto ākāse aṭṭhāsi. Thero ‘‘sattatālamatte ṭhitampi bhikkhunībhattameva therī’’ti vatvā ‘‘bhayaṃ nāma sabbakālaṃ na hoti, bhaye vūpasante ariyavaṃsaṃ kathayamāno, ‘bho piṇḍapātika, bhikkhunībhattaṃ bhuñjitvā vītināmayitthā’ti cittena anuvadiyamāno santhambhituṃ na sakkhissāmi, appamattā hotha <pageBreak edition="Pali Text Society" number="3.0345" /> theriyo’’ti maggaṃ paṭipajji.</paragraph>
    <paragraph line="16">Rukkhadevatāpi ‘‘sace thero theriyā hatthato piṇḍapātaṃ paribhuñjissati, na taṃ nivattessāmi. Sace na paribhuñjissati, nivattessāmī’’ti cintayamānā ṭhatvā therassa gamanaṃ disvā rukkhā oruyha ‘‘pattaṃ, bhante, dethā’’ti vatvā pattaṃ gahetvā theraṃ rukkhamūlaṃyeva ānetvā āsanaṃ paññāpetvā piṇḍapātaṃ datvā katabhattakiccaṃ paṭiññaṃ kāretvā dvādasa bhikkhuniyo dvādasa ca bhikkhū satta vassāni upaṭṭhahi. Idaṃ <bold>devatā ussukkaṃ āpajjantī</bold>ti ettha vatthu. Tatra hi therī sāraṇīyadhammapūrikā ahosi.</paragraph>
    <paragraph line="17"><bold>Akhaṇḍānī</bold>tiādīsu yassa sattasu āpattikkhandhesu ādimhi vā ante vā sikkhāpadaṃ bhinnaṃ hoti, tassa sīlaṃ pariyante chinnasāṭako viya <bold>khaṇḍaṃ</bold> nāma. Yassa pana vemajjhe bhinnaṃ, tassa chiddasāṭako viya <bold>chiddaṃ</bold> nāma hoti. Yassa paṭipāṭiyā dve tīṇi bhinnāni, tassa piṭṭhiyaṃ vā kucchiyaṃ vā uṭṭhitena visabhāgavaṇṇena kāḷarattādīnaṃ aññataravaṇṇā gāvī viya <bold>sabalaṃ</bold><pageBreak edition="Vipassana Research Institut" number="3.0097" /> nāma hoti. Yassa antarantarā bhinnāni, tassa antarantarā visabhāgabinduvicitrā gāvī viya <bold>kammāsaṃ</bold> nāma hoti. Yassa pana sabbena sabbaṃ abhinnāni, tassa tāni sīlāni <bold>akhaṇḍāni acchiddāni asabalāni akammāsāni</bold> nāma honti. Tāni panetāni taṇhādāsabyato mocetvā bhujissabhāvakaraṇato <bold>bhujissāni,</bold> buddhādīhi viññūhi pasatthattā <bold>viññuppasatthāni,</bold> taṇhādiṭṭhīhi aparāmaṭṭhattā ‘‘idaṃ nāma tvaṃ āpannapubbo’’ti kenaci parāmaṭṭhuṃ asakkuṇeyyattā ca <bold>aparāmaṭṭhāni,</bold> upacārasamādhiṃ appanāsamādhiṃ vā saṃvattayantīti <bold>samādhisaṃvattanikānī</bold>ti vuccanti.</paragraph>
    <paragraph line="18"><bold>Sīlasāmaññagato</bold><pageBreak edition="Myanmar" number="3.0095" /><pageBreak edition="Pali Text Society" number="3.0346" /><bold>viharatī</bold>ti tesu tesu disābhāgesu viharantehi bhikkhūhi saddhiṃ samānabhāvūpagatasīlo viharati. Sotāpannādīnañhi sīlaṃ samuddantarepi devalokepi vasantānaṃ aññesaṃ sotāpannādīnaṃ sīlena samānameva hoti, natthi maggasīle nānattaṃ. Taṃ sandhāyetaṃ vuttaṃ.</paragraph>
    <paragraph line="19"><bold>Yāyaṃ diṭṭhī</bold>ti maggasampayuttā sammādiṭṭhi. <bold>Ariyā</bold>ti niddosā. Niyyātīti <bold>niyyānikā. Takkarassā</bold>ti yo tathākārī hoti. <bold>Dukkhakkhayāyā</bold>ti sabbadukkhakkhayatthaṃ. <bold>Diṭṭhisāmaññagato</bold>ti samānadiṭṭhibhāvaṃ upagato hutvā viharatīti.</paragraph>
    <subhead line="20">2. Dutiyasāraṇīyasuttavaṇṇanā</subhead>
    <paragraph line="21" number="12"> Dutiye yo te dhamme pūreti, taṃ sabrahmacārīnaṃ piyaṃ karontīti <bold>piyakaraṇā</bold>. Garuṃ karontīti <bold>garukaraṇā. Saṅgahāyā</bold>ti saṅgaṇhanatthāya. <bold>Avivādāyā</bold>ti avivadanatthāya. <bold>Sāmaggiyā</bold>ti samaggabhāvatthāya. <bold>Ekībhāvāyā</bold>ti ekabhāvatthāya ninnānākaraṇāya. <bold>Saṃvattantī</bold>ti vattanti pavattanti.</paragraph>
    <subhead line="22">3. Nissāraṇīyasuttavaṇṇanā</subhead>
    <paragraph line="23" number="13"> Tatiye <bold>nissāraṇīyā dhātuyo</bold>ti nissaraṇadhātuyova. <bold>Mettā hi kho me cetovimuttī</bold>ti ettha paccanīkadhammehi vimuttattā tikacatukkajjhānikā mettāva mettācetovimutti nāma <pageBreak edition="Vipassana Research Institut" number="3.0098" />. <bold>Bhāvitā</bold>ti vaḍḍhitā. <bold>Bahulīkatā</bold>ti punappunaṃ katā. <bold>Yānīkatā</bold>ti yuttayānasadisā katā. <bold>Vatthukatā</bold>ti <pageBreak edition="Pali Text Society" number="3.0347" /> patiṭṭhā katā. <bold>Anuṭṭhitā</bold>ti adhiṭṭhitā. <bold>Paricitā</bold>ti samantato citā ācitā upacitā. <bold>Susamāraddhā</bold>ti suppaguṇakaraṇena suṭṭhu samāraddhā. <bold>Pariyādāya tiṭṭhatī</bold>ti pariyādiyitvā gahetvā tiṭṭhati. <bold>Mā hevantissa vacanīyo</bold>ti yasmā abhūtabyākaraṇaṃ byākaroti, tasmā ‘‘mā evaṃ bhaṇī’’ti vattabbo. <bold>Yadidaṃ mettācetovimuttī</bold>ti yā ayaṃ mettācetovimutti, idaṃ nissaraṇaṃ byāpādassa, byāpādato nissaṭāti attho. Yo pana mettāya tikacatukkajjhānato vuṭṭhito saṅkhāre sammasitvā tatiyamaggaṃ patvā ‘‘puna <pageBreak edition="Myanmar" number="3.0096" /> byāpādo natthī’’ti tatiyaphalena nibbānaṃ passati, tassa cittaṃ accantanissaraṇaṃ byāpādassa. Etenupāyena sabbattha attho veditabbo.</paragraph>
    <paragraph line="24"><bold>Animittācetovimuttī</bold>ti balavavipassanā. Dīghabhāṇakā pana arahattaphalasamāpattīti vadanti. Sā hi rāganimittādīnañceva rūpanimittādīnañca niccanimittādīnañca abhāvā animittāti vuttā. <bold>Nimittānusārī</bold>ti vuttappabhedaṃ nimittaṃ anusaraṇasabhāvaṃ.</paragraph>
    <paragraph line="25"><bold>Asmī</bold>ti asmimāno. <bold>Ayamahamasmī</bold>ti pañcasu khandhesu ayaṃ nāma ahaṃ asmīti. Ettāvatā arahattaṃ byākataṃ hoti. <bold>Vicikicchākathaṃkathāsalla</bold>nti vicikicchābhūtaṃ kathaṃkathāsallaṃ. <bold>Mā hevantissa vacanīyo</bold>ti sace te paṭhamamaggavajjhā vicikicchā uppajjati, arahattabyākaraṇaṃ micchā hoti, tasmā ‘‘mā abhūtaṃ gaṇhī’’ti vāretabbo. <bold>Asmīti</bold><pageBreak edition="Pali Text Society" number="3.0348" /><bold>mānasamugghāto</bold>ti arahattamaggo. Arahattamaggaphalavasena hi nibbāne diṭṭhe puna asmimāno natthīti arahattamaggo ‘‘asmīti mānasamugghāto’’ti vutto. Iti imasmiṃ sutte abhūtabyākaraṇaṃ nāma kathitaṃ.</paragraph>
    <subhead line="26">4. Bhaddakasuttavaṇṇanā</subhead>
    <paragraph line="27" number="14"> Catutthe <bold>na bhaddaka</bold>nti na laddhakaṃ. Tattha yo hi bhītabhīto marati, tassa na bhaddakaṃ maraṇaṃ hoti. Yo apāye paṭisandhiṃ gaṇhāti, tassa na bhaddikā kālakiriyā hoti. <bold>Kammārāmo</bold>tiādīsu āramaṇaṃ ārāmo, abhiratīti attho. Vihārakaraṇādimhi navakamme ārāmo assāti <bold>kammārāmo</bold>. Tasmiṃyeva kamme ratoti <bold>kammarato</bold>. Tadeva kammārāmataṃ punappunaṃ yuttoti <pageBreak edition="Vipassana Research Institut" number="3.0099" /><bold>anuyutto</bold>. Esa nayo sabbattha. Ettha ca <bold>bhassa</bold>nti ālāpasallāpo. <bold>Niddā</bold>ti soppaṃ. <bold>Saṅgaṇikā</bold>ti gaṇasaṅgaṇikā. Sā ‘‘ekassa dutiyo hoti, dvinnaṃ hoti tatiyako’’tiādinā nayena veditabbā. <bold>Saṃsaggo</bold>ti dassanasavanasamullāpasambhogakāyasaṃsaggavasena pavatto saṃsaṭṭhabhāvo. <bold>Papañco</bold>ti taṇhādiṭṭhimānavasena pavatto madanākārasaṇṭhito kilesapapañco. <bold>Sakkāya</bold>nti tebhūmakavaṭṭaṃ. <bold>Sammā dukkhassa antakiriyāyā</bold>ti hetunā nayena sakalavaṭṭadukkhassa parivaṭumaparicchedakaraṇatthaṃ. <bold>Mago</bold>ti magasadiso. <bold>Nippapañcapade</bold>ti nibbānapade. <bold>Ārādhayī</bold>ti paripūrayi taṃ sampādesīti.</paragraph>
    <subhead line="28">5. Anutappiyasuttavaṇṇanā</subhead>
    <paragraph line="29" number="15"> Pañcame <pageBreak edition="Myanmar" number="3.0097" /><pageBreak edition="Pali Text Society" number="3.0349" /><bold>anutappā</bold>ti anusocitabbā anutāpakārī. Imesu dvīsupi suttesu gāthāsu ca vaṭṭavivaṭṭaṃ kathitaṃ.</paragraph>
    <subhead line="30">6. Nakulapitusuttavaṇṇanā</subhead>
    <paragraph line="31" number="16"> Chaṭṭhe <bold>bāḷhagilāno</bold>ti adhimattagilāno. <bold>Etadavocā</bold>ti sāmikassa bhesajjaṃ katvā byādhiṃ vūpasametuṃ asakkontī idāni sīhanādaṃ naditvā saccakiriyāya byādhiṃ vūpasametuṃ santike nisīditvā etaṃ ‘‘mā kho tva’’ntiādivacanaṃ avoca. <bold>Sāpekkho</bold>ti sataṇho. <bold>Na nakulamātā</bold>ti ettha na-kāro na sakkhatīti evaṃ parapadena yojetabbo. <bold>Santharitu</bold>nti nicchiddaṃ kātuṃ, saṇṭhapetunti attho. <bold>Veṇiṃ olikhitu</bold>nti eḷakalomāni kappetvā vijaṭetvā veṇiṃ kātuṃ.</paragraph>
    <paragraph line="32"><bold>Aññaṃ gharaṃ gamissatī</bold>ti aññaṃ sāmikaṃ gaṇhissati. <bold>Soḷasa vassāni gahaṭṭhakaṃ brahmacariyaṃ samāciṇṇa</bold>nti ito soḷasavassamatthake gahaṭṭhabrahmacariyavāso samāciṇṇo. <bold>Dassanakāmatarā</bold>ti atirekena dassanakāmā. Imehi tīhi aṅgehi sīhanādaṃ naditvā ‘‘iminā saccena tava sarīre byādhi phāsu hotū’’ti saccakiriyaṃ akāsi.</paragraph>
    <paragraph line="33">Idāni bhagavantaṃ sakkhiṃ katvā attano sīlādiguṇehipi saccakiriyaṃ kātuṃ <bold>siyā kho</bold><pageBreak edition="Vipassana Research Institut" number="3.0100" /><bold>pana te</bold>tiādimāha. Tattha <bold>paripūrakārinī</bold>ti samattakārinī. <bold>Cetosamathassā</bold>ti samādhikammaṭṭhānassa. <bold>Ogādhappattā</bold>ti ogādhaṃ anuppavesaṃ pattā. <bold>Patigādhappattā</bold>ti <pageBreak edition="Pali Text Society" number="3.0350" /> patigādhaṃ patiṭṭhaṃ pattā. <bold>Assāsappattā</bold>ti assāsaṃ avassayaṃ pattā. <bold>Vesārajjappattā</bold>ti somanassañāṇaṃ pattā. <bold>Aparappaccayā</bold>ti parappaccayo vuccati parasaddhā parapattiyāyanā, tāya virahitāti attho. Imehi tīhi aṅgehi attano guṇe ārabbha saccakiriyaṃ akāsi. <bold>Gilānā vuṭṭhito</bold>ti gilāno hutvā vuṭṭhito. <bold>Yāvatā</bold>ti yattikāyo. <bold>Tāsaṃ aññatarā</bold>ti tāsaṃ antare ekā. <bold>Anukampikā</bold>ti hitānukampikā. <bold>Ovādikā</bold>ti ovādadāyikā. <bold>Anusāsikā</bold>ti anusiṭṭhidāyikā.</paragraph>
    <subhead line="34">7. Soppasuttavaṇṇanā</subhead>
    <paragraph line="35" number="17"> Sattame <pageBreak edition="Myanmar" number="3.0098" /><bold>paṭisallānā vuṭṭhito</bold>ti ekībhāvāya dhammanijjhānakkhantito phalasamāpattivihārato vuṭṭhito. <bold>Yathāvihāra</bold>nti attano attano vasanavihāraṃ. <bold>Navā</bold>ti pabbajjāya navakā. Te pañcasatamattā ahesuṃ. <bold>Kākacchamānā</bold>ti kākasaddaṃ karontā dante khādantā. <bold>Therā</bold>ti thirabhāvaṃ pattā. <bold>Tena no</bold>ti tena nu. <bold>Seyyasukhā</bold>dīni heṭṭhā vuttatthāneva. <bold>Raṭṭhiko</bold>ti yo raṭṭhaṃ bhuñjati. <bold>Pettaṇiko</bold>ti yo pitarā bhuttānubhuttaṃ bhuñjati. <bold>Senāpatiko</bold>ti senāya jeṭṭhako. <bold>Gāmagāmaṇiko</bold>ti gāmabhojako. <bold>Pūgagāmaṇiko</bold>ti gaṇajeṭṭhako. <bold>Avipassako</bold><pageBreak edition="Pali Text Society" number="3.0351" /><bold>kusalānaṃ dhammāna</bold>nti kusalānaṃ dhammānaṃ anesako agavesako hutvā. <bold>Bodhipakkhiyānaṃ dhammāna</bold>nti sattatiṃsāya bodhipakkhiyadhammānaṃ.</paragraph>
    <subhead line="36">8. Macchabandhasuttavaṇṇanā</subhead>
    <paragraph line="37" number="18"> Aṭṭhame <bold>macchika</bold>nti macchaghātakaṃ. Hatthinā yātīti <bold>hatthiyāyī</bold>. Paratopi eseva nayo. <bold>Vajjhe</bold>ti vadhitabbe. <bold>Vadhāyanīte</bold>ti vadhāya upanīte. <bold>Pāpakena manasā</bold>ti lāmakena vadhakacittena. Pāḷiyaṃ pana vadhāyupanīteti likhanti. <bold>Māgaviko</bold>ti migaghātako. <bold>Ko pana vādo manussabhūta</bold>nti yo manussabhūtaṃ pāpakena manasā anupekkhati, tassa sampattiyā abhāve kimeva vattabbaṃ. Idaṃ pāpakassa kammuno aniṭṭhaphalabhāvaṃ dassetuṃ vuttaṃ. Yesaṃ pana tādisaṃ kammaṃ karontānampi yasapaṭilābho hoti, tesaṃ taṃ akusalaṃ nissāya kusalaṃ vipaccatīti veditabbaṃ <pageBreak edition="Vipassana Research Institut" number="3.0101" />. Tena panassa akusalakammena upahatattā vipāko na ciraṭṭhitiko hoti. Imasmiṃ sutte akusalapakkhova kathito.</paragraph>
    <subhead line="38">9. Paṭhamamaraṇassatisuttavaṇṇanā</subhead>
    <paragraph line="39" number="19"> Navame <bold>nātike</bold>ti evaṃnāmake gāme. <bold>Giñjakāvasathe</bold>ti iṭṭhakāmaye pāsāde. <bold>Amatogadhā</bold>ti nibbānogadhā, nibbānapatiṭṭhāti attho. <bold>Bhāvetha no</bold>ti bhāvetha nu. <bold>Maraṇassati</bold>nti maraṇassatikammaṭṭhānaṃ. <bold>Aho vatā</bold>ti patthanatthe nipāto. <bold>Bahuṃ</bold><pageBreak edition="Pali Text Society" number="3.0352" /><bold>vata me kataṃ assā</bold>ti <pageBreak edition="Myanmar" number="3.0099" /> tumhākaṃ sāsane mama kiccaṃ bahu kataṃ assa. <bold>Tadantara</bold>nti taṃ antaraṃ khaṇaṃ okāsaṃ. <bold>Assasitvā vā passasāmī</bold>ti ettha assāso vuccati anto pavisanavāto, passāso bahi nikkhamanavāto. Iti ayaṃ bhikkhu yāva anto paviṭṭhavāto bahi nikkhamati, bahi nikkhanto vāto anto pavisati, tāva jīvitaṃ patthento evamāha. <bold>Dandha</bold>nti mandaṃ garukaṃ asīghappavattaṃ. <bold>Āsavānaṃ khayāyā</bold>ti arahattaphalatthāya. Imasmiṃ sutte maraṇassati arahattaṃ pāpetvā kathitāti.</paragraph>
    <subhead line="40">10. Dutiyamaraṇassatisuttavaṇṇanā</subhead>
    <paragraph line="41" number="20"> Dasame <bold>patigatāyā</bold>ti paṭipannāya. <bold>Iti paṭisañcikkhatī</bold>ti evaṃ paccavekkhati. <bold>So mamassa antarāyo</bold>ti ettha tividho antarāyo jīvitantarāyo, samaṇadhammantarāyo, puthujjanakālakiriyaṃ karontassa saggantarāyo ceva maggantarāyo cāti. Taṃ sabbampi sandhāyevamāha. <bold>Byāpajjeyyā</bold>ti ajiṇṇakādivasena vipajjeyya. <bold>Adhimatto</bold>ti balavā. <bold>Chando</bold>ti kattukamyatāchando. <bold>Vāyāmo</bold>ti payogavīriyaṃ. <bold>Ussāho</bold>ti ussāpanavīriyaṃ. <bold>Ussoḷhī</bold>ti sampādanavīriyaṃ. <bold>Appaṭivānī</bold>ti anukkaṇṭhanā appaṭisaṅgharaṇā. Sesaṃ sabbattha uttānatthamevāti.</paragraph>
    <centered line="42">Sāraṇīyavaggo dutiyo.</centered>
  </content>
</document>