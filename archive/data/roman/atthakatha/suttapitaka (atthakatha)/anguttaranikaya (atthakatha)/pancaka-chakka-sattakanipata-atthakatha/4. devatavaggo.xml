<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403a.att29.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/4. devatavaggo.xml</archivePath>
    <baseFileName>4. devatavaggo</baseFileName>
    <titlePath>4. Devatāvaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">4. Devatāvaggo</chapter>
    <subhead line="2">1. Sekhasuttavaṇṇanā</subhead>
    <paragraph line="3" number="31"> Catutthassa <pageBreak edition="V" number="3.0108" /><pageBreak edition="P" number="3.0362" /> paṭhame <bold>sekhassā</bold>ti sattavidhassa sekhassa. Puthujjane pana vattabbameva natthi. <bold>Parihānāyā</bold>ti uparūpariguṇaparihānāya.</paragraph>
    <subhead line="4">2-3. Aparihānasuttadvayavaṇṇanā</subhead>
    <paragraph line="5" number="32-33"> Dutiye <bold>satthugāravatā</bold>ti satthari garubhāvo. <bold>Dhammagāravatā</bold>ti navavidhe lokuttaradhamme garubhāvo. <bold>Saṅghagāravatā</bold>ti saṅghe garubhāvo. <bold>Sikkhāgāravatā</bold>ti tīsu sikkhāsu garubhāvo. <bold>Appamādagāravatā</bold>ti appamāde garubhāvo. <bold>Paṭisanthāragāravatā</bold>ti dhammāmisavasena duvidhe paṭisanthāre garubhāvo. Satthā garu assāti <bold>satthugaru</bold>. Dhammo garu assāti <bold>dhammagaru. Tibbagāravo</bold>ti bahalagāravo. Paṭisanthāre <pageBreak edition="M" number="3.0106" /> gāravo assāti <bold>paṭisanthāragāravo</bold>. Tatiye <bold>sappatisso</bold>ti sajeṭṭhako sagāravo. Hirottappaṃ panettha missakaṃ kathitaṃ.</paragraph>
    <subhead line="6">4. Mahāmoggallānasuttavaṇṇanā</subhead>
    <paragraph line="7" number="34"> Catutthe <bold>tisso nāma bhikkhū</bold>ti therasseva saddhivihāriko. <bold>Mahiddhiko mahānubhāvo</bold>ti ijjhanaṭṭhena mahatī iddhi assāti mahiddhiko. Anupharaṇaṭṭhena mahā ānubhāvo assāti mahānubhāvo. <bold>Cirassaṃ kho, mārisa moggallāna, imaṃ pariyāyamakāsī</bold>ti evarūpaṃ loke pakatiyā piyasamudāhāravacanaṃ hoti. Lokiyā <pageBreak edition="P" number="3.0363" /> hi cirassaṃ āgatampi anāgatapubbampi manāpajātiyaṃ āgataṃ disvā ‘‘kuto bhavaṃ āgato, cirassaṃ bhavaṃ āgato, kathaṃ te idhāgamanamaggo ñāto, kiṃ maggamūḷhosī’’tiādīni vadanti. Ayaṃ pana āgatapubbattāyeva evamāha. Thero hi kālena kālaṃ brahmalokaṃ gacchatiyeva. Tattha <bold>pariyāyamakāsī</bold>ti vāraṃ akāsi. <bold>Yadidaṃ idhāgamanāyā</bold>ti yo ayaṃ idhāgamanāya vāro, taṃ cirassaṃ akāsīti vuttaṃ hoti. <bold>Idamāsanaṃ paññatta</bold>nti <pageBreak edition="V" number="3.0109" /> mahārahaṃ brahmapallaṅkaṃ paññāpetvā evamāha. <bold>Aveccappasādenā</bold>ti adhigatena acalena maggappasādena. Imasmiṃ sutte sotāpattimaggañāṇaṃ kathitaṃ.</paragraph>
    <subhead line="8">5. Vijjābhāgiyasuttavaṇṇanā</subhead>
    <paragraph line="9" number="35"> Pañcame <bold>vijjābhāgiyā</bold>ti vijjākoṭṭhāsikā. <bold>Aniccasaññā</bold>ti aniccānupassanāñāṇe uppannasaññā. <bold>Anicce dukkhasaññā</bold>ti dukkhānupassanāñāṇe uppannasaññā. <bold>Dukkhe anattasaññā</bold>ti anattānupassanāñāṇe uppannasaññā. <bold>Pahānasaññā</bold>ti pahānānupassanāñāṇe uppannasaññā. <bold>Virāgasaññā</bold>ti virāgānupassanāñāṇe uppannasaññā. <bold>Nirodhasaññā</bold>ti nirodhānupassanāñāṇe uppannasaññā.</paragraph>
    <subhead line="10">6. Vivādamūlasuttavaṇṇanā</subhead>
    <paragraph line="11" number="36"> Chaṭṭhe <pageBreak edition="M" number="3.0107" /><bold>vivādamūlānī</bold>ti vivādassa mūlāni. <bold>Kodhano</bold>ti kujjhanalakkhaṇena kodhena samannāgato. <bold>Upanāhī</bold>ti veraappaṭinissaggalakkhaṇena upanāhena samannāgato. <bold>Ahitāya dukkhāya devamanussāna</bold>nti dvinnaṃ bhikkhūnaṃ vivādo kathaṃ devamanussānaṃ ahitāya dukkhāya saṃvattati? Kosambakakkhandhake viya dvīsu bhikkhūsu vivādaṃ āpannesu tasmiṃ vihāre tesaṃ antevāsikā vivadanti, tesaṃ ovādaṃ gaṇhanto bhikkhunisaṅgho vivadati. Tato tesaṃ upaṭṭhākā vivadanti, atha manussānaṃ ārakkhadevatā <pageBreak edition="P" number="3.0364" /> dve koṭṭhāsā honti. Tathā dhammavādīnaṃ ārakkhadevatā dhammavādiniyo honti, adhammavādīnaṃ adhammavādiniyo. Tato ārakkhadevatānaṃ mittā bhummadevatā bhijjanti. Evaṃ paramparāya yāva brahmalokā ṭhapetvā ariyasāvake sabbe devamanussā dve koṭṭhāsā honti. Dhammavādīhi pana adhammavādinova bahutarā honti. Tato yaṃ bahukehi gahitaṃ, taṃ gacchanti. Dhammaṃ vissajjetvā bahutarāva adhammaṃ gaṇhanti. Te adhammaṃ purakkhatvā viharantā apāye nibbattanti. Evaṃ dvinnaṃ bhikkhūnaṃ vivādo devamanussānaṃ ahitāya dukkhāya hoti. <bold>Ajjhattaṃ vā</bold>ti tumhākaṃ abbhantaraparisāya. <bold>Bahiddhā</bold>ti paresaṃ parisāya.</paragraph>
    <paragraph line="12"><bold>Makkhī</bold>ti paresaṃ guṇamakkhanalakkhaṇena makkhena samannāgato. <bold>Paḷāsī</bold>ti yugaggāhalakkhaṇena <pageBreak edition="V" number="3.0110" /> paḷāsena samannāgato. <bold>Issukī</bold>ti parassa sakkārādīni issāyanalakkhaṇāya issāya samannāgato. <bold>Maccharī</bold>ti āvāsamacchariyādīhi samannāgato. <bold>Saṭho</bold>ti kerāṭiko. <bold>Māyāvī</bold>ti katapaṭicchādako. <bold>Pāpiccho</bold>ti asantasambhāvanicchako dussīlo. <bold>Micchādiṭṭhī</bold>ti natthikavādī, ahetuvādī, akiriyavādī. <bold>Sandiṭṭhiparāmāsī</bold>ti sayaṃ diṭṭhameva parāmasati. <bold>Ādhānaggāhī</bold>ti daḷhaggāhī. <bold>Duppaṭinissaggī</bold>ti na sakkā hoti gahitaṃ vissajjāpetuṃ. Imasmiṃ sutte vaṭṭameva kathitaṃ.</paragraph>
    <subhead line="13">7. Dānasuttavaṇṇanā</subhead>
    <paragraph line="14" number="37"> Sattame <pageBreak edition="P" number="3.0365" /><bold>veḷukaṇḍakī</bold>ti veḷukaṇḍakanagaravāsinī. <bold>Chaḷaṅgasamannāgata</bold>nti chahi guṇaṅgehi samannāgataṃ. <bold>Dakkhiṇaṃ patiṭṭhāpetī</bold>ti dānaṃ deti. <bold>Pubbeva dānā sumano</bold>ti dānaṃ dassāmīti māsaḍḍhamāsato paṭṭhāya <pageBreak edition="M" number="3.0108" /> somanassappatto hoti. Ettha hi pubbecetanā dassāmīti cittuppādakālato paṭṭhāya ‘‘ito uṭṭhitena dānaṃ dassāmī’’ti khettaggahaṇaṃ ādiṃ katvā cintentassa labbhati. <bold>Dadaṃ cittaṃ pasādetī</bold>ti evaṃ vuttā muñcacetanā pana dānakāleyeva labbhati. <bold>Datvā attamano hotī</bold>ti ayaṃ pana aparacetanā aparāparaṃ anussarantassa labbhati. <bold>Vītarāgā</bold>ti vigatarāgā khīṇāsavā. <bold>Rāgavinayāya vā paṭipannā</bold>ti rāgavinayapaṭipadaṃ paṭipannā. Ukkaṭṭhadesanā cesā, na kevalaṃ pana khīṇāsavānaṃ, anāgāmi-sakadāgāmi-sotāpannānampi antamaso tadahupabbajitassa bhaṇḍagāhakasāmaṇerassāpi dinnā dakkhiṇā chaḷaṅgasamannāgatāva hoti. Sopi hi sotāpattimaggatthameva pabbajito.</paragraph>
    <paragraph line="15"><bold>Yaññassa sampadā</bold>ti dānassa paripuṇṇatā. <bold>Saññatā</bold>ti sīlasaññamena saññatā. <bold>Sayaṃ ācamayitvānā</bold>ti attanāva hatthapāde dhovitvā mukhaṃ vikkhāletvā. <bold>Sakehi pāṇibhī</bold>ti attano hatthehi. Sayehītipi pāṭho. <bold>Saddho</bold>ti ratanattayaguṇe saddahanto. <bold>Muttena cetasā</bold>ti lābhamacchariyādīhi vimuttena cittena. <bold>Abyāpajjhaṃ</bold><pageBreak edition="P" number="3.0366" /><bold>sukhaṃ loka</bold>nti niddukkhaṃ uḷārasukhasomanassaṃ devalokaṃ.</paragraph>
    <subhead line="16">8. Attakārīsuttavaṇṇanā</subhead>
    <paragraph line="17" number="38"> Aṭṭhame <pageBreak edition="V" number="3.0111" /><bold>addasaṃ vā assosiṃ vā</bold>ti akkhīni ummīletvā mā addasaṃ, asukasmiṃ nāma ṭhāne vasatīti mā assosiṃ, kathentassa vā vacanaṃ mā assosiṃ. <bold>Kathañhi nāmā</bold>ti kena nāma kāraṇena. <bold>Ārambhadhātū</bold>ti ārabhanavasena pavattavīriyaṃ. <bold>Nikkamadhātū</bold>ti kosajjato nikkhamanasabhāvaṃ vīriyaṃ. <bold>Parakkamadhātū</bold>ti parakkamasabhāvo. <bold>Thāmadhātū</bold>ti thāmasabhāvo. <bold>Ṭhitidhātū</bold>ti ṭhitisabhāvo. <bold>Upakkamadhātū</bold>ti upakkamasabhāvo. Sabbaṃ cetaṃ tena tenākārena pavattassa vīriyasseva nāmaṃ.</paragraph>
    <subhead line="18">9-10. Nidānasuttādivaṇṇanā</subhead>
    <paragraph line="19" number="39-40"> Navame <bold>kammāna</bold>nti vaṭṭagāmikammānaṃ. <bold>Samudayāyā</bold>ti piṇḍakaraṇatthāya. <bold>Nidāna</bold>nti paccayo. <bold>Lobhajenā</bold>ti lobhato jātena. <bold>Na</bold><pageBreak edition="M" number="3.0109" /><bold>paññāyantī</bold>ti ‘‘evarūpena kammena nibbattā’’ti na dissanti. Sukkapakkhe <bold>kammāna</bold>nti vivaṭṭagāmikammānaṃ. Iti imasmiṃ sutte vaṭṭavivaṭṭaṃ kathitaṃ. Dasame <bold>niculavane</bold>ti mahāmucalindavane. <bold>Saddhammo</bold>ti sāsanasaddhammo.</paragraph>
    <subhead line="20">11. Dārukkhandhasuttavaṇṇanā</subhead>
    <paragraph line="21" number="41"> Ekādasame <bold>cetovasippatto</bold>ti cittavasibhāvaṃ patto. <bold>Pathavītveva adhimucceyyā</bold>ti thaddhākāraṃ pathavīdhātūti sallakkheyya. <bold>Yaṃ</bold><pageBreak edition="P" number="3.0367" /><bold>nissāyā</bold>ti yaṃ vijjamānaṃ thaddhākāraṃ pathavīdhātuṃ nissāya amuṃ dārukkhandhaṃ pathavītveva adhimucceyya, sā ettha pathavīdhātu atthīti. Iminā nayena sesapadānipi veditabbāni. Yatheva hi tasmiṃ thaddhākārā pathavīdhātu atthi, evaṃ yūsākārā āpodhātu, uṇhākārā tejodhātu, vitthambhanākārā vāyodhātu, rattavaṇṇamhi sāre padumapupphavaṇṇā subhadhātu, pūtibhūte cuṇṇe ceva pheggupapaṭikāsu ca amanuññavaṇṇā asubhadhātu, taṃ nissāya amuṃ dārukkhandhaṃ asubhantveva adhimucceyya sallakkheyyāti. Imasmiṃ sutte missakavihāro nāma kathito.</paragraph>
    <subhead line="22">12. Nāgitasuttavaṇṇanā</subhead>
    <paragraph line="23" number="42"> Dvādasame <pageBreak edition="V" number="3.0112" /><bold>gāmantavihāri</bold>nti gāmantasenāsanavāsiṃ. <bold>Samāhitaṃ nisinna</bold>nti tasmiṃ gāmantasenāsane samādhiṃ appetvā nisinnaṃ. <bold>Idānima</bold>nti idāni imaṃ. <bold>Samādhimhā cāvessatī</bold>ti samādhito uṭṭhāpessati. <bold>Na attamano homī</bold>ti na sakamano homi. <bold>Pacalāyamāna</bold>nti niddāyamānaṃ. <bold>Ekatta</bold>nti ekasabhāvaṃ, ekaggatābhūtaṃ araññasaññaṃyeva citte karissatīti attho. <bold>Anurakkhissatī</bold>ti anuggaṇhissati. <bold>Avimuttaṃ vā cittaṃ vimocessatī</bold>ti aññasmiṃ kāle avimuttaṃ cittaṃ idāni pañcahi vimuttīhi vimocayissati. <bold>Riñcatī</bold>ti vajjeti vissajjeti. <bold>Paṭipaṇāmetvā</bold>ti <pageBreak edition="P" number="3.0368" /> panuditvā vissajjetvā. <bold>Uccārapassāvakammāyā</bold>ti uccārapassāvakaraṇatthāya. Iminā ettakena ṭhānena satthārā araññasenāsanassa vaṇṇo kathito. Suttassa pana paṭhamakoṭṭhāse yaṃ vattabbaṃ, taṃ heṭṭhā vuttamevāti.</paragraph>
    <centered line="24">Devatāvaggo catuttho.</centered>
  </content>
</document>