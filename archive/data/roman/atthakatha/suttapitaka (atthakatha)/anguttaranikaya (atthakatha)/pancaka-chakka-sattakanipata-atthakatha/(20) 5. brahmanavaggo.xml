<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0403a.att19.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(20) 5. brahmanavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha</directory>
    <basename>(20) 5. brahmanavaggo</basename>
    <titlePath>(20) 5. Brāhmaṇavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">(20) 5. Brāhmaṇavaggo</chapter>
    <subhead line="2">1. Soṇasuttavaṇṇanā</subhead>
    <paragraph line="3" number="191"> Pañcamassa paṭhame <bold>brāhmaṇadhammā</bold>ti brāhmaṇasabhāvā. <bold>Sunakhesū</bold>ti kukkuresu. <bold>Neva kiṇanti na vikkiṇantī</bold>ti na gaṇhantā kiṇanti, na dadantā vikkiṇanti. <bold>Sampiyeneva saṃvāsaṃ saṃbandhāya sampavattentī</bold>ti piyo piyaṃ upasaṅkamitvā paveṇiyā bandhanatthaṃ saṃvāsaṃ pavattayanti <pageBreak edition="Vipassana Research Institut" number="3.0067" />. <bold>Udarāvadehaka</bold>nti udaraṃ avadihitvā upacinitvā pūretvā. <bold>Avasesaṃ ādāya pakkamantī</bold>ti yaṃ bhuñjituṃ na sakkonti, taṃ bhaṇḍikaṃ katvā gahetvā gacchanti. Imasmiṃ sutte vaṭṭameva kathitaṃ.</paragraph>
    <subhead line="4">2. Doṇabrāhmaṇasuttavaṇṇanā</subhead>
    <paragraph line="5" number="192"> Dutiye <bold>tvampi no</bold>ti tvampi nu. <bold>Pavattāro</bold>ti pavattayitāro. <bold>Yesa</bold>nti yesaṃ santakaṃ. <bold>Mantapada</bold>nti <pageBreak edition="Pali Text Society" number="3.0308" /> vedasaṅkhātaṃ mantameva. <bold>Gīta</bold>nti aṭṭhakādīhi dasahi porāṇakabrāhmaṇehi sarasampattivasena sajjhāyitaṃ. <bold>Pavutta</bold>nti aññesaṃ vuttaṃ, vācitanti attho. <bold>Samīhita</bold>nti samupabyūḷhaṃ rāsikataṃ, piṇḍaṃ <pageBreak edition="Myanmar" number="3.0066" /> katvā ṭhapitanti attho. <bold>Tadanugāyantī</bold>ti etarahi brāhmaṇā taṃ tehi pubbehi gītaṃ anugāyanti anusajjhāyanti. <bold>Tadanubhāsantī</bold>ti taṃ anubhāsanti. Idaṃ purimasseva vevacanaṃ. <bold>Bhāsitamanubhāsantī</bold>ti tehi bhāsitaṃ anubhāsanti. <bold>Sajjhāyitamanusajjhāyantī</bold>ti tehi sajjhāyitaṃ anusajjhāyanti. <bold>Vācitamanuvācentī</bold>ti tehi aññesaṃ vācitaṃ anuvācenti. <bold>Seyyathida</bold>nti te katameti attho. <bold>Aṭṭhako</bold>tiādīni tesaṃ nāmāni. Te kira dibbena cakkhunā oloketvā parūpaghātaṃ akatvā kassapasammāsambuddhassa bhagavato pāvacanena saha saṃsandetvā mante ganthesuṃ. Aparāpare pana brāhmaṇā pāṇātipātādīni pakkhipitvā tayo vede bhinditvā buddhavacanena saddhiṃ viruddhe akaṃsu. <bold>Tyāssu’me</bold>ti ettha <bold>assū</bold>ti nipātamattaṃ, te brāhmaṇā ime pañca brāhmaṇe paññāpentīti attho.</paragraph>
    <paragraph line="6"><bold>Mante adhīyamāno</bold>ti vede sajjhāyanto gaṇhanto. <bold>Ācariyadhana</bold>nti ācariyadakkhiṇaṃ ācariyabhāgaṃ. <bold>Na issatthenā</bold>ti na yodhājīvakammena uppādeti. <bold>Na rājaporisenā</bold>ti na rājupaṭṭhākabhāvena. <bold>Kevalaṃ bhikkhācariyāyā</bold>ti suddhāya bhikkhācariyāya eva. <bold>Kapālaṃ</bold><pageBreak edition="Pali Text Society" number="3.0309" /><bold>anatimaññamāno</bold>ti taṃ bhikkhābhājanaṃ anatimaññamāno. So hi puṇṇapattaṃ ādāya sīsaṃ nhāto kuladvāresu ṭhatvā ‘‘ahaṃ aṭṭhacattālīsa vassāni komārabrahmacariyaṃ cariṃ, mantāpi me gahitā, ācariyassa ācariyadhanaṃ dassāmi, dhanaṃ me dethā’’ti yācati. Taṃ sutvā manussā yathāsatti yathābalaṃ aṭṭhapi soḷasapi satampi sahassampi denti. Evaṃ sakalagāmaṃ caritvā laddhadhanaṃ ācariyassa niyyādeti. Taṃ sandhāyetaṃ vuttaṃ. <bold>Evaṃ kho doṇa brāhmaṇo brahmasamo hotī</bold>ti evaṃ brahmavihārehi samannāgatattā brāhmaṇo brahmasamo nāma hoti.</paragraph>
    <paragraph line="7"><bold>Neva</bold><pageBreak edition="Vipassana Research Institut" number="3.0068" /><bold>kayena na vikkayenā</bold>ti neva attanā kayaṃ katvā gaṇhāti, na parena vikkayaṃ katvā dinnaṃ. <bold>Udakūpassaṭṭha</bold>nti udakena upassaṭṭhaṃ pariccattaṃ. So hi yasmiṃ kule vayappattā dārikā atthi, gantvā tassa dvāre tiṭṭhati. ‘‘Kasmā ṭhitosī’’ti vutte ‘‘ahaṃ aṭṭhacattālīsa vassāni komārabrahmacariyaṃ cariṃ, taṃ sabbaṃ tumhākaṃ demi, tumhe mayhaṃ dārikaṃ dethā’’ti vadati. Te dārikaṃ ānetvā tassa hatthe udakaṃ pātetvā denti. So taṃ udakūpassaṭṭhaṃ bhariyaṃ gaṇhitvā gacchati. <bold>Atimīḷhajo</bold>ti atimīḷhe <pageBreak edition="Myanmar" number="3.0067" /> mahāgūtharāsimhi jāto. <bold>Tassa sā</bold>ti tassa esā. <bold>Na davatthā</bold>ti na kīḷanatthā. <bold>Na ratatthā</bold>ti na kāmaratiatthā. <bold>Methunaṃ</bold><pageBreak edition="Pali Text Society" number="3.0310" /><bold>uppādetvā</bold>ti dhītaraṃ vā puttaṃ vā uppādetvā ‘‘idāni paveṇi ghaṭīyissatī’’ti nikkhamitvā pabbajati. <bold>Sugatiṃ saggaṃ loka</bold>nti brahmalokameva sandhāyetaṃ vuttaṃ. <bold>Devasamo hotī</bold>ti dibbavihārehi samannāgatattā devasamo nāma hoti.</paragraph>
    <paragraph line="8"><bold>Tameva puttassādaṃ nikāmayamāno</bold>ti yvāssa dhītaraṃ vā puttaṃ vā jātaṃ disvā puttapemaṃ puttassādo uppajjati, taṃ patthayamāno icchamāno. <bold>Kuṭumbaṃ ajjhāvasatī</bold>ti kuṭumbaṃ saṇṭhapetvā kuṭumbamajjhe vasati. Sesamettha uttānamevāti.</paragraph>
    <subhead line="9">3. Saṅgāravasuttavaṇṇanā</subhead>
    <paragraph line="10" number="193"> Tatiye <bold>pagevā</bold>ti paṭhamaññeva. <bold>Kāmarāgapariyuṭṭhitenā</bold>ti kāmarāgaggahitena. <bold>Kāmarāgaparetenā</bold>ti kāmarāgānugatena. <bold>Nissaraṇa</bold>nti tividhaṃ kāmarāgassa nissaraṇaṃ vikkhambhananissaraṇaṃ, tadaṅganissaraṇaṃ, samucchedanissaraṇanti. Tattha asubhe paṭhamajjhānaṃ vikkhambhananissaraṇaṃ nāma, vipassanā tadaṅganissaraṇaṃ nāma, arahattamaggo samucchedanissaraṇaṃ nāma. Taṃ tividhampi nappajānātīti attho. <bold>Attatthampī</bold>tiādīsu arahattasaṅkhāto attano attho attattho nāma, paccayadāyakānaṃ attho parattho nāma, sveva duvidho ubhayattho nāma. Iminā nayena sabbavāresu attho veditabbo.</paragraph>
    <paragraph line="11">Ayaṃ pana viseso – <bold>byāpādassa nissaraṇa</bold>ntiādīsu hi dveva nissaraṇāni vikkhambhananissaraṇañca samucchedanissaraṇañca. Tattha byāpādassa tāva mettāya paṭhamajjhānaṃ vikkhambhananissaraṇaṃ nāma, anāgāmimaggo samucchedanissaraṇaṃ, thinamiddhassa ālokasaññā vikkhambhananissaraṇaṃ <pageBreak edition="Vipassana Research Institut" number="3.0069" />, arahattamaggo <pageBreak edition="Pali Text Society" number="3.0311" /> samucchedanissaraṇaṃ. Uddhaccakukkuccassa yo koci samatho vikkhambhananissaraṇaṃ, uddhaccassa panettha arahattamaggo, kukkuccassa anāgāmimaggo samucchedanissaraṇaṃ. Vicikicchāya dhammavavatthānaṃ vikkhambhananissaraṇaṃ, paṭhamamaggo samucchedanissaraṇaṃ.</paragraph>
    <paragraph line="12">Yā panettha <bold>seyyathāpi, brāhmaṇa, udapatto saṃsaṭṭho lākhāya vā</bold>tiādikā upamā vuttā, tāsu <bold>udapatto</bold>ti udakabharitā pāti. <bold>Saṃsaṭṭho</bold>ti <pageBreak edition="Myanmar" number="3.0068" /> vaṇṇabhedakaraṇavasena saṃsaṭṭho. <bold>Ukkudhito</bold>ti kudhito. <bold>Ussadakajāto</bold>ti usumakajāto. <bold>Sevālapaṇakapariyonaddho</bold>ti tilabījakādibhedena sevālena vā nīlamaṇḍūkapiṭṭhivaṇṇena vā udakapiṭṭhiṃ chādetvā nibbattena paṇakena pariyonaddho. <bold>Vāterito</bold>ti vātena erito kampito. <bold>Āvilo</bold>ti appasanno. <bold>Luḷito</bold>ti asannisinno. <bold>Kalalībhūto</bold>ti kaddamībhūto. <bold>Andhakāre nikkhitto</bold>ti koṭṭhakantarādibhede anālokaṭṭhāne ṭhapito. Imasmiṃ sutte bhagavā tīhi bhavehi desanaṃ nivaṭṭetvā arahattanikūṭena niṭṭhapesi, brāhmaṇo pana saraṇamatte patiṭṭhitoti.</paragraph>
    <subhead line="13">4. Kāraṇapālīsuttavaṇṇanā</subhead>
    <paragraph line="14" number="194"> Catutthe <bold>kāraṇapālī</bold>ti pāloti tassa nāmaṃ, rājakulānaṃ pana kammante kāretīti kāraṇapālī nāma jāto. <bold>Kammantaṃ</bold><pageBreak edition="Pali Text Society" number="3.0312" /><bold>kāretī</bold>ti pātova uṭṭhāya dvāraṭṭālakapākāre akate kāreti, jiṇṇe paṭijaggāpeti. <bold>Piṅgiyāniṃ brāhmaṇa</bold>nti evaṃnāmakaṃ anāgāmiphale patiṭṭhitaṃ ariyasāvakaṃ brāhmaṇaṃ. So kira pātova uṭṭhāya gandhamālādīni gāhāpetvā satthu santikaṃ gantvā vanditvā gandhamālādīhi pūjetvā nagaraṃ āgacchati, idaṃ brāhmaṇassa devasikaṃ vattanti. Taṃ so evaṃ vattaṃ katvā āgacchantaṃ addasa. <bold>Etadavocā</bold>ti ‘‘ayaṃ brāhmaṇo paññavā ñāṇuttaro, kahaṃ nu kho pātova gantvā āgacchatī’’ti cintetvā anukkamena santikaṃ āgataṃ sañjānitvā ‘‘handa kuto nū’’tiādivacanaṃ avoca.</paragraph>
    <paragraph line="15">Tattha <bold>divā divassā</bold>ti divasassāpi divā, majjhanhikakāleti attho. <bold>Paṇḍito maññe</bold>ti bhavaṃ piṅgiyānī samaṇaṃ gotamaṃ paṇḍitoti maññati, udāhu noti ayamettha attho. <bold>Ko cāhaṃ, bho</bold>ti, bho, samaṇassa gotamassa paññāveyyattiyajānane ahaṃ ko nāma? <bold>Ko ca samaṇassa <pageBreak edition="Vipassana Research Institut" number="3.0070" /> gotamassa paññāveyyattiyaṃ jānissāmī</bold>ti kuto cāhaṃ samaṇassa gotamassa paññāveyyattiyaṃ jānissāmi, kena nāma kāraṇena jānissāmīti evaṃ sabbathāpi attano ajānanabhāvaṃ dīpeti. <bold>Sopi nūnassa tādisovā</bold>ti yo samaṇassa gotamassa paññāveyyattiyaṃ jāneyya, sopi nūna dasa pāramiyo pūretvā sabbaññutaṃ patto tādiso <pageBreak edition="Myanmar" number="3.0069" /> buddhoyeva bhaveyya. Sineruṃ vā hi pathaviṃ vā ākāsaṃ vā pametukāmena tappamāṇo daṇḍo <pageBreak edition="Pali Text Society" number="3.0313" /> vā rajju vā laddhuṃ vaṭṭati, samaṇassa gotamassa paññaṃ jānantenapi tassa ñāṇasadisameva sabbaññutaññāṇaṃ laddhuṃ vaṭṭatīti dīpeti. Ādaravasena panettha āmeḍitaṃ kataṃ. <bold>Uḷārāyā</bold>ti uttamāya seṭṭhāya. <bold>Ko cāhaṃ, bho</bold>ti, bho, ahaṃ samaṇassa gotamassa pasaṃsane ko nāma. <bold>Ko ca samaṇaṃ gotamaṃ pasaṃsissāmī</bold>ti kena kāraṇena pasaṃsissāmi.</paragraph>
    <paragraph line="16"><bold>Pasatthappasattho</bold>ti sabbaguṇānaṃ upari carehi sabbalokapasatthehi attano guṇeheva pasattho, na tassa aññehi pasaṃsanakiccaṃ atthi. Yathā hi campakapupphaṃ vā nīluppalaṃ vā padumaṃ vā lohitacandanaṃ vā attano vaṇṇagandhasiriyāva pāsādikañceva sugandhañca, na tassa āgantukehi vaṇṇagandhehi thomanakiccaṃ atthi. Yathā ca maṇiratanaṃ vā candamaṇḍalaṃ vā attano ālokeneva obhāsati, na tassa aññena obhāsanakiccaṃ atthi, evaṃ samaṇo gotamo sabbalokapasatthehi attano guṇeheva pasattho thomito, sabbalokassa seṭṭhataṃ pāpito. Na tassa aññena pasaṃsanakiccaṃ atthi.</paragraph>
    <paragraph line="17">Pasatthehi vā pasatthotipi <bold>pasatthappasattho</bold>. Ke pana pasatthā nāma? Rājā pasenadi kosalo kāsikosalavāsikehi pasattho, bimbisāro aṅgamagadhavāsīhi, vesālikā licchavī vajjitaṭṭhavāsīhi pasatthā, pāveyyakā mallā kosinārakā mallā aññepi te te khattiyā tehi tehi jānapadehi pasatthā, caṅkiādayo brāhmaṇā brāhmaṇagaṇehi, anāthapiṇḍikādayo upāsakā upāsakagaṇehi, visākhāādikā upāsikā anekasatāhi upāsikāhi, sakuludāyiādayo paribbājakā anekehi paribbājakasatehi, uppalavaṇṇattheriādikā mahāsāvikā anekehi bhikkhunisatehi, sāriputtattherādayo mahātherā <pageBreak edition="Pali Text Society" number="3.0314" /> anekasatehi bhikkhūhi, sakkādayo devā anekasahassehi devehi, mahābrahmādayo brahmāno anekasahassehi brahmehi pasatthā. Te sabbepi dasabalaṃ thomenti vaṇṇenti pasaṃsantīti bhagavā ‘‘pasatthappasattho’’ti vuccati. <bold>Atthavasa</bold>nti atthānisaṃsaṃ.</paragraph>
    <paragraph line="18">Athassa <pageBreak edition="Vipassana Research Institut" number="3.0071" /><pageBreak edition="Myanmar" number="3.0070" /> so attano pasādakāraṇaṃ ācikkhanto <bold>seyyathāpi, bho, puriso</bold>tiādimāha. Tattha <bold>aggarasaparititto</bold>ti bhojanarasesu pāyāso sneharasesu gosappi, kasāvarasesu khuddakamadhu aneḷakaṃ, madhurarasesu sakkarāti evamādayo aggarasā nāma. Tesu yena kenaci parititto ākaṇṭhappamāṇaṃ bhuñjitvā ṭhito. <bold>Aññesaṃ hīnāna</bold>nti aggarasehi aññesaṃ hīnarasānaṃ. <bold>Suttaso</bold>ti suttato, suttabhāvenāti attho. Sesupi eseva nayo. <bold>Tato tato</bold>ti suttādīsu tato tato. <bold>Aññesaṃ puthusamaṇabrāhmaṇāppavādāna</bold>nti ye aññesaṃ puthūnaṃ samaṇabrāhmaṇānaṃ laddhisaṅkhātappavādā, tesaṃ. <bold>Na pihetī</bold>ti na pattheti, te kathiyamāne sotumpi na icchati. <bold>Jighacchādubbalyapareto</bold>ti jighacchāya ceva dubbalabhāvena ca anugato. <bold>Madhupiṇḍika</bold>nti sālipiṭṭhaṃ bhajjitvā catumadhurena yojetvā kataṃ baddhasattupiṇḍikaṃ, madhurapūvameva vā. <bold>Adhigaccheyyā</bold>ti <pageBreak edition="Pali Text Society" number="3.0315" /> labheyya. <bold>Asecanaka</bold>nti madhurabhāvakaraṇatthāya aññena rasena anāsittakaṃ ojavantaṃ paṇītarasaṃ.</paragraph>
    <paragraph line="19"><bold>Haricandanassā</bold>ti suvaṇṇavaṇṇacandanassa. <bold>Lohitacandanassā</bold>ti rattavaṇṇacandanassa. <bold>Surabhigandha</bold>nti sugandhaṃ. <bold>Darathā</bold>dayo vaṭṭadarathā, vaṭṭakilamathā, vaṭṭapariḷāhā eva. <bold>Udānaṃ udānesī</bold>ti udāhāraṃ udāhari. Yathā hi yaṃ telaṃ mānaṃ gahetuṃ na sakkoti, vissanditvā gacchati, taṃ avasekoti vuccati. Yañca jalaṃ taḷākaṃ gahetuṃ na sakkoti, ajjhottharitvā gacchati, taṃ oghoti vuccati. Evamevaṃ yaṃ pītivacanaṃ hadayaṃ gahetuṃ na sakkoti, adhikaṃ hutvā anto asaṇṭhahitvā bahi nikkhamati, taṃ udānanti vuccati. Evarūpaṃ pītimayavacanaṃ nicchāresīti attho.</paragraph>
    <subhead line="20">5. Piṅgiyānīsuttavaṇṇanā</subhead>
    <paragraph line="21" number="195"> Pañcame <bold>nīlā</bold>ti idaṃ sabbasaṅgāhikaṃ. <bold>Nīlavaṇṇā</bold>tiādi tasseva vibhāgadassanaṃ. Tattha na tesaṃ pakativaṇṇo nīlo, nīlavilepanavilittattā panetaṃ vuttaṃ. <bold>Nīlavatthā</bold>ti paṭadukūlakoseyyādīnipi tesaṃ nīlāneva honti. <bold>Nīlālaṅkārā</bold>ti nīlamaṇīhi nīlapupphehi alaṅkatā, tesaṃ hatthālaṅkāra-assālaṅkāra-rathālaṅkāra-sāṇivitānakañcukāpi sabbe nīlāyeva honti. Iminā nayena sabbapadesu attho veditabbo.</paragraph>
    <paragraph line="22"><bold>Padumaṃ</bold><pageBreak edition="Myanmar" number="3.0071" /><bold>yathā</bold>ti yathā satapattaṃ rattapadumaṃ. <bold>Kokanada</bold>nti tasseva vevacanaṃ. <bold>Pāto</bold>ti pageva suriyuggamanakāle <pageBreak edition="Vipassana Research Institut" number="3.0072" />. <bold>Siyā</bold>ti bhaveyya. <bold>Avītagandha</bold>nti <pageBreak edition="Pali Text Society" number="3.0316" /> avigatagandhaṃ. <bold>Aṅgīrasa</bold>nti bhagavato aṅgamaṅgehi rasmiyo niccharanti, tasmā aṅgīrasoti vuccati. <bold>Tapantamādiccamivantalikkhe</bold>ti dvisahassadīpaparivāresu catūsu mahādīpesu ālokakaraṇavasena antalikkhe tapantaṃ ādiccaṃ viya virocamānaṃ. <bold>Aṅgīrasaṃ passā</bold>ti attānameva vā mahājanaṃ vā sandhāya evaṃ vadati.</paragraph>
    <subhead line="23">6. Mahāsupinasuttavaṇṇanā</subhead>
    <paragraph line="24" number="196"> Chaṭṭhe <bold>mahāsupinā</bold>ti mahantehi purisehi passitabbato mahantānañca atthānaṃ nimittabhāvato mahāsupinā. <bold>Pāturahesu</bold>nti pākaṭā ahesuṃ. Tattha supinaṃ passanto catūhi kāraṇehi passati dhātukkhobhato vā anubhūtapubbato vā devatopasaṃhārato vā pubbanimittato vāti.</paragraph>
    <paragraph line="25">Tattha pittādīnaṃ khobhakaraṇapaccayappayogena khubhitadhātuko <bold>dhātukkhobhato</bold> supinaṃ passati. Passanto ca nānāvidhaṃ supinaṃ passati pabbatā patanto viya, ākāsena gacchanto viya, vāḷamigahatthicorādīhi anubaddho viya ca. <bold>Anubhūtapubbato</bold> passanto pubbe anubhūtapubbaṃ ārammaṇaṃ passati. <bold>Devatopasaṃhārato</bold> passantassa devatā atthakāmatāya vā anatthakāmatāya vā atthāya vā anatthāya vā nānāvidhāni ārammaṇāni upasaṃharanti. So tāsaṃ devatānaṃ ānubhāvena tāni ārammaṇāni passati. <bold>Pubbanimittato</bold> passanto puññāpuññavasena uppajjitukāmassa atthassa vā anatthassa vā pubbanimittabhūtaṃ supinaṃ passati bodhisattamātā viya puttapaṭilābhanimittaṃ, kosalarājā viya soḷasa supine, ayameva bhagavā bodhisattabhūto ime pañca mahāsupine viya cāti.</paragraph>
    <paragraph line="26">Tattha yaṃ dhātukkhobhato anubhūtapubbato ca supine passati, na taṃ saccaṃ hoti. Yaṃ devatopasaṃhārato passati, taṃ saccaṃ vā hoti alikaṃ vā. Kuddhā hi devatā upāyena <pageBreak edition="Pali Text Society" number="3.0317" /> vināsetukāmā viparītampi katvā dassenti. Yaṃ pana pubbanimittato passati, taṃ ekantaṃ saccameva <pageBreak edition="Myanmar" number="3.0072" /> hoti. Etesaṃ catunnaṃ mūlakāraṇānaṃ saṃsaggabhedatopi supinabhedo hotiyeva.</paragraph>
    <paragraph line="27">Taṃ panetaṃ catubbidhampi supinaṃ sekhaputhujjanāva passanti appahīnavipallāsattā, asekhā na <pageBreak edition="Vipassana Research Institut" number="3.0073" /> passanti pahīnavipallāsattā. Kiṃ panetaṃ passanto sutto passati paṭibuddho, udāhu neva sutto na paṭibuddhoti? Kiñcettha yadi tāva sutto passati, abhidhammavirodho āpajjati. Bhavaṅgacittena hi supati, taṃ rūpanimittādiārammaṇaṃ rāgādisampayuttaṃ vā na hoti. Supinaṃ passantassa ca īdisāni cittāni uppajjanti. Atha paṭibuddho passati, vinayavirodho āpajjati. Yañhi paṭibuddho passati, taṃ sabbohārikacittena passati. Sabbohārikacittena ca kate vītikkame anāpatti nāma natthi. Supinaṃ passantena pana katepi vītikkame ekantaṃ anāpatti eva. Atha neva sutto na paṭibuddho passati, na nāma passati. Evañca sati supinassa abhāvo ca āpajjati? Na abhāvo. Kasmā? Yasmā kapimiddhapareto passati. Vuttañhetaṃ – ‘‘kapimiddhapareto kho, mahārāja, supinaṃ passatī’’ti.</paragraph>
    <paragraph line="28"><bold>Kapimiddhapareto</bold>ti makkaṭaniddāya yutto. Yathā hi makkaṭassa niddā lahuparivattā hoti, evaṃ yā niddā punappunaṃ kusalādicittavokiṇṇattā lahuparivattā, yassā pavattiyaṃ punappunaṃ bhavaṅgato uttaraṇaṃ hoti, tāya yutto supinaṃ passati. Tenāyaṃ supino kusalopi hoti akusalopi abyākatopi. Tattha supinante cetiyavandanadhammassavanadhammadesanādīni <pageBreak edition="Pali Text Society" number="3.0318" /> karontassa kusalo, pāṇātipātādīni karontassa akusalo, dvīhi antehi mutto āvajjanatadārammaṇakkhaṇe abyākatoti veditabbo. Svāyaṃ dubbalavatthukattā cetanāya paṭisandhiṃ ākaḍḍhituṃ asamattho. Pavatte pana aññehi kusalākusalehi upatthambhito vipākaṃ deti. Kiñcāpi vipākaṃ deti, atha kho avisaye uppannattā abbohārikāva supinantacetanā. So panesa supino kālavasenapi divā tāva diṭṭho na sameti, tathā paṭhamayāme majjhimayāme pacchimayāme ca. Balavapaccūse pana asitapītakhāyite sammā pariṇāmaṃ gate kāyasmiṃ ojāya patiṭṭhitāya aruṇe uggacchamāneva diṭṭho <pageBreak edition="Myanmar" number="3.0073" /> supino sameti. Iṭṭhanimittaṃ supinaṃ passanto iṭṭhaṃ paṭilabhati, aniṭṭhanimittaṃ passanto aniṭṭhaṃ.</paragraph>
    <paragraph line="29">Ime pana pañca mahāsupine neva lokiyamahājano passati, na mahārājāno, na cakkavattirājāno, na aggasāvakā, na paccekabuddhā, na sammāsambuddhā, eko sabbaññubodhisattoyeva passati. Amhākaṃ pana bodhisatto kadā ime supine passīti? ‘‘Sve buddho bhavissāmī’’ti cātuddasiyaṃ pakkhassa rattivibhāyanakāle passi. Terasiyantipi vadantiyeva. So ime supine disvā uṭṭhāya pallaṅkaṃ ābhuñjitvā nisinno cintesi – ‘‘sace mayā <pageBreak edition="Vipassana Research Institut" number="3.0074" /> kapilavatthunagare ime supinā diṭṭhā assu, pitu mahārājassa katheyyaṃ. Sace pana me mātā jīveyya, tassā katheyyaṃ. Imasmiṃ kho pana ṭhāne imesaṃ paṭiggāhako nāma natthi, ahameva paṭigaṇhissāmī’’ti. Tato ‘‘idaṃ imassa <pageBreak edition="Pali Text Society" number="3.0319" /> pubbanimittaṃ idaṃ imassā’’ti sayameva supine paṭiggaṇhitvā uruvelagāme sujātāya dinnaṃ pāyāsaṃ paribhuñjitvā bodhimaṇḍaṃ āruyha bodhiṃ patvā anukkamena jetavane viharanto attano makulabuddhakāle diṭṭhe pañca mahāsupine vitthāretuṃ bhikkhū āmantetvā imaṃ desanaṃ ārabhi.</paragraph>
    <paragraph line="30">Tattha <bold>mahāpathavī</bold>ti cakkavāḷagabbhaṃ pūretvā ṭhitā mahāpathavī. <bold>Mahāsayanaṃ ahosī</bold>ti sirisayanaṃ ahosi. <bold>Ohito</bold>ti ṭhapito. So pana na udakasmiṃyeva ṭhapito ahosi, atha kho pācīnasamuddassa uparūparibhāgena gantvā pācīnacakkavāḷamatthake ṭhapito ahosīti veditabbo. <bold>Pacchime samudde dakkhiṇe samudde</bold>ti etesupi eseva nayo. <bold>Tiriyā nāma tiṇajātī</bold>ti dabbatiṇaṃ vuccati. <bold>Nābhiyā uggantvā nabhaṃ āhacca ṭhitā ahosī</bold>ti naṅgalamattena rattadaṇḍena nābhito uggantvā passantassa passantasseva vidatthimattaṃ ratanamattaṃ byāmamattaṃ yaṭṭhimattaṃ gāvutamattaṃ aḍḍhayojanamattaṃ yojanamattanti evaṃ uggantvā uggantvā anekayojanasahassaṃ nabhaṃ āhacca ṭhitā ahosi. <bold>Pādehi ussakkitvā</bold>ti agganakhato paṭṭhāya pādehi abhiruhitvā. <bold>Nānāvaṇṇā</bold>ti eko nīlavaṇṇo, eko pītavaṇṇo, eko lohitavaṇṇo, eko paṇḍupalāsavaṇṇoti evaṃ nānāvaṇṇā. <bold>Setā</bold>ti paṇḍarā parisuddhā. <bold>Mahato mīḷhapabbatassā</bold>ti tiyojanubbedhassa gūthapabbatassa. <bold>Uparūpari</bold><pageBreak edition="Pali Text Society" number="3.0320" /><bold>caṅkamatī</bold>ti matthakamatthake caṅkamati <pageBreak edition="Myanmar" number="3.0074" />. Dīghāyukabuddhā pana tiyojanike mīḷhapabbate anupavisitvā nisinnā viya honti.</paragraph>
    <paragraph line="31">Evaṃ ettakena ṭhānena pubbanimittāni dassetvā idāni saha pubbanimittehi paṭilābhaṃ dassetuṃ <bold>yampi, bhikkhave</bold>tiādimāha. Tattha sabbaguṇadāyakattā buddhānaṃ arahattamaggo <bold>anuttarā sammāsambodhi</bold> nāma. Tasmā yaṃ so cakkavāḷamahāpathaviṃ sirisayanabhūtaṃ addasa, taṃ buddhabhāvassa pubbanimittaṃ. Yaṃ himavantapabbatarājānaṃ bimbohanaṃ addasa, taṃ sabbaññutaññāṇabimbohanassa pubbanimittaṃ. Yaṃ cattāro hatthapāde cakkavāḷamatthake ṭhite addasa, taṃ dhammacakkassa appaṭivattiyabhāve pubbanimittaṃ. Yaṃ attānaṃ uttānakaṃ nipannaṃ addasa, taṃ tīsu bhavesu avakujjānaṃ sattānaṃ uttānamukhabhāvassa pubbanimittaṃ. Yaṃ akkhīni ummīletvā passanto <pageBreak edition="Vipassana Research Institut" number="3.0075" /> viya ahosi, taṃ dibbacakkhupaṭilābhassa pubbanimittaṃ. Yaṃ yāva bhavaggā ekālokaṃ ahosi, taṃ anāvaraṇañāṇassa pubbanimittaṃ. Sesaṃ pāḷivaseneva veditabbanti.</paragraph>
    <subhead line="32">7. Vassasuttavaṇṇanā</subhead>
    <paragraph line="33" number="197"> Sattame <bold>nemittā</bold>ti nimittapāṭhakā. <bold>Tejodhātu pakuppatī</bold>ti mahāaggikkhandho uppajjati. <bold>Pāṇinā udakaṃ sampaṭicchitvā</bold>ti uppannaṃ utusamuṭṭhānaṃ udakaṃ tiyojanasatena hatthena paṭiggahetvā. <bold>Pamattā hontī</bold>ti attano kīḷāya pamattā honti vippavuṭṭhasatino. Tesañhi sakāya ratiyā ‘‘ramāmā’’ti citte uppanne akālepi <pageBreak edition="Pali Text Society" number="3.0321" /> devo vassati, tadabhāve na vassati. Taṃ sandhāyetaṃ vuttaṃ – ‘‘na kālavassa’’nti. Aṭṭhamanavamāni uttānatthāneva.</paragraph>
    <subhead line="34">10. Nissāraṇīyasuttavaṇṇanā</subhead>
    <paragraph line="35" number="200"> Dasame <bold>nissāraṇīyā</bold>ti nissaṭā visaññuttā. <bold>Dhātuyo</bold>ti attasuññasabhāvā. <bold>Kāmaṃ manasikaroto</bold>ti kāmaṃ manasikarontassa, asubhajjhānato vuṭṭhāya agadaṃ gahetvā visaṃ vīmaṃsanto viya vīmaṃsanatthaṃ kāmābhimukhaṃ cittaṃ pesentassāti attho. <bold>Na pakkhandatī</bold>ti nappavisati. <bold>Nappasīdatī</bold>ti pasādaṃ nāpajjati. <bold>Na santiṭṭhatī</bold>ti nappatiṭṭhahati. <bold>Na vimuccatī</bold>ti na adhimuccati. Yathā pana kukkuṭapattaṃ vā nhārudaddulaṃ vā aggimhi pakkhittaṃ paṭilīyati patikuṭati pativaṭṭati na saṃpasārīyati, evaṃ paṭilīyati <pageBreak edition="Myanmar" number="3.0075" /> na saṃpasārīyati. <bold>Nekkhammaṃ kho panā</bold>ti idha nekkhammaṃ nāma asubhesu paṭhamajjhānaṃ, tadassa manasikaroto cittaṃ pakkhandati. <bold>Tassa taṃ citta</bold>nti tassa taṃ asubhajjhānacittaṃ. <bold>Sugata</bold>nti gocare gatattā suṭṭhu gataṃ. <bold>Subhāvita</bold>nti ahānabhāgiyattā suṭṭhu bhāvitaṃ. <bold>Suvuṭṭhita</bold>nti kāmato vuṭṭhitaṃ. <bold>Suvimutta</bold>nti kāmehi suṭṭhu vimuttaṃ. <bold>Kāmapaccayā āsavā</bold> nāma kāmahetukā cattāro āsavā. <bold>Vighātā</bold>ti dukkhā. <bold>Pariḷāhā</bold>ti <pageBreak edition="Pali Text Society" number="3.0322" /> kāmarāgapariḷāhā. <bold>Na so taṃ vedanaṃ vediyatī</bold>ti so taṃ kāmavedanaṃ vighātapariḷāhavedanañca na vediyati. <bold>Idamakkhātaṃ kāmānaṃ nissaraṇa</bold>nti idaṃ asubhajjhānaṃ kāmehi nissaṭattā kāmānaṃ nissaraṇanti akkhātaṃ. Yo pana taṃ jhānaṃ pādakaṃ katvā saṅkhāre sammasanto tatiyamaggaṃ patvā anāgāmiphalena nibbānaṃ disvā ‘‘puna kāmā nāma natthī’’ti jānāti. Tassa cittaṃ accantanissaraṇameva. Sesapadesupi eseva nayo.</paragraph>
    <paragraph line="36">Ayaṃ <pageBreak edition="Vipassana Research Institut" number="3.0076" /> pana viseso – dutiyavāre mettājhānāni byāpādassa nissaraṇaṃ nāma. Tatiyavāre karuṇājhānāni vihiṃsāya nissaraṇaṃ nāma. Catutthavāre arūpajjhānāni rūpānaṃ nissaraṇaṃ nāma. Accantanissaraṇañcettha arahattaphalaṃ yojetabbaṃ. Pañcamavāre <bold>sakkāyaṃ manasikaroto</bold>ti suddhasaṅkhāre pariggaṇhitvā arahattaṃ pattassa sukkhavipassakassa phalasamāpattito vuṭṭhāya vīmaṃsanatthaṃ pañcupādānakkhandhābhimukhaṃ cittaṃ pesentassa. <bold>Idamakkhātaṃ sakkāyassa nissaraṇa</bold>nti idaṃ arahattamaggena ca phalena ca nibbānaṃ disvā ṭhitassa bhikkhuno ‘‘puna sakkāyo natthī’’ti uppannaṃ arahattaphalasamāpatticittaṃ sakkāyassa nissaraṇanti akkhātaṃ. Idāni evaṃ sakkāyanissaraṇaṃ nirodhaṃ patvā ṭhitassa khīṇāsavassa vaṇṇaṃ kathento <bold>tassa kāmanandīpi nānusetī</bold>tiādimāha. Tattha <bold>nānusetī</bold>ti na nibbattati. <bold>Ananusayā</bold>ti anibbattiyā. Sesamettha uttānatthamevāti.</paragraph>
    <centered line="37">Brāhmaṇavaggo pañcamo.</centered>
    <centered line="38">Catutthapaṇṇāsakaṃ niṭṭhitaṃ.</centered>
    <title line="39">5. Pañcamapaṇṇāsakaṃ</title>
  </content>
</document>