<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0403a.att2.xml</normativeSource>
    <source>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/3. pancangikavaggo.xml</source>
    <script>roman</script>
    <directory>/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha</directory>
    <basename>3. pancangikavaggo</basename>
    <titlePath>3. Pañcaṅgikavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">3. Pañcaṅgikavaggo</chapter>
    <subhead line="2">1. Paṭhamaagāravasuttavaṇṇanā</subhead>
    <paragraph line="3" number="21"> Tatiyassa <pageBreak edition="Pali Text Society" number="3.0228" /> paṭhame <bold>asabhāgavuttiko</bold>ti asabhāgāya visadisāya jīvitavuttiyā samannāgato <pageBreak edition="Vipassana Research Institut" number="3.0007" />. <bold>Ābhisamācārikaṃ dhamma</bold>nti uttamasamācārabhūtaṃ vattavasena paññattasīlaṃ. <bold>Sekhaṃ dhamma</bold>nti sekhapaṇṇattisīlaṃ. <bold>Sīlānī</bold>ti cattāri mahāsīlāni. <bold>Sammādiṭṭhi</bold>nti vipassanāsammādiṭṭhiṃ. <bold>Sammāsamādhi</bold>nti maggasamādhiñceva phalasamādhiñca. Imasmiṃ sutte sīlādīni missakāni kathitāni.</paragraph>
    <subhead line="4">2. Dutiyaagāravasuttavaṇṇanā</subhead>
    <paragraph line="5" number="22"> Dutiye <bold>sīlakkhandha</bold>nti sīlarāsiṃ. Sesadvayepi eseva nayo. Ime pana tayopi khandhā missakāva kathitāti.</paragraph>
    <subhead line="6">3. Upakkilesasuttavaṇṇanā</subhead>
    <paragraph line="7" number="23"> Tatiye <bold>na ca pabhassara</bold>nti na ca pabhāvantaṃ. <bold>Pabhaṅgu cā</bold>ti pabhijjanasabhāvaṃ. <bold>Ayo</bold>ti kāḷalohaṃ. <bold>Loha</bold>nti ṭhapetvā idha vuttāni cattāri avasesaṃ lohaṃ. <bold>Sajjha</bold>nti rajataṃ. <bold>Cittassā</bold>ti cātubhūmakakusalacittassa. Tebhūmakassa tāva upakkilesā hontu, lokuttarassa kathaṃ hontīti? Uppajjituṃ appadānena. Yadaggena hi uppajjituṃ na denti, tadaggeneva te lokiyassapi lokuttarassapi upakkilesā nāma honti. <bold>Pabhaṅgu cā</bold>ti ārammaṇe cuṇṇavicuṇṇabhāvūpagamanena bhijjanasabhāvaṃ. <bold>Sammā</bold><pageBreak edition="Pali Text Society" number="3.0229" /><bold>samādhiyati āsavānaṃ khayāyā</bold>ti āsavānaṃ khayasaṅkhātassa arahattassa atthāya hetunā kāraṇena samādhiyati. Ettāvatā <pageBreak edition="Myanmar" number="3.0007" /> cittaṃ visodhetvā arahatte patiṭṭhitaṃ khīṇāsavaṃ dasseti. Idānissa abhiññāpaṭivedhaṃ dassento <bold>yassa yassa cā</bold>tiādimāha. Taṃ uttānatthamevāti.</paragraph>
    <subhead line="8">4. Dussīlasuttavaṇṇanā</subhead>
    <paragraph line="9" number="24"> Catutthe <bold>hatūpaniso</bold>ti hataupanissayo hatakāraṇo. <bold>Yathābhūtañāṇadassana</bold>nti nāmarūpaparicchedañāṇaṃ ādiṃ katvā taruṇavipassanā. <bold>Nibbidāvirāgo</bold>ti nibbidā ca virāgo ca <pageBreak edition="Vipassana Research Institut" number="3.0008" />. Tattha nibbidā balavavipassanā, virāgo maggo. <bold>Vimuttiñāṇadassana</bold>nti phalavimutti ca paccavekkhaṇañāṇañca.</paragraph>
    <subhead line="10">5. Anuggahitasuttavaṇṇanā</subhead>
    <paragraph line="11" number="25"> Pañcame <bold>sammādiṭṭhī</bold>ti vipassanāsammādiṭṭhi. <bold>Cetovimuttiphalā</bold>tiādīsu <bold>cetovimuttī</bold>ti maggaphalasamādhi. <bold>Paññāvimuttī</bold>ti phalañāṇaṃ. <bold>Sīlānuggahitā</bold>ti sīlena anuggahitā anurakkhitā. <bold>Sutānuggahitā</bold>ti bāhusaccena anuggahitā. <bold>Sākacchānuggahitā</bold>ti dhammasākacchāya anuggahitā. <bold>Samathānuggahitā</bold>ti cittekaggatāya anuggahitā.</paragraph>
    <paragraph line="12">Imassa panatthassa āvibhāvatthaṃ madhurambabījaṃ ropetvā samantā mariyādaṃ bandhitvā kālānukālaṃ udakaṃ āsiñcitvā kālānukālaṃ mūlāni sodhetvā kālānukālaṃ patitapāṇake hāretvā kālānukālaṃ makkaṭajālaṃ luñcitvā ambaṃ paṭijagganto puriso dassetabbo. Tassa hi purisassa madhurambabījaropanaṃ viya vipassanāsammādiṭṭhi daṭṭhabbā, mariyādabandhanaṃ viya sīlena anuggaṇhanaṃ, udakāsecanaṃ <pageBreak edition="Pali Text Society" number="3.0230" /> viya sutena anuggaṇhanaṃ, mūlaparisodhanaṃ viya sākacchāya anuggaṇhanaṃ, pāṇakaharaṇaṃ viya jhānavipassanāpāripanthikasodhanavasena samathānuggaṇhanaṃ, makkaṭajālaluñcanaṃ viya balavavipassanānuggaṇhanaṃ, evaṃ anuggahitassa rukkhassa khippameva vaḍḍhitvā phalappadānaṃ viya imehi sīlādīhi anuggahitāya mūlasammādiṭṭhiyā khippameva maggavasena vaḍḍhitvā cetovimuttipaññāvimuttiphalappadānaṃ veditabbaṃ.</paragraph>
    <subhead line="13">6. Vimuttāyatanasuttavaṇṇanā</subhead>
    <paragraph line="14" number="26"> Chaṭṭhe <pageBreak edition="Myanmar" number="3.0008" /><bold>vimuttāyatanānī</bold>ti vimuccanakāraṇāni. <bold>Yatthā</bold>ti yesu vimuttāyatanesu. <bold>Satthā dhammaṃ desetī</bold>ti catusaccadhammaṃ deseti. <bold>Atthapaṭisaṃvedino</bold>ti pāḷiatthaṃ jānantassa. <bold>Dhammapaṭisaṃvedino</bold>ti pāḷiṃ jānantassa. <bold>Pāmojja</bold>nti taruṇapīti. <bold>Pītī</bold>ti tuṭṭhākārabhūtā balavapīti. <bold>Kāyo</bold>ti nāmakāyo. <bold>Passambhatī</bold>ti paṭippassambhati. <bold>Sukhaṃ vedetī</bold>ti sukhaṃ paṭilabhati. <bold>Cittaṃ samādhiyatī</bold>ti arahattaphalasamādhinā samādhiyati. Ayañhi taṃ dhammaṃ suṇanto āgatāgataṭṭhāne jhānavipassanāmaggaphalāni jānāti, tassa evaṃ jānato pīti uppajjati. So <pageBreak edition="Vipassana Research Institut" number="3.0009" /> tassā pītiyā antarā osakkituṃ na dento upacārakammaṭṭhāniko hutvā vipassanaṃ vaḍḍhetvā arahattaṃ pāpuṇāti. Taṃ sandhāya vuttaṃ – ‘‘cittaṃ samādhiyatī’’ti. Sesesupi eseva nayo. Ayaṃ pana viseso – <bold>samādhinimitta</bold>nti aṭṭhatiṃsāya ārammaṇesu aññataro samādhiyeva samādhinimittaṃ. <bold>Suggahitaṃ</bold><pageBreak edition="Pali Text Society" number="3.0231" /><bold>hotī</bold>tiādisu ācariyassa santike kammaṭṭhānaṃ uggaṇhantena suṭṭhu gahitaṃ hoti suṭṭhu manasikataṃ suṭṭhu upadhāritaṃ. <bold>Suppaṭividdhaṃ paññāyā</bold>ti paññāya suṭṭhu paccakkhaṃ kataṃ. <bold>Tasmiṃ dhamme</bold>ti tasmiṃ kammaṭṭhānapāḷidhamme. Iti imasmiṃ sutte pañcapi vimuttāyatanāni arahattaṃ pāpetvā kathitānīti.</paragraph>
    <subhead line="15">7. Samādhisuttavaṇṇanā</subhead>
    <paragraph line="16" number="27"> Sattame <bold>appamāṇa</bold>nti pamāṇakaradhammarahitaṃ lokuttaraṃ. <bold>Nipakā patissatā</bold>ti nepakkena ca satiyā ca samannāgatā hutvā. <bold>Pañca ñāṇānī</bold>ti pañca paccavekkhaṇañāṇāni. <bold>Paccattaññeva uppajjantī</bold>ti attaniyeva uppajjanti. <bold>Ayaṃ samādhi paccuppannasukho cevā</bold>tiādīsu arahattaphalasamādhi adhippeto. Maggasamādhītipi vadantiyeva. So hi appitappitakkhaṇe sukhattā <bold>paccuppannasukho,</bold> purimo purimo pacchimassa pacchimassa samādhisukhassa paccayattā <bold>āyatiṃ sukhavipāko,</bold> kilesehi ārakattā <bold>ariyo,</bold> kāmāmisavaṭṭāmisalokāmisānaṃ abhāvā <bold>nirāmiso</bold>. Buddhādīhi mahāpurisehi sevitattā <bold>akāpurisasevito</bold>. Aṅgasantatāya ārammaṇasantatāya sabbakilesadarathasantatāya ca <bold>santo,</bold> atappaniyaṭṭhena <bold>paṇīto</bold>. Kilesappaṭippassaddhiyā laddhattā kilesappaṭippassaddhibhāvaṃ vā laddhattā <bold>paṭippassaddhaladdho</bold>. Paṭippassaddhaṃ paṭippassaddhīti hi idaṃ atthato ekaṃ. Paṭippassaddhakilesena <pageBreak edition="Myanmar" number="3.0009" /> vā arahatā laddhattāpi <bold>paṭippassaddhaladdho,</bold> ekodibhāvena adhigatattā ekodibhāvameva vā adhigatattā <bold>ekodibhāvādhigato</bold>. Appaguṇasāsavasamādhi viya sasaṅkhārena sappayogena <pageBreak edition="Pali Text Society" number="3.0232" /> cittena paccanīkadhamme niggayha kilese vāretvā anadhigatattā <bold>na sasaṅkhāraniggayhavāritagato</bold>. Taṃ samādhiṃ samāpajjanto tato vā vuṭṭhahanto sativepullappattattā <bold>satova samāpajjati, satova vuṭṭhahati</bold>. Yathāparicchinnakālavasena vā sato samāpajjati, sato vuṭṭhahati. Tasmā yadettha ‘‘ayaṃ samādhi paccuppannasukho ceva āyatiñca sukhavipāko cā’’ti evaṃ paccavekkhamānassa paccattaṃyeva aparappaccayañāṇaṃ uppajjati, taṃ ekaṃ ñāṇaṃ. Eseva nayo sesesu. Evaṃ imāni pañca ñāṇāni paccattaññeva uppajjantīti.</paragraph>
    <subhead line="17">8. Pañcaṅgikasuttavaṇṇanā</subhead>
    <paragraph line="18" number="28"> Aṭṭhame <pageBreak edition="Vipassana Research Institut" number="3.0010" /><bold>ariyassā</bold>ti vikkhambhanavasena pahīnakilesehi ārakā ṭhitassa. <bold>Bhāvanaṃ desessāmī</bold>ti brūhanaṃ vaḍḍhanaṃ pakāsayissāmi. <bold>Imameva kāya</bold>nti imaṃ karajakāyaṃ. <bold>Abhisandetī</bold>ti temeti sneheti, sabbattha pavattapītisukhaṃ karoti. <bold>Parisandetī</bold>ti samantato sandeti. <bold>Paripūretī</bold>ti vāyunā bhastaṃ viya pūreti. <bold>Parippharatī</bold>ti samantato phusati. <bold>Sabbāvato kāyassā</bold>ti assa bhikkhuno sabbakoṭṭhāsavato kāyassa kiñci upādinnakasantatipavattiṭṭhāne chavimaṃsalohitānugataṃ aṇumattampi ṭhānaṃ paṭhamajjhānasukhena aphuṭaṃ nāma na hoti.</paragraph>
    <paragraph line="19"><bold>Dakkho</bold>ti cheko paṭibalo nhānīyacuṇṇāni kātuñceva yojetuñca sannetuñca. <bold>Kaṃsathāle</bold>ti yena kenaci lohena katabhājane. Mattikābhājanaṃ pana thiraṃ na hoti, sannentassa bhijjati. Tasmā taṃ na dassesi. <bold>Paripphosakaṃ</bold><pageBreak edition="Pali Text Society" number="3.0233" /><bold>paripphosaka</bold>nti siñcitvā siñcitvā. <bold>Sanneyyā</bold>ti vāmahatthena kaṃsathālaṃ gahetvā dakkhiṇahatthena pamāṇayuttaṃ udakaṃ siñcitvā siñcitvā parimaddanto piṇḍaṃ kareyya. <bold>Snehānugatā</bold>ti udakasinehena anugatā. <bold>Snehaparetā</bold>ti udakasinehena pariggahitā. <bold>Santarabāhirā</bold>ti <pageBreak edition="Myanmar" number="3.0010" /> saddhiṃ antopadesena ceva bahipadesena ca, sabbatthakameva udakasinehena phuṭāti attho. <bold>Na ca pagghariṇī</bold>ti na bindu bindu udakaṃ paggharati, sakkā hoti hatthenapi dvīhipi aṅgulīhi gahetuṃ ovaṭṭikāyapi kātunti attho.</paragraph>
    <paragraph line="20">Dutiyajjhānasukhaupamāyaṃ <bold>ubbhidodako</bold>ti ubbhinnaudako, na heṭṭhā ubbhijjitvā uggacchanaudako, antoyeva pana uppajjanaudakoti attho. <bold>Āyamukha</bold>nti āgamanamaggo. <bold>Devo</bold>ti megho. <bold>Kālena kāla</bold>nti kāle kāle, anvaḍḍhamāsaṃ vā anudasāhaṃ vāti attho. <bold>Dhāra</bold>nti vuṭṭhiṃ. <bold>Nānuppaveccheyyā</bold>ti nappaveseyya, na vasseyyāti attho. <bold>Sītā vāridhārā ubbhijjitvā</bold>ti sītā vāridhārā taṃ rahadaṃ pūrayamānā <pageBreak edition="Pali Text Society" number="3.0234" /> ubbhijjitvā. Heṭṭhā uggacchanaudakañhi uggantvā bhijjantaṃ udakaṃ khobheti, catūhi disāhi pavisanaudakaṃ purāṇapaṇṇatiṇakaṭṭhadaṇḍakādīhi udakaṃ khobheti. Vuṭṭhiudakaṃ dhārānipātabubbuḷakehi udakaṃ khobheti, sannisinnameva pana hutvā iddhinimmitamiva uppajjamānaṃ udakaṃ imaṃ padesaṃ pharati, imaṃ na pharatīti natthi. Tena aphuṭokāso nāma na hoti. Tattha rahado viya karajakāyo, udakaṃ viya dutiyajjhānasukhaṃ, sesaṃ purimanayeneva veditabbaṃ.</paragraph>
    <paragraph line="21">Tatiyajjhānasukhaupamāyaṃ <pageBreak edition="Vipassana Research Institut" number="3.0011" /> uppalāni ettha santīti <bold>uppalinī</bold>. Sesapadadvayepi eseva nayo. Ettha ca setarattanīlesu yaṃkiñci uppalameva, ūnakasatapattaṃ puṇḍarīkaṃ, satapattaṃ padumaṃ. Pattaniyamaṃ vā vināpi setaṃ padumaṃ, rattaṃ puṇḍarīkanti ayamettha vinicchayo. <bold>Udakānuggatānī</bold>ti udakato na uggatāni. <bold>Antonimuggaposīnī</bold>ti udakatalassa anto nimuggāniyeva hutvā posanti vaḍḍhantīti attho. Sesaṃ purimanayeneva veditabbaṃ.</paragraph>
    <paragraph line="22">Catutthajjhānaupamāyaṃ <bold>parisuddhena cetasā pariyodātenā</bold>ti ettha nirupakkilesaṭṭhena parisuddhaṃ, pabhassaraṭṭhena pariyodātaṃ veditabbaṃ. <bold>Odātena vatthenā</bold>ti idaṃ utupharaṇatthaṃ vuttaṃ. Kiliṭṭhavatthena hi utupharaṇaṃ na hoti, taṅkhaṇadhotaparisuddhena <pageBreak edition="Pali Text Society" number="3.0235" /> utupharaṇaṃ balavaṃ hoti. Imissā hi upamāya vatthaṃ viya karajakāyo, utupharaṇaṃ viya catutthajjhānasukhaṃ. Tasmā yathā sunhātassa purisassa parisuddhaṃ vatthaṃ sasīsaṃ pārupitvā nisinnassa <pageBreak edition="Myanmar" number="3.0011" /> sarīrato utu sabbameva vatthaṃ pharati, na koci vatthassa aphuṭokāso hoti, evaṃ catutthajjhānasukhena bhikkhuno karajakāyassa na koci okāso aphuṭo hotīti evamettha attho daṭṭhabbo. Catutthajjhānacittameva vā vatthaṃ viya, taṃsamuṭṭhānarūpaṃ utupharaṇaṃ viya. Yathā hi katthaci katthaci odātavatthe kāyaṃ aphusantepi taṃsamuṭṭhānena utunā sabbatthakameva kāyo phuṭo hoti, evaṃ catutthajjhānasamuṭṭhāpitena sukhumarūpena sabbatthakameva bhikkhuno kāyo phuṭo hotīti evamettha attho daṭṭhabbo.</paragraph>
    <paragraph line="23"><bold>Paccavekkhaṇanimitta</bold>nti paccavekkhaṇañāṇameva. <bold>Suggahitaṃ hotī</bold>ti yathā tena jhānavipassanāmaggā suṭṭhu gahitā honti, evaṃ paccavekkhaṇanimittaṃ aparāparena paccavekkhaṇanimittena suṭṭhu gahitaṃ hoti. <bold>Añño vā añña</bold>nti añño eko aññaṃ ekaṃ, attanoyeva hi attā na pākaṭo hoti. <bold>Ṭhito vā nisinna</bold>nti ṭhitakassāpi nisinno pākaṭo hoti, tenevaṃ vuttaṃ. Sesesupi eseva nayo. <bold>Udakamaṇiko</bold>ti samekhalā udakacāṭi. <bold>Samatittiko</bold>ti samabharito. <bold>Kākapeyyā</bold>ti mukhavaṭṭiyaṃ nisīditvā kākena gīvaṃ anāmetvāva pātabbo.</paragraph>
    <paragraph line="24"><bold>Subhūmiya</bold>nti samabhūmiyaṃ. ‘‘Subhūme sukhette vihatakhāṇuke bījāni patiṭṭhāpeyyā’’ti (dī. ni. 2.438) ettha pana maṇḍabhūmi subhūmīti āgatā. <bold>Catumahāpathe</bold>ti <pageBreak edition="Pali Text Society" number="3.0236" /> dvinnaṃ mahāmaggānaṃ vinivijjhitvā gataṭṭhāne. <bold>Ājaññaratho</bold>ti vinītaassaratho. <bold>Odhastapatodo</bold>ti yathā rathaṃ <pageBreak edition="Vipassana Research Institut" number="3.0012" /> abhiruhitvā ṭhitena sakkā hoti gaṇhituṃ, evaṃ ālambanaṃ nissāya tiriyato ṭhapitapatodo. <bold>Yoggācariyo</bold>ti assācariyo. Sveva assadamme sāretīti <bold>assadammasārathi. Yenicchaka</bold>nti yena yena maggena icchati. <bold>Yadicchaka</bold>nti yaṃ yaṃ gatiṃ icchati. <bold>Sāreyyā</bold>ti ujukaṃ purato peseyya. <bold>Paccāsāreyyā</bold>ti paṭinivatteyya.</paragraph>
    <paragraph line="25">Evaṃ heṭṭhā pañcahi aṅgehi samāpattiparikammaṃ kathetvā imāhi tīhi upamāhi paguṇasamāpattiyā ānisaṃsaṃ dassetvā idāni khīṇāsavassa abhiññāpaṭipāṭiṃ dassetuṃ <bold>so sace ākaṅkhatī</bold>tiādimāha. Taṃ uttānatthamevāti.</paragraph>
    <subhead line="26">9. Caṅkamasuttavaṇṇanā</subhead>
    <paragraph line="27" number="29"> Navame <pageBreak edition="Myanmar" number="3.0012" /><bold>addhānakkhamo hotī</bold>ti dūraṃ addhānamaggaṃ gacchanto khamati, adhivāsetuṃ sakkoti. <bold>Padhānakkhamo</bold>ti vīriyakkhamo. <bold>Caṅkamādhigato samādhī</bold>ti caṅkamaṃ adhiṭṭhahantena adhigato aṭṭhannaṃ samāpattīnaṃ aññatarasamādhi. <bold>Ciraṭṭhitiko hotī</bold>ti ciraṃ tiṭṭhati. Ṭhitakena gahitanimittañhi nisinnassa nassati, nisinnena gahitanimittaṃ nipannassa. Caṅkamaṃ adhiṭṭhahantena calitārammaṇe gahitanimittaṃ pana ṭhitassapi nisinnassapi nipannassapi na nassatīti.</paragraph>
    <subhead line="28">10. Nāgitasuttavaṇṇanā</subhead>
    <paragraph line="29" number="30"> Dasame uddhaṃ uggatattā ucco, rāsibhāvena ca mahā saddo etesanti <bold>uccāsaddamahāsaddā</bold>. Tesu hi uggatuggatesu khattiyamahāsāla-brāhmaṇamahāsālādīsu mahāsakkāraṃ gahetvā <pageBreak edition="Pali Text Society" number="3.0237" /> āgatesu ‘‘asukassa okāsaṃ detha, asukassa okāsaṃ dethā’’ti vutte ‘‘mayaṃ paṭhamataraṃ āgatā, mayhaṃ paṭhamataraṃ āgatā, natthi okāso’’ti evaṃ aññamaññaṃ kathentānaṃ saddo ucco ceva mahā ca ahosi. <bold>Kevaṭṭā maññe macchavilope</bold>ti kevaṭṭā viya macchavilope. Tesañhi macchapacchiṃ gahetvā āgatānaṃ vikkiṇanaṭṭhāne ‘‘mayhaṃ detha mayhaṃ dethā’’ti vadato mahājanassa evarūpo saddo hoti. <bold>Mīḷhasukha</bold>nti asucisukhaṃ. <bold>Middhasukha</bold>nti niddāsukhaṃ. <bold>Lābhasakkārasilokasukha</bold>nti lābhasakkārañceva vaṇṇabhaṇanañca nissāya uppannasukhaṃ.</paragraph>
    <paragraph line="30"><bold>Taṃninnāva</bold><pageBreak edition="Vipassana Research Institut" number="3.0013" /><bold>gamissantī</bold>ti taṃ tadeva bhagavato gataṭṭhānaṃ gamissanti, anubandhissantiyevāti vuttaṃ hoti. <bold>Tathā hi, bhante, bhagavato sīlapaññāṇa</bold>nti yasmā tathāvidhaṃ tumhākaṃ sīlañca ñāṇañcāti attho. <bold>Mā ca mayā yaso</bold>ti mayā saddhiṃ yasopi mā samāgacchatu. <bold>Piyāna</bold>nti piyajanānaṃ. <bold>Eso tassa nissando</bold>ti esā piyabhāvassa nipphatti. <bold>Asubhanimittānuyoga</bold>nti asubhakammaṭṭhānānuyogaṃ. <bold>Subhanimitte</bold>ti <pageBreak edition="Pali Text Society" number="3.0238" /> rāgaṭṭhāniye iṭṭhārammaṇe. <bold>Eso tassa nissando</bold>ti esā tassa asubhanimittānuyogassa nipphatti. Evamimasmiṃ sutte imesu pañcasu ṭhānesu vipassanāva kathitāti.</paragraph>
    <centered line="31">Pañcaṅgikavaggo tatiyo.</centered>
  </content>
</document>