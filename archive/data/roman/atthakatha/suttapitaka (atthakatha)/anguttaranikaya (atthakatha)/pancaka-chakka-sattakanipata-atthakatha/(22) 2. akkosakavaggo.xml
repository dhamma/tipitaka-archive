<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403a.att21.xml</normativeSource>
    <archivePath>roman/atthakatha/suttapitaka (atthakatha)/anguttaranikaya (atthakatha)/pancaka-chakka-sattakanipata-atthakatha/(22) 2. akkosakavaggo.xml</archivePath>
    <baseFileName>(22) 2. akkosakavaggo</baseFileName>
    <titlePath>(22) 2. Akkosakavaggo - Pañcaka-chakka-sattakanipāta-aṭṭhakathā - Aṅguttaranikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">(22) 2. Akkosakavaggo</chapter>
    <subhead line="2">1. Akkosakasuttavaṇṇanā</subhead>
    <paragraph line="3" number="211"> Dutiyassa <pageBreak edition="M" number="3.0079" /><pageBreak edition="P" number="3.0327" /> paṭhame <bold>akkosakaparibhāsako</bold>ti dasahi akkosavatthūhi akkosako, bhayadassanena paribhāsako. <bold>Chinnaparipantho</bold>ti lokuttaraparipanthassa chinnattā chinnaparipantho. <bold>Rogātaṅka</bold>nti rogoyeva kicchajīvikāyāvahanato rogātaṅko nāma.</paragraph>
    <subhead line="4">2. Bhaṇḍanakārakasuttavaṇṇanā</subhead>
    <paragraph line="5" number="212"> Dutiye <bold>adhikaraṇakārako</bold>ti catunnaṃ adhikaraṇānaṃ aññatarassa kārako. <bold>Anadhigata</bold>nti pubbe appattavisesaṃ.</paragraph>
    <subhead line="6">3. Sīlasuttavaṇṇanā</subhead>
    <paragraph line="7" number="213"> Tatiye <bold>dussīlo</bold>ti asīlo nissīlo. <bold>Sīlavipanno</bold>ti vipannasīlo bhinnasaṃvaro. <bold>Pamādādhikaraṇa</bold>nti pamādakāraṇā. Idañca suttaṃ gahaṭṭhānaṃ vasena āgataṃ, pabbajitānampi pana labbhateva <pageBreak edition="V" number="3.0081" />. Gahaṭṭho hi yena yena sippaṭṭhānena jīvikaṃ kappeti, yadi kasiyā, yadi vaṇijjāya, pāṇātipātādivasena pamatto taṃ taṃ yathākālaṃ sampādetuṃ na sakkoti, athassa mūlaṃ vinassati. Māghātakālepi pāṇātipātaṃ adinnādānādīni ca karonto daṇḍavasena mahatiṃ bhogajāniṃ nigacchati. Pabbajito dussīlo pamādakāraṇā sīlato buddhavacanato jhānato sattaariyadhanato ca jāniṃ nigacchati. Gahaṭṭhassa ‘‘asuko asukakule jāto dussīlo pāpadhammo pariccattaidhalokaparaloko salākabhattamattampi na detī’’ti catuparisamajjhe pāpako kittisaddo abbhuggacchati. Pabbajitassa ‘‘asuko nāsakkhi sīlaṃ rakkhituṃ buddhavacanaṃ <pageBreak edition="P" number="3.0328" /> gahetuṃ, vejjakammādīhi jīvati, chahi agāravehi samannāgato’’ti evaṃ abbhuggacchati.</paragraph>
    <paragraph line="8"><bold>Avisārado</bold>ti gahaṭṭho tāva ‘‘avassaṃ bahūnaṃ sannipātaṭṭhāne koci mama kammaṃ jānissati, atha maṃ niggaṇhissanti vā, rājakulassa vā dassantī’’ti sabhayo upasaṅkamati. <bold>Maṅkubhūto</bold> ca patitakkhandho adhomukho <pageBreak edition="M" number="3.0080" /> aṅguṭṭhakena bhūmiṃ kasanto nisīdati, visārado hutvā kathetuṃ na sakkoti. Pabbajitopi ‘‘bahū bhikkhū sannipatitā, avassaṃ koci mama kammaṃ jānissati, atha me uposathampi pavāraṇampi ṭhapetvā sāmaññā cāvetvā nikkaḍḍhissantī’’ti sabhayo upasaṅkamati, visārado hutvā kathetuṃ na sakkoti. Ekacco pana dussīlopi dappito viya carati, sopi ajjhāsayena maṅku hotiyeva.</paragraph>
    <paragraph line="9"><bold>Sammūḷho kālaṃ karotī</bold>ti tassa hi maraṇamañce nipannassa dussīlakammaṃ samādāya vattitaṭṭhānaṃ āpāthaṃ āgacchati. So ummīletvā idhalokaṃ passati, nimmīletvā paralokaṃ. Tassa cattāro apāyā upaṭṭhahanti, sattisatena sīse pahariyamāno viya hoti. So ‘‘vāretha vārethā’’ti viravanto marati. Tena vuttaṃ – ‘‘sammūḷho kālaṃ karotī’’ti. Pañcamapadaṃ uttānameva. Ānisaṃsakathā vuttavipariyāyena veditabbā.</paragraph>
    <subhead line="10">4. Bahubhāṇisuttavaṇṇanā</subhead>
    <paragraph line="11" number="214"> Catutthe <bold>bahubhāṇismi</bold>nti paññāya aparicchinditvā bahuṃ bhaṇante. <bold>Mantabhāṇismi</bold>nti <pageBreak edition="P" number="3.0329" /> mantā vuccati paññā, tāya paricchinditvā bhaṇante.</paragraph>
    <subhead line="12">5. Paṭhamaakkhantisuttavaṇṇanā</subhead>
    <paragraph line="13" number="215"> Pañcame <pageBreak edition="V" number="3.0082" /><bold>verabahulo</bold>ti puggalaverenapi akusalaverenapi bahuvero. <bold>Vajjabahulo</bold>ti dosabahulo.</paragraph>
    <subhead line="14">6. Dutiyaakkhantisuttavaṇṇanā</subhead>
    <paragraph line="15" number="216"> Chaṭṭhe <bold>luddo</bold>ti dāruṇo kakkhaḷo. <bold>Vippaṭisārī</bold>ti maṅkubhāvena samannāgato.</paragraph>
    <subhead line="16">7.Paṭhamaapāsādikasuttavaṇṇanā</subhead>
    <paragraph line="17" number="217"> Sattame <bold>apāsādike</bold>ti apāsādikehi kāyakammādīhi samannāgate. <bold>Pāsādike</bold>ti pasādāvahe parisuddhasamācāre. Aṭṭhamanavamāni uttānatthāneva.</paragraph>
    <subhead line="18">10. Madhurāsuttavaṇṇanā</subhead>
    <paragraph line="19" number="220"> Dasame <pageBreak edition="M" number="3.0081" /><bold>pañcime, bhikkhave, ādīnavā madhurāya</bold>nti ekaṃ samayaṃ bhagavā bhikkhusaṅghaparivuto cārikaṃ caramāno madhurānagaraṃ sampāpuṇitvā antonagaraṃ pavisituṃ ārabhi. Athekā micchādiṭṭhikā yakkhinī acelā hutvā dve hatthe pasāretvā jivhaṃ nillāletvā dasabalassa purato aṭṭhāsi. Satthā antonagaraṃ appavisitvā tatova nikkhamitvā vihāraṃ agamāsi. Mahājano khādanīyabhojanīyañceva sakkārasammānañca ādāya vihāraṃ gantvā buddhappamukhassa bhikkhusaṅghassa dānaṃ adāsi. Satthā tassa nagarassa niggaṇhanatthāya imaṃ suttaṃ ārabhi. Tattha <bold>visamā</bold>ti na samatalā. <bold>Bahurajā</bold>ti vātapaharaṇakāle uddhatena rajakkhandhena pariyonaddhā viya hoti. Sesaṃ sabbattha uttānamevāti.</paragraph>
    <centered line="20">Akkosakavaggo dutiyo.</centered>
  </content>
</document>