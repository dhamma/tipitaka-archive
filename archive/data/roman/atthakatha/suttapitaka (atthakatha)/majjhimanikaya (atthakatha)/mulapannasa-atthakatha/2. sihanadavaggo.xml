<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0201a.att2.xml</normativeSource>
    <archivePath>roman/atthakatha/suttapitaka (atthakatha)/majjhimanikaya (atthakatha)/mulapannasa-atthakatha/2. sihanadavaggo.xml</archivePath>
    <baseFileName>2. sihanadavaggo</baseFileName>
    <titlePath>2. Sīhanādavaggo - Mūlapaṇṇāsa-aṭṭhakathā - Majjhimanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">2. Sīhanādavaggo</chapter>
    <subhead line="2">1. Cūḷasīhanādasuttavaṇṇanā</subhead>
    <paragraph line="3" number="139"><bold>Evaṃ</bold><pageBreak edition="Vipassana Research Institut" number="1.0313" /><pageBreak edition="Myanmar" number="1.0307" /><pageBreak edition="Pali Text Society" number="2.0001" /><bold>me suta</bold>nti cūḷasīhanādasuttaṃ. Yasmā panassa atthuppattiko nikkhepo, tasmā taṃ dassetvā cassa anupubbapadavaṇṇanaṃ karissāma. Katarāya panidaṃ atthuppattiyā nikkhittanti? Lābhasakkārapaccayā titthiyaparidevite. Bhagavato kira dhammadāyādasutte vuttanayena mahālābhasakkāro uppajji. Catuppamāṇiko hi ayaṃ lokasannivāso, rūpappamāṇo rūpappasanno, ghosappamāṇo ghosappasanno, lūkhappamāṇo lūkhappasanno, dhammappamāṇo dhammappasannoti imesaṃ puggalānaṃ vasena catudhā ṭhito.</paragraph>
    <paragraph line="4">Tesaṃ idaṃ nānākaraṇaṃ – katamo ca puggalo rūpappamāṇo rūpappasanno? Idhekacco puggalo ārohaṃ vā passitvā pariṇāhaṃ vā passitvā saṇṭhānaṃ vā passitvā pāripūriṃ vā passitvā tattha pamāṇaṃ gahetvā pasādaṃ janeti, ayaṃ vuccati puggalo rūpappamāṇo rūpappasanno.</paragraph>
    <paragraph line="5">Katamo ca puggalo ghosappamāṇo ghosappasanno? Idhekacco puggalo paravaṇṇanāya parathomanāya parapasaṃsanāya paravaṇṇahārikāya, tattha pamāṇaṃ gahetvā pasādaṃ janeti, ayaṃ vuccati puggalo ghosappamāṇo ghosappasanno.</paragraph>
    <paragraph line="6">Katamo ca puggalo lūkhappamāṇo lūkhappasanno? Idhekacco puggalo cīvaralūkhaṃ vā passitvā pattalūkhaṃ vā passitvā, senāsanalūkhaṃ vā passitvā vividhaṃ vā dukkarakārikaṃ passitvā <pageBreak edition="Vipassana Research Institut" number="1.0314" /> tattha pamāṇaṃ gahetvā pasādaṃ janeti, ayaṃ <pageBreak edition="Pali Text Society" number="2.0002" /> vuccati puggalo lūkhappamāṇo lūkhappasanno.</paragraph>
    <paragraph line="7">Katamo ca puggalo dhammappamāṇo dhammappasanno? Idhekacco puggalo sīlaṃ vā passitvā samādhiṃ vā passitvā paññaṃ vā passitvā tattha pamāṇaṃ gahetvā pasādaṃ janeti, ayaṃ vuccati puggalo dhammappamāṇo dhammappasannoti.</paragraph>
    <paragraph line="8">Imesu <pageBreak edition="Myanmar" number="1.0308" /> catūsu puggalesu rūpappamāṇopi bhagavato ārohapariṇāhasaṇṭhānapāripūrivaṇṇapokkharataṃ, asītianubyañjanappaṭimaṇḍitattā nānāratanavicittamiva suvaṇṇamahāpaṭaṃ, dvattiṃsamahāpurisalakkhaṇasamākiṇṇatāya tārāgaṇasamujjalaṃ viya gaganatalaṃ sabbaphāliphullaṃ viya ca yojanasatubbedhaṃ pāricchattakaṃ aṭṭhārasaratanubbedhaṃ byāmappabhāparikkhepaṃ sassirikaṃ anopamasarīraṃ disvā sammāsambuddheyeva pasīdati.</paragraph>
    <paragraph line="9">Ghosappamāṇopi, bhagavatā kappasatasahassādhikāni cattāri asaṅkhyeyyāni dasa pāramiyo dasa upapāramiyo dasa paramatthapāramiyo pūritā aṅgapariccāgo puttadārapariccāgo, rajjapariccāgo attapariccāgo nayanapariccāgo ca katotiādinā nayena pavattaṃ ghosaṃ sutvā sammāsambuddheyeva pasīdati.</paragraph>
    <paragraph line="10">Lūkhappamāṇopi bhagavato cīvaralūkhaṃ disvā ‘‘sace bhagavā agāraṃ ajjhāvasissa, kāsikavatthameva adhārayissa. Pabbajitvā panānena sāṇapaṃsukūlacīvarena santussamānena bhāriyaṃ kata’’nti sammāsambuddheyeva pasīdati. Pattalūkhampi disvā – ‘‘iminā agāraṃ ajjhāvasantena rattavarasuvaṇṇabhājanesu cakkavattibhojanārahaṃ sugandhasālibhojanaṃ paribhuttaṃ, pabbajitvā pana pāsāṇamayaṃ pattaṃ ādāya uccanīcakuladvāresu sapadānaṃ piṇḍāya caritvā laddhapiṇḍiyālopena santussamāno bhāriyaṃ karotī’’ti sammāsambuddheyeva pasīdati. Senāsanalūkhaṃ disvāpi – ‘‘ayaṃ agāraṃ ajjhāvasanto tiṇṇaṃ utūnaṃ anucchavikesu tīsu pāsādesu tividhanāṭakaparivāro dibbasampattiṃ viya rajjasiriṃ anubhavitvā idāni pabbajjūpagato rukkhamūlasenāsanādīsu dāruphalakasilāpaṭṭapīṭhamañcakādīhi santussamāno bhāriyaṃ karotī’’ti sammāsambuddheyeva <pageBreak edition="Vipassana Research Institut" number="1.0315" /> pasīdati. Dukkarakārikamassa disvāpi – ‘‘chabbassāni nāma muggayūsakulatthayūsahareṇuyūsādīnaṃ pasaṭamattena yāpessati, appāṇakaṃ <pageBreak edition="Pali Text Society" number="2.0003" /> jhānaṃ jhāyissati, sarīre ca jīvite ca anapekkho viharissati, aho dukkarakārako bhagavā’’ti sammāsambuddheyeva pasīdati.</paragraph>
    <paragraph line="11">Dhammappamāṇopi <pageBreak edition="Myanmar" number="1.0309" /> bhagavato sīlaguṇaṃ samādhiguṇaṃ paññāguṇaṃ jhānavimokkhasamādhisamāpattisampadaṃ abhiññāpāripūriṃ yamakapāṭihāriyaṃ devorohaṇaṃ pāthikaputtadamanādīni ca anekāni acchariyāni disvā sammāsambuddheyeva pasīdati, te evaṃ pasannā bhagavato mahantaṃ lābhasakkāraṃ abhiharanti. Titthiyānaṃ pana <bold>bāverujātake</bold> kākassa viya lābhasakkāro parihāyittha. Yathāha –</paragraph>
    <gatha1 line="12">‘‘Adassanena morassa, sikhino mañjubhāṇino;</gatha1>
    <gathalast line="13">Kākaṃ tattha apūjesuṃ, maṃsena ca phalena ca.</gathalast>
    <gatha1 line="14">Yadā ca sarasampanno, moro bāverumāgamā;</gatha1>
    <gathalast line="15">Atha lābho ca sakkāro, vāyasassa ahāyatha.</gathalast>
    <gatha1 line="16">Yāva nuppajjati buddho, dhammarājā pabhaṅkaro;</gatha1>
    <gathalast line="17">Tāva aññe apūjesuṃ, puthū samaṇabrāhmaṇe.</gathalast>
    <gatha1 line="18">Yadā ca sarasampanno, buddho dhammamadesayi;</gatha1>
    <gathalast line="19">Atha lābho ca sakkāro, titthiyānaṃ ahāyathā’’ti. (jā. 1.4.153-156);</gathalast>
    <paragraph line="20">Te evaṃ pahīnalābhasakkārā rattiṃ ekadvaṅgulamattaṃ obhāsetvāpi sūriyuggamane khajjopanakā viya hatappabhā ahesuṃ.</paragraph>
    <gatha1 line="21">Yathā <pageBreak edition="Vipassana Research Institut" number="1.0316" /> hi khajjopanakā, kāḷapakkhamhi rattiyā;</gatha1>
    <gathalast line="22">Nidassayanti obhāsaṃ, etesaṃ visayo hi so.</gathalast>
    <gatha1 line="23">Yadā ca rasmisampanno, abbhudeti pabhaṅkaro;</gatha1>
    <gathalast line="24">Atha khajjupasaṅghānaṃ, pabhā antaradhāyati.</gathalast>
    <gatha1 line="25">Evaṃ khajjupasadisā, titthiyāpi puthū idha;</gatha1>
    <gathalast line="26">Kāḷapakkhūpame loke, dīpayanti sakaṃ guṇaṃ.</gathalast>
    <gatha1 line="27">Yadā ca buddho lokasmiṃ, udeti amitappabho;</gatha1>
    <gathalast line="28">Nippabhā titthiyā honti, sūriye khajjupakā yathāti.</gathalast>
    <paragraph line="29">Te evaṃ nippabhā hutvā kacchupiḷakādīhi kiṇṇasarīrā paramapārijuññapattā yena buddho yena dhammo yena saṅgho yena ca mahājanassa sannipāto, tena <pageBreak edition="Myanmar" number="1.0310" /> tena gantvā antaravīthiyampi <pageBreak edition="Pali Text Society" number="2.0004" /> siṅghāṭakepi catukkepi sabhāyampi ṭhatvā paridevanti –</paragraph>
    <indent line="30">‘‘Kiṃ bho samaṇoyeva gotamo samaṇo, mayaṃ assamaṇā; samaṇasseva gotamassa sāvakā samaṇā, amhākaṃ sāvakā assamaṇā? Samaṇasseva gotamassa sāvakānañcassa dinnaṃ mahapphalaṃ, na amhākaṃ, sāvakānañca no dinnaṃ mahapphalaṃ? Nanu samaṇopi gotamo samaṇo, mayampi samaṇā. Samaṇassapi gotamassa sāvakā samaṇā, amhākampi sāvakā samaṇā. Samaṇassapi gotamassa sāvakānañcassa dinnaṃ mahapphalaṃ, amhākampi sāvakānañca no dinnaṃ mahapphalañceva? Samaṇassapi gotamassa sāvakānañcassa detha karotha, amhākampi sāvakānañca no detha sakkarotha? Nanu samaṇo gotamo purimāni divasāni uppanno, mayaṃ pana loke uppajjamāneyeva uppannā’’ti.</indent>
    <paragraph line="31">Evaṃ nānappakāraṃ viravanti. Atha bhikkhū bhikkhuniyo upāsakā upāsikāyoti catasso parisā tesaṃ saddaṃ sutvā bhagavato ārocesuṃ ‘‘titthiyā bhante idañcidañca kathentī’’ti <pageBreak edition="Vipassana Research Institut" number="1.0317" />. Taṃ sutvā bhagavā – ‘‘mā tumhe, bhikkhave, titthiyānaṃ vacanena ‘aññatra samaṇo atthī’ti saññino ahuvatthā’’ti vatvā aññatitthiyesu samaṇabhāvaṃ paṭisedhento idheva ca anujānanto imissā atthuppattiyā <bold>idheva, bhikkhave, samaṇo</bold>ti idaṃ suttaṃ abhāsi.</paragraph>
    <paragraph line="32">Tattha <bold>idhevā</bold>ti imasmiṃyeva sāsane. Ayaṃ pana niyamo sesapadesupi veditabbo. Dutiyādayopi hi samaṇā idheva, na aññattha. <bold>Samaṇo</bold>ti sotāpanno. Tenevāha – ‘‘katamo ca, bhikkhave, paṭhamo samaṇo? Idha, bhikkhave, bhikkhu tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyaṇo, ayaṃ, bhikkhave, paṭhamo samaṇo’’ti (a. ni. 4.241).</paragraph>
    <paragraph line="33"><bold>Dutiyo</bold>ti sakadāgāmī. Tenevāha – ‘‘katamo ca? Bhikkhave, dutiyo samaṇo. Idha, bhikkhave, bhikkhu tiṇṇaṃ saṃyojanānaṃ parikkhayā rāgadosamohānaṃ <pageBreak edition="Myanmar" number="1.0311" /> tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti. Ayaṃ, bhikkhave, dutiyo samaṇo’’ti.</paragraph>
    <paragraph line="34"><bold>Tatiyo</bold>ti anāgāmī. Tenevāha – ‘‘katamo ca, bhikkhave, tatiyo samaṇo? Idha, bhikkhave, bhikkhu pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā <pageBreak edition="Pali Text Society" number="2.0005" /> lokā. Ayaṃ, bhikkhave, tatiyo samaṇo’’ti.</paragraph>
    <paragraph line="35"><bold>Catuttho</bold>ti arahā. Tenevāha – ‘‘katamo ca, bhikkhave, catuttho samaṇo? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayaṃ, bhikkhave, catuttho samaṇo’’ti (a. ni. 4.241). Iti imasmiṃ ṭhāne cattāro phalaṭṭhakasamaṇāva adhippetā.</paragraph>
    <paragraph line="36"><bold>Suññā</bold>ti rittā tucchā. <bold>Parappavādā</bold>ti cattāro sassatavādā, cattāro ekaccasassatikā, cattāro antānantikā, cattāro amarāvikkhepikā, dve adhiccasamuppannikā, soḷasa saññīvādā, aṭṭha asaññīvādā, aṭṭha nevasaññīnāsaññīvādā, satta ucchedavādā, pañca diṭṭhadhammanibbānavādāti ime sabbepi <bold>brahmajāle</bold> āgatā dvāsaṭṭhi diṭṭhiyo. Ito bāhirānaṃ paresaṃ <pageBreak edition="Vipassana Research Institut" number="1.0318" /> vādā <bold>parappavādā</bold> nāma. Te sabbepi imehi catūhi phalaṭṭhakasamaṇehi suññā, na hi te ettha santi. Na kevalañca eteheva suññā, catūhi pana maggaṭṭhakasamaṇehipi catunnaṃ maggānaṃ atthāya āraddhavipassakehipīti dvādasahipi samaṇehi suññā eva. Imameva atthaṃ sandhāya bhagavatā <bold>mahāparinibbāne</bold> vuttaṃ –</paragraph>
    <gatha1 line="37">‘‘Ekūnatiṃso vayasā subhadda,</gatha1>
    <gatha2 line="38">Yaṃ pabbajiṃ kiṃ kusalānuesī;</gatha2>
    <gatha3 line="39">Vassāni paññāsa samādhikāni,</gatha3>
    <gatha2 line="40">Yato ahaṃ pabbajito subhadda;</gatha2>
    <gatha3 line="41">Ñāyassa dhammassa padesavattī,</gatha3>
    <gathalast line="42">Ito bahiddhā samaṇopi natthi.</gathalast>
    <paragraph line="43">‘‘Dutiyopi samaṇo natthi, tatiyopi samaṇo natthi, catutthopi samaṇo natthi. Suññā parappavādā samaṇebhi aññehī’’ti (dī. ni. 2.214).</paragraph>
    <paragraph line="44">Ettha <pageBreak edition="Myanmar" number="1.0312" /> hi padesavattīti āraddhavipassako adhippeto. Tasmā sotāpattimaggassa āraddhavipassakaṃ maggaṭṭhaṃ phalaṭṭhanti tayopi ekato katvā samaṇopi natthīti āha. Sakadāgāmimaggassa āraddhavipassakaṃ maggaṭṭhaṃ phalaṭṭhanti tayopi ekato katvā dutiyopi samaṇo natthīti āha. Itaresupi dvīsu eseva nayo.</paragraph>
    <paragraph line="45">Kasmā panete aññattha natthīti? Akhettatāya. Yathā hi na āragge sāsapo tiṭṭhati, na udakapiṭṭhe aggi jalati, na piṭṭhipāsāṇe bījāni ruhanti, evameva bāhiresu titthāyatanesu <pageBreak edition="Pali Text Society" number="2.0006" /> na ime samaṇā uppajjanti, imasmiṃyeva pana sāsane uppajjanti. Kasmā? Khettatāya. Tesaṃ akhettatā ca khettatā ca ariyamaggassa abhāvato ca bhāvato ca veditabbā. Tenāha bhagavā –</paragraph>
    <paragraph line="46">‘‘Yasmiṃ kho, subhadda, dhammavinaye ariyo aṭṭhaṅgiko maggo na upalabbhati, samaṇopi tattha <pageBreak edition="Vipassana Research Institut" number="1.0319" /> na upalabbhati, dutiyopi tattha samaṇo na upalabbhati, tatiyopi tattha samaṇo na upalabbhati, catutthopi tattha samaṇo na upalabbhati. Yasmiñca kho, subhadda, dhammavinaye ariyo aṭṭhaṅgiko maggo upalabbhati, samaṇopi tattha upalabbhati, dutiyopi tattha…pe…. Catutthopi tattha samaṇo upalabbhati. Imasmiṃ kho, subhadda, dhammavinaye ariyo aṭṭhaṅgiko maggo upalabbhati, idheva, subhadda, samaṇo, idha dutiyo samaṇo, idha tatiyo samaṇo, idha catuttho samaṇo, suññā parappavādā samaṇebhi aññehī’’ti (dī. ni. 2.214).</paragraph>
    <paragraph line="47">Evaṃ yasmā titthāyatanaṃ akhettaṃ, sāsanaṃ khettaṃ, tasmā yathā surattahatthapādo sūrakesarako sīho migarājā na susāne vā saṅkārakūṭe vā paṭivasati, tiyojanasahassavitthataṃ pana himavantaṃ ajjhogāhetvā maṇiguhāyaṃyeva paṭivasati. Yathā ca chaddanto nāgarājā na gocariyahatthikulādīsu navasu nāgakulesu uppajjati, chaddantakuleyeva uppajjati. Yathā ca valāhako assarājā na gadrabhakule vā ghoṭakakule vā uppajjati, sindhuyā tīre pana sindhavakuleyeva uppajjati. Yathā ca sabbakāmadadaṃ manoharaṃ maṇiratanaṃ na saṅkārakūṭe <pageBreak edition="Myanmar" number="1.0313" /> vā paṃsupabbatādīsu vā uppajjati, vepullapabbatabbhantareyeva uppajjati. Yathā ca timirapiṅgalo maccharājā na khuddakapokkharaṇīsu uppajjati, caturāsītiyojanasahassagambhīre mahāsamuddeyeva uppajjati. Yathā ca diyaḍḍhayojanasatiko supaṇṇarājā na gāmadvāre eraṇḍavanādīsu paṭivasati, mahāsamuddaṃ pana ajjhogāhetvā simbalidahavaneyeva paṭivasati. Yathā ca dhataraṭṭho suvaṇṇahaṃso na gāmadvāre āvāṭakādīsu paṭivasati, navutihaṃsasahassaparivāro hutvā cittakūṭapabbateyeva paṭivasati. Yathā ca catuddīpissaro cakkavattirājā <pageBreak edition="Pali Text Society" number="2.0007" /> na nīcakule uppajjati, asambhinnajātikhattiyakuleyeva pana uppajjati. Evameva imesu samaṇesu ekasamaṇopi na aññatitthāyatane uppajjati, ariyamaggaparikkhitte pana buddhasāsaneyeva uppajjati. Tenāha bhagavā ‘‘idheva, bhikkhave, samaṇo…pe… suññā parappavādā samaṇehi samaṇebhi aññehī’’ti.</paragraph>
    <paragraph line="48"><bold>Sammā sīhanādaṃ nadathā</bold>ti ettha <bold>sammā</bold>ti hetunā nayena kāraṇena. <bold>Sīhanāda</bold>nti seṭṭhanādaṃ abhītanādaṃ appaṭinādaṃ. Imesañhi catunnaṃ samaṇānaṃ idheva atthitāya ayaṃ nādo seṭṭhanādo nāma hoti uttamanādo. ‘‘Ime samaṇā idheva atthī’’ti vadantassa aññato bhayaṃ vā āsaṅkā <pageBreak edition="Vipassana Research Institut" number="1.0320" /> vā natthīti abhītanādo nāma hoti. ‘‘Amhākampi sāsane ime samaṇā atthī’’ti pūraṇādīsu ekassāpi uṭṭhahitvā vattuṃ asamatthatāya ayaṃ nādo appaṭinādo nāma hoti. Tena vuttaṃ ‘‘sīhanādanti seṭṭhanādaṃ abhītanādaṃ appaṭināda’’nti.</paragraph>
    <paragraph line="49" number="140"><bold>Ṭhānaṃ kho panetaṃ vijjatī</bold>ti idaṃ kho pana kāraṇaṃ vijjati. Yaṃ <bold>aññatitthiyā</bold>ti yena kāraṇena aññatitthiyā. Ettha ca titthaṃ jānitabbaṃ, titthakaro jānitabbo titthiyā jānitabbā, titthiyasāvakā jānitabbā. <bold>Titthaṃ</bold>nāma dvāsaṭṭhi diṭṭhiyo. Ettha hi sattā taranti uppalavanti ummujjanimujjaṃ karonti, tasmā titthanti vuccanti. Tāsaṃ diṭṭhīnaṃ uppādetā <bold>titthakaro</bold> nāma. Tassa laddhiṃ gahetvā pabbajitā <bold>titthiyā</bold> nāma. Tesaṃ paccayadāyakā <bold>titthiyasāvakā</bold>ti veditabbā. <bold>Paribbājakā</bold>ti gihibandhanaṃ pahāya pabbajjūpagatā. <bold>Assāso</bold>ti avassayo patiṭṭhā upatthambho. <bold>Bala</bold>nti thāmo. <bold>Yena tumhe</bold>ti yena assāsena vā balena vā evaṃ vadetha.</paragraph>
    <paragraph line="50"><bold>Atthi</bold><pageBreak edition="Myanmar" number="1.0314" /><bold>kho no, āvuso, tena bhagavatā jānatā passatā arahatā sammāsambuddhenā</bold>ti ettha ayaṃ saṅkhepattho – yo so bhagavā samatiṃsa pāramiyo pūretvā sabbakilese bhañjitvā anuttaraṃ sammāsambodhiṃ abhisambuddho, tena bhagavatā tesaṃ tesaṃ sattānaṃ āsayānusayaṃ <bold>jānatā,</bold> hatthatale ṭhapitaṃ āmalakaṃ viya sabbaṃ ñeyyadhammaṃ <bold>passatā</bold>. Apica pubbenivāsādīhi jānatā, dibbena cakkhunā passatā. Tīhi vijjāhi <pageBreak edition="Pali Text Society" number="2.0008" /> chahi vā pana abhiññāhi jānatā, sabbattha appaṭihatena samantacakkhunā passatā. Sabbadhammajānanasamatthāya paññāya jānatā, sabbasattānaṃ cakkhuvisayātītāni tirokuṭṭādigatāni vāpi rūpāni ativisuddhena maṃsacakkhunā passatā. Attahitasādhikāya samādhipadaṭṭhānāya paṭivedhapaññāya jānatā, parahitasādhikāya karuṇāpadaṭṭhānāya desanāpaññāya passatā. Arīnaṃ hatattā paccayādīnaṃ arahattā ca <bold>arahatā,</bold> sammā sāmañca saccānaṃ buddhattā <bold>sammāsambuddhena</bold>. Antarāyikadhamme vā jānatā, niyyānikadhamme passatā. Kilesārīnaṃ hatattā arahatā, sammā sāmaṃ sabbadhammānaṃ buddhattā sammāsambuddhenāti, evaṃ catuvesārajjavasena catūhi ākārehi thomitena cattāro dhammā akkhātā, ye mayaṃ attani sampassamānā evaṃ vadema, na rājarājamahāmattādīnaṃ upatthambhaṃ kāyabalanti.</paragraph>
    <paragraph line="51"><bold>Satthari</bold><pageBreak edition="Vipassana Research Institut" number="1.0321" /><bold>pasādo</bold>ti ‘‘itipi so bhagavā’’tiādinā nayena buddhaguṇe anussarantānaṃ uppannappasādo. <bold>Dhamme pasādo</bold>ti ‘‘svākkhāto bhagavatā dhammo’’tiādinā nayena dhammaguṇe anussarantānaṃ uppannappasādo. <bold>Sīlesu paripūrakāritā</bold>ti ariyakantesu sīlesu paripūrakāritā. Ariyakantasīlāni nāma <bold>pañcasīlāni</bold>. Tāni hi bhavantaragatopi ariyasāvako attano ariyasāvakabhāvaṃ ajānantopi na vītikkamati. Sacepi hi naṃ koci vadeyya – ‘‘imaṃ sakalaṃ cakkavattirajjaṃ sampaṭicchitvā khuddakamakkhikaṃ jīvitā voropehī’’ti, aṭṭhānametaṃ, yaṃ so tassa vacanaṃ kareyya. Evaṃ ariyānaṃ sīlāni kantāni piyāni manāpāni. Tāni sandhāya vuttaṃ ‘‘sīlesu paripūrakāritā’’ti.</paragraph>
    <paragraph line="52"><bold>Sahadhammikā kho panā</bold>ti bhikkhu bhikkhunī sikkhamānā sāmaṇero sāmaṇerī upāsako upāsikāti ete satta <bold>sahadhammacārino.</bold> Etesu hi bhikkhu bhikkhūhi saddhiṃ sahadhammaṃ carati samānasikkhatāya. Tathā <pageBreak edition="Myanmar" number="1.0315" /> bhikkhunī bhikkhunīhi…pe… upāsikā upāsikāhi, sotāpanno sotāpannehi, sakadāgāmī…pe… anāgāmīhi sahadhammaṃ carati. Tasmā sabbepete <bold>sahadhammikā</bold>ti vuccanti. Apicettha ariyasāvakāyeva adhippetā. Tesañhi <pageBreak edition="Pali Text Society" number="2.0009" /> bhavantarepi maggadassanamhi vivādo natthi, tasmā te accantaṃ ekadhammacāritāya sahadhammikā. Iminā, ‘‘suppaṭipanno bhagavato sāvakasaṅgho’’tiādinā nayena saṅghaṃ anussarantānaṃ uppannappasādo kathito. Ettāvatā cattāri sotāpannassa aṅgāni kathitāni honti.</paragraph>
    <paragraph line="53"><bold>Ime kho no, āvuso</bold>ti, āvuso, ime cattāro dhammā tena bhagavatā amhākaṃ assāso ceva balañcāti akkhātā, ye mayaṃ attani sampassamānā evaṃ vadema.</paragraph>
    <paragraph line="54" number="141"><bold>Yo amhākaṃ satthā</bold>ti iminā pūraṇakassapādike cha satthāro apadissanti. Yathā pana idāni sāsane ācariyupajjhāyādīsu ‘‘amhākaṃ ācariyo, amhākaṃ upajjhāyo’’ti gehasitapemaṃ hoti. Evarūpaṃ pemaṃ sandhāya ‘‘satthari pasādo’’ti vadanti. Thero panāha – ‘‘yasmā satthā nāma na ekassa, na dvinnaṃ hoti, sadevakassa lokassa ekova satthā, tasmā titthiyā ‘amhākaṃ satthā’ ti ekapadeneva satthāraṃ visuṃ katvā imināva padena viruddhā parājitā’’ti. <bold>Dhamme pasādo</bold>ti idaṃ pana yathā idāni sāsane ‘‘amhākaṃ <bold>dīghanikāyo</bold> amhākaṃ <pageBreak edition="Vipassana Research Institut" number="1.0322" /><bold>majjhimanikāyo</bold>’’ti mamāyanti, evaṃ attano attano pariyattidhamme gehasitapemaṃ sandhāya vadanti. <bold>Sīlesū</bold>ti ajasīlagosīlameṇḍakasīlakukkurasīlādīsu. <bold>Idha no āvuso</bold>ti ettha <bold>idhā</bold>ti pasādaṃ sandhāya vadanti. <bold>Ko adhippayāso</bold>ti ko adhikappayogo. <bold>Yadida</bold>nti yamidaṃ tumhākañceva amhākañca nānākaraṇaṃ vadeyyātha. Taṃ kiṃ nāma? Tumhākampi hi catūsu ṭhānesu pasādo, amhākampi. Nanu etasmiṃ pasāde tumhe ca amhe ca dvedhā bhinnasuvaṇṇaṃ viya ekasadisāti vācāya samadhurā hutvā aṭṭhaṃsu.</paragraph>
    <paragraph line="55">Atha nesaṃ taṃ samadhurataṃ bhindanto bhagavā <bold>evaṃ vādino</bold>tiādimāha. Tattha <bold>ekā niṭṭhā</bold>ti yā tassa pasādassa pariyosānabhūtā <pageBreak edition="Myanmar" number="1.0316" /> niṭṭhā, kiṃ sā ekā, udāhu puthūti evaṃ pucchathāti vadati. Yasmā pana tasmiṃ tasmiṃ samaye niṭṭhaṃ apaññapento nāma natthi, brāhmaṇānañhi brahmaloko niṭṭhā, mahātāpasānaṃ ābhassarā, paribbājakānaṃ subhakiṇhā, ājīvakānaṃ ‘‘anantamānaso’’ti evaṃ parikappito asaññībhavo <pageBreak edition="Pali Text Society" number="2.0010" />. Imasmiṃ sāsane pana arahattaṃ niṭṭhā. Sabbeva cete arahattameva niṭṭhāti vadanti. Diṭṭhivasena pana brahmalokādīni paññapenti. Tasmā attano attano laddhivasena ekameva niṭṭhaṃ paññapenti, taṃ dassetuṃ bhagavā <bold>sammā byākaramānā</bold>tiādimāha.</paragraph>
    <paragraph line="56">Idāni bhikkhūnampi ekā niṭṭhā, titthiyānampi ekā niṭṭhāti dvīsu aṭṭakārakesu viya ṭhitesu bhagavā anuyogavattaṃ dassento <bold>sā panāvuso, niṭṭhā sarāgassa, udāhu vītarāgassā</bold>tiādimāha. Tattha yasmā rāgarattādīnaṃ niṭṭhā nāma natthi. Yadi siyā, soṇasiṅgālādīnampi siyāti imaṃ dosaṃ passantānaṃ titthiyānaṃ ‘‘vītarāgassa āvuso sā niṭṭhā’’tiādinā nayena byākaraṇaṃ dassitaṃ.</paragraph>
    <paragraph line="57">Tattha <bold>viddasuno</bold>ti paṇḍitassa. <bold>Anuruddhapaṭiviruddhassā</bold>ti rāgena anuruddhassa kodhena paṭiviruddhassa. <bold>Papañcārāmassa papañcaratino</bold>ti ettha āramanti etthāti ārāmo. Papañco ārāmo assāti <bold>papañcārāmo</bold>. Papañce rati assāti <bold>papañcarati. Papañco</bold>ti ca mattapamattākārabhāvena pavattānaṃ taṇhādiṭṭhimānānametaṃ adhivacanaṃ. Idha pana taṇhādiṭṭhiyova adhippetā. <bold>Sarāgassā</bold>tiādīsu pañcasu ṭhānesu ekova kileso āgato. Tassa ākārato nānattaṃ <pageBreak edition="Vipassana Research Institut" number="1.0323" /> veditabbaṃ. <bold>Sarāgassā</bold>ti hi vuttaṭṭhāne pañcakāmaguṇikarāgavasena gahito. <bold>Sataṇhassā</bold>ti bhavataṇhāvasena. <bold>Saupādānassā</bold>ti gahaṇavasena. <bold>Anuruddhapaṭiviruddhassā</bold>ti yugaḷavasena. <bold>Papañcārāmassā</bold>ti papañcuppattidassanavasena. <bold>Sarāgassā</bold>ti vā ettha akusalamūlavasena gahito. <bold>Sataṇhassā</bold>ti ettha taṇhāpaccayā upādānadassanavasena. Sesaṃ purimasadisameva. Thero panāha ‘‘kasmā evaṃ viddhaṃsetha? Ekoyeva hi ayaṃ lobho rajjanavasena <bold>rāgo</bold>ti vutto. Taṇhākaraṇavasena <bold>taṇhā</bold>. Gahaṇaṭṭhena <bold>upādānaṃ</bold>. Yugaḷavasena <bold>anurodhapaṭivirodho</bold>. Papañcuppattidassanaṭṭhena <bold>papañco’’</bold>ti.</paragraph>
    <paragraph line="58" number="142"> Idāni <pageBreak edition="Myanmar" number="1.0317" /> imesaṃ kilesānaṃ mūlabhūtaṃ diṭṭhivādaṃ dassento <bold>dvemā, bhikkhave, diṭṭhiyo</bold>tiādimāha.</paragraph>
    <paragraph line="59">Tattha <bold>bhavadiṭṭhī</bold>ti sassatadiṭṭhi. <bold>Vibhavadiṭṭhī</bold>ti ucchedadiṭṭhi. <bold>Bhavadiṭṭhiṃ allīnā</bold>ti taṇhādiṭṭhivasena sassatadiṭṭhiṃ allīnā. <bold>Upagatā</bold>ti <pageBreak edition="Pali Text Society" number="2.0011" /> taṇhādiṭṭhivaseneva upagatā. <bold>Ajjhositā</bold>ti taṇhādiṭṭhivaseneva anupaviṭṭhā. <bold>Vibhavadiṭṭhiyā te paṭiviruddhā</bold>ti te sabbe ucchedavādīhi saddhiṃ – ‘‘tumhe andhabālā na jānātha, sassato ayaṃ loko, nāyaṃ loko ucchijjatī’’ti paṭiviruddhā niccaṃ kalahabhaṇḍanapasutā viharanti. Dutiyavārepi eseva nayo.</paragraph>
    <paragraph line="60"><bold>Samudayañcā</bold>tiādīsu dve diṭṭhīnaṃ samudayā khaṇikasamudayo paccayasamudayo ca. <bold>Khaṇikasamudayo</bold> diṭṭhīnaṃ nibbatti. <bold>Paccayasamudayo</bold> aṭṭha ṭhānāni. Seyyathidaṃ, khandhāpi diṭṭhiṭṭhānaṃ, avijjāpi, phassopi, saññāpi, vitakkopi, ayonisomanasikāropi, pāpamittopi, paratoghosopi diṭṭhiṭṭhānaṃ. ‘‘Khandhā hetu khandhā paccayo diṭṭhīnaṃ upādāya samuṭṭhānaṭṭhena. Evaṃ khandhāpi diṭṭhiṭṭhānaṃ. Avijjā… phasso… saññā… vitakko… ayonisomanasikāro… pāpamitto… paratoghoso hetu, paratoghoso paccayo diṭṭhīnaṃ upādāya samuṭṭhānaṭṭhena. Evaṃ paratoghosopi diṭṭhiṭṭhānaṃ’’ (paṭi. ma. 1.124). Atthaṅgamāpi dveyeva khaṇikatthaṅgamo paccayatthaṅgamo ca. <bold>Khaṇikatthaṅgamo</bold> nāma khayo vayo bhedo paribhedo aniccatā antaradhānaṃ. <bold>Paccayatthaṅgamo</bold> nāma sotāpattimaggo. Sotāpattimaggo hi diṭṭhiṭṭhānasamugghātoti vutto.</paragraph>
    <paragraph line="61"><bold>Assāda</bold>nti <pageBreak edition="Vipassana Research Institut" number="1.0324" /> diṭṭhimūlakaṃ ānisaṃsaṃ. Yaṃ sandhāya vuttaṃ – ‘‘yaṃdiṭṭhiko satthā hoti, taṃdiṭṭhikā sāvakā honti. Yaṃdiṭṭhikā satthāraṃ sāvakā sakkaronti, garuṃ karonti, mānenti, pūjenti, labhanti tatonidānaṃ cīvarapiṇḍapātasenāsanagilānapaccayabhesajjaparikkhāraṃ. Ayaṃ, bhikkhave, diṭṭhiyā diṭṭhadhammiko ānisaṃso’’ti. <bold>Ādīnava</bold>nti diṭṭhiggahaṇamūlakaṃ upaddavaṃ. So vaggulivataṃ ukkuṭikappadhānaṃ kaṇṭakāpassayatā pañcātapatappanaṃ sānupapātapatanaṃ kesamassuluñcanaṃ appoṇakaṃ jhānantiādīnaṃ vasenaṃ veditabbo. <bold>Nissaraṇa</bold>nti diṭṭhīnaṃ nissaraṇaṃ nāma nibbānaṃ. <bold>Yathābhūtaṃ</bold><pageBreak edition="Myanmar" number="1.0318" /><bold>nappajānantī</bold>ti ye etaṃ sabbaṃ yathāsabhāvaṃ na jānanti. <bold>Na parimuccanti dukkhasmā</bold>ti sakalavaṭṭadukkhato <pageBreak edition="Pali Text Society" number="2.0012" /> na parimuccanti. Iminā etesaṃ niṭṭhā nāma natthīti dasseti. <bold>Parimuccanti dukkhasmā</bold>ti sakalavaṭṭadukkhato parimuccanti. Iminā etesaṃ niṭṭhā nāma atthīti dvinnaṃ aṭṭakārakānaṃ aṭṭaṃ chindanto viya sāsanasmiṃyeva niṭṭhāya atthitaṃ patiṭṭhapeti.</paragraph>
    <paragraph line="62" number="143"> Idāni diṭṭhicchedanaṃ dassento <bold>cattārimāni, bhikkhave, upādānānī</bold>tiādimāha. Tesaṃ vitthārakathā <bold>visuddhimagge</bold> vuttāyeva.</paragraph>
    <paragraph line="63"><bold>Sabbupādānapariññāvādā paṭijānamānā</bold>ti mayaṃ sabbesaṃ upādānānaṃ pariññaṃ samatikkamaṃ vadāmāti evaṃ paṭijānamānā. <bold>Na sammā sabbupādānapariñña</bold>nti sabbesaṃ upādānānaṃ samatikkamaṃ sammā na paññapenti. Keci kāmupādānamattassa pariññaṃ paññapenti. Keci diṭṭhupādānamattassa paññapenti, keci sīlabbatupādānassāpi. Attavādupādānassa pana pariññaṃ paññapento nāma natthi. Tesaṃ pana bhedaṃ dassento <bold>kāmupādānassa pariññaṃ paññapentī</bold>tiādimāha. Tattha sabbepi kāmupādānassa pariññaṃ paññapentiyeva, channavuti pāsaṇḍāpi hi ‘‘kāmā kho pabbajitena na sevitabbā’’ti vatthupaṭisevanaṃ kāmaṃ kappatīti na paññapenti, akappiyameva katvā paññapenti. Ye pana sevanti, te theyyena sevanti. Tena vuttaṃ ‘‘kāmupādānassa pariññaṃ paññapentī’’ti.</paragraph>
    <paragraph line="64">Yasmā ‘‘natthi dinna’’ntiādīni gahetvā caranti. ‘‘Sīlena suddhi vatena suddhi, bhāvanāya suddhī’’ti gaṇhanti, attupaladdhiṃ na pajahanti, tasmā na diṭṭhupādānassa, na sīlabbatupādānassa <pageBreak edition="Vipassana Research Institut" number="1.0325" />, na attavādupādānassa pariññaṃ paññapenti. <bold>Taṃ kissa hetū</bold>ti taṃ apaññāpanaṃ etesaṃ kissa hetu, kiṃ kāraṇā? <bold>Imāni hi te bhonto</bold>ti yasmā te bhonto imāni tīṇi kāraṇāni yathāsabhāvato na jānantīti attho. Ye panettha dvinnaṃ pariññānaṃ paññāpanakāraṇaṃ diṭṭhiñceva sīlabbatañca ‘‘etaṃ pahātabba’’nti yathāsabhāvato jānanti. Te sandhāya parato dve vārā vuttā. Tattha ye ‘‘atthi dinna’’ntiādīni gaṇhanti, te diṭṭhupādānassa pariññaṃ paññapenti. Ye pana ‘‘na sīlena suddhi, na vatena suddhi, na <pageBreak edition="Pali Text Society" number="2.0013" /> bhāvanāya suddhī’’ti gaṇhanti, te sīlabbatupādānassa pariññaṃ paññapenti. Attavādupādānassa pariññaṃ pana ekopi paññapetuṃ na sakkoti. Aṭṭhasamāpattilābhinopi hi candimasūriye pāṇinā <pageBreak edition="Myanmar" number="1.0319" /> parimajjitvā caramānāpi ca titthiyā tisso pariññā paññapenti. Attavādaṃ muñcituṃ na sakkonti. Tasmā punappunaṃ vaṭṭasmiṃyeva patanti. Pathavijigucchanasasako viya hi ete.</paragraph>
    <paragraph line="65">Tatthāyaṃ atthasallāpikā upamā – pathavī kira sasakaṃ āha – ‘‘bho sasakā’’ti. Sasako āha – ‘‘ko eso’’ti. ‘‘Kasmā mameva upari sabbairiyāpathe kappento uccārapassāvaṃ karonto maṃ na jānāsī’’ti. ‘‘Suṭṭhu tayā ahaṃ diṭṭho, mayā akkantaṭṭhānampi aṅgulaggehi phuṭṭhaṭṭhānaṃ viya hoti, vissaṭṭhaudakaṃ appamattakaṃ, karīsaṃ katakaphalamattaṃ. Hatthiassādīhi pana akkantaṭṭhānampi mahantaṃ, passāvopi nesaṃ ghaṭamatto hoti, uccāropi pacchimatto hoti, alaṃ mayhaṃ tayā’’ti uppatitvā aññasmiṃ ṭhāne patito. Tato naṃ pathavī āha – ‘‘are dūraṃ gatopi nanu mayhaṃ upariyeva patitosī’’ti. So puna taṃ jigucchanto uppatitvā aññattha patito, evaṃ vassasahassampi uppatitvā patamāno sasako pathaviṃ muñcituṃ na sakkoti. Evamevaṃ titthiyā sabbūpādānapariññaṃ paññapentopi kāmupādānādīnaṃ tiṇṇaṃyeva samatikkamaṃ paññapenti. Attavādaṃ pana muñcituṃ na sakkonti, asakkontā punappunaṃ vaṭṭasmiṃyeva patantīti.</paragraph>
    <paragraph line="66">Evaṃ yaṃ titthiyā samatikkamituṃ na sakkonti, tassa vasena diṭṭhicchedavādaṃ vatvā idāni pasādapacchedavādaṃ dassento <bold>evarūpe kho, bhikkhave, dhammavinaye</bold>tiādimāha. Tattha <bold>dhammavinaye</bold>ti dhamme ceva vinaye ca, ubhayenapi aniyyānikasāsanaṃ dasseti. ‘‘Yo satthari pasādo <pageBreak edition="Vipassana Research Institut" number="1.0326" /> so na sammaggato’’ti aniyyānikasāsanamhi hi satthā kālaṃ katvā sīhopi hoti, byagghopi hoti, dīpipi acchopi taracchopi. Sāvakā panassa migāpi sūkarāpi pasadāpi honti, so ‘‘ime mayhaṃ pubbe upaṭṭhākā paccayadāyakā’’ti khantiṃ vā mettaṃ vā anuddayaṃ vā akatvā tesaṃ upari patitvā lohitaṃ pivati, thūlathūlamaṃsānipi khādati. Satthā vā pana biḷāro hoti, sāvakā <pageBreak edition="Pali Text Society" number="2.0014" /> kukkuṭā vā mūsikā vā. Atha ne vuttanayeneva anukampaṃ akatvā khādati. Atha vā satthā nirayapālo hoti, sāvakā nerayikasattā. So ‘‘ime mayhaṃ pubbe upaṭṭhākā paccayadāyakā’’ti anukampaṃ akatvā vividhā kammakāraṇā karoti, ādittepi rathe yojeti, aṅgārapabbatampi āropeti, lohakumbhiyampi khipati <pageBreak edition="Myanmar" number="1.0320" />, anekehipi dukkhadhammehi sampayojeti. Sāvakā vā pana kālaṃ katvā sīhādayo honti, satthā migādīsu aññataro. Te ‘‘imaṃ mayaṃ pubbe catūhi paccayehi upaṭṭhahimhā, satthā no aya’’nti tasmiṃ khantiṃ vā mettaṃ vā anuddayaṃ vā akatvā vuttanayeneva anayabyasanaṃ pāpenti. Evaṃ aniyyānikasāsane yo satthari pasādo, so na sammaggato hoti, kañci kālaṃ gantvāpi pacchā vinassatiyeva.</paragraph>
    <paragraph line="67"><bold>Yo dhamme pasādo</bold>ti aniyyānikasāsanasmiñhi dhamme pasādo nāma, uggahitapariyāpuṭa – dhāritavācittamattake tantidhamme pasādo hoti, vaṭṭamokkho panettha natthi. Tasmā yo ettha pasādo, so punappunaṃ vaṭṭameva gambhīraṃ karotīti sāsanasmiṃ asammaggato asabhāvato akkhāyati.</paragraph>
    <paragraph line="68"><bold>Yā sīlesu paripūrakāritā</bold>ti yāpi ca aniyyānikasāsane ajasīlādīnaṃ vasena paripūrakāritā, sāpi yasmā vaṭṭamokkhaṃ bhavanissaraṇaṃ na sampāpeti, sampajjamānā pana tiracchānayoniṃ āvahati, vipaccamānā nirayaṃ, tasmā sā na sammaggatā akkhāyati. <bold>Yā sahadhammikesū</bold>ti aniyyānikasāsanasmiñhi ye sahadhammikā, tesu yasmā ekacce kālaṃ katvā sīhādayopi honti, ekacce migādayo, tattha sīhādibhūtā ‘‘ime amhākaṃ sahadhammikā ahesu’’nti migādibhūtesu khantiādīni akatvā pubbe vuttanayeneva nesaṃ mahādukkhaṃ uppādenti. Tasmā ettha sahadhammikesu piyamanāpatāpi asammaggatā akkhāyati.</paragraph>
    <paragraph line="69">Idaṃ pana sabbampi kāraṇabhedaṃ ekato katvā dassento bhagavā <bold>taṃ kissa hetu? Evañhetaṃ</bold><pageBreak edition="Vipassana Research Institut" number="1.0327" />, <bold>bhikkhave, hotī</bold>tiādimāha. Tatrāyaṃ saṃkhepattho – evañhetaṃ, bhikkhave, hoti, yaṃ mayā vuttaṃ ‘‘yo satthari pasādo so na sammaggato akkhāyatī’’tiādi, taṃ evameva hoti. Kasmā? Yasmā te pasādādayo durakkhāte dhammavinaye <pageBreak edition="Pali Text Society" number="2.0015" />…pe… asammāsambuddhappavediteti, ettha hi <bold>yathā ta</bold>nti kāraṇatthe nipāto. Tattha <bold>durakkhāte</bold>ti dukkathite, dukkhathitattāyeva <bold>duppavedite</bold>. So panesa yasmā maggaphalatthāya na niyyāti, tasmā <bold>aniyyāniko</bold>. Rāgādīnaṃ upasamāya asaṃvattanato <bold>anupasamasaṃvattaniko</bold>. Na sammāsambuddhena sabbaññunā <pageBreak edition="Myanmar" number="1.0321" /> paveditoti <bold>asammāsambuddhappavedito</bold>. Tasmiṃ <bold>aniyyānike anupasamasaṃvattanike asammāsambuddhappavedite</bold>. Ettāvatā bhagavā titthiyesu pasādo surāpītasiṅgāle pasādo viya niratthakoti dasseti.</paragraph>
    <paragraph line="70">Eko kira kāḷasiṅgālo rattiṃ nagaraṃ paviṭṭho surājallikaṃ khāditvā punnāgavane nipajjitvā niddāyanto sūriyuggamane pabujjhitvā cintesi ‘‘imasmiṃ kāle na sakkā gantuṃ, bahū amhākaṃ verino, ekaṃ vañcetuṃ vaṭṭatī’’ti. So ekaṃ brāhmaṇaṃ gacchantaṃ disvā imaṃ vañcessāmīti ‘‘ayya brāhmaṇā’’ti āha. Ko eso brāhmaṇaṃ pakkosatīti. ‘‘Ahaṃ, sāmī, ito tāva ehīti. Kiṃ bhoti? Maṃ bahigāmaṃ nehi, ahaṃ te dve kahāpaṇasatāni dassāmīti. Sopi nayissāmīti taṃ pādesu gaṇhi. Are bāla brāhmaṇa, na mayhaṃ kahāpaṇā chaḍḍitakā atthi, dullabhā kahāpaṇā, sādhukaṃ maṃ gaṇhāhīti. Kathaṃ bho gaṇhāmīti? Uttarāsaṅgena gaṇṭhikaṃ katvā aṃse laggetvā gaṇhāhīti. Brāhmaṇo taṃ tathā gahetvā dakkhiṇadvārasamīpaṭṭhānaṃ gantvā ettha otāremīti pucchi. Kataraṭṭhānaṃ nāma etanti? Mahādvāraṃ etanti. Are bāla, brāhmaṇa, kiṃ tava ñātakā antaradvāre kahāpaṇaṃ ṭhapenti, parato maṃ harā’’ti. So punappunaṃ thokaṃ thokaṃ gantvā ‘‘ettha otāremi ettha otāremī’’ti pucchitvā tena tajjito khemaṭṭhānaṃ gantvā tattha otārehīti vutto otāretvā sāṭakaṃ gaṇhi. Kāḷasiṅgālo āha ‘‘ahaṃ te dve kahāpaṇasatāni dassāmīti avocaṃ. Mayhaṃ pana kahāpaṇā bahū, na dve kahāpaṇasatāneva, yāva ahaṃ kahāpaṇe āharāmi, tāva tvaṃ sūriyaṃ olokento tiṭṭhā’’ti vatvā thokaṃ gantvā nivattetvā puna brāhmaṇaṃ āha ‘‘ayya brāhmaṇa mā ito olokehi, sūriyameva olokento tiṭṭhā’’ti. Evañca pana vatvā ketakavanaṃ pavisitvā yathāruciṃ pakkanto. Brāhmaṇassapi sūriyaṃ <pageBreak edition="Pali Text Society" number="2.0016" /> olokentasseva nalāṭato ceva kacchehi ca sedā mucciṃsu. Atha naṃ rukkhadevatā āha –</paragraph>
    <gatha1 line="71">‘‘Saddahāsi <pageBreak edition="Vipassana Research Institut" number="1.0328" /> siṅgālassa, surāpītassa brāhmaṇa;</gatha1>
    <gathalast line="72">Sippikānaṃ sataṃ natthi, kuto kaṃsasatā duve’’ti. (jā. 1.1.113);</gathalast>
    <paragraph line="73">Evaṃ yathā kāḷasiṅgāle pasādo niratthako, evaṃ titthiyesupīti.</paragraph>
    <paragraph line="74" number="144"> Aniyyānikasāsane <pageBreak edition="Myanmar" number="1.0322" /> pasādassa niratthakabhāvaṃ dassetvā niyyānikasāsane tassa sātthakataṃ dassetuṃ <bold>tathāgato ca kho, bhikkhave</bold>tiādimāha. Tattha <bold>kāmupādānassa pariññaṃ paññapetī</bold>ti arahattamaggena kāmupādānassa pahānapariññaṃ samatikkamaṃ paññapeti, itaresaṃ tiṇṇaṃ upādānānaṃ sotāpattimaggena pariññaṃ paññapeti. <bold>Evarūpe kho, bhikkhave, dhammavinaye</bold>ti, bhikkhave, evarūpe dhamme ca vinaye ca. Ubhayenapi niyyānikasāsanaṃ dasseti. <bold>Satthari pasādo</bold>ti evarūpe sāsane yo satthari pasādo, so sammaggato akkhāyati, bhavadukkhanissaraṇāya saṃvattati.</paragraph>
    <paragraph line="75">Tatrimāni vatthūni – bhagavā kira vediyakapabbate indasālaguhāyaṃ paṭivasati. Atheko ulūkasakuṇo bhagavati gāmaṃ piṇḍāya pavisante upaḍḍhamaggaṃ anugacchati, nikkhamante upaḍḍhamaggaṃ paccuggamanaṃ karoti. So ekadivasaṃ sammāsambuddhaṃ sāyanhasamaye bhikkhusaṅghaparivutaṃ nisinnaṃ pabbatā oruyha vanditvā pakkhe paṇāmetvā añjaliṃ paggayha sīsaṃ heṭṭhā katvā dasabalaṃ namassamāno aṭṭhāsi. Bhagavā taṃ oloketvā sitaṃ pātvākāsi. Ānandatthero ‘‘ko nu kho, bhante, hetu ko paccayo sitassa pātukammāyā’’ti pucchi. ‘‘Passānanda, imaṃ ulūkasakuṇaṃ, ayaṃ mayi ca bhikkhusaṅghe ca cittaṃ pasādetvā satasahassakappe devesu ca manussesu ca saṃsaritvā somanasso nāma paccekabuddho bhavissatī’’ti āha –</paragraph>
    <gatha1 line="76">Ulūkamaṇḍalakkhika, vediyake ciradīghavāsika;</gatha1>
    <gathalast line="77">Sukhitosi tvaṃ ayya kosiya, kāluṭṭhitaṃ passasi buddhavaraṃ.</gathalast>
    <gatha1 line="78">Mayi <pageBreak edition="Vipassana Research Institut" number="1.0329" /><pageBreak edition="Pali Text Society" number="2.0017" /> cittaṃ pasādetvā, bhikkhusaṅghe anuttare;</gatha1>
    <gathalast line="79">Kappānaṃ satasahassāni, duggateso na gacchati.</gathalast>
    <gatha1 line="80">Devalokā cavitvāna, kusalamūlena codito;</gatha1>
    <gathalast line="81">Bhavissati anantañāṇo, somanassoti vissutoti.</gathalast>
    <paragraph line="82">Aññānipi cettha rājagahanagare sumanamālākāravatthu mahābherivādakavatthu morajikavatthu vīṇāvādakavatthu saṅkhadhamakavatthūti evamādīni vatthūni <pageBreak edition="Myanmar" number="1.0323" /> vitthāretabbāni. Evaṃ niyyānikasāsane satthari pasādo sammaggato hoti.</paragraph>
    <paragraph line="83"><bold>Dhamme pasādo</bold>ti niyyānikasāsanamhi dhamme pasādo sammaggato hoti. Saramatte nimittaṃ gahetvā suṇantānaṃ tiracchānagatānampi sampattidāyako hoti, paramatthe kiṃ pana vattabbaṃ. Ayamattho maṇḍūkadevaputtādīnaṃ vatthuvasena veditabbo.</paragraph>
    <paragraph line="84"><bold>Sīlesu paripūrakāritā</bold>ti niyyānikasāsanamhi sīlesu paripūrakāritāpi sammaggatā hoti, saggamokkhasampattiṃ āvahati. Tattha chattamāṇavakavatthusāmaṇeravatthuādīni dīpetabbāni.</paragraph>
    <paragraph line="85"><bold>Sahadhammikesū</bold>ti niyyānikasāsane sahadhammikesu piyamanāpatāpi sammaggatā hoti, mahāsampattiṃ āvahati. Ayamattho <bold>vimānapetavatthūhi</bold> dīpetabbo. Vuttañhetaṃ –</paragraph>
    <paragraph line="86">‘‘Khīrodanamahamadāsiṃ, bhikkhuno piṇḍāya carantassa…pe…</paragraph>
    <paragraph line="87">Phāṇitaṃ…pe… ucchukhaṇḍikaṃ… timbarusakaṃ… kakkārikaṃ…</paragraph>
    <paragraph line="88">Eḷālukaṃ… vallipakkaṃ… phārusakaṃ… hatthapatākaṃ…</paragraph>
    <paragraph line="89">Sākamuṭṭhiṃ <pageBreak edition="Vipassana Research Institut" number="1.0330" /> … pupphakamuṭṭhiṃ… mūlakaṃ… nimbamuṭṭhiṃ…</paragraph>
    <paragraph line="90">Ambikañjikaṃ… doṇinimmajjaniṃ… kāyabandhanaṃ…</paragraph>
    <paragraph line="91">Aṃsabaddhakaṃ… āyogapaṭṭaṃ… vidhūpanaṃ… tālavaṇṭaṃ…</paragraph>
    <paragraph line="92">Morahatthaṃ… chattaṃ… upāhanaṃ… pūvaṃ modakaṃ…</paragraph>
    <paragraph line="93">Sakkhalikaṃ <pageBreak edition="Pali Text Society" number="2.0018" /> ahamadāsiṃ, bhikkhuno piṇḍāya carantassa…pe…</paragraph>
    <paragraph line="94">Tassā me passa vimānaṃ, accharā kāmavaṇṇinīhamasmī’’ti (vi. va. 406).</paragraph>
    <paragraph line="95"><bold>Taṃ kissa hetū</bold>tiādi vuttanayānusāreneva yojetvā veditabbaṃ.</paragraph>
    <paragraph line="96" number="145"> Idāni <pageBreak edition="Myanmar" number="1.0324" /> yesaṃ upādānānaṃ titthiyā na sammā pariññaṃ paññapenti, tathāgato paññapeti, tesaṃ paccayaṃ dassetuṃ <bold>ime ca, bhikkhave</bold>tiādimāha. Tattha <bold>kiṃnidānā</bold>tiādīsu nidānādīni sabbāneva kāraṇavevacanāni. Kāraṇañhi yasmā phalaṃ nideti handa, naṃ gaṇhathāti appeti viya, tasmā <bold>nidāna</bold>nti vuccati. Yasmā taṃ tato jāyati samudeti pabhavati, tasmā <bold>samudayo, jāti, pabhavo</bold>ti vuccati. Ayaṃ panettha padattho – kiṃ nidānaṃ etesanti <bold>kiṃnidānā</bold>. Ko samudayo etesanti <bold>kiṃsamudayā</bold>. Kā jāti etesanti <bold>kiṃjātikā</bold>. Ko pabhavo etesanti <bold>kiṃpabhavā</bold>. Yasmā pana tesaṃ taṇhā yathāvuttena atthena nidānañceva samudayo ca jāti ca pabhavo ca, tasmā ‘‘taṇhānidānā’’tiādimāha. Evaṃ sabbapadesu attho veditabbo. Yasmā pana bhagavā na kevalaṃ upādānasseva paccayaṃ jānāti, upādānassa paccayabhūtāya taṇhāyapi, taṇhādipaccayānaṃ vedanādīnampi paccayaṃ jānātiyeva, tasmā <bold>taṇhā cāyaṃ, bhikkhave</bold>tiādimāha.</paragraph>
    <paragraph line="97"><bold>Yato</bold><pageBreak edition="Vipassana Research Institut" number="1.0331" /><bold>ca kho</bold>ti yasmiṃ kāle. <bold>Avijjā pahīnā hotī</bold>ti vaṭṭamūlikā avijjā anuppādanirodhena pahīnā hoti. <bold>Vijjā uppannā</bold>ti arahattamaggavijjā uppannā. <bold>So avijjāvirāgā vijjuppādā</bold>ti. So bhikkhu avijjāya ca pahīnattā vijjāya ca uppannattā. <bold>Neva kāmupādānaṃ upādiyatī</bold>ti neva kāmupādānaṃ gaṇhāti na upeti, na sesāni upādānāni. <bold>Anupādiyaṃ na paritassatī</bold>ti evaṃ kiñci upādānaṃ aggaṇhanto taṇhāparitassanāya na paritassati. <bold>Aparitassa</bold>nti aparitassanto taṇhaṃ anuppādento. <bold>Paccattaṃyeva parinibbāyatī</bold>ti sayameva kilesaparinibbānena parinibbāyati. Evamassa āsavakkhayaṃ dassetvā idāni khīṇāsavassa bhikkhuno paccavekkhaṇaṃ dassento <bold>khīṇā jātī</bold>tiādimāha. Taṃ vuttatthamevāti.</paragraph>
    <centered line="98">Papañcasūdaniyā majjhimanikāyaṭṭhakathāya</centered>
    <centered line="99">Cūḷasīhanādasuttavaṇṇanā niṭṭhitā.</centered>
    <subhead line="100">2. Mahāsīhanādasuttavaṇṇanā</subhead>
    <subhead line="101">Vesālinagaravaṇṇanā</subhead>
    <paragraph line="102" number="146"><bold>Evaṃ</bold><pageBreak edition="Vipassana Research Institut" number="1.0332" /><pageBreak edition="Myanmar" number="1.0325" /><pageBreak edition="Pali Text Society" number="2.0019" /><bold>me suta</bold>nti mahāsīhanādasuttaṃ. Tattha<bold> vesāliya</bold>nti evaṃnāmake nagare. Taṃ kira aparāparaṃ visālībhūtatāya ‘‘vesālī’’ti saṅkhaṃ gataṃ. Tatrāyaṃ anupubbakathā – bārāṇasirañño kira aggamahesiyā kucchimhi gabbho saṇṭhāsi. Sā ñatvā rañño nivedesi. Rājā gabbhaparihāraṃ adāsi. Sā sammā pariharīyamānā gabbhaparipākakāle vijāyanagharaṃ pāvisi. Puññavantīnaṃ paccūsasamaye gabbhavuṭṭhānaṃ hoti, sā ca tāsaṃ aññatarā, tena paccūsasamaye alattakapaṭalabandhujīvakapupphasadisaṃ maṃsapesiṃ vijāyi. Tato ‘‘aññā deviyo suvaṇṇabimbasadise putte vijāyanti, aggamahesī maṃsapesinti rañño purato mama avaṇṇo uppajjeyyā’’ti cintetvā tena avaṇṇabhayena taṃ maṃsapesiṃ ekasmiṃ bhājane pakkhipitvā paṭikujjitvā rājamuddikāya lañchetvā gaṅgāya sote pakkhipāpesi. Manussehi chaḍḍitamatte devatā ārakkhaṃ saṃvidahiṃsu. Suvaṇṇapaṭṭakañcettha jātihiṅgulakena ‘‘bārāṇasirañño aggamahesiyā pajā’’ti likhitvā bandhiṃsu. Tato taṃ bhājanaṃ ūmibhayādīhi anupaddutaṃ gaṅgāsotena pāyāsi.</paragraph>
    <paragraph line="103">Tena ca samayena aññataro tāpaso gopālakakulaṃ nissāya gaṅgātīre viharati. So pātova gaṅgaṃ otiṇṇo taṃ bhājanaṃ āgacchantaṃ disvā paṃsukūlasaññāya aggahesi. Athettha taṃ akkharapaṭṭikaṃ rājamuddikālañchanaṃ ca disvā muñcitvā taṃ maṃsapesiṃ addasa, disvānassa etadahosi ‘‘siyā gabbho, tathā hissa duggandhapūtikabhāvo natthī’’ti. Assamaṃ netvā suddhe okāse ṭhapesi. Atha aḍḍhamāsaccayena dve maṃsapesiyo ahesuṃ. Tāpaso disvā sādhutaraṃ ṭhapesi. Tato puna aḍḍhamāsaccayena ekamekissā maṃsapesiyā hatthapādasīsānamatthāya pañca pañca piḷakā uṭṭhahiṃsu. Atha tato aḍḍhamāsaccayena ekā maṃsapesi suvaṇṇabimbasadiso dārako, ekā dārikā ahosi.</paragraph>
    <paragraph line="104">Tesu <pageBreak edition="Vipassana Research Institut" number="1.0333" /> tāpasassa puttasineho uppajji, aṅguṭṭhakato cassa khīraṃ nibbatti. Tato pabhuti ca <pageBreak edition="Pali Text Society" number="2.0020" /> khīrabhattaṃ alabhittha, so bhattaṃ bhuñjitvā khīraṃ dārakānaṃ mukhe <pageBreak edition="Myanmar" number="1.0326" /> āsiñcati. Tesaṃ udaraṃ yaṃ yaṃ pavisati, taṃ taṃ sabbaṃ maṇibhājanagataṃ viya dissati, evaṃ nicchavī ahesuṃ. Apare āhu ‘‘sibbetvā ṭhapitā viya nesaṃ aññamaññaṃ līnā chavi ahosī’’ti. Evaṃ te nicchavitāya vā līnacchavitāya vā <bold>licchavī</bold>ti paññāyiṃsu.</paragraph>
    <paragraph line="105">Tāpaso dārake posento ussūre gāmaṃ sikkhāya pavisati, atidivā paṭikkamati. Tassa taṃ byāpāraṃ ñatvā gopālakā āhaṃsu – ‘‘bhante, pabbajitānaṃ dārakaposanaṃ palibodho, amhākaṃ dārake detha, mayaṃ posessāma, tumhe attano kammaṃ karothā’’ti. Tāpaso sādhūti paṭissuṇi. Gopālakā dutiyadivase maggaṃ samaṃ katvā pupphehi okiritvā dhajapaṭākā ussāpetvā tūriyehi vajjamānehi assamaṃ āgatā. Tāpaso – ‘‘mahāpuññā dārakā appamādena vaḍḍhetha, vaḍḍhetvā ca aññamaññaṃ āvāhavivāhaṃ karotha, pañcagorasena rājānaṃ tosetvā bhūmibhāgaṃ gahetvā nagaraṃ māpetha, tattha kumāraṃ abhisiñcathā’’ti vatvā dārake adāsi. Te sādhūti paṭissuṇitvā dārake netvā posesuṃ.</paragraph>
    <paragraph line="106">Dārakā vuddhimanvāya kīḷantā vivādaṭṭhānesu aññe gopālakadārake hatthenapi pādenapi paharanti. Te rodanti. ‘‘Kissa rodathā’’ti ca mātāpitūhi vuttā ‘‘ime nimmātāpitikā tāpasapositā amhe atipaharantī’’ti vadanti. Tato tesaṃ mātāpitaro ‘‘ime dārakā aññe dārake vināsenti dukkhāpenti, na ime saṅgahetabbā, vajjetabbā ime’’ti āhaṃsu. Tato pabhuti kira so padeso <bold>vajjī</bold>ti vuccati yojanasatiko parimāṇena. Atha taṃ padesaṃ gopālakā rājānaṃ tosetvā aggahesuṃ. Tattha ca nagaraṃ māpetvā soḷasavassuddesikaṃ kumāraṃ abhisiñcitvā rājānaṃ akaṃsu. Tāya cassa dārikāya saddhiṃ vivāhaṃ katvā katikaṃ akaṃsu ‘‘bāhirakadārikā na ānetabbā, ito dārikā na kassaci dātabbā’’ti. Tesaṃ paṭhamasaṃvāsena dve dārakā jātā dhītā ca putto ca. Evaṃ soḷasakkhattuṃ dve dve jātā. Tato tesaṃ dārakānaṃ yathākkamaṃ vaḍḍhantānaṃ ārāmuyyānanivāsaṭṭhānaparivārasampattiṃ gahetuṃ appahontā nagaraṃ tikkhattuṃ gāvutantarena gāvutantarena <pageBreak edition="Pali Text Society" number="2.0021" /> parikkhipiṃsu <pageBreak edition="Myanmar" number="1.0327" />. Tassa punappunaṃ visālīkatattā vesālītveva nāmaṃ jātaṃ. Tena vuttaṃ ‘‘vesāliyanti evaṃ nāmake nagare’’ti.</paragraph>
    <paragraph line="107" number="01"><bold>Bahinagare</bold>ti <pageBreak edition="Vipassana Research Institut" number="1.0334" /> nagarassa bahi, na ambapālivanaṃ viya antonagarasmiṃ. Ayaṃ pana jīvakambavanaṃ viya nagarassa bahiddhā vanasaṇḍo. Tena vuttaṃ ‘‘bahinagare’’ti. <bold>Aparapure</bold>ti purassa apare, pacchimadisāyanti attho. <bold>Vanasaṇḍe</bold>ti so kira vanasaṇḍo nagarassa pacchimadisāyaṃ gāvutamatte ṭhāne. Tattha manussā bhagavato gandhakuṭiṃ katvā taṃ parivāretvā bhikkhūnaṃ rattiṭṭhānadivāṭṭhānacaṅkamaleṇakuṭimaṇḍapādīni patiṭṭhapesuṃ, bhagavā tattha viharati. Tena vuttaṃ ‘‘aparapure vanasaṇḍe’’ti. <bold>Sunakkhatto</bold>ti tassa nāmaṃ. Licchavīnaṃ pana puttattā <bold>licchaviputto</bold>ti vutto. <bold>Acirapakkanto</bold>ti vibbhamitvā gihibhāvūpagamanena adhunāpakkanto. <bold>Parisatī</bold>ti parisamajjhe. <bold>Uttarimanussadhammā</bold>ti ettha <bold>manussadhammā</bold> nāma dasakusalakammapathā. Te paṭisedhetuṃ na sakkoti. Kasmā? Upārambhabhayā. Vesāliyañhi bahū manussā ratanattaye pasannā buddhamāmakā dhammamāmakā saṅghamāmakā. Te dasakusalakammapathamattampi natthi samaṇassa gotamassāti vutte tvaṃ kattha bhagavantaṃ pāṇaṃ hanantaṃ addasa, kattha adinnaṃ ādiyantantiādīni vatvā attano pamāṇaṃ na jānāsi? Kiṃ dantā me atthīti pāsāṇasakkharā khādasi, ahinaṅguṭṭhe gaṇhituṃ vāyamasi, kakacadantesu pupphāvaḷikaṃ kīḷituṃ icchasi? Mukhato te dante pātessāmāti vadeyyuṃ. So tesaṃ upārambhabhayā evaṃ vattuṃ na sakkoti.</paragraph>
    <centered line="108">Vesālinagaravaṇṇanā niṭṭhitā.</centered>
    <subhead line="109">Uttarimanussadhammādivaṇṇanā</subhead>
    <paragraph line="110">Tato uttariṃ pana visesādhigamaṃ paṭisedhento <bold>uttari manussadhammā alamariyañāṇadassanaviseso</bold>ti āha.</paragraph>
    <paragraph line="111">Tattha alamariyaṃ ñātunti <bold>alamariyo,</bold> ariyabhāvāya samatthoti vuttaṃ hoti. Ñāṇadassanameva <bold>ñāṇadassanaviseso</bold>. Alamariyo ca so ñāṇadassanaviseso cāti <bold>alamariyañāṇadassanaviseso</bold>. Ñāṇadassananti dibbacakkhupi vipassanāpi maggopi phalampi paccavekkhaṇañāṇampi <pageBreak edition="Pali Text Society" number="2.0022" /> sabbaññutaññāṇampi vuccati. ‘‘Appamatto samāno ñāṇadassanaṃ ārādhetī’’ti (ma. ni. 1.311) hi ettha dibbacakkhu ñāṇadassanaṃ nāma. ‘‘Ñāṇadassanāya <pageBreak edition="Vipassana Research Institut" number="1.0335" /> cittaṃ abhinīharati <pageBreak edition="Myanmar" number="1.0328" /> abhininnāmetī’’ti (dī. ni. 1.235) ettha vipassanāñāṇaṃ. ‘‘Abhabbā te ñāṇadassanāya anuttarāya sambodhāyā’’ti (a. ni. 4.196) ettha maggo. ‘‘Ayamañño uttari manussadhammā alamariyañāṇadassanaviseso adhigato phāsu vihāro’’ti (ma. ni. 1.328) ettha phalaṃ. ‘‘Ñāṇañca pana me dassanaṃ udapādi, akuppā me cetovimutti, ayamantimā jāti, natthi dāni punabbhavo’’ti (mahāva. 16) ettha paccavekkhaṇañāṇaṃ. ‘‘Ñāṇañca pana me dassanaṃ udapādi sattāhakālaṅkato āḷāro kāḷāmo’’ti (ma. ni. 2.340) ettha sabbaññutaññāṇaṃ. Idha pana lokuttaramaggo adhippeto. Tañhi so bhagavato paṭisedheti.</paragraph>
    <paragraph line="112"><bold>Takkapariyāhata</bold>nti iminā ācariyaṃ paṭibāhati. Evaṃ kirassa ahosi – samaṇena gotamena ācariye upasaṅkamitvā sukhumaṃ dhammantaraṃ gahitaṃ nāma natthi, takkapariyāhataṃ pana takketvā evaṃ bhavissati evaṃ bhavissatīti takkapariyāhataṃ dhammaṃ desetīti. <bold>Vīmaṃsānucarita</bold>nti iminā cassa lokiyapaññaṃ anujānāti. Samaṇo gotamo paññavā, so taṃ paññāsaṅkhātaṃ indavajirūpamaṃ vīmaṃsaṃ evaṃ vaṭṭissati, evaṃ vaṭṭissatīti ito cito ca anucarāpetvā vīmaṃsāya anucaritaṃ dhammaṃ deseti. <bold>Sayaṃpaṭibhāna</bold>nti imināssa dhammesu paccakkhabhāvaṃ paṭibāhati. Evaṃ hissa ahosi – samaṇassa gotamassa sukhumaṃ dhammantaraṃ vipassanā vā maggo vā phalaṃ vā paccavekkhaṇā vā natthi, ayaṃ pana laddhapariso, rājānaṃ cakkavattiṃ viya naṃ cattāro vaṇṇā parivārenti, suphusitaṃ panassa dantāvaraṇaṃ, mudukā jivhā, madhuro saro, anelagaḷā vācā, so yaṃ yadevassa upaṭṭhāti, taṃ taṃ gahetvā sayaṃpaṭibhānaṃ kathento mahājanaṃ rañjetīti.</paragraph>
    <paragraph line="113"><bold>Yassa ca khvāssa atthāya dhammo desito</bold>ti yassa ca kho atthāya assa dhammo desito. Seyyathidaṃ, rāgapaṭighātatthāya asubhakammaṭṭhānaṃ, dosappaṭighātatthāya mettābhāvanā, mohapaṭighātatthāya pañca dhammā, vitakkūpacchedāya <pageBreak edition="Pali Text Society" number="2.0023" /> ānāpānassati.</paragraph>
    <paragraph line="114"><bold>So niyyāti takkarassa sammā dukkhakkhayāyā</bold>ti so dhammo yo taṃ yathādesitaṃ karoti, tassa takkarassa sammā hetunā nayena kāraṇena vaṭṭadukkhakkhayāya niyyāti gacchati tamatthaṃ sādhetīti <pageBreak edition="Vipassana Research Institut" number="1.0336" /> dīpeti <pageBreak edition="Myanmar" number="1.0329" />. Idaṃ panesa na attano ajjhāsayena vadati. Buddhānañhi dhammo aniyyānikoti evamevaṃ pavedeyya, na pana sakkoti vattuṃ. Kasmā? Upārambhabhayā. Vesāliyañhi bahū sotāpanna-sakadāgāmi-anāgāmiupāsakā. Te evaṃ vadeyyuṃ ‘‘sunakkhatta tvaṃ bhagavatā desitadhammo aniyyānikoti vadasi, yadi ayaṃ dhammo aniyyāniko, imasmiṃ nagare ime kasmā ettakā sotāpannā jātā, ettakā sakadāgāmī, ettakā anāgāmīti pubbe vuttanayena upārambhaṃ kareyyu’’nti. So iminā upārambhabhayena aniyyānikoti vattuṃ asakkonto ajjunena vissaṭṭhakaṇḍaṃ viya assa dhammo amogho niyyāti, abbhantare panassa kiñci natthīti vadati.</paragraph>
    <paragraph line="115"><bold>Assosi kho</bold>ti vesāliyaṃ brāhmaṇakulaseṭṭhikulādīsu tattha tattha parisamajjhe evaṃ bhāsamānassa taṃ vacanaṃ suṇi, na pana paṭisedhesi. Kasmā? Kāruññatāya. Evaṃ kirassa ahosi ayaṃ kuddho jhāyamānaṃ veḷuvanaṃ viya pakkhittaloṇaṃ uddhanaṃ viya ca kodhavasena paṭapaṭāyati, mayā paṭibāhito pana mayipi āghātaṃ bandhissati, evamassa tathāgate ca mayi cāti dvīsu janesu āghāto atibhāriyo bhavissatīti kāruññatāya na paṭisedhesi. Api cassa evaṃ ahosi, buddhānaṃ avaṇṇakathanaṃ nāma puṇṇacande dosāropanasadisaṃ, ko imassa kathaṃ gaṇhissati? Sayameva kheḷe pacchinne mukhe sukkhe oramissatīti iminā kāraṇena na paṭisedhesi. <bold>Piṇḍapātapaṭikkanto</bold>ti piṇḍapātapariyesanato apagato.</paragraph>
    <paragraph line="116" number="147"><bold>Kodhano</bold>ti caṇḍo pharuso. <bold>Moghapuriso</bold>ti tucchapuriso. Yassa hi tasmiṃ attabhāve maggaphalānaṃ upanissayo natthi, taṃ buddhā ‘‘moghapuriso’’ti vadanti. Upanissaye satipi tasmiṃ khaṇe magge vā phale vā asati ‘‘moghapuriso’’ti vadantiyeva. Imassa pana tasmiṃ attabhāve maggaphalānaṃ <pageBreak edition="Pali Text Society" number="2.0024" /> upanissayo samucchinnoyeva, tena taṃ ‘‘moghapuriso’’ti āha. <bold>Kodhā ca panassa esā vācā bhāsitā</bold>ti esā ca panassa vācā kodhena bhāsitā.</paragraph>
    <paragraph line="117">Kasmā <pageBreak edition="Myanmar" number="1.0330" /> panesa bhagavato kuddhoti? Ayañhi pubbe bhagavantaṃ upasaṅkamitvā dibbacakkhuparikammaṃ pucchi. Athassa bhagavā kathesi. So dibbacakkhuṃ nibbattetvā ālokaṃ vaḍḍhetvā devaloke olokento nandanavanacittalatāvanaphārusakavanamissakavanesu dibbasampattiṃ anubhavamāne <pageBreak edition="Vipassana Research Institut" number="1.0337" /> devaputte ca devadhītaro ca disvā etesaṃ evarūpāya attabhāvasampattiyā ṭhitānaṃ kīvamadhuro nu kho saddo bhavissatīti saddaṃ sotukāmo hutvā dasabalaṃ upasaṅkamitvā dibbasotadhātuparikammaṃ pucchi. Bhagavā panassa dibbasotadhātuyā upanissayo natthīti ñatvā parikammaṃ na kathesi. Na hi buddhā upanissayavirahita tassa parikammaṃ kathenti. So bhagavati āghātaṃ bandhitvā cintesi ‘‘ahaṃ samaṇaṃ gotamaṃ paṭhamaṃ dibbacakkhuparikammaṃ pucchiṃ, so ‘mayhaṃ taṃ sampajjatu vā mā vā sampajjatū’ti kathesi. Ahaṃ pana paccattapurisakārena taṃ nibbattetvā dibbasotadhātuparikammaṃ pucchiṃ, taṃ me na kathesi. Addhāssa evaṃ hoti ‘ayaṃ rājapabbajito dibbacakkhuñāṇaṃ nibbattetvā dibbasotadhātuñāṇaṃ nibbattetvā cetopariyañāṇaṃ nibbattetvā āsavānaṃ khayañāṇaṃ nibbattetvā mayā samasamo bhavissatī’ti issāmacchariyavasena mayhaṃ na kathetī’’ti. Bhiyyoso āghātaṃ bandhitvā kāsāyāni chaḍḍetvā gihibhāvaṃ patvāpi na tuṇhībhūto vicarati. Dasabalaṃ pana asatā tucchena abbhācikkhanto vicarati. Tenāha bhagavā ‘‘kodhā ca panassa esā vācā bhāsitā’’ti.</paragraph>
    <paragraph line="118"><bold>Vaṇṇo heso, sāriputtā</bold>ti, sāriputta, tathāgatena satasahassakappādhikāni cattāri asaṅkhyeyyāni pāramiyo pūrentena etadatthameva vāyāmo kato ‘‘desanādhammo me niyyāniko bhavissatī’’ti. Tasmā yo evaṃ vadeyya, so vaṇṇaṃyeva tathāgatassa bhāsati. Vaṇṇo heso, sāriputta, tathāgatassa guṇo eso tathāgatassa, na aguṇoti dasseti.</paragraph>
    <paragraph line="119"><bold>Ayampi</bold><pageBreak edition="Pali Text Society" number="2.0025" /><bold>hi nāma sāriputtā</bold>tiādinā kiṃ dasseti? Sunakkhattena paṭisiddhassa uttarimanussadhammassa attani atthitaṃ dasseti. Bhagavā kira ayaṃ, sāriputta, sunakkhatto moghapuriso natthi tathāgatassa uttarimanussadhammoti vadati. Mayhañca sabbaññutaññāṇaṃ nāma atthi, iddhividhañāṇaṃ nāma atthi, dibbasotadhātuñāṇaṃ nāma atthi, cetopariyañāṇaṃ nāma atthi, dasabalañāṇaṃ <pageBreak edition="Myanmar" number="1.0331" /> nāma atthi, catuvesārajjañāṇaṃ nāma atthi, aṭṭhasu parisāsu akampanañāṇaṃ nāma atthi, catuyoniparicchedakañāṇaṃ nāma atthi, pañcagatiparicchedakañāṇaṃ nāma atthi, sabbepi cete uttarimanussadhammāyeva. Evarūpesu uttarimanussadhammesu ekassāpi vijānanasamatthaṃ dhammanvayamattampi nāma etassa moghapurisassa na bhavissatīti etamatthaṃ dassetuṃ <bold>ayampi hi nāma sāriputtā</bold>tiādinā nayena imaṃ desanaṃ ārabhi. Tattha anvetīti <bold>anvayo,</bold> jānāti <pageBreak edition="Vipassana Research Institut" number="1.0338" />, anubujjhatīti attho. Dhammassa anvayo <bold>dhammanvayo,</bold> taṃ taṃ sabbaññutaññāṇādidhammaṃ jānanapaññāyetaṃ adhivacanaṃ. ‘‘Itipi so bhagavā’’tiādīhi evarūpampi nāma mayhaṃ sabbaññutaññāṇasaṅkhātaṃ uttarimanussadhammaṃ vijjamānameva atthīti jānituṃ tassa moghapurisassa dhammanvayopi na bhavissatīti dasseti. Iddhividhañāṇādīsupi evaṃ yojanā veditabbā.</paragraph>
    <centered line="120">Uttarimanussadhammādivaṇṇanā niṭṭhitā.</centered>
    <subhead line="121">Dasabalañāṇādivaṇṇanā</subhead>
    <paragraph line="122" number="148"> Ettha ca kiñcāpi cetopariyañāṇānantaraṃ tisso vijjā vattabbā siyuṃ, yasmā pana tāsu vuttāsu upari dasabalañāṇaṃ na paripūrati, tasmā tā avatvā tathāgatassa dasabalañāṇaṃ paripūraṃ katvā dassento <bold>dasa kho panimāni sāriputtā</bold>tiādimāha. Tattha <bold>tathāgatabalānī</bold>ti aññehi asādhāraṇāni tathāgatasseva balāni. Yathā vā pubbabuddhānaṃ balāni puññussayasampattiyā āgatāni, tathā āgatabalānītipi attho. Tattha duvidhaṃ tathāgatabalaṃ kāyabalañca ñāṇabalañca. Tesu kāyabalaṃ hatthikulānusārena veditabbaṃ. Vuttañhetaṃ porāṇehi –</paragraph>
    <gatha1 line="123">‘‘Kālāvakañca gaṅgeyyaṃ, paṇḍaraṃ tambapiṅgalaṃ;</gatha1>
    <gathalast line="124">Gandhamaṅgalahemañca, uposathachaddantime dasā’’ti.</gathalast>
    <paragraph line="125">Imāni <pageBreak edition="Pali Text Society" number="2.0026" /> hi dasa hatthikulāni. Tattha kālāvakanti pakatihatthikulaṃ daṭṭhabbaṃ. Yaṃ dasannaṃ purisānaṃ kāyabalaṃ, taṃ ekassa kālāvakahatthino. Yaṃ dasannaṃ kālāvakānaṃ balaṃ, taṃ ekassa gaṅgeyyassa. Yaṃ dasannaṃ gaṅgeyyānaṃ, taṃ ekassa paṇḍarassa. Yaṃ dasannaṃ paṇḍarānaṃ, taṃ ekassa tambassa. Yaṃ dasannaṃ tambānaṃ, taṃ ekassa piṅgalassa. Yaṃ dasannaṃ piṅgalānaṃ, taṃ ekassa gandhahatthino. Yaṃ dasannaṃ gandhahatthīnaṃ, taṃ ekassa maṅgalassa. Yaṃ dasannaṃ maṅgalānaṃ, taṃ ekassa hemavatassa. Yaṃ dasannaṃ hemavatānaṃ, taṃ ekassa uposathassa. Yaṃ <pageBreak edition="Myanmar" number="1.0332" /> dasannaṃ uposathānaṃ, taṃ ekassa chaddantassa. Yaṃ dasannaṃ chaddantānaṃ taṃ ekassa tathāgatassa. Nārāyanasaṅghātabalantipi idameva vuccati <pageBreak edition="Vipassana Research Institut" number="1.0339" />. Tadetaṃ pakatihatthigaṇanāya hatthīnaṃ koṭisahassānaṃ purisagaṇanāya dasannaṃ purisakoṭisahassānaṃ balaṃ hoti. Idaṃ tāva tathāgatassa <bold>kāyabalaṃ</bold>.</paragraph>
    <paragraph line="126">Ñāṇabalaṃ pana pāḷiyaṃ tāva āgatameva. Dasabalañāṇaṃ, catuvesārajjañāṇaṃ, aṭṭhasu parisāsu akampanañāṇaṃ, catuyoniparicchedakañāṇaṃ, pañcagatiparicchedakañāṇaṃ. Saṃyuttake (saṃ. ni. 2.34) āgatāni tesattati ñāṇāni sattasattati ñāṇānīti evaṃ aññānipi anekāni ñāṇasahassāni, etaṃ <bold>ñāṇabalaṃ</bold> nāma. Idhāpi ñāṇabalameva adhippetaṃ. Ñāṇañhi akampiyaṭṭhena upatthambhanaṭṭhena ca <bold>bala</bold>nti vuttaṃ.</paragraph>
    <paragraph line="127"><bold>Yehi balehi samannāgato</bold>ti yehi dasahi ñāṇabalehi upeto samupeto. <bold>Āsabhaṃ ṭhāna</bold>nti seṭṭhaṭṭhānaṃ uttamaṭṭhānaṃ. Āsabhā vā pubbabuddhā, tesaṃ ṭhānanti attho. Apica gavasatajeṭṭhako usabho, gavasahassajeṭṭhako vasabho. Vajasatajeṭṭhako vā usabho, vajasahassajeṭṭhako vasabho. Sabbagavaseṭṭho sabbaparissayasaho seto pāsādiko mahābhāravaho asanisatasaddehipi akampaniyo nisabho, so idha usabhoti adhippeto. Idampi hi tassa pariyāyavacanaṃ. Usabhassa idanti <bold>āsabhaṃ. Ṭhāna</bold>nti catūhi pādehi pathaviṃ uppīḷetvā acalaṭṭhānaṃ. Idaṃ pana āsabhaṃ viyāti āsabhaṃ. Yatheva hi nisabhasaṅkhāto usabho usabhabalena samannāgato catūhi pādehi pathaviṃ uppīḷetvā <pageBreak edition="Pali Text Society" number="2.0027" /> acalaṭṭhānena tiṭṭhati, evaṃ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṃ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati. Evaṃ tiṭṭhamānova taṃ āsabhaṃ ṭhānaṃ paṭijānāti, upagacchati na paccakkhāti attani āropeti. Tena vuttaṃ ‘‘āsabhaṃ ṭhānaṃ paṭijānātī’’ti.</paragraph>
    <paragraph line="128"><bold>Parisāsū</bold>ti aṭṭhasu parisāsu. <bold>Sīhanādaṃ nadatī</bold>ti seṭṭhanādaṃ abhītanādaṃ nadati, sīhanādasadisaṃ vā nādaṃ nadati. Ayamattho sīhanādasuttena <pageBreak edition="Myanmar" number="1.0333" /> dīpetabbo. Yathā vā sīho sahanato hananato ca sīhoti vuccati, evaṃ tathāgato lokadhammānaṃ sahanato parappavādānañca hananato sīhoti vuccati. Evaṃ vuttassa sīhassa nādaṃ sīhanādaṃ. Tattha yathā sīho sīhabalena samannāgato sabbattha visārado vigatalomahaṃso sīhanādaṃ nadati, evaṃ tathāgatasīhopi tathāgatabalehi samannāgato aṭṭhasu <pageBreak edition="Vipassana Research Institut" number="1.0340" /> parisāsu visārado vigatalomahaṃso iti rūpantiādinā nayena nānāvidhadesanāvilāsasampannaṃ sīhanādaṃ nadati. Tena vuttaṃ ‘‘parisāsu sīhanādaṃ nadatī’’ti. <bold>Brahmacakkaṃ pavattetī</bold>ti ettha <bold>brahma</bold>nti seṭṭhaṃ uttamaṃ visiṭṭhaṃ. Cakka-saddo panāyaṃ –</paragraph>
    <gatha1 line="129">Sampattiyaṃ lakkhaṇe ca, rathaṅge iriyāpathe;</gatha1>
    <gatha2 line="130">Dāne ratanadhammūra-cakkādīsu ca dissati;</gatha2>
    <gathalast line="131">Dhammacakke idha mato, tañca dvedhā vibhāvaye.</gathalast>
    <paragraph line="132">‘‘Cattārimāni, bhikkhave, cakkāni, yehi samannāgatānaṃ devamanussāna’’ntiādīsu (a. ni. 4.31) hi ayaṃ sampattiyaṃ dissati. ‘‘Pādatalesu cakkāni jātānī’’ti (dī. ni. 2.35) ettha lakkhaṇe. ‘‘Cakkaṃva vahato pada’’nti (dha. pa. 1) ettha rathaṅge. ‘‘Catucakkaṃ navadvāra’’nti (saṃ. ni. 1.29) ettha iriyāpathe. ‘‘Dadaṃ bhuñja mā ca pamādo, cakkaṃ pavattaya sabbapāṇina’’nti (jā. 1.7.149) ettha dāne. ‘‘Dibbaṃ cakkaratanaṃ pāturahosī’’ti (dī. ni. 2.243) ettha ratanacakke. ‘‘Mayā pavattitaṃ cakka’’nti (su. ni. 562) ettha dhammacakke. ‘‘Icchāhatassa posassa, cakkaṃ bhamati matthake’’ti (jā. 1.1.104; 1.5.103) ettha uracakke. ‘‘Khurapariyantena cepi cakkenā’’ti (dī. ni. 1.166) ettha <pageBreak edition="Pali Text Society" number="2.0028" /> paharaṇacakke. ‘‘Asanivicakka’’nti (dī. ni. 3.61; saṃ. ni. 2.162) ettha asanimaṇḍale. Idha panāyaṃ dhammacakke adhippeto.</paragraph>
    <paragraph line="133">Taṃ pana dhammacakkaṃ duvidhaṃ hoti paṭivedhañāṇañceva desanāñāṇañca. Tattha paññāpabhāvitaṃ attano ariyabalāvahaṃ paṭivedhañāṇaṃ. Karuṇāpabhāvitaṃ sāvakānaṃ ariyabalāvahaṃ desanāñāṇaṃ. Tattha paṭivedhañāṇaṃ uppajjamānaṃ uppannanti duvidhaṃ. Tañhi abhinikkhamanato yāva arahattamaggā uppajjamānaṃ, phalakkhaṇe uppannaṃ nāma. Tusitabhavanato vā yāva mahābodhipallaṅke <pageBreak edition="Myanmar" number="1.0334" /> arahattamaggā uppajjamānaṃ, phalakkhaṇe uppannaṃ nāma. Dīpaṅkaradasabalato paṭṭhāya vā yāva arahattamaggā uppajjamānaṃ, phalakkhaṇe uppannaṃ nāma. Desanāñāṇampi pavattamānaṃ pavattanti duvidhaṃ. Tañhi yāva aññātakoṇḍaññassa sotāpattimaggā pavattamānaṃ, phalakkhaṇe pavattaṃ nāma. Tesu paṭivedhañāṇaṃ <pageBreak edition="Vipassana Research Institut" number="1.0341" /> lokuttaraṃ, desanāñāṇaṃ lokiyaṃ. Ubhayampi panetaṃ aññehi asādhāraṇaṃ, buddhānaṃyeva orasañāṇaṃ.</paragraph>
    <paragraph line="134">Idāni yehi balehi samannāgato tathāgato āsabhaṃ ṭhānaṃ paṭijānāti, yāni āditova ‘‘dasa kho panimāni, sāriputta, tathāgatassa tathāgatabalānī’’ti nikkhittāni, tāni vitthārato dassetuṃ <bold>katamāni dasa? Idha, sāriputta, tathāgato ṭhānañca ṭhānato</bold>tiādimāha. Tattha <bold>ṭhānañca ṭhānato</bold>ti kāraṇañca kāraṇato. Kāraṇañhi yasmā tattha phalaṃ tiṭṭhati tadāyattavuttiyāya uppajjati ceva pavattati ca, tasmā ṭhānanti vuccati. Taṃ bhagavā ‘‘ye ye dhammā yesaṃ yesaṃ dhammānaṃ hetū paccayā uppādāya, taṃ taṃ ṭhānaṃ. Ye ye dhammā yesaṃ yesaṃ dhammānaṃ na hetū na paccayā uppādāya, taṃ taṃ aṭṭhāna’’nti pajānanto ṭhānañca ṭhānato aṭṭhānañca aṭṭhānato yathābhūtaṃ pajānāti. Abhidhamme panetaṃ, ‘‘tattha katamaṃ tathāgatassa ṭhānañca ṭhānato aṭṭhānañca aṭṭhānato yathābhūtaṃ ñāṇa’’ntiādinā (vibha. 809) nayena vitthāritameva. <bold>Yampī</bold>ti yena ñāṇena. <bold>Idampi, sāriputta, tathāgatassā</bold>ti idampi ṭhānāṭṭhānañāṇaṃ tathāgatassa tathāgatabalaṃ nāma hotīti attho. Evaṃ sabbapadesu yojanā veditabbā.</paragraph>
    <paragraph line="135"><bold>Kammasamādānāna</bold>nti <pageBreak edition="Pali Text Society" number="2.0029" /> samādiyitvā katānaṃ kusalākusalakammānaṃ, kammameva vā kammasamādānaṃ. <bold>Ṭhānaso hetuso</bold>ti paccayato ceva hetuto ca. Tattha gatiupadhikālapayogā vipākassa ṭhānaṃ. Kammaṃ hetu. Imassa pana ñāṇassa vitthārakathā ‘‘atthekaccāni pāpakāni kammasamādānāni gatisampattipaṭibāḷhāni na vipaccantī’’tiādinā (vibha. 810) nayena <bold>abhidhamme</bold> āgatāyeva.</paragraph>
    <paragraph line="136"><bold>Sabbatthagāmini</bold>nti sabbagatigāminiṃ agatigāminiñca. <bold>Paṭipada</bold>nti maggaṃ. <bold>Yathābhūtaṃ pajānātī</bold>ti bahūsupi manussesu ekameva pāṇaṃ ghātentesu imassa <pageBreak edition="Myanmar" number="1.0335" /> cetanā nirayagāminī bhavissati, imassa cetanā tiracchānayonigāminīti iminā nayena ekavatthusmimpi kusalākusalacetanāsaṅkhātānaṃ paṭipattīnaṃ aviparītato sabhāvaṃ jānāti. Imassa ca ñāṇassa vitthārakathā ‘‘tattha katamaṃ tathāgatassa sabbatthagāminiṃ paṭipadaṃ yathābhūtaṃ ñāṇaṃ? Idha tathāgato ayaṃ <pageBreak edition="Vipassana Research Institut" number="1.0342" /> maggo ayaṃ paṭipadā nirayagāmīti pajānātī’’tiādinā (vibha. 811) nayena <bold>abhidhamme</bold> āgatāyeva.</paragraph>
    <paragraph line="137"><bold>Anekadhātu</bold>nti cakkhudhātuādīhi kāmadhātuādīhi vā dhātūhi bahudhātuṃ. <bold>Nānādhātu</bold>nti tāsaṃyeva dhātūnaṃ vilakkhaṇatāya nānappakāradhātuṃ. <bold>Loka</bold>nti khandhāyatanadhātulokaṃ. <bold>Yathābhūtaṃ pajānātī</bold>ti tāsaṃ tāsaṃ dhātūnaṃ aviparītato sabhāvaṃ paṭivijjhati. Idampi ñāṇaṃ ‘‘tattha katamaṃ tathāgatassa anekadhātunānādhātulokaṃ yathābhūtaṃ ñāṇaṃ, idha tathāgato khandhanānattaṃ pajānātī’’tiādinā nayena <bold>abhidhamme</bold> vitthāritameva.</paragraph>
    <paragraph line="138"><bold>Nānādhimuttikata</bold>nti hīnādīhi adhimuttīhi nānādhimuttikabhāvaṃ. Idampi ñāṇaṃ, ‘‘tattha katamaṃ tathāgatassa sattānaṃ nānādhimuttikataṃ yathābhūtaṃ ñāṇaṃ, idha tathāgato pajānāti santi sattā hīnādhimuttikā’’ti ādinā nayena <bold>abhidhamme</bold> vitthāritameva.</paragraph>
    <paragraph line="139"><bold>Parasattāna</bold>nti padhānasattānaṃ. <bold>Parapuggalāna</bold>nti tato paresaṃ hīnasattānaṃ. Ekatthameva vā etaṃ <pageBreak edition="Pali Text Society" number="2.0030" /> padadvayaṃ. Veneyyavasena pana dvedhā vuttaṃ. <bold>Indriyaparopariyatta</bold>nti saddhādīnaṃ indriyānaṃ parabhāvaṃ aparabhāvañca, vuddhiñca hāniñcāti attho. Imassapi ñāṇassa vitthārakathā – ‘‘tattha katamaṃ tathāgatassa parasattānaṃ parapuggalānaṃ indriyaparopariyattaṃ yathābhūtaṃ ñāṇaṃ, idha tathāgato sattānaṃ āsayaṃ pajānāti anusayaṃ pajānātī’’tiādinā (vibha. 814) nayena <bold>abhidhamme</bold> āgatāyeva.</paragraph>
    <paragraph line="140"><bold>Jhānavimokkhasamādhisamāpattīna</bold>nti paṭhamādīnaṃ catunnaṃ jhānānaṃ rūpī rūpāni passatītiādīnaṃ aṭṭhannaṃ vimokkhānaṃ savitakkasavicārādīnaṃ tiṇṇaṃ samādhīnaṃ paṭhamajjhānasamāpattiādīnañca navannaṃ anupubbasamāpattīnaṃ. <bold>Saṃkilesa</bold>nti hānabhāgiyadhammaṃ. <bold>Vodāna</bold>nti visesabhāgiyadhammaṃ. <bold>Vuṭṭhāna</bold>nti ‘‘vodānampi vuṭṭhānaṃ. Tamhā <pageBreak edition="Myanmar" number="1.0336" /> tamhā samādhimhā vuṭṭhānampi vuṭṭhāna’’nti (vibha. 828) evaṃ vuttapaguṇajjhānañceva bhavaṅgaphalasamāpattiyo ca. Heṭṭhimaṃ heṭṭhimañhi paguṇajjhānaṃ uparimassa uparimassa padaṭṭhānaṃ hoti. Tasmā ‘‘vodānampi vuṭṭhāna’’nti vuttaṃ. Bhavaṅgena pana sabbajjhānehi vuṭṭhānaṃ hoti. Phalasamāpattiyā nirodhasamāpattito <pageBreak edition="Vipassana Research Institut" number="1.0343" /> vuṭṭhānaṃ hoti. Taṃ sandhāya ‘‘tamhā tamhā samādhimhā vuṭṭhānampi vuṭṭhāna’’nti vuttaṃ. Idampi ñāṇaṃ ‘‘tattha katamaṃ tathāgatassa jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ ñāṇaṃ, jhāyīti cattāro jhāyī, atthekacco jhāyī sampattiṃyeva samānaṃ vipattīti paccetī’’tiādinā (vibha. 828) nayena <bold>abhidhamme</bold> vitthāritaṃ. Sattannaṃ ñāṇānaṃ vitthārakathāvinicchayo sammohavinodaniyaṃ <bold>vibhaṅgaṭṭhakathāyaṃ</bold> vutto. Pubbenivāsānussatidibbacakkhuñāṇakathā <bold>visuddhimagge</bold> vitthāritā. Āsavakkhayakathā bhayabherave.</paragraph>
    <paragraph line="141" number="149"><bold>Imāni kho sāriputtā</bold>ti yāni pubbe ‘‘dasa kho panimāni, sāriputta, tathāgatassa tathāgatabalānī’’ti avocaṃ, imāni tānīti appanaṃ karoti. Tattha <pageBreak edition="Pali Text Society" number="2.0031" /> paravādīkathā hoti – <bold>dasabalañāṇaṃ</bold> nāma pāṭiyekkaṃ natthi, sabbaññutaññāṇassevāyaṃ pabhedoti. Taṃ na tathā daṭṭhabbaṃ. Aññameva hi dasabalañāṇaṃ, aññaṃ sabbaññutaññāṇaṃ. Dasabalañāṇañhi sakasakakiccameva jānāti. Sabbaññutañāṇaṃ tampi tato avasesampi pajānāti. Dasabalañāṇesu hi paṭhamaṃ kāraṇākāraṇameva jānāti. Dutiyaṃ kammantaravipākantarameva. Tatiyaṃ kammaparicchedameva. Catutthaṃ dhātunānattakāraṇameva. Pañcamaṃ sattānaṃ ajjhāsayādhimuttimeva. Chaṭṭhaṃ indriyānaṃ tikkhamudubhāvameva. Sattamaṃ jhānādīhi saddhiṃ tesaṃ saṃkilesādimeva. Aṭṭhamaṃ pubbenivutthakhandhasantatimeva. Navamaṃ sattānaṃ cutipaṭisandhimeva. Dasamaṃ saccaparicchedameva. Sabbaññutaññāṇaṃ pana etehi jānitabbañca tato uttariñca pajānāti. Etesaṃ pana kiccaṃ na sabbaṃ karoti. Tañhi jhānaṃ hutvā appetuṃ na sakkoti, iddhi hutvā vikubbituṃ na sakkoti, maggo hutvā kilese khepetuṃ na sakkoti. Apica paravādī evaṃ pucchitabbo – ‘‘dasabalañāṇaṃ nāma etaṃ savitakkasavicāraṃ avitakkavicāramattaṃ avitakkaavicāraṃ kāmāvacaraṃ rūpāvacaraṃ arūpāvacaraṃ lokiyaṃ lokuttara’’nti? Jānanto paṭipāṭiyā satta ñāṇāni savitakkasavicārānīti vakkhati. Tato parāni dve <pageBreak edition="Myanmar" number="1.0337" /> avitakkaavicārānīti vakkhati. Āsavakkhayañāṇaṃ siyā savitakkasavicāraṃ, siyā avitakkavicāramattaṃ, siyā avitakkaavicāranti vakkhati. Tathā paṭipāṭiyā satta kāmāvacarāni, tato parāni dve rūpāvacarāni, avasāne ekaṃ lokuttaranti vakkhati, sabbaññutaññāṇaṃ pana savitakkasavicārameva kāmāvacarameva lokiyamevāti vakkhati.</paragraph>
    <paragraph line="142">Evamettha <pageBreak edition="Vipassana Research Institut" number="1.0344" /> anupadavaṇṇanaṃ katvā idāni yasmā tathāgato paṭhamaṃyeva ṭhānāṭṭhānañāṇena veneyyasattānaṃ āsavakkhayādhigamassa ceva anadhigamassa ca ṭhānāṭṭhānabhūtaṃ kilesāvaraṇābhāvaṃ passati, lokiyasammādiṭṭhiṭṭhānadassanato niyatamicchādiṭṭhiṭṭhānābhāvadassanato ca. Atha nesaṃ kammavipākañāṇena vipākāvaraṇābhāvaṃ passati, tihetukapaṭisandhidassanato. Sabbatthagāminīpaṭipadāñāṇena <pageBreak edition="Pali Text Society" number="2.0032" /> kammāvaraṇābhāvaṃ passati, anantariyakammābhāvadassanato. Evaṃ anāvaraṇānaṃ anekadhātunānādhātuñāṇena anukūladhammadesanatthaṃ cariyavisesaṃ passati, dhātuvemattadassanato. Atha nesaṃ nānādhimuttikatāñāṇena adhimuttiṃ passati, payogaṃ anādiyitvāpi adhimuttivasena dhammadesanatthaṃ. Athevaṃ diṭṭhādhimuttīnaṃ yathāsatti yathābalaṃ dhammaṃ desetuṃ indriyaparopariyattañāṇena indriyaparopariyattaṃ passati, saddhādīnaṃ tikkhamudubhāvadassanato. Evaṃ pariññātindriyaparopariyattā pana te sace dūre honti, paṭhamajjhānādīsu vasībhūtattā iddhivisesena te khippaṃ upagacchati. Upagantvā ca nesaṃ pubbenivāsānussatiñāṇena pubbajātibhāvanaṃ, dibbacakkhuñāṇānubhāvato pattabbena cetopariyañāṇena sampati cittavisesaṃ passanto āsavakkhayañāṇānubhāvena āsavakkhayagāminiyā paṭipadāya vigatasammohattā āsavakkhayāya dhammaṃ deseti. Tasmā iminā anukkamena imāni dasabalāni vuttānīti veditabbāni.</paragraph>
    <paragraph line="143"><bold>Taṃ, sāriputta, vācaṃ appahāyā</bold>tiādīsu puna evarūpiṃ vācaṃ na vakkhāmīti vadanto taṃ vācaṃ pajahati nāma. Puna evarūpaṃ cittaṃ na uppādessāmīti cintento cittaṃ pajahati nāma. Puna evarūpaṃ diṭṭhiṃ na gaṇhissāmīti pajahanto diṭṭhiṃ paṭinissajjati nāma, tathā akaronto neva pajahati, na paṭinissajjati. <bold>So yathābhataṃ nikkhitto evaṃ niraye</bold>ti yathā nirayapālehi āharitvā niraye ṭhapito, evaṃ niraye ṭhapitoyevāti veditabbo.</paragraph>
    <paragraph line="144">Idānissa <pageBreak edition="Myanmar" number="1.0338" /> atthasādhakaṃ upamaṃ dassento <bold>seyyathāpī</bold>tiādimāha. Tattha <bold>sīlasampanno</bold>tiādīsu lokiyalokuttarā sīlasamādhipaññā veditabbā. Lokuttaravaseneva vinivattetumpi vaṭṭati. Ayañhi sammāvācākammantājīvehi sīlasampanno, sammāvāyāmasatisamādhīhi samādhisampanno, sammādiṭṭhisaṅkappehi paññāsampanno, so evaṃ sīlādisampanno bhikkhu yathā diṭṭheva dhamme imasmiṃyeva attabhāve aññaṃ ārādheti arahattaṃ pāpuṇāti, evaṃsampadamidaṃ, sāriputta, vadāmi imampi <pageBreak edition="Vipassana Research Institut" number="1.0345" /> kāraṇaṃ evarūpameva <pageBreak edition="Pali Text Society" number="2.0033" />. Yathā hi maggānantaraṃ avirajjhitvāva phalaṃ nibbattati, evameva imassāpi puggalassa cutianantaraṃ avirajjhitvāva niraye paṭisandhi hotīti dasseti. Sakalasmiñhi buddhavacane imāya upamāya gāḷhataraṃ katvā vuttaupamā nāma natthi.</paragraph>
    <paragraph line="145" number="150"><bold>Vesārajjānī</bold>ti ettha sārajjapaṭipakkho vesārajjaṃ, catūsu ṭhānesu sārajjābhāvaṃ paccavekkhantassa uppannasomanassamayañāṇassetaṃ nāmaṃ. <bold>Sammāsambuddhassa te paṭijānato</bold>ti ahaṃ sammāsambuddho, sabbe dhammā mayā abhisambuddhāti evaṃ paṭijānato tava. <bold>Anabhisambuddhā</bold>ti ime nāma dhammā tayā anabhisambuddhā. <bold>Tatra vatā</bold>ti tesu vata anabhisambuddhāti evaṃ dassitadhammesu. <bold>Sahadhammenā</bold>ti sahetunā sakāraṇena vacanena sunakkhatto viya vippalapanto appamāṇaṃ. <bold>Nimittameta</bold>nti ettha puggalopi dhammopi nimittanti adhippeto. Taṃ puggalaṃ na passāmi, yo maṃ paṭicodessati, taṃ dhammaṃ na passāmi, yaṃ dassetvā ayaṃ nāma dhammo tayā anabhisambuddhoti maṃ paṭicodessatīti ayamettha attho. <bold>Khemappatto</bold>ti khemaṃ patto, sesapadadvayaṃ imasseva vevacanaṃ. Sabbañhetaṃ vesārajjañāṇameva sandhāya vuttaṃ. Dasabalassa hi ayaṃ nāma dhammo tayā anabhisambuddhoti codakaṃ puggalaṃ vā codanākāraṇaṃ anabhisambuddhadhammaṃ vā apassato sabhāvabuddhoyeva vā samāno ahaṃ buddhosmīti vadāmīti paccavekkhantassa balavataraṃ somanassaṃ uppajjati. Tena sampayuttaṃ ñāṇaṃ <bold>vesārajjaṃ</bold> nāma. Taṃ sandhāya ‘‘khemappatto’’tiādimāha. Evaṃ sabbattha attho veditabbo.</paragraph>
    <paragraph line="146"><bold>Antarāyikā dhammā</bold>ti ettha pana antarāyaṃ karontīti <bold>antarāyikā,</bold> te atthato sañcicca vītikkantā satta āpattikkhandhā. Sañcicca vītikkantañhi antamaso dukkaṭa-dubbhāsitampi maggaphalānaṃ antarāyaṃ karoti. Idha pana methunadhammo <pageBreak edition="Myanmar" number="1.0339" /> adhippeto. Methunaṃ sevato hi yassa kassaci nissaṃsayameva maggaphalānaṃ antarāyo hoti. <bold>Yassa kho pana tesu atthāyā</bold>ti rāgakkhayādīsu yassa atthāya. <bold>Dhammo desito</bold>ti asubhabhāvanādidhammo kathito <pageBreak edition="Pali Text Society" number="2.0034" />. <bold>Tatra vata ma</bold>nti tasmiṃ aniyyānikadhamme maṃ. Sesaṃ vuttanayeneva veditabbaṃ.</paragraph>
    <centered line="147">Dasabalañāṇādivaṇṇanā niṭṭhitā.</centered>
    <subhead line="148">Aṭṭhaparisavaṇṇanā</subhead>
    <paragraph line="149" number="151"> ‘‘Aṭṭha <pageBreak edition="Vipassana Research Institut" number="1.0346" /> kho imā sāriputtā’’ti idaṃ kasmā āraddhaṃ? Vesārajjañāṇassa baladassanatthaṃ. Yathā hi byattaṃ parisaṃ ajjhogāhetvā viññūnaṃ cittaṃ ārādhanasamatthāya kathāya dhammakathikassa chekabhāvo paññāyati, evaṃ imā aṭṭha parisā patvā vesārajjañāṇassa vesārajjabhāvo sakkā ñātunti vesārajjañāṇassa balaṃ dassento, <bold>aṭṭha kho imā sāriputtā</bold>tiādimāha.</paragraph>
    <paragraph line="150">Tattha <bold>khattiyaparisā</bold>ti khattiyānaṃ sannipatitvā nisinnaṭṭhānaṃ, esa nayo sabbattha. Mārakāyikānaṃ pana sannipatitvā nisinnaṭṭhānaṃ māraparisā veditabbā, na mārānaṃ. Sabbāpi cetā parisā uggaṭṭhānadassanavasena gahitā. Manussā hi ‘‘ettha rājā nisinno’’ti pakativacanampi vattuṃ na sakkonti, kacchehi sedā muccanti. Evaṃ uggā khattiyaparisā. Brāhmaṇā tīsu vedesu kusalā honti, gahapatayo nānāvohāresu ceva akkharacintāya ca. Samaṇā sakavādaparavādesu kusalā honti. Tesaṃ majjhe dhammakathākathanaṃ nāma ativiya bhāro. Amanussāpi uggā honti. Amanussoti hi vuttamattepi manussānaṃ sakalasarīraṃ saṅkampati, tesaṃ rūpaṃ vā disvā saddaṃ vā sutvā sattā visaññino honti. Evaṃ amanussaparisā uggā. Tāsupi dhammakathākathanaṃ nāma ativiya bhāro. Iti uggaṭṭhānadassanavasena tā gahitāti veditabbā.</paragraph>
    <paragraph line="151"><bold>Ajjhogāhatī</bold>ti anupavisati. <bold>Anekasataṃ khattiyaparisa</bold>nti bimbisārasamāgama ñātisamāgama licchavīsamāgamasadisaṃ. Aññesupi cakkavāḷesu labbhatiyeva. Kiṃ pana bhagavā aññāni cakkavāḷānipi gacchatīti? Āma gacchati. Kīdiso hutvā? Yādisā te, tādisoyeva. Tenevāha ‘‘abhijānāmi <pageBreak edition="Myanmar" number="1.0340" /> kho panāhaṃ, ānanda, anekasataṃ khattiyaparisaṃ upasaṅkamitā, tattha yādisako tesaṃ <pageBreak edition="Pali Text Society" number="2.0035" /> vaṇṇo hoti, tādisako mayhaṃ vaṇṇo hoti. Yādisako tesaṃ saro hoti, tādisako mayhaṃ saro hoti. Dhammiyā kathāya sandassemi samādapemi samuttejemi sampahaṃsemi. Bhāsamānañca maṃ na jānanti ‘ko nu kho ayaṃ bhāsati devo vā manusso vā’ti. Dhammiyā kathāya sandassetvā samādapetvā samuttejetvā sampahaṃsetvā antaradhāyāmi <pageBreak edition="Vipassana Research Institut" number="1.0347" />. Antarahitañca maṃ na jānanti ‘ko nu kho ayaṃ antarahito devo vā manusso vā’’’ti (dī. ni. 2.172).</paragraph>
    <paragraph line="152">Khattiyā keyūraṅgadamālāgandhādivibhūsitā nānāvirāgavasanā āmukkamaṇikuṇḍalā moḷidharā honti. Kiṃ bhagavāpi evaṃ attānaṃ maṇḍeti? Te ca odātāpi honti kāḷāpi maṃgulacchavīpi. Kiṃ satthāpi evarūpo hotīti? Satthā attano pabbajitavaseneva gacchati, tesaṃ pana tādiso hutvā upaṭṭhāti, gantvā rājāsane nisinnaṃ attānaṃ dasseti, tesaṃ ‘‘ajja amhākaṃ rājā ativiya virocatī’’ti hoti. Te ca bhinnassarāpi honti gaggassarāpi kākassarāpi. Satthā brahmassareneva dhammaṃ katheti. Tādisako mayhaṃ saro hotīti idaṃ pana bhāsantaraṃ sandhāya kathitaṃ. Manussānaṃ pana taṃ sutvā ‘‘ajja rājā madhurena sarena kathetī’’ti hoti. Kathetvā pakkante ca bhagavati puna rājānaṃ āgataṃ disvā ‘‘ko nu kho aya’’nti vīmaṃsā uppajjati.</paragraph>
    <paragraph line="153">Idaṃ vuttaṃ hoti – ko nu kho ayaṃ imasmiṃ ṭhāne idāneva māgadhabhāsāya sīhaḷabhāsāya madhurena sarena kathento antarahito, kiṃ devo, udāhu manussoti? Kimatthaṃ panevaṃ ajānantānaṃ dhammaṃ desetīti? Vāsanatthāya. Evaṃ sutopi hi dhammo anāgate paccayo hotiyevāti anāgataṃ paṭicca desetīti.</paragraph>
    <paragraph line="154"><bold>Sannisinnapubba</bold>nti saṅgamma nisinnapubbaṃ. <bold>Sallapitapubba</bold>nti ālāpasallāpo katapubbo. <bold>Sākacchā</bold>ti dhammasākacchāpi samāpajjitapubbā. <bold>Anekasataṃ brāhmaṇaparisa</bold>ntiādīnampi soṇadaṇḍasamāgamādivasena ceva aññacakkavāḷavasena ca sambhavo veditabbo.</paragraph>
    <centered line="155">Aṭṭhaparisavaṇṇanā niṭṭhitā.</centered>
    <subhead line="156">Catuyonivaṇṇanā</subhead>
    <paragraph line="157" number="152"><bold>Catasso</bold><pageBreak edition="Myanmar" number="1.0341" /><bold>kho imā, sāriputta, yoniyo</bold>ti ettha <bold>yonī</bold>ti khandhakoṭṭhāsassapi kāraṇassapi passāvamaggassapi nāmaṃ. ‘‘Catasso nāgayoniyo catasso supaṇṇayoniyo’’ti (saṃ. ni. 3.342, 392) ettha <pageBreak edition="Vipassana Research Institut" number="1.0348" /> hi khandhakoṭṭhāso yoni nāma. ‘‘Yoni hesā <pageBreak edition="Pali Text Society" number="2.0036" /> bhūmija phalassa adhigamāyā’’ti (ma. ni. 2.227) ettha kāraṇaṃ. ‘‘Na cāhaṃ brāhmaṇaṃ brūmi, yonijaṃ mattisambhava’’nti (ma. ni. 2.457; dha. pa. 396) ettha passāvamaggo. Idha pana khandhakoṭṭhāso yonīti adhippeto. Tattha aṇḍe jātā <bold>aṇḍajā</bold>. Jalābumhi jātā <bold>jalābujā</bold>. Saṃsede jātā <bold>saṃsedajā</bold>. Vinā etehi kāraṇehi uppatitvā viya nibbattā abhinibbattāti <bold>opapātikā. Abhinibbhijja jāyantī</bold>ti bhinditvā nikkhamanavasena jāyanti. <bold>Pūtikuṇape vā</bold>tiādīhi aniṭṭhaṭṭhānāneva dassitāni. Iṭṭhesupi sappitelamadhuphāṇitādīsu sattā jāyanti eva. <bold>Devā</bold>tiādīsu cātumahārājikato paṭṭhāya uparidevā opapātikāva honti. Bhūmadevā pana catuyonikā. <bold>Ekacce ca manussā</bold>ti manussesu keci devā viya opapātikā ca honti. Yebhuyyena panete jalābujāva, aṇḍajāpi ettha kontaputtā dvebhātiyattherā viya, saṃsedajāpi padumagabbhe nibbattapokkharasātibrāhmaṇapadumavatidevīādayo viya, evaṃ vinipātikesu nijjhāmataṇhikapetā nerayikā viya opapātikāyeva, avasesā catuyonikāpi honti. Yathā te evaṃ yakkhāpi sabbacatuppadapakkhijātidīghajātiādayopi sabbe catuyonikāyeva.</paragraph>
    <centered line="158">Catuyonivaṇṇanā niṭṭhitā.</centered>
    <subhead line="159">Pañcagativaṇṇanā</subhead>
    <paragraph line="160" number="153"><bold>Pañca kho imā, sāriputta, gatiyo</bold>ti ettha sukatadukkaṭakammavasena gantabbāti gatiyo. Apica gatigati nibbattigati ajjhāsayagati vibhavagati nipphattigatīti bahuvidhā gati nāma. Tattha ‘‘taṃ gatiṃ pecca gacchāmī’’ti (a. ni. 4.184) ca, ‘‘yassa gatiṃ na jānanti, devā gandhabbamānusā’’ti (dha. pa. 420) ca ayaṃ <bold>gatigati</bold> nāma. ‘‘Imesaṃ kho ahaṃ bhikkhūnaṃ sīlavantānaṃ neva jānāmi gatiṃ vā agatiṃ vā’’ti (ma. ni. 1.508) ayaṃ <bold>nibbattigati</bold> nāma. ‘‘Evampi kho te ahaṃ brahme <pageBreak edition="Myanmar" number="1.0342" /> gatiṃ ca pajānāmi jutiñca pajānāmī’’ti (ma. ni. 1.503) ayaṃ <bold>ajjhāsayagati</bold> nāma. ‘‘Vibhavo gati dhammānaṃ, nibbānaṃ arahato gatī’’ti (pari. 339) ayaṃ <bold>vibhavagati</bold> nāma. ‘‘Dveyeva gatiyo bhavanti <pageBreak edition="Vipassana Research Institut" number="1.0349" /> anaññā’’ti (dī. ni. 1.258; 2.34) ayaṃ <bold>nipphattigati</bold> nāma. Tāsu idha gatigati adhippetā.</paragraph>
    <paragraph line="161"><bold>Nirayo</bold>tiādīsu <pageBreak edition="Pali Text Society" number="2.0037" /> niratiatthena nirassādaṭṭhena <bold>nirayo</bold>. Tiriyaṃ añchitāti <bold>tiracchānā</bold>. Tesaṃ yoni <bold>tiracchānayoni</bold>. Peccabhāvaṃ pattānaṃ visayoti <bold>pettivisayo</bold>. Manaso ussannattā <bold>manussā</bold>. Pañcahi kāmaguṇehi attano attano ānubhāvehi ca dibbantīti <bold>devā. Nirayañcāhaṃ, sāriputtā</bold>tiādīsu nirayoti saddhiṃ okāsena khandhā. <bold>Tiracchānayoniṃ cā</bold>tiādīsupi eseva nayo. <bold>Maggaṃ paṭipada</bold>nti ubhayenāpi vuttagatisaṃvattanika kammameva dasseti. <bold>Yathā ca paṭipanno</bold>ti yena maggena yāya paṭipadāya paṭipannoti ubhayampi ekato katvā niddisati. <bold>Apāya</bold>ntiādīsu vaḍḍhisaṅkhātā sukhasaṅkhātā vā ayā apetattā <bold>apāyo</bold>. Dukkhassa gati paṭisaraṇanti <bold>duggati</bold>. Dukkaṭakārino ettha vinipatantīti <bold>vinipāto. Nibbānañcāha</bold>nti idaṃ pana na kevalaṃ gatigatimeva, gatinissaraṇaṃ nibbānampi jānāmīti dassanatthamāha. Idha <bold>maggo paṭipadā</bold>ti ubhayenāpi ariyamaggova vutto.</paragraph>
    <centered line="162">Pañcagativaṇṇanā niṭṭhitā.</centered>
    <subhead line="163">Ñāṇappavattākāravaṇṇanā</subhead>
    <paragraph line="164" number="154"> Idāni yathāvuttesu sattasu ṭhānesu aṭṭhasu ṭhānesu attano ñāṇappavattākāraṃ dassento <bold>idhāhaṃ, sāriputtā</bold>tiādimāha.</paragraph>
    <paragraph line="165">Tattha <bold>ekantadukkhā</bold>ti niccadukkhā nirantaradukkhā. <bold>Tibbā</bold>ti bahalā. <bold>Kaṭukā</bold>ti kharā. <bold>Seyyathāpī</bold>tiādīni opammadassanatthaṃ vuttāni. Tattha <bold>kāsū</bold>ti āvāṭopi vuccati rāsipi.</paragraph>
    <gatha1 line="166">‘‘Kinnu santaramānova, kāsuṃ khaṇasi sārathi;</gatha1>
    <gathalast line="167">Puṭṭho me samma akkhāhi, kiṃ kāsuyā karissasī’’ti. (jā. 2.22.3) –</gathalast>
    <unindented line="168">Ettha <pageBreak edition="Vipassana Research Institut" number="1.0350" /> hi āvāṭo kāsu nāma.</unindented>
    <gathalast line="169">‘‘Aṅgārakāsuṃ <pageBreak edition="Myanmar" number="1.0343" /> apare phunanti, narā rudantā paridaḍḍhagattā’’ti. (jā. 2.22.462) –</gathalast>
    <unindented line="170">Ettha rāsi. Idha pana āvāṭo adhippeto. Tenevāha ‘‘sādhikaporisā’’ti. Tattha sādhikaṃ porisaṃ pamāṇaṃ assāti <bold>sādhikaporisā,</bold> atirekapañcaratanāti attho. <bold>Vītaccikānaṃ vītadhūmāna</bold>nti etaṃ pariḷāhassa balavabhāvadīpanatthaṃ vuttaṃ, acciyā vā sati dhūme vā sati, vāto samuṭṭhāti, tena pariḷāho na balavā hoti. <bold>Ghammapareto</bold>ti ghammānugato <pageBreak edition="Pali Text Society" number="2.0038" />. <bold>Tasito</bold>ti jātataṇho. <bold>Pipāsito</bold>ti udakaṃ pātukāmo. <bold>Ekāyanena maggenā</bold>ti ekapatheneva maggena, anukkamaniyena ubhosu passesu nirantarakaṇṭakarukkhagahanena. <bold>Paṇidhāyā</bold>ti aṅgārakāsuyaṃ patthanā nāma natthi, aṅgārakāsuṃ ārabbha pana iriyāpathassa ṭhapitattā evaṃ vuttaṃ.</unindented>
    <paragraph line="171"><bold>Evameva kho</bold>ti ettha idaṃ opammasaṃsandanaṃ – aṅgārakāsu viya hi nirayo daṭṭhabbo. Aṅgārakāsumaggo viya nirayūpagaṃ kammaṃ. Maggāruḷho viya kammasamaṅgī puggalo. Cakkhumā puriso viya dibbacakkhuko bhagavā. Yathā so puriso maggāruḷhaṃ disvā vijānāti ‘‘ayaṃ iminā maggena gantvā aṅgārakāsuyaṃ patissatī’’ti, evamevaṃ bhagavā pāṇātipātādīsu yaṃkiñci kammaṃ āyūhantaṃ evaṃ jānāti ‘‘ayaṃ imaṃ kammaṃ katvā niraye nibbattissattī’’ti. Yathā so puriso aparabhāge taṃ aṅgārakāsuyā patitaṃ passati, evameva bhagavā aparabhāge ‘‘so puriso taṃ kammaṃ katvā kuhiṃ nibbatto’’ti ālokaṃ vaḍḍhetvā dibbacakkhunā olokento niraye nibbattaṃ passati pañcavidhabandhanādimahādukkhaṃ anubhavantaṃ. Tattha kiñcāpi tassa kammāyūhanakāle añño vaṇṇo, niraye nibbattassa añño. Athāpi ‘‘so satto taṃ kammaṃ katvā kattha nibbatto’’ti olokentassa anekasahassānaṃ sattānaṃ majjhe ṭhitopi ‘‘ayaṃ so’’ti soyeva satto āpāthaṃ āgacchati, ‘‘dibbacakkhubalaṃ nāma eta’’nti vadanti.</paragraph>
    <paragraph line="172">Dutiyaupamāyaṃ yasmā aṅgārakāsuyaṃ viya gūthakūpe pariḷāho natthi, tasmā ‘‘ekantadukkhā’’ti avatvā ‘‘dukkhā’’tiādimāha. Etthāpi purimanayeneva opammasaṃsandanaṃ veditabbaṃ <pageBreak edition="Vipassana Research Institut" number="1.0351" />. Imampi hi puggalaṃ bhagavā hatthiyoniādīsu <pageBreak edition="Myanmar" number="1.0344" /> yattha katthaci nibbattaṃ vadhabandhanaākaḍḍhanavikaḍḍhanādīhi mahādukkhaṃ anubhavamānaṃ passatiyeva.</paragraph>
    <paragraph line="173">Tatiyaupamāyaṃ <bold>tanupattapalāso</bold>ti na abbhapaṭalaṃ viya tanupaṇṇo, viraḷapaṇṇattaṃ panassa sandhāya idaṃ vuttaṃ. <bold>Kabaracchāyo</bold>ti viraḷacchāyo. <bold>Dukkhabahulā</bold>ti pettivisayasmiñhi <pageBreak edition="Pali Text Society" number="2.0039" /> dukkhameva bahulaṃ, sukhaṃ parittaṃ kadāci anubhavitabbaṃ hoti, tasmā evamāha. Etthāpi purimanayeneva opammasaṃsandanaṃ veditabbaṃ.</paragraph>
    <paragraph line="174">Catutthaupamāyaṃ <bold>bahalapattapalāso</bold>ti nirantarapaṇṇo pattasañchanno. <bold>Santacchāyo</bold>ti pāsāṇacchattaṃ viya ghanacchāyo. <bold>Sukhabahulā vedanā</bold>ti manussaloke khattiyakulādīsu sukhabahulā vedanā vedayitabbā hoti, tā vedayamānaṃ nipannaṃ vā nisinnaṃ vā passāmīti dasseti. Idhāpi opammasaṃsandanaṃ purimanayeneva veditabbaṃ.</paragraph>
    <paragraph line="175">Pañcamaupamāyaṃ <bold>pāsādo</bold>ti dīghapāsādo. <bold>Ullittāvalitta</bold>nti anto ceva ullittaṃ bahi ca avalittaṃ. <bold>Phusitaggaḷa</bold>nti dvārabāhāhi saddhiṃ supihitakavāṭaṃ. <bold>Gonakatthato</bold>ti caturaṅgulādhikalomena kāḷakojavena atthato. <bold>Paṭikatthato</bold>ti uṇṇāmayena setaattharaṇena atthato. <bold>Paṭalikatthato</bold>ti ghanapupphakena uṇṇāmayaattharaṇena atthato. <bold>Kadalimigapavarapaccattharaṇo</bold>ti kadalimigacammamayena uttamapaccattharaṇena atthato. Taṃ kira paccattharaṇaṃ setavatthassa upari kadalimigacammaṃ attharitvā sibbetvā karonti. <bold>Sauttaracchado</bold>ti saha uttaracchadena, uttaribaddhena rattavitānena saddhinti attho. <bold>Ubhatolohitakūpadhāno</bold>ti sīsūpadhānañca pādūpadhānañcāti pallaṅkassa ubhato ṭhapitalohitakūpadhāno. Idhāpi upamāsaṃsandanaṃ purimanayeneva veditabbaṃ.</paragraph>
    <paragraph line="176">Ayaṃ panettha aparabhāgayojanā, yathā so puriso maggāruḷhameva jānāti ‘‘ayaṃ etena maggena gantvā pāsādaṃ āruyha kūṭāgāraṃ pavisitvā pallaṅke nisīdissati vā nipajjissati vā’’ti, evamevaṃ bhagavā dānādīsu puññakiriyavatthūsu yaṃkiñci kusalakammaṃ āyūhantaṃyeva puggalaṃ disvā ‘‘ayaṃ imaṃ katvā devaloke nibbattissatī’’ti jānāti. Yathā so puriso aparabhāge <pageBreak edition="Myanmar" number="1.0345" /><pageBreak edition="Vipassana Research Institut" number="1.0352" /> taṃ pāsādaṃ āruyha kūṭāgāraṃ pavisitvā pallaṅke nisinnaṃ vā nipannaṃ vā ekantasukhaṃ nirantarasukhaṃ vedanaṃ vedayamānaṃ passati, evamevaṃ bhagavā aparabhāge ‘‘so taṃ kalyāṇaṃ katvā kuhiṃ nibbatto’’ti ālokaṃ vaḍḍhetvā dibbacakkhunā olokento devaloke <pageBreak edition="Pali Text Society" number="2.0040" /> nibbattaṃ passati, nandanavanādīsu accharāsaṅghaparivutaṃ dibbasampattiṃ anubhavamānaṃ.</paragraph>
    <centered line="177">Ñāṇappavattākāravaṇṇanā niṭṭhitā.</centered>
    <subhead line="178">Āsavakkhayavāravaṇṇanā</subhead>
    <paragraph line="179">Āsavakkhayavāre ‘‘dibbena cakkhunā’’ti avatvā ‘‘tamenaṃ passāmī’’ti vuttaṃ. Taṃ kasmāti ce? Niyamābhāvā. Imañhi puggalaṃ dibbacakkhunāpi passissati, cetopariyañāṇenāpi jānissati, sabbaññutaññāṇenapi jānissatiyeva. <bold>Ekantasukhā vedanā</bold>ti idaṃ kiñcāpi devalokasukhena saddhiṃ byañjanato ekaṃ, atthato pana nānā hoti. Devalokasukhañhi rāgapariḷāhādīnaṃ atthitāya na ekanteneva sukhaṃ. Nibbānasukhaṃ pana sabbapariḷāhānaṃ vūpasamāya sabbākārena ekantasukhaṃ. Upamāyampi ‘‘yathā pāsāde ekantasukhā’’ti vuttaṃ. Taṃ maggapariḷāhassa avūpasantatāya chātajjhattatāya pipāsābhibhūtatāya ca na ekantameva sukhaṃ. Vanasaṇḍe pana pokkharaṇiyaṃ oruyha rajojallassa pavāhitattā maggadarathassa vūpasantatāya bhisamūlakhādanena ceva madhurodakapānena ca khuppipāsānaṃ vinītatāya udakasāṭakaṃ parivattetvā maṭṭhadukūlaṃ nivāsetvā taṇḍulatthavikaṃ ussīsake katvā udakasāṭakaṃ pīḷetvā hadaye ṭhapetvā mandamandena ca vātena bījayamānassa nipannattā sabbākārena ekantasukhaṃ hoti.</paragraph>
    <paragraph line="180"><bold>Evameva kho</bold>ti ettha idaṃ opammasaṃsandanaṃ – pokkharaṇī viya hi ariyamaggo daṭṭhabbo. Pokkharaṇimaggo viya pubbabhāgapaṭipadā. Maggāruḷho viya paṭipadāsamaṅgīpuggalo. Cakkhumā puriso viya dibbacakkhu bhagavā. Vanasaṇḍo viya nibbānaṃ. Yathā so puriso maggāruḷhaṃ disvāva jānāti ‘‘ayaṃ iminā maggena gantvā pokkharaṇiyaṃ nhatvā ramaṇīye vanasaṇḍe rukkhamūle nisīdissati vā nipajjissati vā’’ti, evamevaṃ bhagavā paṭipadaṃ pūrentameva nāmarūpaṃ <pageBreak edition="Vipassana Research Institut" number="1.0353" /> paricchindantameva paccayapariggahaṃ karontameva lakkhaṇārammaṇāya vipassanāya kammaṃ karontameva jānāti ‘‘ayaṃ imaṃ paṭipadaṃ pūretvā sabbaāsave khepetvā anāsavaṃ cetovimuttiṃ paññāvimuttinti evaṃ vuttaṃ phalasamāpattiṃ upasampajja <pageBreak edition="Myanmar" number="1.0346" /> viharissatī’’ti. Yathā <pageBreak edition="Pali Text Society" number="2.0041" /> so puriso aparabhāge tāyaṃ pokkharaṇiyaṃ nhatvā vanasaṇḍaṃ pavisitvā nisinnaṃ vā nipannaṃ vā ekantasukhaṃ vedanaṃ vedayamānaṃ passati, evameva bhagavā aparabhāge taṃ puggalaṃ paṭipadaṃ pūretvā maggaṃ bhāvetvā phalaṃ sacchikatvā nirodhasayanavaragataṃ nibbānārammaṇaṃ phalasamāpattiṃ appetvā ekantasukhaṃ vedanaṃ vedayamānaṃ passati.</paragraph>
    <centered line="181">Āsavakkhayavāravaṇṇanā niṭṭhitā.</centered>
    <subhead line="182">Dukkarakārikādisuddhivaṇṇanā</subhead>
    <paragraph line="183" number="155"> ‘‘Abhijānāmi kho panāhaṃ, sāriputta, caturaṅgasamannāgata’’nti idaṃ kasmā āraddhaṃ? Pāṭiyekkaṃ anusandhivasena āraddhaṃ. Ayaṃ kira sunakkhatto dukkarakārikāya suddhi hotīti evaṃ laddhiko. Athassa bhagavā mayā ekasmiṃ attabhāve ṭhatvā caturaṅgasamannāgataṃ dukkaraṃ kataṃ, dukkarakārako nāma mayā sadiso natthi. Dukkarakārena suddhiyā sati ahameva suddho bhaveyyanti dassetuṃ imaṃ desanaṃ ārabhi. Apica ayaṃ sunakkhatto dukkarakārikāya pasanno, so cassa pasannabhāvo, ‘‘addasā kho, bhaggava, sunakkhatto licchaviputto acelaṃ korakkhattiyaṃ catukkuṇḍikaṃ chamānikiṇṇaṃ bhakkhasaṃ mukhena khādantaṃ mukhena bhuñjantaṃ. Disvānassa etadahosi ‘sādhu rūpo vata, bho, ayaṃ samaṇo catukkuṇḍiko chamānikiṇṇaṃ bhakkhasaṃ mukheneva khādati, mukheneva bhuñjatī’’’ti evamādinā <bold>pāthikasutte</bold> (dī. ni. 3.7) āgatanayena veditabbo.</paragraph>
    <paragraph line="184">Atha bhagavā ayaṃ dukkarakārikāya pasanno, mayā ca etasmiṃ attabhāve ṭhatvā caturaṅgasamannāgataṃ dukkaraṃ kataṃ, dukkarakāre pasīdantenāpi anena mayi pasīditabbaṃ siyā, sopissa pasādo mayi natthīti dassento imaṃ desanaṃ ārabhi.</paragraph>
    <paragraph line="185">Tatra <pageBreak edition="Vipassana Research Institut" number="1.0354" /><bold>brahmacariya</bold>nti dānampi veyyāvaccampi sikkhāpadampi brahmavihārāpi dhammadesanāpi methunaviratipi sadārasantosopi uposathopi ariyamaggopi sakalasāsanampi ajjhāsayopi vīriyampi vuccati.</paragraph>
    <gatha1 line="186">‘‘Kiṃ <pageBreak edition="Myanmar" number="1.0347" /> te vataṃ kiṃ pana brahmacariyaṃ,</gatha1>
    <gatha2 line="187">Kissa suciṇṇassa ayaṃ vipāko;</gatha2>
    <gatha3 line="188">Iddhī jutī balavīriyūpapatti,</gatha3>
    <gathalast line="189">Idañca te nāga mahāvimānaṃ.</gathalast>
    <gatha1 line="190">Ahañca <pageBreak edition="Pali Text Society" number="2.0042" /> bhariyā ca manussaloke,</gatha1>
    <gatha2 line="191">Saddhā ubho dānapatī ahumhā;</gatha2>
    <gatha3 line="192">Opānabhūtaṃ me gharaṃ tadāsi,</gatha3>
    <gathalast line="193">Santappitā samaṇabrāhmaṇā ca.</gathalast>
    <gatha1 line="194">Taṃ me vataṃ taṃ pana brahmacariyaṃ,</gatha1>
    <gatha2 line="195">Tassa suciṇṇassa ayaṃ vipāko;</gatha2>
    <gatha3 line="196">Iddhī jutī balavīriyūpapatti,</gatha3>
    <gathalast line="197">Idañca me dhīra mahāvimāna’’nti. (jā. 2.22.1592, 1593, 1595) –</gathalast>
    <unindented line="198">Imasmiñhi puṇṇakajātake dānaṃ brahmacariyanti vuttaṃ.</unindented>
    <gatha1 line="199">‘‘Kena pāṇi kāmadado, kena pāṇi madhussavo;</gatha1>
    <gathalast line="200">Kena te brahmacariyena, puññaṃ pāṇimhi ijjhati.</gathalast>
    <gatha1 line="201">Tena pāṇi kāmadado, tena pāṇi madhussavo;</gatha1>
    <gathalast line="202">Tena me brahmacariyena, puññaṃ pāṇimhi ijjhatī’’ti. (pe. va. 275) –</gathalast>
    <unindented line="203">Imasmiṃ <pageBreak edition="Vipassana Research Institut" number="1.0355" /> aṅkurapetavatthusmiṃ veyyāvaccaṃ brahmacariyanti vuttaṃ. ‘‘Evaṃ kho taṃ, bhikkhave, tittiriyaṃ nāma brahmacariyaṃ ahosī’’ti (cūḷava. 311) imasmiṃ tittirajātake pañcasikkhāpadaṃ brahmacariyanti vuttaṃ. ‘‘Taṃ kho pana me pañcasikha brahmacariyaṃ neva nibbidāya na virāgāya na nirodhāya, yāvadeva brahmalokūpapattiyā’’ti (dī. ni. 2.329) imasmiṃ <bold>mahāgovindasutte</bold> brahmavihārā brahmacariyanti vuttaṃ. ‘‘Ekasmiṃ brahmacariyasmiṃ, sahassaṃ maccuhāyina’’nti (saṃ. ni. 1.184) ettha dhammadesanā brahmacariyanti vuttā. ‘‘Pare abrahmacārī bhavissanti, mayamettha brahmacārī bhavissāmā’’ti (ma. ni. 1.83) sallekhasutte methunavirati brahmacariyanti vuttā.</unindented>
    <gatha1 line="204">‘‘Mayañca <pageBreak edition="Myanmar" number="1.0348" /> bhariyā nātikkamāma,</gatha1>
    <gatha2 line="205">Amhe ca bhariyā nātikkamanti;</gatha2>
    <gatha3 line="206">Aññatra tāhi brahmacariyaṃ carāma,</gatha3>
    <gathalast line="207">Tasmā hi amhaṃ daharā na mīyare’’ti. (jā. 1.10.97) –</gathalast>
    <unindented line="208"><bold>Mahādhammapālajātake</bold> sadārasantoso brahmacariyanti vutto.</unindented>
    <gatha1 line="209">‘‘Hīnena brahmacariyena, khattiye upapajjati;</gatha1>
    <gathalast line="210">Majjhimena ca devattaṃ, uttamena visujjhatī’’ti. (jā. 1.8.75) –</gathalast>
    <unindented line="211">Evaṃ <pageBreak edition="Pali Text Society" number="2.0043" /> nimijātake attadamanavasena kato aṭṭhaṅgiko uposatho brahmacariyanti vutto. ‘‘Idaṃ kho pana me, pañcasikha, brahmacariyaṃ ekantanibbidāya virāgāya…pe… ayameva ariyo aṭṭhaṅgiko maggo’’ti (dī. ni. 2.329) <bold>mahāgovindasutta</bold>smiññeva ariyamaggo brahmacariyanti vutto. ‘‘Tayidaṃ brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsita’’nti (dī. ni. 3.174) pāsādikasutte sikkhattayasaṅgahaṃ sāsanaṃ brahmacariyanti vuttaṃ.</unindented>
    <gatha1 line="212">‘‘Api <pageBreak edition="Vipassana Research Institut" number="1.0356" /> ataramānānaṃ, phalāsāva samijjhati;</gatha1>
    <gathalast line="213">Vipakkabrahmacariyosmi, evaṃ jānāhi gāmaṇī’’ti. (jā. 1.1.8) –</gathalast>
    <unindented line="214">Ettha ajjhāsayo brahmacariyanti vutto. Idha pana vīriyaṃ <bold>brahmacariya</bold>nti adhippetaṃ. Vīriyabrahmacariyassa hi idameva suttaṃ. Tadetaṃ ekasmiṃ attabhāve catubbidhassa dukkarassa katattā caturaṅgasamannāgatanti vuttaṃ.</unindented>
    <paragraph line="215"><bold>Tapassī sudaṃ homī</bold>ti <bold>suda</bold>nti nipātamattaṃ, tapanissitako homīti attho. <bold>Paramatapassī</bold>ti paramo tapassī, tapanissitakānaṃ uttamo. <bold>Lūkho sudaṃ homī</bold>ti lūkho homi. <bold>Jegucchī</bold>ti pāpajegucchiko. <bold>Pavivitto sudaṃ homī</bold>ti pavivitto ahaṃ homi. <bold>Tatrāssu me idaṃ, sāriputtā</bold>ti tatra caturaṅge brahmacariye idaṃ mama tapassitāya hoti, tapanissitakabhāve mayhaṃ idaṃ acelakāditapassitakattaṃ hotīti dasseti.</paragraph>
    <paragraph line="216">Tattha <pageBreak edition="Myanmar" number="1.0349" /><bold>acelako</bold>ti niccelo naggo. <bold>Muttācāro</bold>ti visaṭṭhācāro, uccārakammādīsu lokiyakulaputtācārena virahito, ṭhitakova uccāraṃ karomi, passāvaṃ karomi, khādāmi bhuñjāmi ca. <bold>Hatthāpalekhano</bold>ti hatthe piṇḍamhi ṭhite jivhāya hatthaṃ apalikhāmi, uccāraṃ vā katvā hatthasmiññeva daṇḍakasaññī hutvā hatthena apalikhāmīti dasseti. Te kira daṇḍakaṃ sattoti paññapenti, tasmā tesaṃ paṭipadaṃ pūrento evamakāsi. Bhikkhāgahaṇatthaṃ ehi bhaddanteti vutto na etīti<bold> na ehibhaddantiko</bold>. Tena hi tiṭṭha bhaddanteti vuttopi na tiṭṭhatīti <bold>na tiṭṭhabhaddantiko</bold>. Tadubhayampi <pageBreak edition="Pali Text Society" number="2.0044" /> titthiyā evaṃ etassa vacanaṃ kataṃ bhavissatīti na karonti. Ahampi evaṃ akāsinti dasseti. <bold>Abhihaṭa</bold>nti puretaraṃ gahetvā āhaṭaṃ bhikkhaṃ. <bold>Uddissakata</bold>nti idaṃ tumhe uddissa katanti evaṃ ārocitabhikkhaṃ. <bold>Na nimantana</bold>nti asukaṃ nāma kulaṃ vā vīthiṃ vā gāmaṃ vā paviseyyāthāti evaṃ nimantitabhikkhampi na sādiyāmi na gaṇhāmi.</paragraph>
    <paragraph line="217"><bold>Na kumbhimukhā</bold>ti kumbhito uddharitvā diyyamānaṃ bhikkhaṃ na gaṇhāmi. <bold>Na kaḷopimukhā</bold>ti kaḷopīti ukkhali vā pacchi vā. Tatopi na gaṇhāmi. Kasmā? Kumbhikaḷopiyo <pageBreak edition="Vipassana Research Institut" number="1.0357" /> maṃ nissāya kaṭacchunā pahāraṃ labhantīti. <bold>Na eḷakamantara</bold>nti ummāraṃ antaraṃ katvā diyyamānaṃ na gaṇhāmi. Kasmā? Ayaṃ maṃ nissāya antarakaraṇaṃ labhatīti. Daṇḍamusalesupi eseva nayo. <bold>Na dvinna</bold>nti dvīsu bhuñjamānesu ekasmiṃ uṭṭhāya dente na gaṇhāmi. Kasmā? Kabaḷantarāyo hotīti. <bold>Na gabbhiniyā</bold>tiādīsu pana gabbhiniyā kucchiyaṃ dārako kilamati, pāyantiyā dārakassa khīrantarāyo hoti, purisantaragatāya ratiantarāyo hotīti na gaṇhāmi. <bold>Na saṃkittīsū</bold>ti saṃkittetvā katabhattesu. Dubbhikkhasamaye kira acelakasāvakā acelakānaṃ atthāya tato tato taṇḍulādīni samādapetvā bhattaṃ pacanti. Ukkaṭṭhācelako tatopi na paṭiggaṇhāti.</paragraph>
    <paragraph line="218"><bold>Na yattha sā</bold>ti yattha sunakho piṇḍaṃ labhissāmīti upaṭṭhito hoti, tattha tassa adatvā āhaṭaṃ na gaṇhāmi. Kasmā? Etassa piṇḍantarāyo hotīti. <bold>Saṇḍasaṇḍacārinī</bold>ti samūhasamūhacārinī, sace hi acelakaṃ disvā imassa bhikkhaṃ dassāmāti mānusakā bhattagehaṃ pavisanti. Tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti. Tato <pageBreak edition="Myanmar" number="1.0350" /> āhaṭaṃ bhikkhaṃ na gaṇhāmi. Kasmā? Maṃ nissāya makkhikānaṃ gocarantarāyo jātoti, ahampi tathā akāsiṃ. <bold>Na thusodaka</bold>nti sabbasassasambhārehi kataṃ loṇasovīrakaṃ. Ettha ca surāpānameva sāvajjaṃ, ayaṃ pana sabbesupi sāvajjasaññī.</paragraph>
    <paragraph line="219"><bold>Ekāgāriko</bold>ti yo ekasmiññeva gehe bhikkhaṃ labhitvā nivattati. <bold>Ekālopiko</bold>ti yo ekeneva ālopena yāpeti. <bold>Dvāgārikā</bold>dīsupi eseva nayo. <bold>Ekissāpi dattiyā</bold>ti ekāya <pageBreak edition="Pali Text Society" number="2.0045" /> dattiyā. <bold>Datti</bold> nāma ekā khuddakapāti hoti, yattha aggabhikkhaṃ pakkhipitvā ṭhapenti. <bold>Ekāhika</bold>nti ekadivasantarikaṃ. <bold>Addhamāsika</bold>nti addhamāsantarikaṃ. <bold>Pariyāyabhattabhojana</bold>nti vārabhattabhojanaṃ. Ekāhavārena dvīhavārena sattāhavārena aḍḍhamāsavārenāti evaṃ divasavārena ābhataṃ bhattabhojanaṃ.</paragraph>
    <paragraph line="220"><bold>Sākabhakkho</bold>ti allasākabhakkho. <bold>Sāmākabhakkho</bold>ti sāmākataṇḍulabhakkho. <bold>Nīvārā</bold>dīsu <bold>nīvārā</bold> nāma tāva araññe sayaṃjātavīhijāti. <bold>Daddula</bold>nti cammakārehi cammaṃ likhitvā chaḍḍitakasaṭaṃ. <bold>Haṭaṃ</bold> vuccati silesopi sevālopi kaṇikārādirukkhaniyyāsopi. <bold>Kaṇa</bold>nti kuṇḍakaṃ <pageBreak edition="Vipassana Research Institut" number="1.0358" />. <bold>Ācāmo</bold>ti bhattaukkhalikāya laggo jhāmaodano, taṃ chaḍḍitaṭṭhāne gahetvā khādati. ‘‘Odanakañjiya’’ntipi vadanti. <bold>Piññākā</bold>dayo pākaṭā eva. <bold>Pavattaphalabhojī</bold>ti patitaphalabhojī.</paragraph>
    <paragraph line="221"><bold>Sāṇānī</bold>ti sāṇavākacoḷāni. <bold>Masāṇānī</bold>ti missakacoḷāni. <bold>Chavadussānī</bold>ti matasarīrato chaḍḍitavatthāni. Erakatiṇādīni vā ganthetvā katanivāsanāni. <bold>Paṃsukūlānī</bold>ti pathaviyaṃ chaḍḍitanantakāni. <bold>Tiritānī</bold>ti rukkhattacavatthāni. <bold>Ajina</bold>nti ajinamigacammaṃ. <bold>Ajinakkhipa</bold>nti tadeva majjhe phālitaṃ. Sakhurakantipi vadanti. <bold>Kusacīra</bold>nti kusatiṇaṃ ganthetvā katacīraṃ. <bold>Vākacīraphalakacīresu</bold>pi eseva nayo. <bold>Kesakambala</bold>nti manussakesehi katakambalaṃ. Yaṃ sandhāya vuttaṃ ‘‘yāni kānici, bhikkhave, tantāvutānaṃ vatthānaṃ, kesakambalo tesaṃ paṭikuṭṭho akkhāyati. Kesakambalo, bhikkhave, sīte sīto, uṇhe uṇho, dubbaṇṇo duggandho dukkhasamphaso’’ti (a. ni. 3.138). <bold>Vālakambala</bold>nti assavālādīhi katakambalaṃ. <bold>Ulūkapakkhaka</bold>nti ulūkapattāni ganthetvā katanivāsanaṃ. <bold>Ubbhaṭṭhako</bold>ti uddhaṃ ṭhitako. <bold>Ukkuṭikappadhānamanuyutto</bold>ti ukkuṭikavīriyaṃ anuyutto, gacchantopi ukkuṭikova hutvā uppatitvā <pageBreak edition="Myanmar" number="1.0351" /> uppatitvā gacchati. <bold>Kaṇṭakāpassayiko</bold>ti <pageBreak edition="Pali Text Society" number="2.0046" /> ayakaṇṭake vā pakatikaṇṭake vā bhūmiyaṃ koṭṭetvā tattha cammaṃ attharitvā ṭhānacaṅkamādīni karomīti dasseti. <bold>Seyya</bold>nti sayantopi tattheva seyyaṃ kappemi. Sāyaṃ tatiyamassāti <bold>sāyatatiyakaṃ</bold>. Pāto majjhanhike sāyanti divasassa tikkhattuṃ pāpaṃ pavāhessāmīti udakorohanānuyogaṃ anuyutto viharāmīti dasseti.</paragraph>
    <paragraph line="222" number="156"><bold>Nekavassagaṇika</bold>nti nekavassagaṇasañjātaṃ. <bold>Rajojalla</bold>nti rajamalaṃ, idaṃ attano rajojallakavatasamādānakālaṃ sandhāya vadati. <bold>Jegucchismi</bold>nti pāpajigucchanabhāve. <bold>Yāva udakabindumhipī</bold>ti yāva udakathevakepi mama dayā paccupaṭṭhitā hoti, ko pana vādo aññesu sakkharakaṭhaladaṇḍakavālikādīsu. Te kira udakabinduṃ ca ete ca sakkharakaṭhalādayo khuddakapāṇāti paññapenti. Tenāha ‘‘yāva udakabindumhipi me dayā paccupaṭṭhitā hotī’’ti. Udakabindumpi na hanāmi na vināsemi, kiṃ kāraṇā. <bold>Māhaṃ khuddake pāṇe visamagate saṅghātaṃ āpādesi</bold>nti. Ninnathalatiṇaggarukkhasākhādīsu visamaṭṭhāne gate udakabindusaṅkhāte khuddakapāṇe saṅghātaṃ <pageBreak edition="Vipassana Research Institut" number="1.0359" /> vadhaṃ mā āpādesinti. Etamatthaṃ ‘‘satova abhikkamāmī’’ti dasseti. Acelakesu kira bhūmiṃ akkantakālato pabhuti sīlavā nāma natthi. Bhikkhācāraṃ gacchantāpi dussīlāva hutvā gacchanti, upaṭṭhākānaṃ gehe bhuñjantāpi dussīlāva hutvā bhuñjanti. Āgacchantāpi dussīlāva hutvā āgacchanti. Yadā pana morapiñchena phalakaṃ sammajjitvā sīlaṃ adhiṭṭhāya nisīdanti, tadā sīlavantā nāma honti.</paragraph>
    <paragraph line="223"><bold>Vanakammika</bold>nti kandamūlaphalāphalādīnaṃ atthāya vane vicarantaṃ. <bold>Vanena vana</bold>nti vanato vanaṃ, esa nayo sabbattha. <bold>Saṃpatāmī</bold>ti gacchāmi. <bold>Āraññako</bold>ti araññe jātavuddho, idaṃ attano ājīvakakālaṃ sandhāya vadati. Bodhisatto kira pāsaṇḍapariggaṇhaṇatthāya taṃ pabbajjaṃ pabbaji, niratthakabhāvaṃ pana ñatvāpi na uppabbajjito, bodhisattā hi yaṃ yaṃ ṭhānaṃ upenti, tato anivattitadhammā honti, pabbajitvā pana mā maṃ koci addasāti tatova araññaṃ paviṭṭho. Tenevāha ‘‘mā maṃ te addasaṃsu ahañca mā te addasa’’nti.</paragraph>
    <paragraph line="224"><bold>Goṭṭhā</bold>ti <pageBreak edition="Pali Text Society" number="2.0047" /> govajā. <bold>Paṭṭhitagāvo</bold>ti nikkhantagāvo. <bold>Tattha catukkuṇḍiko</bold>ti vananteyeva ṭhito gopālakānaṃ gāvīhi saddhiṃ apagatabhāvaṃ disvā <pageBreak edition="Myanmar" number="1.0352" /> dve hatthe dve ca jaṇṇukāni bhūmiyaṃ ṭhapetvā evaṃ catukkuṇḍiko upasaṅkamitvāti attho. <bold>Tāni sudaṃ āhāremī</bold>ti mahallakavacchakānaṃ gomayāni kasaṭāni nirojāni honti, tasmā tāni vajjetvā yāni taruṇavacchakānaṃ khīrapāneneva vaḍḍhantānaṃ saojāni gomayāni tāni kucchipūraṃ khāditvā puna vanasaṇḍameva pavisati. Taṃ sandhāyāha ‘‘tāni sudaṃ āhāremī’’ti. <bold>Yāvakīvañca me</bold>ti yattakaṃ kālaṃ mama sakaṃ muttakarīsaṃ aparikkhīṇaṃ hoti. Yāva me dvāravaḷañjo pavattittha, tāva tadeva āhāremīti attho. Kāle pana gacchante gacchante parikkhīṇamaṃsalohito upacchinnadvāravaḷañjo vacchakānaṃ gomayāni āhāremi. <bold>Mahāvikaṭabhojanasmi</bold>nti mahante vikaṭabhojane, apakatibhojaneti attho.</paragraph>
    <paragraph line="225" number="157"><bold>Tatrāssudaṃ, sāriputta, bhiṃsanakassa vanasaṇḍassa bhiṃsanakatasmiṃ hotī</bold>ti. <bold>Tatrā</bold>ti purimavacanāpekkhanaṃ. <bold>Suda</bold>nti padapūraṇamatte nipāto. <bold>Sāriputtā</bold>ti ālapanaṃ. Ayaṃ panettha atthayojanā – <bold>tatrā</bold>ti yaṃ vuttaṃ aññataraṃ bhiṃsanakaṃ vanasaṇḍanti, tatra yo so bhiṃsanako vanasaṇḍo <pageBreak edition="Vipassana Research Institut" number="1.0360" /> vutto, tassa bhiṃsanakassa vanasaṇḍassa bhiṃsanakatasmiṃ hoti, bhiṃsanakakiriyāya hotīti attho. Kiṃ hoti? Idaṃ hoti, yo koci avītarāgo…pe… lomāni haṃsantīti.</paragraph>
    <paragraph line="226">Atha vā <bold>tatrā</bold>ti sāmiatthe bhummaṃ. Su iti nipāto. Kiṃ su nāma te bhonto samaṇabrāhmaṇātiādīsu viya. <bold>Ida</bold>nti adhippetamatthaṃ paccakkhaṃ viya katvā dassanavacanaṃ. <bold>Suda</bold>nti su idaṃ, sandhivasena ikāralopo veditabbo. Cakkhundriyaṃ itthindriyaṃ anaññātaññassāmītindriyaṃ kiṃ sūdhavittantiādīsu viya. Ayaṃ panettha atthayojanā, tassa, sāriputta, bhiṃsanakassa vanasaṇḍassa bhiṃsanakatasmiṃ idaṃsu hotīti. <bold>Bhiṃsanakatasmi</bold>nti bhiṃsanakabhāveti attho. Ekassa takārassa lopo daṭṭhabbo. ‘‘Bhiṃsanakattasmi’’ntiyeva vā pāṭho <pageBreak edition="Pali Text Society" number="2.0048" />, bhiṃsanakatāya iti vā vattabbe liṅgavipallāso kato, nimittatthe cetaṃ bhummavacanaṃ. Tasmā evaṃ sambandho veditabbo, bhiṃsanakabhāve idaṃsu hoti, bhiṃsanakabhāvanimittaṃ bhiṃsanakabhāvahetu, bhiṃsanakabhāvapaccayā idaṃsu hoti. Yo koci avītarāgo taṃ vanasaṇḍaṃ pavisati. Yebhuyyena lomāni haṃsanti <pageBreak edition="Myanmar" number="1.0353" /> bahutarāni lomāni haṃsanti, uddhaṃ mukhāni sūcisadisāni kaṇṭakasadisāni ca hutvā tiṭṭhanti, appāni na haṃsanti, bahutarānaṃ vā sattānaṃ haṃsanti, appakānaṃ atisūrapurisānaṃ na haṃsantīti.</paragraph>
    <paragraph line="227"><bold>Antaraṭṭhakā</bold>ti māghamāsassa avasāne catasso, phagguṇamāsassa ādimhi catassoti evaṃ ubhinnaṃ antare aṭṭharatti. <bold>Abbhokāse</bold>ti mahāsatto himapātasamaye rattiṃ abbhokāse viharati, athassa lomakūpesu āvutamuttā viya himabindūni tiṭṭhanti, sarīraṃ setadukūlapārutaṃ viya hoti. <bold>Divā vanasaṇḍe</bold>ti divā himabindūsu sūriyātapasamphassena vigatesu assāsopi bhaveyya, ayaṃ pana sūriye uggacchanteyeva vanasaṇḍaṃ pavisati, tatrāpissa sūriyātapena paggharantaṃ himaṃ sarīreyeva patati. <bold>Divā abbhokāse viharāmi rattiṃ vanasaṇḍe</bold>ti gimhakāle kiresa divā abbhokāse vihāsi, tenassa kacchehi sedadhārā mucciṃsu, rattiṃ assāso bhaveyya, ayaṃ pana sūriye atthaṃ gacchanteyeva vanasaṇḍaṃ pavisati. Athassa divā gahitausme vanasaṇḍe aṅgārakāsuyaṃ pakkhitto viya attabhāvo paridayhittha. <bold>Anacchariyā</bold>ti anuacchariyā. <bold>Paṭibhāsī</bold>ti upaṭṭhāsi.</paragraph>
    <paragraph line="228"><bold>Sotatto</bold>ti <pageBreak edition="Vipassana Research Institut" number="1.0361" /> divā ātapena rattiṃ vanausmāya sutatto. <bold>Sosinno</bold>ti rattiṃ himena divā himodakena suṭṭhu tinto. <bold>Bhiṃsanake</bold>ti bhayajanake. <bold>Naggo</bold>ti niccelo. Nivāsanapārupane hi sati sītaṃ vā uṇhaṃ vā na atibādheyya, tampi me natthīti dasseti. <bold>Na caggimāsino</bold>ti aggimpi na upagato. <bold>Esanāpasuto</bold>ti suddhiesanatthāya pasuto, payutto. <bold>Munī</bold>ti, tadā attānaṃ munīti katvā katheti.</paragraph>
    <paragraph line="229"><bold>Chavaṭṭhikānī</bold>ti upaḍḍhadaḍḍhāni aṭṭhīni. <bold>Upadhāyā</bold>ti yathā sīsūpadhānañca pādūpadhānañca paññāyati, evaṃ santharitvā tattha seyyaṃ kappemīti dasseti. <bold>Gāmaṇḍalā</bold>ti <pageBreak edition="Pali Text Society" number="2.0049" /> gopāladārakā. Te kira bodhisattassa santikaṃ gantvā, sumedha, tvaṃ imasmiṃ ṭhāne kasmā nisinno, kathehīti vadanti. Bodhisatto adhomukho nisīdati, na katheti. Atha naṃ te akathetuṃ na dassāmāti parivāretvā <bold>oṭṭhubhanti</bold> sarīre kheḷaṃ pātenti. Bodhisatto <pageBreak edition="Myanmar" number="1.0354" /> evampi na katheti. Atha naṃ tvaṃ na kathesīti <bold>omuttenti</bold> passāvamassa upari vissajjenti. Bodhisatto evampi na kathetiyeva. Tato naṃ kathehi kathehīti paṃsukena okiranti. Bodhisatto evampi na kathetiyeva. Athassa na kathesīti daṇḍakasalākā gahetvā kaṇṇasotesu pavesenti. Bodhisatto dukkhā tibbā kaṭukā vedanā adhivāsento kassaci kiñci na karissāmīti matako viya acchati. Tenāha ‘‘na kho panāhaṃ, sāriputta, abhijānāmi tesu pāpakaṃ cittaṃ uppādetā’’ti. Na mayā tesu pāpakaṃ cittampi uppāditanti attho. <bold>Upekkhāvihārasmiṃ hotī</bold>ti upekkhāvihāro hoti. Vihāro eva hi vihārasminti vutto. Teneva ca ‘‘idaṃsu me’’ti etthāpi ayaṃsu meti evaṃ attho veditabbo. Iminā nayena aññānipi evarūpāni padāni veditabbāni. Iminā ito ekanavutikappe pūritaṃ upekkhāvihāraṃ dasseti. Yaṃ sandhāyāha –</paragraph>
    <gatha1 line="230">‘‘Sukhapatto na rajjāmi, dukkhe na homi dummano;</gatha1>
    <gathalast line="231">Sabbattha tulito homi, esā me upekkhāpāramī’’ti.</gathalast>
    <centered line="232">Dukkarakārikādisuddhivaṇṇanā niṭṭhitā.</centered>
    <subhead line="233">Āhārasuddhivaṇṇanā</subhead>
    <paragraph line="234" number="158"><bold>Āhārena</bold><pageBreak edition="Vipassana Research Institut" number="1.0362" /><bold>suddhī</bold>ti kolādinā ekaccena parittakaāhārena sakkā sujjhitunti evaṃdiṭṭhino honti. <bold>Evamāhaṃsū</bold>ti evaṃ vadanti. <bold>Kolehī</bold>ti padarehi. <bold>Kolodaka</bold>nti kolāni madditvā katapānakaṃ. <bold>Kolavikati</bold>nti kolasāḷavakolapūvakolaguḷādikolavikāraṃ. <bold>Etaparamo</bold>ti etaṃ pamāṇaṃ paramaṃ assāti etaparamo. Tadā ekanavutikappamatthake pana na beluvapakkatālapakkapamāṇo kolo hoti, yaṃ etarahi kolassa pamāṇaṃ, ettakova hotīti attho.</paragraph>
    <paragraph line="235" number="159"><bold>Adhimattakasimāna</bold>nti ativiya kisabhāvaṃ. <bold>Āsītikapabbāni vā kāḷapabbāni vā</bold>ti yathā āsītikavalliyā vā kāḷavalliyā vā sandhiṭṭhānesu milāyitvā majjhe unnatunnatāni honti, evaṃ mayhaṃ aṅgapaccaṅgāni hontīti dasseti. <bold>Oṭṭhapada</bold>nti <pageBreak edition="Pali Text Society" number="2.0050" /> yathā oṭṭhassa padaṃ majjhe gambhīraṃ hoti, evamevaṃ bodhisattassa milāte maṃsalohite vaccadvārassa antopaviṭṭhattā ānisadaṃ majjhe gambhīraṃ hoti. Athassa bhūmiyaṃ nisinnaṭṭhānaṃ sarapoṅkhena <pageBreak edition="Myanmar" number="1.0355" /> akkantaṃ viya majjhe unnataṃ hoti. <bold>Vaṭṭanāvaḷī</bold>ti yathā rajjuyā āvunitvā katā vaṭṭanāvaḷī vaṭṭanānaṃ antarantarā ninnā hoti, vaṭṭanaṭṭhānesu unnatā, evaṃ piṭṭhikaṇṭako unnatāvanato hoti, <bold>jarasālāya gopānasiyo</bold>ti jiṇṇasālāya gopānasiyo, tā vaṃsato muccitvā maṇḍale patiṭṭhahanti, maṇḍalato muccitvā bhūmiyanti; evaṃ ekā upari hoti, ekā heṭṭhāti oluggaviluggā bhavanti. Bodhisattassa pana na evaṃ phāsuḷiyo, tassa hi lohite chinne maṃse milāte phāsuḷantarehi cammāni heṭṭhā otiṇṇāni, taṃ sandhāyetaṃ vuttaṃ.</paragraph>
    <paragraph line="236"><bold>Okkhāyikā</bold>ti heṭṭhā anupaviṭṭhā. Tassa kira lohite chinne maṃse milāte akkhiāvāṭakā matthaluṅgaṃ āhacca aṭṭhaṃsu, tenassa evarūpā akkhitārakā ahesuṃ. <bold>Āmakacchinno</bold>ti atitaruṇakāle chinno, so hi vātātapena saṃphusati ceva milāyati ca. <bold>Yāvassu me, sāriputtā</bold>ti, sāriputta, mayhaṃ udaracchavi yāva piṭṭhikaṇṭakaṃ allīnā hoti. Atha vā yāvassu me, sāriputta, bhāriyabhāriyā ahosi dukkarakārikā, mayhaṃ udaracchavi yāva piṭṭhikaṇṭakaṃ allīnā ahosīti evamettha sambandho veditabbo. <bold>Piṭṭhikaṇṭakaṃyeva pariggaṇhāmī</bold>ti <pageBreak edition="Vipassana Research Institut" number="1.0363" /> sahaudaracchaviṃ gaṇhāmi. <bold>Udaracchaviṃyeva pariggaṇhāmī</bold>ti sahapiṭṭhikaṇṭakaṃ gaṇhāmi. <bold>Avakujjo papatāmī</bold>ti tassa hi uccārapassāvatthāya nisinnassa passāvo neva nikkhamati, vaccaṃ pana ekaṃ dve kaṭakaṭṭhimattaṃ nikkhamati. Balavadukkhaṃ uppādeti. Sarīrato sedā muccanti, tattheva avakujjo bhūmiyaṃ patati. Tenāha ‘‘avakujjo papatāmī’’ti. <bold>Tameva kāya</bold>nti taṃ ekanavutikappamatthake kāyaṃ. Mahāsaccakasutte pana pacchimabhavikakāyaṃ sandhāya imameva kāyanti āha. <bold>Pūtimūlānī</bold>ti maṃse vā lohite vā sati tiṭṭhanti. Tassa pana abhāve cammakhaṇḍe lomāni viya hattheyeva lagganti, taṃ sandhāyāha ‘‘pūtimūlāni lomāni kāyasmā patantī’’ti.</paragraph>
    <paragraph line="237"><bold>Alamariyañāṇadassanavisesa</bold>nti <pageBreak edition="Pali Text Society" number="2.0051" /> ariyabhāvaṃ kātuṃ samatthaṃ lokuttaramaggaṃ. <bold>Imissāyeva ariyāya paññāyā</bold>ti vipassanāpaññāya anadhigamā. <bold>Yāyaṃ ariyā</bold>ti yā ayaṃ maggapaññā adhigatā. Idaṃ vuttaṃ hoti – yathā etarahi vipassanāpaññāya adhigatattā maggapaññā adhigatā, evaṃ ekanavutikappamatthake <pageBreak edition="Myanmar" number="1.0356" /> vipassanāpaññāya anadhigatattā lokuttaramaggapaññaṃ nādhigatosmīti, majjhimabhāṇakattherā panāhu, imissāyevāti vuttapaññāpi yāyaṃ ariyāti vuttapaññāpi maggapaññāyeva. Atha ne bhikkhū āhaṃsu ‘‘evaṃ sante maggassa anadhigatattā maggaṃ nādhigatosmīti idaṃ vuttaṃ hoti, bhante’’ti. Āvuso, kiñcāpi dīpetuṃ na sakkomi, dvepi pana maggapaññāyevāti, etadeva cettha yuttaṃ. Itarathā hi yā ayanti niddeso ananurūpo siyā.</paragraph>
    <centered line="238">Āhārasuddhivaṇṇanā niṭṭhitā.</centered>
    <subhead line="239">Saṃsārasuddhiādivaṇṇanā</subhead>
    <paragraph line="240" number="160"><bold>Saṃsārena suddhī</bold>ti bahukaṃ saṃsaritvā sujjhantīti vadanti. <bold>Upapattiyā suddhī</bold>ti bahukaṃ upapajjitvā sujjhantīti vadanti. <bold>Āvāsena suddhī</bold>ti bahūsu ṭhānesu vasitvā sujjhantīti vadanti. Tīsupi ṭhānesu saṃsaraṇakavasena <bold>saṃsāro</bold>. Upapajjanakavasena <bold>upapatti</bold>. Vasanakavasena <bold>āvāso</bold>ti khandhāyeva vuttā. <bold>Yaññenā</bold>ti bahuyāge yajitvā sujjhantīti vadanti. <bold>Muddhāvasittenā</bold>ti <pageBreak edition="Vipassana Research Institut" number="1.0364" /> tīhi saṅkhehi khattiyābhisekena muddhani abhisittena. <bold>Aggipāricariyāyā</bold>ti bahuaggiparicaraṇena sujjhantīti vadanti.</paragraph>
    <paragraph line="241" number="161"><bold>Daharo</bold>ti taruṇo. <bold>Yuvā</bold>ti yobbanena samannāgato. <bold>Susukāḷakeso</bold>ti suṭṭhu kāḷakeso. <bold>Bhadrena yobbanena samannāgato</bold>ti imināssa yena yobbanena samannāgato yuvā, taṃ yobbanaṃ bhaddaṃ laddhakanti dasseti. Paṭhamena vayasāti paṭhamavayo nāma tettiṃsa vassāni, tena samannāgatoti attho, <bold>paññāveyyattiyenā</bold>ti paññāveyyattibhāvena. <bold>Jiṇṇo</bold>ti jarājiṇṇo. <bold>Vuddho</bold>ti vaḍḍhitvā ṭhitaaṅgapaccaṅgo. <bold>Mahallako</bold>ti jātimahallako. <bold>Addhagato</bold>ti bahuaddhānaṃ gato cirakālātikkanto. <bold>Vayo anuppatto</bold>ti vassasatassa tatiyakoṭṭhāsaṃ pacchimavayaṃ anuppatto. <bold>Āsītiko me vayo vattatī</bold>ti imaṃ kira suttaṃ bhagavā parinibbānasaṃvacchare kathesi. Tasmā evamāha. <bold>Paramāyā</bold>ti uttamāya. <bold>Satiyā</bold>tiādīsu padasatampi padasahassampi vadantasseva gahaṇasamatthatā <pageBreak edition="Pali Text Society" number="2.0052" /><bold>sati</bold> nāma. Tadeva ādhāraṇaupanibandhanasamatthatā <bold>gati</bold> nāma. Evaṃ gahitaṃ dhāritaṃ sajjhāyaṃ kātuṃ <pageBreak edition="Myanmar" number="1.0357" /> samatthavīriyaṃ <bold>dhiti</bold> nāma. Tassa atthañca kāraṇañca dassanasamatthatā <bold>paññāveyyattiyaṃ</bold> nāma.</paragraph>
    <paragraph line="242"><bold>Daḷhadhammā dhanuggaho</bold>ti daḷhaṃ dhanuṃ gahetvā ṭhito issāso. <bold>Daḷhadhanu</bold> nāma dvisahassathāmaṃ vuccati, dvisahassathāmaṃ nāma yassa āropitassa jiyābaddho lohasīsādīnaṃ bhāro daṇḍe gahetvā yāva kaṇḍappamāṇā ukkhittassa pathavito muccati. <bold>Sikkhito</bold>ti dasa dvādasa vassāni ācariyakule uggahitasippo. <bold>Katahattho</bold>ti koci sippameva uggaṇhāti. Katahattho na hoti, ayaṃ pana katahattho ciṇṇavasībhāvo. <bold>Katūpāsano</bold>ti rājakulādīsu dassitasippo. <bold>Lahukena asanenā</bold>ti anto susiraṃ katvā tūlādīni pūretvā katalākhāparikammena sallahukakaṇḍena. Evaṃ katañhi ekausabhagāmī dve usabhāni gacchati, aṭṭhausabhagāmī soḷasausabhāni gacchati. <bold>Appakasirenā</bold>ti nidukkhena. <bold>Atipāteyyā</bold>ti atikkameyya. <bold>Evaṃ adhimattasatimanto</bold>ti yathā so dhanuggaho taṃ vidatthicaturaṅgulachāyaṃ sīghaṃ eva atikkameti, evaṃ padasatampi padasahassampi uggahetuṃ upadhāretuṃ sajjhāyituṃ atthakāraṇāni ca upaparikkhituṃ samatthāti attho. <bold>Aññatra asitapītakhāyitasāyitā</bold>ti asitapītādīni hi bhagavatāpi kātabbāni honti, bhikkhūhipi. Tasmā tesaṃ karaṇamattakālaṃ ṭhapetvāti dasseti.</paragraph>
    <paragraph line="243"><bold>Apariyādinnāyevā</bold>ti <pageBreak edition="Vipassana Research Institut" number="1.0365" /> aparikkhīṇāyeva. Sace hi eko bhikkhu kāyānupassanaṃ pucchati, añño vedanānupassanaṃ, añño cittānupassanaṃ, ayyo dhammānupassanaṃ. Iminā puṭṭhaṃ ahaṃ pucchissāmīti eko ekaṃ na oloketi. Evaṃ santepi tesaṃ vāro paññāyati. Evaṃ buddhānaṃ pana vāro na paññāyati, vidatthicaturaṅgulachāyaṃ atikkamato puretaraṃyeva bhagavā cuddasavidhena kāyānupassanaṃ, navavidhena vedanānupassanaṃ, soḷasavidhena cittānupassanaṃ, pañcavidhena dhammānupassanaṃ katheti. Tiṭṭhantu vā tāva ete cattāro. Sace hi aññe cattāro sammappadhānesu, aññe iddhipādesu, aññe pañca indriyesu, aññe pañca balesu, aññe satta bojjhaṅgesu, aññe aṭṭha maggaṅgesu pañhaṃ puccheyyuṃ, tampi bhagavā <pageBreak edition="Pali Text Society" number="2.0053" /> katheyya. Tiṭṭhantu vā ete aṭṭha. Sace aññe sattatiṃsa janā bodhipakkhiyesu pañhaṃ <pageBreak edition="Myanmar" number="1.0358" /> puccheyyuṃ, tampi bhagavā tāvadeva katheyya. Kasmā? Yāvatā hi lokiyamahājanā ekaṃ padaṃ kathenti. Tāva ānandatthero aṭṭha padāni katheti. Ānandatthere pana ekaṃ padaṃ kathenteyeva bhagavā soḷasapadāni katheti. Kasmā? Bhagavato hi jivhā mudukā dantāvaraṇaṃ suphusitaṃ vacanaṃ agalitaṃ bhavaṅgaparivāso lahuko. Tenāha ‘‘apariyādinnāyevassa, sāriputta, tathāgatassa dhammadesanā’’ti.</paragraph>
    <paragraph line="244">Tattha <bold>dhammadasenā</bold>ti tantiṭhapanā. <bold>Dhammapadabyañjana</bold>nti pāḷiyā padabyañjanaṃ, tassa tassa atthassa byañjanakaṃ akkharaṃ. <bold>Pañhapaṭibhāna</bold>nti pañhabyākaraṇaṃ. Iminā kiṃ dasseti? Tathāgato pubbe daharakāle akkharāni sampiṇḍetvā padaṃ vattuṃ sakkoti, padāni sampiṇḍetvā gāthaṃ vattuṃ sakkoti, catuakkharehi vā aṭṭhaakkharehi vā soḷasaakkharehi vā padehi yuttāya gāthāya atthaṃ vattuṃ sakkoti. Idāni pana mahallakakāle akkharāni sampiṇḍetvā padaṃ vā, padāni sampiṇḍetvā gāthaṃ vā, gāthāya atthaṃ vā vattuṃ na sakkotīti evaṃ natthi. Daharakāle ca mahallakakāle ca sabbametaṃ tathāgatassa apariyādinnamevāti imaṃ dasseti. <bold>Mañcakena cepi ma</bold>nti idaṃ buddhabaladīpanatthameva parikappetvā āha. Dasabalaṃ pana mañcake āropetvā gāmanigamarājadhāniyo pariharaṇakālo nāma natthi. Tathāgatā hi pañcame āyukoṭṭhāse khaṇḍiccādīhi anabhibhūtā suvaṇṇavaṇṇasarīrassa vevaṇṇiye ananuppatte devamanussānaṃ piyamanāpakāleyeva parinibbāyanti.</paragraph>
    <paragraph line="245" number="162"><bold>Nāgasamālo</bold>ti tassa therassa nāmaṃ. Paṭhamabodhiyañhi vīsativassabbhantare upavānanāgitameghiyattherā <pageBreak edition="Vipassana Research Institut" number="1.0366" /> viya ayampi bhagavato upaṭṭhāko ahosi. <bold>Bījayamāno</bold>ti mandamandena tālavaṇṭavātena bhagavato utusukhaṃ samuṭṭhāpayamāno. <bold>Etadavocā</bold>ti sakalasuttantaṃ sutvā bhagavato pubbacaritaṃ dukkarakārakaṃ āgamma pasanno etaṃ ‘‘acchariyaṃ bhante’’tiādivacanaṃ avoca. Tattha accharaṃ paharituṃ yuttanti <bold>acchariyaṃ</bold>. Abhūtapubbaṃ bhūtanti <bold>abbhutaṃ</bold>. Ubhayenapi attano vimhayameva <pageBreak edition="Pali Text Society" number="2.0054" /> dīpeti. <bold>Ko nāmo ayaṃ bhante</bold>ti idaṃ bhaddako vatāyaṃ dhammapariyāyo, handassa bhagavantaṃ āyācitvā nāmaṃ gaṇhāpemīti adhippāyena āha. Athassa bhagavā nāmaṃ gaṇhanto <bold>tasmā tiha tva</bold>ntiādimāha. Tassattho, yasmā idaṃ suttaṃ sutvā tava lomāni haṭṭhāni, tasmā tiha tvaṃ <pageBreak edition="Myanmar" number="1.0359" />, nāgasamāla, imaṃ dhammapariyāyaṃ ‘‘lomahaṃsana pariyāyo’’tveva naṃ dhārehīti.</paragraph>
    <centered line="246">Saṃsārasuddhiādivaṇṇanā niṭṭhitā.</centered>
    <centered line="247">Papañcasūdaniyā majjhimanikāyaṭṭhakathāya</centered>
    <centered line="248">Mahāsīhanādasuttavaṇṇanā niṭṭhitā.</centered>
    <subhead line="249">3. Mahādukkhakkhandhasuttavaṇṇanā</subhead>
    <paragraph line="250" number="163"><bold>Evaṃ</bold><pageBreak edition="Vipassana Research Institut" number="1.0367" /><bold>me suta</bold>nti mahādukkhakkhandhasuttaṃ. Tattha vinayapariyāyena tayo janā sambahulāti vuccanti, tato paraṃ saṅgho. Suttantapariyāyena tayo tayo eva, tato uddhaṃ sambahulāti vuccanti. Idha suttantapariyāyena sambahulāti veditabbā. <bold>Piṇḍāya pāvisiṃsū</bold>ti paviṭṭhā, te pana na tāva paviṭṭhā, pavisissāmāti nikkhantattā pana pavisiṃsūti vuttā. Yathā gāmaṃ gamissāmīti nikkhantapuriso taṃ gāmaṃ appattopi ‘‘kuhiṃ itthannāmo’’ti vutte ‘‘gāmaṃ gato’’ti vuccati, evaṃ. <bold>Paribbājakānaṃ ārāmo</bold>ti jetavanato avidūre aññatitthiyānaṃ paribbājakānaṃ ārāmo atthi, taṃ sandhāya evamāhaṃsu. <bold>Samaṇo, āvuso</bold>ti, āvuso, tumhākaṃ satthā samaṇo gotamo. <bold>Kāmānaṃ pariñña</bold>nti kāmānaṃ pahānaṃ samatikkamaṃ paññapeti. Rūpavedanāsupi eseva nayo.</paragraph>
    <paragraph line="251">Tattha titthiyā sakasamayaṃ jānantā kāmānaṃ pariññaṃ paññapeyyuṃ paṭhamajjhānaṃ vadamānā, rūpānaṃ pariññaṃ paññapeyyuṃ arūpabhavaṃ vadamānā, vedanānaṃ pariññaṃ paññapeyyuṃ asaññabhavaṃ vadamānā. Te pana ‘‘idaṃ nāma paṭhamajjhānaṃ ayaṃ rūpabhavo ayaṃ arūpabhavo’’tipi na jānanti. Te paññapetuṃ asakkontāpi kevalaṃ ‘‘paññapema paññapemā’’ti vadanti. Tathāgato kāmānaṃ pariññaṃ anāgāmimaggena paññapeti, rūpavedanānaṃ arahattamaggena <pageBreak edition="Pali Text Society" number="2.0055" />. Te evaṃ mahante visese vijjamānepi <bold>idha no, āvuso, ko viveso</bold>tiādimāhaṃsu.</paragraph>
    <paragraph line="252">Tattha <bold>idhā</bold>ti imasmiṃ paññāpane. <bold>Dhammadesanāya vā dhammadesana</bold>nti yadidaṃ samaṇassa vā gotamassa dhammadesanāya saddhiṃ amhākaṃ dhammadesanaṃ, amhākaṃ vā dhammadesanāya saddhiṃ samaṇassa gotamassa dhammadesanaṃ ārabbha nānākaraṇaṃ vuccetha, taṃ kinnāmāti vadanti. Dutiyapadepi eseva nayo <pageBreak edition="Myanmar" number="1.0360" />. Iti vemajjhe bhinnasuvaṇṇaṃ viya sāsanena saddhiṃ attano laddhivacanamattena samadhuraṃ ṭhapayiṃsu. <bold>Neva abhinandiṃsū</bold>ti evametanti na sampaṭicchiṃsu. <bold>Nappaṭikkosiṃsū</bold>ti nayidaṃ evanti nappaṭisedhesuṃ. Kasmā? Te kira titthiyā nāma andhasadisā, jānitvā vā ajānitvā vā katheyyunti <pageBreak edition="Vipassana Research Institut" number="1.0368" /> nābhinandiṃsu, pariññanti vacanena īsakaṃ sāsanagandho atthīti nappaṭikkosiṃsu. Janapadavāsino vā te sakasamayaparasamayesu na suṭṭhu kusalātipi ubhayaṃ nākaṃsu.</paragraph>
    <paragraph line="253" number="165"><bold>Na ceva sampāyissantī</bold>ti sampādetvā kathetuṃ na sakkhissanti. <bold>Uttariñca vighāta</bold>nti asampāyanato uttarimpi dukkhaṃ āpajjissanti. Sampādetvā kathetuṃ asakkontānaṃ nāma hi dukkhaṃ uppajjati. <bold>Yathā taṃ, bhikkhave, avisayasmi</bold>nti ettha <bold>yathā</bold>ti kāraṇavacanaṃ, <bold>ta</bold>nti nipātamattaṃ. Yasmā avisaye pañho pucchito hotīti attho. <bold>Sadevake</bold>ti saha devehi sadevake. <bold>Samārakā</bold>dīsupi eseva nayo. Evaṃ tīṇi ṭhānāni loke pakkhipitvā dve pajāyāti pañcahipi sattalokameva pariyādiyitvā etasmiṃ sadevakādibhede loke taṃ devaṃ vā manussaṃ vā na passāmīti dīpeti. <bold>Ito vā pana sutvā</bold>ti ito vā pana mama sāsanato sutvā atathāgatopi atathāgatasāvakopi ārādheyya paritoseyya. Aññathā ārādhanaṃ nāma natthīti dasseti.</paragraph>
    <paragraph line="254" number="166"> Idāni attano tesaṃ pañhānaṃ veyyākaraṇena cittārādhanaṃ dassento <bold>ko ca, bhikkhave</bold>tiādimāha. <bold>Kāmaguṇā</bold>ti kāmayitabbaṭṭhena <bold>kāmā</bold>. Bandhanaṭṭhena <bold>guṇā</bold>. ‘‘Anujānāmi, bhikkhave, ahatānaṃ vatthānaṃ dviguṇaṃ saṅghāṭi’’nti (mahāva. 348) ettha hi paṭalaṭṭho guṇaṭṭho. ‘‘Accenti <pageBreak edition="Pali Text Society" number="2.0056" /> kālā tarayanti rattiyo, vayoguṇā anupubbaṃ jahantī’’ti (saṃ. ni. 1.4) ettha rāsaṭṭho guṇaṭṭho. ‘‘Sataguṇā dakkhiṇā pāṭikaṅkhitabbā’’ti (ma. ni. 3.379) ettha ānisaṃsaṭṭho guṇaṭṭho. ‘‘Antaṃ antaguṇaṃ (khu. pā. 3 dvattiṃsākāre; dī. ni. 2.377) kayirā mālāguṇe bahū’’ti (dha. pa. 53) ettha bandhanaṭṭho guṇaṭṭho. Idhāpi eseva adhippeto, tena vuttaṃ ‘‘bandhanaṭṭhena guṇā’’ti. <bold>Cakkhuviññeyyā</bold>ti <pageBreak edition="Myanmar" number="1.0361" /> cakkhuviññāṇena passitabbā. Etenupāyena <bold>sotaviññeyyā</bold>dīsupi attho veditabbo. <bold>Iṭṭhā</bold>ti pariyiṭṭhā vā hontu mā vā, iṭṭhārammaṇabhūtāti attho. <bold>Kantā</bold>ti kamanīyā. <bold>Manāpā</bold>ti manavaḍḍhanakā. <bold>Piyarūpā</bold>ti piyajātikā. <bold>Kāmūpasaṃhitā</bold>ti ārammaṇaṃ katvā uppajjamānena kāmena upasaṃhitā. <bold>Rajanīyā</bold>ti rajjaniyā, rāguppattikāraṇabhūtāti attho.</paragraph>
    <paragraph line="255" number="167"><bold>Yadi muddāyā</bold>tiādīsu <bold>muddā</bold>ti aṅgulipabbesu saññaṃ ṭhapetvā hatthamuddā. <bold>Gaṇanā</bold>ti acchiddagaṇanā. <bold>Saṅkhāna</bold>nti piṇḍagaṇanā. Yāya khettaṃ oloketvā idha ettakā vīhī bhavissanti <pageBreak edition="Vipassana Research Institut" number="1.0369" />, rukkhaṃ oloketvā idha ettakāni phalāni bhavissanti, ākāsaṃ oloketvā ime ākāse sakuṇā ettakā nāma bhavissantīti jānanti.</paragraph>
    <paragraph line="256"><bold>Kasī</bold>ti kasikammaṃ. <bold>Vaṇijjā</bold>ti jaṅghavaṇijjathalavaṇijjādivaṇippatho. <bold>Gorakkha</bold>nti attano vā paresaṃ vā gāvo rakkhitvā pañcagorasavikkayena jīvanakammaṃ. <bold>Issattho</bold> vuccati āvudhaṃ gahetvā upaṭṭhānakammaṃ. <bold>Rājaporisa</bold>nti āvudhena rājakammaṃ katvā upaṭṭhānaṃ. <bold>Sippaññatara</bold>nti gahitāvasesaṃ hatthiassasippādi. <bold>Sītassa purakkhato</bold>ti lakkhaṃ viya sarassa sītassa purato, sītena bādhīyamānoti attho. Uṇhepi eseva nayo. <bold>Ḍaṃsā</bold>dīsu <bold>ḍaṃsā</bold>ti piṅgalamakkhikā. <bold>Makasā</bold>ti sabbamakkhikā, <bold>sarīsapā</bold>ti ye keci saritvā gacchanti. <bold>Rissamāno</bold>ti ruppamāno, ghaṭṭiyamāno. <bold>Mīyamāno</bold>ti maramāno. <bold>Ayaṃ, bhikkhave</bold>ti, bhikkhave, ayaṃ muddādīhi jīvikakappanaṃ āgamma sītādipaccayo ābādho. <bold>Kāmānaṃ ādīnavo</bold>ti kāmesu upaddavo, upassaggoti attho. <bold>Sandiṭṭhiko</bold>ti paccakkho <pageBreak edition="Pali Text Society" number="2.0057" /> sāmaṃ passitabbo. <bold>Dukkhakkhandho</bold>ti dukkharāsi. <bold>Kāmahetū</bold>tiādīsu paccayaṭṭhena kāmā assa hetūti kāmahetu. Mūlaṭṭhena kāmā nidānamassāti <bold>kāmanidāno</bold>. Liṅgavipallāsena pana kāmanidānanti vutto. Kāraṇaṭṭhena kāmā adhikaraṇaṃ assāti <bold>kāmādhikaraṇo</bold>. Liṅgavipallāseneva pana kāmādhikaraṇanti vutto. <bold>Kāmānameva hetū</bold>ti idaṃ niyamavacanaṃ, kāmapaccayā uppajjatiyevāti attho.</paragraph>
    <paragraph line="257"><bold>Uṭṭhahato</bold>ti <pageBreak edition="Myanmar" number="1.0362" /> ājīvasamuṭṭhāpakavīriyena uṭṭhahantassa. <bold>Ghaṭato</bold>ti taṃ vīriyaṃ pubbenāparaṃ ghaṭentassa. <bold>Vāyamato</bold>ti vāyāmaṃ parakkamaṃ payogaṃ karontassa. <bold>Nābhinipphajjantī</bold>ti na nipphajjanti, hatthaṃ nābhiruhanti. <bold>Socatī</bold>ti citte uppannabalavasokena socati. <bold>Kilamatī</bold>ti kāye uppannadukkhena kilamati. <bold>Paridevatī</bold>ti vācāya paridevati. <bold>Urattāḷi</bold>nti uraṃ tāḷetvā. <bold>Kandatī</bold>ti rodati. <bold>Sammohaṃ āpajjatī</bold>ti visaññī viya sammūḷho hoti. <bold>Mogha</bold>nti tucchaṃ. <bold>Aphalo</bold>ti nipphalo. <bold>Ārakkhādhikaraṇa</bold>nti ārakkhakāraṇā. <bold>Kintī</bold>ti kena nu kho upāyena. <bold>Yampi me</bold>ti yampi mayhaṃ kasikammādīni katvā uppāditaṃ dhanaṃ ahosi. <bold>Tampi no natthī</bold>ti tampi amhākaṃ idāni natthi.</paragraph>
    <paragraph line="258" number="168"><bold>Puna caparaṃ, bhikkhave, kāmahetū</bold>tiādināpi kāraṇaṃ dassetvāva ādīnavaṃ dīpeti. Tattha <pageBreak edition="Vipassana Research Institut" number="1.0370" /><bold>kāmahetū</bold>ti kāmapaccayā rājānopi rājūhi vivadanti. <bold>Kāmanidāna</bold>nti bhāvanapuṃsakaṃ, kāme nidānaṃ katvā vivadantīti attho. <bold>Kāmādhikaraṇa</bold>ntipi bhāvanapuṃsakameva, kāme adhikaraṇaṃ katvā vivadantīti attho. <bold>Kāmānameva hetū</bold>ti gāmanigamanagarasenāpatipurohitaṭṭhānantarādīnaṃ kāmānameva hetu vivadantīti attho. <bold>Upakkamantī</bold>ti paharanti. <bold>Asicamma</bold>nti asiñceva kheṭakaphalakādīni ca. <bold>Dhanukalāpaṃ sannayhitvā</bold>ti dhanuṃ gahetvā sarakalāpaṃ sannayhitvā. <bold>Ubhatobyūḷa</bold>nti ubhato rāsibhūtaṃ. <bold>Pakkhandantī</bold>ti pavisanti. <bold>Usūsū</bold>ti kaṇḍesu. <bold>Vijjotalantesū</bold>ti viparivattantesu. <bold>Te tatthā</bold>ti te tasmiṃ saṅgāme.</paragraph>
    <paragraph line="259"><bold>Addāvalepanā</bold><pageBreak edition="Pali Text Society" number="2.0058" /><bold>upakāriyo</bold>ti cettha manussā pākārapādaṃ assakhurasaṇṭhānena iṭṭhakāhi cinitvā upari sudhāya limpanti. Evaṃ katā pākārapādā upakāriyoti vuccanti. Tā tintena kalalena sittā addāvalepanā nāma honti. <bold>Pakkhandantī</bold>ti tāsaṃ heṭṭhā tikhiṇaayasūlādīhi vijjhīyamānāpi pākārassa picchilabhāvena ārohituṃ asakkontāpi upadhāvantiyeva. <bold> Chakaṇakāyā</bold>ti kuthitagomayena. <bold>Abhivaggenā</bold>ti satadantena. Taṃ aṭṭhadantākārena katvā ‘‘nagaradvāraṃ bhinditvā <pageBreak edition="Myanmar" number="1.0363" /> pavisissāmā’’ti āgate uparidvāre ṭhitā tassa bandhanayottāni chinditvā tena abhivaggena omaddanti.</paragraph>
    <paragraph line="260" number="169"><bold>Sandhimpi chindantī</bold>ti gharasandhimpi chindanti. <bold>Nillopa</bold>nti gāme paharitvā mahāvilopaṃ karonti. <bold>Ekāgārika</bold>nti paṇṇāsamattāpi saṭṭhimattāpi parivāretvā jīvaggāhaṃ gahetvā āharāpenti. <bold>Paripanthepi tiṭṭhantī</bold>ti panthadūhanakammaṃ karonti. <bold>Aḍḍhadaṇḍakehī</bold>ti muggarehi pahārasādhanatthaṃ vā catuhatthadaṇḍaṃ dvedhā chetvā gahitadaṇḍakehi. <bold>Bilaṅgathālika</bold>nti kañjiyaukkhalikammakāraṇaṃ, taṃ karontā sīsakapālaṃ uppāṭetvā tattaṃ ayoguḷaṃ saṇḍāsena gahetvā tattha pakkhipanti, tena matthaluṅgaṃ pakkuthitvā upari uttarati. <bold>Saṅkhamuṇḍika</bold>nti saṅkhamuṇḍakammakāraṇaṃ, taṃ karontā uttaroṭṭhaubhatokaṇṇacūḷikagaḷavāṭaparicchedena cammaṃ chinditvā sabbakese ekato gaṇṭhiṃ katvā daṇḍakena vallitvā uppāṭenti, saha kesehi cammaṃ uṭṭhahati. Tato sīsakaṭāhaṃ thūlasakkharāhi ghaṃsitvā dhovantā saṅkhavaṇṇaṃ karonti.</paragraph>
    <paragraph line="261"><bold>Rāhumukha</bold>nti rāhumukhakammakāraṇaṃ, taṃ karontā saṅkunā mukhaṃ vivaritvā antomukhe dīpaṃ jālenti <pageBreak edition="Vipassana Research Institut" number="1.0371" /><pageBreak edition="Pali Text Society" number="2.0059" />. Kaṇṇacūḷikāhi vā paṭṭhāya mukhaṃ nikhādanena khaṇanti. Lohitaṃ paggharitvā mukhaṃ pūreti. <bold>Jotimālika</bold>nti sakalasarīraṃ telapilotikāya veṭhetvā ālimpanti. <bold>Hatthapajjotika</bold>nti hatthe telapilotikāya veṭhetvā dīpaṃ viya jālenti. <bold>Erakavattika</bold>nti erakavattakammakāraṇaṃ, taṃ karontā gīvato paṭṭhāya cammabaddhe kantitvā gopphake ṭhapenti. Atha naṃ yottehi bandhitvā kaḍḍhanti. So attano cammabaddhe akkamitvā akkamitvā patati. <bold>Cīrakavāsika</bold>nti cīrakavāsikakammakāraṇaṃ, taṃ karontā tatheva cammabaddhe kantitvā kaṭiyaṃ ṭhapenti. Kaṭito paṭṭhāya kantitvā gopphakesu ṭhapenti. Uparimehi heṭṭhimasarīraṃ cīrakanivāsananivatthaṃ viya hoti. <bold>Eṇeyyaka</bold>nti eṇeyyakakammakāraṇaṃ. Taṃ karontā ubhosu kapparesu ca jāṇūsu ca ayavalayāni datvā ayasūlāni koṭṭenti. So catūhi ayasūlehi bhūmiyaṃ patiṭṭhahati. Atha naṃ parivāretvā aggiṃ karonti. ‘‘Eṇeyyako jotipariggaho yathā’’ti <pageBreak edition="Myanmar" number="1.0364" /> āgataṭṭhānepi idameva vuttaṃ. Taṃ kālena kālaṃ sūlāni apanetvā catūhi aṭṭhikoṭīhiyeva ṭhapenti. Evarūpā kāraṇā nāma natthi.</paragraph>
    <paragraph line="262"><bold>Baḷisamaṃsika</bold>nti ubhatomukhehi baḷisehi paharitvā cammamaṃsanhārūni uppāṭenti. <bold>Kahāpaṇika</bold>nti sakalasarīraṃ tiṇhāhi vāsīhi koṭito paṭṭhāya kahāpaṇamattaṃ kahāpaṇamattaṃ pātentā koṭṭenti. <bold>Khārāpatacchika</bold>nti sarīraṃ tattha tattha āvudhehi paharitvā kocchehi khāraṃ ghaṃsanti. Cammasaṃsanhārūni paggharitvā savanti. Aṭṭhikasaṅkhalikāva tiṭṭhati. <bold>Palighaparivattika</bold>nti ekena passena nipajjāpetvā kaṇṇacchidde ayasūlaṃ koṭṭetvā pathaviyā ekābaddhaṃ karonti. Atha naṃ pāde gahetvā āvijjhanti. <bold>Palālapīṭhaka</bold>nti cheko kāraṇiko chavicammaṃ acchinditvā nisadapotehi aṭṭhīni bhinditvā kesesu gahetvā ukkhipanti. Maṃsarāsiyeva hoti, atha naṃ keseheva pariyonandhitvā gaṇhanti. Palālavaṭṭiṃ viya katvā pana veṭhenti. <bold>Sunakhehi</bold>pīti <pageBreak edition="Pali Text Society" number="2.0060" /> katipayāni divasāni āhāraṃ adatvā chātakehi sunakhehi khādāpenti. Te muhuttena aṭṭhisaṅkhalikameva karonti. <bold>Samparāyiko</bold>ti samparāye dutiyattabhāve vipākoti attho.</paragraph>
    <paragraph line="263" number="170"><bold>Chandarāgavinayo chandarāgappahāna</bold>nti nibbānaṃ. Nibbānañhi āgamma kāmesu chandarāgo vinīyati ceva pahīyati ca, tasmā nibbānaṃ chandarāgavinayo chandarāgappahānanti ca vuttaṃ. <bold>Sāmaṃ vā kāme parijānissantī</bold>ti sayaṃ vā te kāme tīhi pariññāhi parijānissanti. <bold>Tathattāyā</bold>ti tathabhāvāya. <bold>Yathāpaṭipanno</bold>ti yāya paṭipadāya paṭipanno.</paragraph>
    <paragraph line="264" number="171"><bold>Khattiyakaññā</bold><pageBreak edition="Vipassana Research Institut" number="1.0372" /><bold>vā</bold>tiādi aparittena vipulena kusalena gahitapaṭisandhikaṃ vatthālaṅkārādīni labhanaṭṭhāne nibbattaṃ dassetuṃ vuttaṃ. <bold>Pannarasavassuddesikā</bold>ti pannarasavassavayā. Dutiyapadepi eseva nayo. Vayapadesaṃ kasmā gaṇhāti? Vaṇṇasampattidassanatthaṃ. Mātugāmassa hi duggatakule nibbattassāpi etasmiṃ kāle thokaṃ thokaṃ vaṇṇāyatanaṃ pasīdati. Purisānaṃ pana vīsativassakāle pañcavīsativassakāle pasannaṃ hoti. <bold>Nātidīghā</bold>tiādīhi chadosavirahitaṃ sarīrasampattiṃ dīpeti. <bold>Vaṇṇanibhā</bold>ti vaṇṇoyeva.</paragraph>
    <paragraph line="265"><bold>Jiṇṇa</bold>nti <pageBreak edition="Myanmar" number="1.0365" /> jarājiṇṇaṃ. <bold>Gopānasivaṅka</bold>nti gopānasī viya vaṅkaṃ. <bold>Bhogga</bold>nti bhaggaṃ, imināpissa vaṅkabhāvameva dīpeti. <bold>Daṇḍaparāyaṇa</bold>nti daṇḍapaṭisaraṇaṃ daṇḍadutiyaṃ. <bold>Pavedhamāna</bold>nti kampamānaṃ. <bold>Ātura</bold>nti jarāturaṃ. <bold>Khaṇḍadanta</bold>nti jiṇṇabhāvena khaṇḍitadantaṃ. <bold>Palitakesa</bold>nti paṇḍarakesaṃ. <bold>Vilūna</bold>nti luñcitvā gahitakesaṃ viya khallāṭaṃ. <bold>Khalitasira</bold>nti mahākhallāṭasīsaṃ. <bold>Valina</bold>nti sañjātavaliṃ. <bold>Tilakāhatagatta</bold>nti setakāḷatilakehi vikiṇṇasarīraṃ. <bold>Ābādhika</bold>nti byādhikaṃ. <bold>Dukkhita</bold>nti dukkhapattaṃ.</paragraph>
    <paragraph line="266"><bold>Bāḷhagilāna</bold>nti adhimattagilānaṃ. <bold>Sivathikāya chaḍḍita</bold>nti āmakasusāne pātitaṃ. Sesamettha satipaṭṭhāne vuttameva. Idhāpi nibbānaṃyeva chandarāgavinayo.</paragraph>
    <paragraph line="267" number="173"><bold>Neva tasmiṃ samaye attabyābādhāyā</bold>ti tasmiṃ samaye attanopi dukkhatthāya na ceteti. <bold>Abyābajjhaṃyevā</bold>ti niddukkhameva <pageBreak edition="Pali Text Society" number="2.0061" />.</paragraph>
    <paragraph line="268" number="174"><bold>Yaṃ, bhikkhave, vedanā aniccā</bold>ti, bhikkhave, yasmā vedanā aniccā, tasmā ayaṃ aniccādiākārova vedanāya ādīnavoti attho, nissaraṇaṃ vuttappakāramevāti.</paragraph>
    <centered line="269">Papañcasūdaniyā majjhimanikāyaṭṭhakathāya</centered>
    <centered line="270">Mahādukkhakkhandhasuttavaṇṇanā niṭṭhitā.</centered>
    <subhead line="271">4. Cūḷadukkhakkhandhasuttavaṇṇanā</subhead>
    <paragraph line="272" number="175"><bold>Evaṃ</bold><pageBreak edition="Vipassana Research Institut" number="1.0373" /><bold>me suta</bold>nti cūḷadukkhakkhandhasuttaṃ. Tattha <bold>sakkesū</bold>ti evaṃnāmake janapade. So hi janapado sakyānaṃ rājakumārānaṃ vasanaṭṭhānattā sakyātveva saṅkhyaṃ gato. Sakyānaṃ pana uppatti ambaṭṭhasutte āgatāva. <bold>Kapilavatthusmi</bold>nti evaṃnāmake nagare. Tañhi kapilassa isino nivāsaṭṭhāne katattā kapilavatthūti vuttaṃ, taṃ gocaragāmaṃ katvā. <bold>Nigrodhārāme</bold>ti <bold>nigrodho</bold> nāma sakko, so ñātisamāgamakāle kapilavatthuṃ āgate bhagavati attano ārāme vihāraṃ kāretvā bhagavato niyyātesi, tasmiṃ viharatīti attho. <bold>Mahānāmo</bold>ti anuruddhattherassa bhātā bhagavato cuḷapituputto. Suddhodano <pageBreak edition="Myanmar" number="1.0366" /> sukkodano sakkodano dhotodano amitodanoti ime pañca janā bhātaro. <bold>Amitā</bold> nāma devī tesaṃ bhaginī. Tissatthero tassā putto. Tathāgato ca nandatthero ca suddhodanassa puttā, mahānāmo ca anuruddhatthero ca sukkodanassa. Ānandatthero amitodanassa, so bhagavato kaniṭṭho. Mahānāmo mahallakataro sakadāgāmī ariyasāvako.</paragraph>
    <paragraph line="273"><bold>Dīgharatta</bold>nti mayhaṃ sakadāgāmiphaluppattito paṭṭhāya cirarattaṃ jānāmīti dasseti. <bold>Lobhadhammā</bold>ti lobhasaṅkhātā dhammā, nānappakārakaṃ lobhaṃyeva sandhāya vadati. Itaresupi dvīsu eseva nayo. <bold>Pariyādāya tiṭṭhantī</bold>ti khepetvā tiṭṭhanti. Idañhi pariyādānaṃ nāma ‘‘sabbaṃ hatthikāyaṃ pariyādiyitvā sabbaṃ assakāyaṃ sabbaṃ rathakāyaṃ sabbaṃ pattikāyaṃ pariyādiyitvā jīvantaṃyeva naṃ osajjeyya’’nti (saṃ. ni. 1.126) ettha gahaṇe āgataṃ. ‘‘Aniccasaññā, bhikkhave, bhāvitā bahulīkatā sabbaṃ <pageBreak edition="Pali Text Society" number="2.0062" /> kāmarāgaṃ pariyādiyatī’’ti (saṃ. ni. 3.102) ettha khepane. Idhāpi khepane adhippetaṃ. Tena vuttaṃ ‘‘pariyādiyitvāti khepetvā’’ti.</paragraph>
    <paragraph line="274"><bold>Yena me ekadā lobhadhammāpī</bold>ti yena mayhaṃ ekekasmiṃ kāle lobhadhammāpi cittaṃ pariyādāya tiṭṭhantīti pucchati. Ayaṃ kira rājā ‘‘sakadāgāmimaggena lobhadosamohā niravasesā pahīyantī’’ti saññī ahosi, ayaṃ ‘‘appahīnaṃ me atthī’’tipi jānāti, appahīnakaṃ <pageBreak edition="Vipassana Research Institut" number="1.0374" /> upādāya pahīnakampi puna pacchatovāvattatīti saññī hoti. Ariyasāvakassa evaṃ sandeho uppajjatīti? Āma uppajjati. Kasmā? Paṇṇattiyā akovidattā. ‘‘Ayaṃ kileso asukamaggavajjho’’ti imissā paṇṇattiyā akovidassa hi ariyasāvakassapi evaṃ hoti. Kiṃ tassa paccavekkhaṇā natthīti? Atthi. Sā pana na sabbesaṃ paripuṇṇā hoti. Eko hi pahīnakilesameva paccavekkhati. Eko avasiṭṭhakilesameva, eko maggameva, eko phalameva, eko nibbānameva. Imāsu pana pañcasu paccavekkhaṇāsu ekaṃ vā dve vā no laddhuṃ na vaṭṭati. Iti yassa paccavekkhaṇā na paripuṇṇā, tassa maggavajjhakilesapaṇṇattiyaṃ akovidattā evaṃ hoti.</paragraph>
    <paragraph line="275" number="176"><bold>So</bold><pageBreak edition="Myanmar" number="1.0367" /><bold>eva kho te</bold>ti soyeva lobho doso moho ca tava santāne appahīno, tvaṃ pana pahīnasaññī ahosīti dasseti. <bold>So ca hi te</bold>ti so tuyhaṃ lobhadosamohadhammo. <bold>Kāme</bold>ti duvidhe kāme. <bold>Na paribhuñjeyyāsī</bold>ti mayaṃ viya pabbajeyyāsīti dasseti.</paragraph>
    <paragraph line="276" number="177"><bold>Appassādā</bold>ti parittasukhā. <bold>Bahudukkhā</bold>ti diṭṭhadhammikasamparāyikadukkhamevettha bahukaṃ. <bold>Bahupāyāsā</bold>ti diṭṭhadhammikasamparāyiko upāyāsakilesoyevettha bahu. <bold>Ādīnavo</bold>ti diṭṭhadhammikasamparāyiko upaddavo. <bold>Ettha bhiyyo</bold>ti etesu kāmesu ayaṃ ādīnavoyeva bahu. Assādo pana himavantaṃ upanidhāya sāsapo viya appo, parittako. <bold>Iti cepi mahānāmā</bold>ti mahānāma evaṃ cepi ariyasāvakassa. <bold>Yathābhūta</bold>nti yathāsabhāvaṃ. Sammā nayena kāraṇena paññāya suṭṭhu diṭṭhaṃ hotīti dasseti. Tattha <bold>paññāyā</bold>ti vipassanāpaññāya, heṭṭhāmaggadvayañāṇenāti attho. <bold>So</bold><pageBreak edition="Pali Text Society" number="2.0063" /><bold>cā</bold>ti so eva maggadvayena diṭṭhakāmādīnavo ariyasāvako. <bold>Pītisukha</bold>nti iminā sappītikāni dve jhānāni dasseti. <bold>Aññaṃ vā tato santatara</bold>nti tato jhānadvayato santataraṃ aññaṃ uparijhānadvayañceva maggadvayañca.<bold> Neva tāva anāvaṭṭī kāmesu hotī</bold>ti atha kho so dve magge paṭivijjhitvā ṭhitopi ariyasāvako upari jhānānaṃ vā maggānaṃ vā anadhigatattā neva tāva kāmesu anāvaṭṭī hoti, anāvaṭṭino anābhogo na hoti. Āvaṭṭino sābhogoyeva hoti. Kasmā? Catūhi jhānehi vikkhambhanappahānassa, dvīhi maggehi samucchedappahānassa abhāvā.</paragraph>
    <paragraph line="277"><bold>Mayhampi</bold><pageBreak edition="Vipassana Research Institut" number="1.0375" /><bold>kho</bold>ti na kevalaṃ tuyheva, atha kho mayhampi. <bold>Pubbeva sambodhā</bold>ti maggasambodhito paṭhamatarameva. <bold>Paññāya sudiṭṭhaṃ hotī</bold>ti ettha orodhanāṭakā pajahanapaññā adhippetā. <bold>Pītisukhaṃ nājjhagama</bold>nti sappītikāni dve jhānāni na paṭilabhiṃ. <bold>Aññaṃ vā tato santatara</bold>nti idha upari jhānadvayaṃ ceva cattāro ca maggā adhippetā. <bold>Paccaññāsi</bold>nti paṭiaññāsiṃ.</paragraph>
    <paragraph line="278" number="179"><bold>Ekamidāhaṃ mahānāma samaya</bold>nti kasmā āraddhaṃ? Ayaṃ pāṭiyekko anusandhi. Heṭṭhā kāmānaṃ assādopi ādīnavopi kathito <pageBreak edition="Myanmar" number="1.0368" />, nissaraṇaṃ na kathitaṃ, taṃ kathetuṃ ayaṃ desanā āraddhā. Kāmasukhallikānuyogo hi eko anto attakilamathānuyogo ekoti imehi antehi muttaṃ mama sāsananti upari phalasamāpattisīsena sakalasāsanaṃ dassetumpi ayaṃ desanā āraddhā.</paragraph>
    <paragraph line="279"><bold>Gijjhakūṭe pabbate</bold>ti tassa pabbatassa gijjhasadisaṃ kūṭaṃ atthi, tasmā <bold>gijjhakūṭo</bold>ti vuccati. Gijjhā vā tassa kūṭesu nivasantītipi gijjhakūṭoti vuccati. <bold>Isigilipasse</bold>ti isigilipabbatassa passe. <bold>Kāḷasilāya</bold>nti kāḷavaṇṇe piṭṭhipāsāṇe. <bold>Ubbhaṭṭhakā hontī</bold>ti uddhaṃyeva ṭhitakā honti anisinnā. <bold>Opakkamikā</bold>ti ubbhaṭṭhakādinā attano upakkamena nibbattitā. <bold>Nigaṇṭho, āvuso</bold>ti aññaṃ kāraṇaṃ vattuṃ asakkontā nigaṇṭhassa upari pakkhipiṃsu. <bold>Sabbaññū sabbadassāvī</bold>ti <pageBreak edition="Pali Text Society" number="2.0064" /> so amhākaṃ satthā atītānāgatapaccuppannaṃ sabbaṃ jānāti passatīti dasseti. <bold>Aparisesaṃ ñāṇadassanaṃ paṭijānātī</bold>ti so amhākaṃ satthā aparisesaṃ dhammaṃ jānanto aparisesasaṅkhātaṃ ñāṇadassanaṃ paṭijānāti, paṭijānanto ca evaṃ paṭijānāti ‘‘carato ca me tiṭṭhato ca…pe… paccupaṭṭhita’’nti. Tattha <bold>satata</bold>nti niccaṃ. <bold>Samita</bold>nti tasseva vevacanaṃ.</paragraph>
    <paragraph line="280" number="180"><bold>Kiṃ pana tumhe, āvuso, nigaṇṭhā jānātha ettakaṃ vā dukkhaṃ nijjiṇṇa</bold>nti idaṃ bhagavā puriso nāma yaṃ karoti, taṃ jānāti. Vīsatikahāpaṇe iṇaṃ gahetvā dasa datvā ‘‘dasa me dinnā dasa avasiṭṭhā’’ti jānāti, tepi datvā ‘‘sabbaṃ dinna’’nti jānāti. Khettassa tatiyabhāgaṃ lāyitvā ‘‘eko bhāgo lāyito, dve avasiṭṭhā’’ti jānāti. Puna ekaṃ lāyitvā <pageBreak edition="Vipassana Research Institut" number="1.0376" /> ‘‘dve lāyitā, eko avasiṭṭho’’ti jānāti. Tasmimpi lāyite ‘‘sabbaṃ niṭṭhita’’nti jānāti, evaṃ sabbakiccesu katañca akatañca jānāti, tumhehipi tathā ñātabbaṃ siyāti dasseti. <bold>Akusalānaṃ dhammānaṃ pahāna</bold>nti iminā akusalaṃ pahāya kusalaṃ bhāvetvā suddhantaṃ patto nigaṇṭho nāma tumhākaṃ sāsane atthīti pucchati.</paragraph>
    <paragraph line="281"><bold>Evaṃ sante</bold>ti tumhākaṃ evaṃ ajānanabhāve sati. <bold>Luddā</bold>ti luddācārā. <bold>Lohitapāṇino</bold>ti pāṇe jīvitā voropentā lohitena makkhitapāṇino. Pāṇaṃ hi hanantassapi yassa lohitena pāṇi na makkhiyati <pageBreak edition="Myanmar" number="1.0369" />, sopi lohitapāṇītveva vuccati. <bold>Kurūrakammantā</bold>ti dāruṇakammā. Mātari pitari dhammikasamaṇabrāhmaṇādīsu ca katāparādhā. Māgavikādayo vā kakkhaḷakammā.</paragraph>
    <paragraph line="282"><bold>Na kho, āvuso, gotamā</bold>ti idaṃ nigaṇṭhā ‘‘ayaṃ amhākaṃ vāde dosaṃ deti, mayampissa dosaṃ āropemā’’ti maññamānā ārabhiṃsu. Tassattho, ‘‘āvuso, gotama yathā tumhe paṇītacīvarāni dhārentā sālimaṃsodanaṃ bhuñjantā devavimānavaṇṇāya gandhakuṭiyā vasamānā sukhena sukhaṃ adhigacchatha, na evaṃ sukhena sukhaṃ adhigantabbaṃ. Yathā pana mayaṃ ukkuṭikappadhānādīhi nānappakāraṇaṃ dukkhaṃ anubhavāma, evaṃ dukkhena sukhaṃ adhigantabba’’nti. <bold>Sukhena ca hāvuso</bold>ti idaṃ sace sukhena ca sukhaṃ adhigantabbaṃ siyā. Rājā adhigaccheyyāti dassanatthaṃ vuttaṃ <pageBreak edition="Pali Text Society" number="2.0065" />. Tattha <bold>māgadho</bold>ti magadharaṭṭhassa issaro. <bold>Seniyo</bold>ti tassa nāmaṃ. <bold>Bimbī</bold>ti attabhāvassa nāmaṃ. So tassa sārabhūto dassanīyo pāsādiko attabhāvasamiddhiyā <bold>bimbisāro</bold>ti vuccati. <bold>Sukhavihāritaro</bold>ti idaṃ te nigaṇṭhā rañño tīsu pāsādesu tividhavayehi nāṭakehi saddhiṃ sampattianubhavanaṃ sandhāya vadanti. <bold>Addhā</bold>ti ekaṃsena. <bold>Sahasā appaṭisaṅkhā</bold>ti sāhasaṃ katvā, appaccavekkhitvāva yathā ratto rāgavasena duṭṭho dosavasena mūḷho mohavasena bhāsati, evamevaṃ vācā bhāsitāti dasseti.</paragraph>
    <paragraph line="283"><bold>Tattha paṭipucchissāmī</bold>ti tasmiṃ atthe pucchissāmi. <bold>Yathā vo khameyyā</bold>ti yathā tumhākaṃ rucceyya. <bold>Pahotī</bold>ti sakkoti.</paragraph>
    <paragraph line="284"><bold>Aniñjamāno</bold>ti acalamāno. <bold>Ekantasukhaṃ paṭisaṃvedī</bold>ti nirantarasukhaṃ paṭisaṃvedī. ‘‘Ahaṃ kho <pageBreak edition="Vipassana Research Institut" number="1.0377" />, āvuso, nigaṇṭhā pahomi…pe… ekantasukhaṃ paṭisaṃvedī’’ti idaṃ attano phalasamāpattisukhaṃ dassento āha. Ettha ca kathāpatiṭṭhāpanatthaṃ rājavāre satta ādiṃ katvā pucchā katā. Satta rattindivāni nappahotīti hi vutte cha pañca cattārīti sukhaṃ pucchituṃ hoti. Suddhavāre pana sattāti vutte puna cha pañca cattārīti vuccamānaṃ anacchariyaṃ hoti, tasmā ekaṃ ādiṃ katvā desanā katā. Sesaṃ sabbattha uttānatthamevāti.</paragraph>
    <centered line="285">Papañcasūdaniyā majjhimanikāyaṭṭhakathāya</centered>
    <centered line="286">Cūḷadukkhakkhandhasuttavaṇṇanā niṭṭhitā.</centered>
    <subhead line="287">5. Anumānasuttavaṇṇanā</subhead>
    <paragraph line="288" number="181"><bold>Evaṃ</bold><pageBreak edition="Vipassana Research Institut" number="1.0378" /><pageBreak edition="Myanmar" number="1.0370" /><bold>me suta</bold>nti anumānasuttaṃ. Tattha <bold>bhaggesū</bold>ti evaṃnāmake janapade, vacanattho panettha vuttānusāreneva veditabbo. <bold>Susumāragire</bold>ti evaṃnāmake nagare. Tassa kira nagarassa vatthupariggahadivase avidūre udakarahade suṃsumāro saddamakāsi, giraṃ nicchāresi. Atha nagare niṭṭhite <bold>suṃsumāragiraṃ</bold> tvevassa nāmaṃ akaṃsu. <bold>Bhesakaḷāvane</bold>ti bhesakaḷānāmake vane. ‘‘Bhesagaḷāvane’’tipi pāṭho. <bold>Migadāye</bold>ti taṃ vanaṃ migapakkhīnaṃ abhayadinnaṭṭhāne jātaṃ, tasmā <bold>migadāyo</bold>ti vuccati.</paragraph>
    <paragraph line="289"><bold>Pavāretī</bold>ti <pageBreak edition="Pali Text Society" number="2.0066" /> icchāpeti. <bold>Vadantū</bold>ti ovādānusāsanivasena vadantu, anusāsantūti attho. <bold>Vacanīyomhī</bold>ti ahaṃ tumhehi vattabbo, anusāsitabbo ovaditabboti attho. <bold>So ca hoti dubbaco</bold>ti so ca dukkhena vattabbo hoti, vutto na sahati. <bold>Dovacassakaraṇehī</bold>ti dubbacabhāvakārakehi upari āgatehi soḷasahi dhammehi. <bold>Appadakkhiṇaggāhī anusāsani</bold>nti yo hi vuccamāno tumhe maṃ kasmā vadatha, ahaṃ attano kappiyākappiyaṃ sāvajjānavajjaṃ atthānatthaṃ jānāmīti vadati. Ayaṃ anusāsaniṃ padakkhiṇato na gaṇhāti, vāmato gaṇhāti, tasmā <bold>appadakkhiṇaggāhī</bold>ti vuccati.</paragraph>
    <paragraph line="290"><bold>Pāpikānaṃ icchāna</bold>nti lāmakānaṃ asantasambhavanapatthanānaṃ. <bold>Paṭippharatī</bold>ti paṭiviruddho, paccanīko hutvā tiṭṭhati, <bold>apasādetī</bold>ti kiṃ nu kho tuyhaṃ bālassa abyattassa bhaṇitena, tvampi nāma bhaṇitabbaṃ maññissasīti evaṃ ghaṭṭeti. <bold>Paccāropetī</bold>ti, tvampi khosi itthannāmaṃ āpattiṃ āpanno, taṃ tāva paṭikarohīti evaṃ paṭiāropeti.</paragraph>
    <paragraph line="291"><bold>Aññenaññaṃ paṭicaratī</bold>ti aññena kāraṇena vacanena vā aññaṃ kāraṇaṃ vacanaṃ vā paṭicchādeti. ‘‘Āpattiṃ āpannosī’’ti vutte ‘‘ko āpanno, kiṃ āpanno, kismiṃ āpanno, kaṃ bhaṇatha, kiṃ bhaṇathā’’ti vā vadati. ‘‘Evarūpaṃ kiñci tayā diṭṭha’’nti vutte ‘‘na suṇāmī’’ti <pageBreak edition="Vipassana Research Institut" number="1.0379" /> sotaṃ vā upaneti. <bold>Bahiddhā kathaṃ apanāmetī</bold>ti ‘‘itthannāmaṃ āpattiṃ āpannosī’’ti puṭṭho ‘‘pāṭaliputtaṃ gatomhī’’ti vatvā puna ‘‘na tava pāṭaliputtagamanaṃ pucchāma, āpattiṃ <pageBreak edition="Myanmar" number="1.0371" /> pucchāmā’’ti vutte ‘‘tato rājagehaṃ gatomhī’’ti, rājagehaṃ vā yāhi brāhmaṇagehaṃ vā, āpattiṃ āpannosīti. Tattha me sūkaramaṃsaṃ laddhantiādīni vadanto kathaṃ bahiddhā vikkhipati.</paragraph>
    <paragraph line="292"><bold>Apadāne</bold>ti attano cariyāya. <bold>Na sampāyatī</bold>ti, āvuso, tvaṃ kuhiṃ vasasi, kaṃ nissāya vasasīti vā, yaṃ tvaṃ vadesi ‘‘mayā esa āpattiṃ āpajjanno diṭṭho’’ti. Tvaṃ tasmiṃ samaye kiṃ karosi, ayaṃ kiṃ karoti, kattha vā tvaṃ acchasi kattha vā ayantiādinā nayena cariyaṃ puṭṭho sampādetvā kathetuṃ na sakkoti.</paragraph>
    <paragraph line="293" number="183"><bold>Tatrāvuso</bold>ti <pageBreak edition="Pali Text Society" number="2.0067" />, āvuso, tesu soḷasasu dhammesu. <bold>Attanāva attānaṃ evaṃ anuminitabba</bold>nti evaṃ attanāva attā anumetabbo tuletabbo tīretabbo.</paragraph>
    <paragraph line="294" number="184"><bold>Paccavekkhitabba</bold>nti paccavekkhitabbo. <bold>Ahorattānusikkhinā</bold>ti divāpi rattimpi sikkhantena, ratiñca divā ca kusalesu dhammesu sikkhantena pītipāmojjameva uppādetabbanti attho.</paragraph>
    <paragraph line="295"><bold>Acche vā udakapatte</bold>ti pasanne vā udakabhājane. <bold>Mukhanimitta</bold>nti mukhapaṭibimbaṃ. <bold>Raja</bold>nti āgantukarajaṃ. <bold>Aṅgaṇa</bold>nti tattha jātakaṃ tilakaṃ vā piḷakaṃ vā. <bold>Sabbepime pāpake akusale dhamme pahīne</bold>ti iminā sabbappahānaṃ kathesi. Kathaṃ? Ettakā akusalā dhammā pabbajitassa nānucchavikāti paṭisaṅkhānaṃ uppādayato hi <bold>paṭisaṅkhānappahānaṃ</bold>kathitaṃ hoti. Sīlaṃ padaṭṭhānaṃ katvā kasiṇaparikammaṃ ārabhitvā aṭṭha samāpattiyo nibbattentassa<bold> vikkhambhanappahānaṃ</bold> kathitaṃ. Samāpattiṃ padaṭṭhānaṃ katvā vipassanaṃ vaḍḍhentassa <bold>tadaṅgappahānaṃ</bold> kathitaṃ. Vipassanaṃ vaḍḍhetvā maggaṃ bhāventassa <bold>samucchedappahānaṃ</bold> kathitaṃ. Phale āgate <bold>paṭippassaddhippahānaṃ,</bold> nibbāne āgate <bold>nissaraṇappahāna</bold>nti evaṃ imasmiṃ sutte sabbappahānaṃ kathitaṃva hoti.</paragraph>
    <paragraph line="296">Idañhi <pageBreak edition="Vipassana Research Institut" number="1.0380" /> suttaṃ <bold>bhikkhupātimokkhaṃ</bold> nāmāti porāṇā vadanti. Idaṃ divasassa tikkhattuṃ paccavekkhitabbaṃ. Pāto eva vasanaṭṭhānaṃ pavisitvā nisinnena ‘‘ime ettakā kilesā atthi nu kho mayhaṃ natthī’’ti paccavekkhitabbā. Sace atthīti passati, tesaṃ pahānāya vāyamitabbaṃ. No ce passati, supabbajitosmīti <pageBreak edition="Myanmar" number="1.0372" /> attamanena bhavitabbaṃ. Bhattakiccaṃ katvā rattiṭṭhāne vā divāṭṭhāne vā nisīditvāpi paccavekkhitabbaṃ. Sāyaṃ vasanaṭṭhāne nisīditvāpi paccavekkhitabbaṃ. Tikkhattuṃ asakkontena dve vāre paccavekkhitabbaṃ. Dve vāre asakkontena pana avassaṃ ekavāraṃ paccavekkhitabbaṃ, appaccavekkhituṃ na vaṭṭatīti vadanti. Sesaṃ sabbattha uttānatthamevāti.</paragraph>
    <centered line="297">Papañcasūdaniyā majjhimanikāyaṭṭhakathāya</centered>
    <centered line="298">Anumānasuttavaṇṇanā niṭṭhitā.</centered>
    <subhead line="299">6. Cetokhilasuttavaṇṇanā</subhead>
    <paragraph line="300" number="185"><bold>Evaṃ</bold><pageBreak edition="Vipassana Research Institut" number="1.0381" /><pageBreak edition="Pali Text Society" number="2.0068" /><bold>me suta</bold>nti cetokhilasuttaṃ. Tattha <bold>cetokhilā</bold>ti cittassa thaddhabhāvā kacavarabhāvā khāṇukabhāvā. <bold>Cetaso vinibandhā</bold>ti cittaṃ bandhitvā muṭṭhiyaṃ katvā viya gaṇhantīti cetaso vinibandhā. <bold>Vuddhi</bold>ntiādīsu sīlena vuddhiṃ, maggena viruḷhiṃ, nibbānena vepullaṃ. Sīlasamādhīhi vā vuddhiṃ, vipassanāmaggehi viruḷhiṃ, phalanibbānehi vepullaṃ. <bold>Satthari kaṅkhatī</bold>ti satthu sarīre vā guṇe vā kaṅkhati. Sarīre kaṅkhamāno dvattiṃsavaralakkhaṇappaṭimaṇḍitaṃ nāma sarīraṃ atthi nu kho natthīti kaṅkhati, guṇe kaṅkhamāno atītānāgatapaccuppannajānanasamatthaṃ sabbaññutaññāṇaṃ atthi nu kho natthīti kaṅkhati. <bold>Vicikicchatī</bold>ti vicinanto kicchati, dukkhaṃ āpajjati, vinicchetuṃ na sakkoti. <bold>Nādhimuccatī</bold>ti evametanti adhimokkhaṃ na paṭilabhati. <bold>Na sampasīdatī</bold>ti guṇesu otaritvā nibbicikicchabhāvena pasīdituṃ, anāvilo bhavituṃ na sakkoti. <bold>Ātappāyā</bold>ti kilesasantāpakavīriyakaraṇatthāya. <bold>Anuyogāyā</bold>ti punappunaṃ yogāya. <bold>Sātaccāyā</bold>ti satatakiriyāya <bold>padhānāyā</bold>ti padahanatthāya. <bold>Ayaṃ paṭhamo cetokhilo</bold>ti ayaṃ satthari vicikicchāsaṅkhāto paṭhamo cittassa thaddhabhāvo, evametassa bhikkhuno appahīno hoti. <bold>Dhamme</bold>ti pariyattidhamme ca paṭivedhadhamme ca. Pariyattidhamme kaṅkhamāno, tepiṭakaṃ buddhavacanaṃ caturāsīti dhammakkhandhasahassānīti vadanti, atthi nu kho etaṃ natthīti kaṅkhati. Paṭivedhadhamme kaṅkhamāno vipassanānissando maggo nāma, magganissando phalaṃ nāma, sabbasaṅkhārapaṭinissaggo nibbānaṃ nāmāti vadanti. Taṃ atthi nu kho natthīti kaṅkhati. <bold>Saṅghe kaṅkhatī</bold>ti suppaṭipannotiādīnaṃ padānaṃ vasena evarūpaṃ paṭipadaṃ paṭipannā <pageBreak edition="Myanmar" number="1.0373" /> cattāro maggaṭṭhā cattāro phalaṭṭhāti aṭṭhannaṃ puggalānaṃ samūhabhūto <bold>saṅgho</bold> nāma, so atthi nu kho natthīti kaṅkhati. <bold>Sikkhāya kaṅkhamāno</bold> adhisīlasikkhā nāma adhicittasikkhā nāma adhipaññāsikkhā <pageBreak edition="Pali Text Society" number="2.0069" /> nāmāti vadanti. Sā atthi nu kho natthīti kaṅkhati. <bold>Ayaṃ pañcamo</bold>ti ayaṃ sabrahmacārīsu kopasaṅkhāto pañcamo cittassa thaddhabhāvo kacavarabhāvo khāṇukabhāvo.</paragraph>
    <paragraph line="301" number="186"> Vinibandhesu <pageBreak edition="Vipassana Research Institut" number="1.0382" /><bold>kāme</bold>ti vatthukāmepi kilesakāmepi. <bold>Kāye</bold>ti attano kāye. <bold>Rūpe</bold>ti bahiddhā rūpe. <bold>Yāvadattha</bold>nti yattakaṃ icchati, tattakaṃ. <bold>Udarāvadehaka</bold>nti udarapūraṃ. Tañhi udaraṃ avadehanato udarāvadehakanti vuccati. <bold>Seyyasukha</bold>nti mañcapīṭhasukhaṃ, utusukhaṃ vā. <bold>Passasukha</bold>nti yathā samparivattakaṃ sayantassa dakkhiṇapassavāmapassānaṃ sukhaṃ hoti, evaṃ uppannasukhaṃ. <bold>Middhasukha</bold>nti niddāsukhaṃ. <bold>Anuyutto</bold>ti yuttapayutto viharati.</paragraph>
    <paragraph line="302"><bold>Paṇidhāyā</bold>ti patthayitvā. <bold>Sīlenā</bold>tiādīsu <bold>sīla</bold>nti catupārisuddhisīlaṃ. <bold>Vata</bold>nti vatasamādānaṃ. <bold>Tapo</bold>ti tapacaraṇaṃ. <bold>Brahmacariya</bold>nti methunavirati. <bold>Devo vā bhavissāmī</bold>ti mahesakkhadevo vā bhavissāmi. <bold>Devaññataro vā</bold>pi appesakkhadevesu vā aññataro.</paragraph>
    <paragraph line="303" number="189"> Iddhipādesu chandaṃ nissāya pavatto samādhi <bold>chandasamādhi</bold>. Padhānabhūtā saṅkhārā <bold>padhānasaṅkhārā. Samannāgata</bold>nti tehi dhammehi upetaṃ. Iddhiyā pādaṃ, iddhibhūtaṃ vā pādanti <bold>iddhipādaṃ</bold>. Sesesupi eseva nayo, ayamettha saṅkhepo. Vitthāro pana iddhipādavibhaṅge āgato yeva. <bold>Visuddhimagge</bold>pissa attho dīpito. Iti imehi catūhi iddhipādehi vikkhambhanappahānaṃ kathitaṃ. <bold>Ussoḷhīyeva pañcamī</bold>ti ettha <bold>ussoḷhī</bold>ti sabbattha kattabbavīriyaṃ dasseti. <bold>Ussoḷhīpannarasaṅgasamannāgato</bold>ti pañca cetokhilappahānāni pañca vinibandhappahānāni cattāro iddhipādā ussoḷhīti evaṃ ussoḷhiyā saddhiṃ pannarasahi aṅgehi samannāgato. <bold>Bhabbo</bold>ti anurūpo, anucchaviko. <bold>Abhinibbhidāyā</bold>ti ñāṇena kilesabhedāya. <bold>Sambodhāyā</bold>ti catumaggasambodhāya. <bold>Anuttarassā</bold>ti seṭṭhassa. <bold>Yogakkhemassā</bold>ti catūhi yogehi khemassa arahattassa. <bold>Adhigamāyā</bold>ti paṭilābhāya. <bold>Seyyathā</bold>ti opammatthe nipāto. <bold>Pī</bold>ti sambhāvanatthe. Ubhayenapi seyyathāpi nāma, bhikkhaveti dasseti <pageBreak edition="Pali Text Society" number="2.0070" />.</paragraph>
    <paragraph line="304"><bold>Kukkuṭiyā</bold><pageBreak edition="Myanmar" number="1.0374" /><bold>aṇḍāni aṭṭha vā dasa vā dvādasa vā</bold>ti ettha pana kiñcāpi kukkuṭiyā vuttappakārato ūnādhikānipi aṇḍāni honti, vacanasiliṭṭhatāya pana evaṃ vuttaṃ. Evañhi loke siliṭṭhaṃ vacanaṃ hoti. <bold>Tānassū</bold>ti tāni assu, bhaveyyunti attho. <bold>Kukkuṭiyā sammā adhisayitānī</bold>ti tāya janettiyā kukkuṭiyā pakkhe pasāretvā tesaṃ upari sayantiyā sammā adhisayitāni. <bold>Sammā pariseditānī</bold>ti kālena kālaṃ utuṃ gāhāpentiyā suṭṭhu samantato seditāni <pageBreak edition="Vipassana Research Institut" number="1.0383" /> usmīkatāni. <bold>Sammā paribhāvitānī</bold>ti kālena kālaṃ suṭṭhu samantato bhāvitāni, kukkuṭagandhaṃ gāhāpitānīti attho. <bold>Kiñcāpi tassā kukkuṭiyā</bold>ti tassā kukkuṭiyā imaṃ tividhakiriyākaraṇena appamādaṃ katvā kiñcāpi na evaṃ icchā uppajjeyya. <bold>Atha kho bhabbāva te</bold>ti atha kho te kukkuṭapotakā vuttanayena sotthinā abhinibbhijjituṃ bhabbāva. Te hi yasmā tāya kukkuṭiyā evaṃ tīhākārehi tāni aṇḍāni paripālīyamānāni na pūtīni honti. Yopi nesaṃ allasineho, sopi pariyādānaṃ gacchati, kapālaṃ tanukaṃ hoti, pādanakhasikhā ca mukhatuṇḍakañca kharaṃ hoti, sayaṃ paripākaṃ gacchati, kapālassa tanuttā bahi āloko anto paññāyati, tasmā ‘‘ciraṃ vata mayaṃ saṅkuṭitahatthapādā sambādhe sayimhā, ayañca bahi āloko dissati, ettha dāni no sukhavihāro bhavissatī’’ti nikkhamitukāmā hutvā kapālaṃ pādena paharanti, gīvaṃ pasārenti, tato taṃ kapālaṃ dvedhā bhijjati. Atha te pakkhe vidhunantā taṅkhaṇānurūpaṃ viravantā nikkhamantiyeva, nikkhamitvā ca gāmakkhettaṃ upasobhayamānā vicaranti.</paragraph>
    <paragraph line="305"><bold>Evameva kho</bold>ti idaṃ opammasampaṭipādanaṃ. Taṃ evaṃ atthena saṃsandetvā veditabbaṃ – tassā kukkuṭiyā aṇḍesu tividhakiriyākaraṇaṃ viya hi imassa bhikkhuno ussoḷhīpannarasehi aṅgehi samannāgatabhāvo. Kukkuṭiyā tividhakiriyāsampādanena aṇḍānaṃ apūtibhāvo viya pannarasaṅgasamannāgatassa bhikkhuno tividhānupassanāsampādanena vipassanāñāṇassa aparihāni. Tassā tividhakiriyākaraṇena aṇḍānaṃ allasinehapariyādānaṃ viya tassa bhikkhuno tividhānupassanāsampādanena bhavattayānugatanikantisinehapariyādānaṃ <pageBreak edition="Pali Text Society" number="2.0071" />. Aṇḍakalāpānaṃ tanubhāvo viya <pageBreak edition="Myanmar" number="1.0375" /> bhikkhuno avijjaṇḍakosassa tanubhāvo. Kukkuṭapotakānaṃ pādanakhamutuṇḍakānaṃ thaddhakharabhāvo viya bhikkhuno vipassanāñāṇassa tikkhakharavippasannasūrabhāvo. Kukkuṭapotakānaṃ pariṇāmakālo viya bhikkhuno vipassanāñāṇassa pariṇāmakālo vaḍḍhitakālo gabbhaggahaṇakālo. Kukkuṭapotakānaṃ pādanakhasikhāya vā mukhatuṇḍakena vā aṇḍakosaṃ padāletvā pakkhe papphoṭetvā sotthinā abhinikkhamanakālo viya tassa bhikkhuno vipassanāñāṇagabbhaṃ gaṇhāpetvā vicarantassa tajjātikaṃ utusappāyaṃ vā bhojanasappāyaṃ vā puggalasappāyaṃ vā dhammassavanasappāyaṃ vā labhitvā ekāsane nisinnasseva vipassanaṃ vaḍḍhentassa anupubbādhigatena arahattamaggena avijjaṇḍakosaṃ padāletvā abhiññāpakkhe papphoṭetvā sotthinā <pageBreak edition="Vipassana Research Institut" number="1.0384" /> arahattappattakālo veditabbo. Yathā pana kukkuṭapotakānaṃ pariṇatabhāvaṃ ñatvā mātāpi aṇḍakosaṃ bhindati, evaṃ tathārūpassa bhikkhuno ñāṇaparipākaṃ ñatvā satthāpi –</paragraph>
    <gatha1 line="306">‘‘Ucchinda sinehamattano, kumudaṃ sāradikaṃva pāṇinā;</gatha1>
    <gathalast line="307">Santimaggameva brūhaya, nibbānaṃ sugatena desita’’nti. (dha. pa. 285) –</gathalast>
    <unindented line="308">Ādinā nayena obhāsaṃ pharitvā gāthāya avijjaṇḍakosaṃ paharati, so gāthāpariyosāne avijjāṇḍakosaṃ bhinditvā arahattaṃ pāpuṇāti. Tato paṭṭhāya yathā te kukkuṭapotakā gāmakkhettaṃ upasobhayamānā tattha tattha vicaranti, evaṃ ayampi mahākhīṇāsavo nibbānarammaṇaṃ phalasamāpattiṃ appetvā saṅghārāmaṃ upasobhayamāno vicarati.</unindented>
    <paragraph line="309">Iti imasmiṃ sutte cattāri pahānāni kathitāni. Kathaṃ? Cetokhilānañhi cetovinibandhānaṃ pahānena <bold>paṭisaṅkhānappapahānaṃ</bold> kathitaṃ, iddhipādehi <bold>vikkhambhanappahānaṃ</bold> kathita, magge āgate <bold>samucchedappahānaṃ</bold> kathitaṃ, phale āgate <bold>paṭippassaddhippahānaṃ</bold> kathitaṃ. Sesaṃ sabbattha uttānatthamevāti.</paragraph>
    <centered line="310">Papañcasūdaniyā majjhimanikāyaṭṭhakathāya</centered>
    <centered line="311">Cetokhilasuttavaṇṇanā niṭṭhitā.</centered>
    <subhead line="312">7. Vanapatthapariyāyasuttavaṇṇanā</subhead>
    <paragraph line="313" number="190"><bold>Evaṃ</bold><pageBreak edition="Myanmar" number="1.0376" /><pageBreak edition="Vipassana Research Institut" number="1.0385" /><pageBreak edition="Pali Text Society" number="2.0072" /><bold>me suta</bold>nti vanapatthapariyāyaṃ. Tattha<bold> vanapatthapariyāya</bold>nti vanapatthakāraṇaṃ, vanapatthadesanaṃ vā.</paragraph>
    <paragraph line="314" number="191"><bold>Vanapatthaṃ upanissāya viharatī</bold>ti manussūpacārātikkantaṃ vanasaṇḍasenāsanaṃ nissāya samaṇadhammaṃ karonto viharati. <bold>Anupaṭṭhitā</bold>tiādīsu pubbe anupaṭṭhitā sati taṃ upanissāya viharatopi na upaṭṭhāti, pubbe asamāhitaṃ cittaṃ na samādhiyati, pubbe aparikkhīṇā āsavā na parikkhayaṃ gacchanti, pubbe ananuppattaṃ anuttaraṃ yogakkhemasaṅkhātaṃ arahattañca na pāpuṇātīti attho. <bold>Jīvitaparikkhārā</bold>ti jīvitasambhārā. <bold>Samudānetabbā</bold>ti samāharitabbā. <bold>Kasirena samudāgacchantī</bold>ti dukkhena uppajjanti. <bold>Rattibhāgaṃ vā divasabhāgaṃ vā</bold>ti rattikoṭṭhāse vā divasakoṭṭhāse vā. Ettha ca rattibhāge paṭisañcikkhamānena ñatvā rattiṃyeva pakkamitabbaṃ, rattiṃ caṇḍavāḷādīnaṃ paribandhe sati aruṇuggamanaṃ āgametabbaṃ. Divasabhāge ñatvā divāva pakkamitabbaṃ, divā paribandhe sati sūriyatthaṅgamanaṃ āgametabbaṃ.</paragraph>
    <paragraph line="315" number="192"><bold>Saṅkhāpī</bold>ti evaṃ samaṇadhammassa anipphajjanabhāvaṃ jānitvā. Anantaravāre pana saṅkhāpīti evaṃ samaṇadhammassa nipphajjanabhāvaṃ jānitvā.</paragraph>
    <paragraph line="316" number="194"><bold>Yāvajīva</bold>nti yāva jīvitaṃ pavattati, tāva vatthabbameva.</paragraph>
    <paragraph line="317" number="195"><bold>So puggalo</bold>ti padassa nānubandhitabboti iminā sambandho. <bold>Anāpucchā</bold>ti idha pana taṃ puggalaṃ anāpucchā pakkamitabbanti attho.</paragraph>
    <paragraph line="318" number="197"><bold>Saṅkhāpī</bold>ti evaṃ samaṇadhammassa anipphajjanabhāvaṃ ñatvā so puggalo nānubandhitabbo, taṃ āpucchā pakkamitabbaṃ.</paragraph>
    <paragraph line="319" number="198"><bold>Api</bold><pageBreak edition="Vipassana Research Institut" number="1.0386" /><bold>panujjamānenāpī</bold>ti api nikkaḍḍhīyamānenāpi. Evarūpo hi puggalo sacepi dārukalāpasataṃ vā udakaghaṭasataṃ vā vālikambaṇasataṃ vā daṇḍaṃ āharāpeti, mā idha vasīti nikkaḍḍhāpeti vā, taṃ taṃ khamāpetvā yāvajīvaṃ vatthabbamevāti.</paragraph>
    <centered line="320">Papañcasūdaniyā majjhimanikāyaṭṭhakathāya</centered>
    <centered line="321">Vanapatthapariyāyasuttavaṇṇanā niṭṭhitā.</centered>
    <subhead line="322">8. Madhupiṇḍikasuttavaṇṇanā</subhead>
    <paragraph line="323" number="199"> Evaṃ <pageBreak edition="Myanmar" number="1.0377" /><pageBreak edition="Vipassana Research Institut" number="1.0387" /><pageBreak edition="Pali Text Society" number="2.0073" /><bold>me suta</bold>nti madhupiṇḍikasuttaṃ. Tattha <bold>mahāvana</bold>nti himavantena saddhiṃ ekābaddhaṃ aropimaṃ jātivanaṃ, na yathā vesāliyaṃ ropitāropitamissakaṃ. <bold>Divāvihārāyā</bold>ti divā paṭisallānatthāya. <bold>Beluvalaṭṭhikāyā</bold>ti taruṇabeluvarukkhassa. <bold>Daṇḍapāṇī</bold>ti na jarādubbalatāya daṇḍahattho. Ayañhi taruṇo paṭhamavaye ṭhito, daṇḍacittatāya pana suvaṇṇadaṇḍaṃ gahetvā vicarati, tasmā <bold>daṇḍapāṇī</bold>ti vutto. <bold>Jaṅghāvihāra</bold>nti jaṅghākilamathavinodanatthaṃ jaṅghācāraṃ. <bold>Anucaṅkamamāno anuvicaramāno</bold>ti ārāmadassana-vanadassana-pabbatadassanādīnaṃ atthāya ito cito ca vicaramāno. Adhiccanikkhamano kiresa kadāci deva nikkhamitvā evaṃ vicarati. <bold>Daṇḍamolubbhā</bold>ti daṇḍaṃ olumbhitvā gopālakadārako viya daṇḍaṃ purato ṭhapetvā daṇḍamatthake dve hatthe patiṭṭhāpetvā piṭṭhipāṇiṃ hanukena uppīḷetvā ekamantaṃ aṭṭhāsi.</paragraph>
    <paragraph line="324" number="200"><bold>Kiṃvādī</bold>ti kiṃdiṭṭhiko. <bold>Kimakkhāyī</bold>ti kiṃ katheti. Ayaṃ rājā bhagavantaṃ avanditvā paṭisanthāramattakameva katvā pañhaṃ pucchati. Tampi na aññātukāmatāya, acittīkārena pucchati. Kasmā? Devadattassa pakkhiko kiresa. Devadatto attano santikaṃ āgacchamāne tathāgate bhindati. So kira evaṃ vadeti ‘‘samaṇo gotamo amhākaṃ kulena saddhiṃ verī, na no kulassa vuddhiṃ icchati. Bhaginīpi me cakkavattiparibhogā, taṃ pahāya ‘nassatesā’ti nikkhamitvā pabbaji. Bhāgineyyopi me cakkavattibījanti ñatvā amhākaṃ kulassa vaḍḍhiyā atussanto ‘nassateta’nti tampi daharakāleyeva pabbājesi. Ahaṃ pana tena vinā vattituṃ asakkonto anupabbajito. Evaṃ pabbajitampi maṃ pabbajitadivasato paṭṭhāya na ujukehi akkhīhi oloketi. Parisamajjhe bhāsantopi mahāpharasunā paharanto viya āpāyiko devadattotiādīni bhāsatī’’ti. Evaṃ ayampi rājā devadattena bhinno, tasmā evamakāsi.</paragraph>
    <paragraph line="325">Atha <pageBreak edition="Pali Text Society" number="2.0074" /> bhagavā yathā ayaṃ rājā mayā pañhe pucchite na kathetīti vattuṃ na labhati, yathā <pageBreak edition="Vipassana Research Institut" number="1.0388" /> ca bhāsitassa atthaṃ na jānāti, evamassa <pageBreak edition="Myanmar" number="1.0378" /> kathessāmīti tassānucchavikaṃ kathento <bold>yathāvādī kho</bold>tiādimāha.</paragraph>
    <paragraph line="326">Tattha <bold>na kenaci loke viggayha tiṭṭhatī</bold>ti loke kenaci saddhiṃ viggāhikakathaṃ na karoti na vivadati. Tathāgato hi lokena saddhiṃ na vivadati; loko pana tathāgatena saddhiṃ aniccanti vutte niccanti vadamāno, dukkhaṃ, anattā, asubhanti vutte subhanti vadamāno vivadati. Tenevāha ‘‘nāhaṃ, bhikkhave, lokena vivadāmi, lokova kho, bhikkhave, mayā vivadati, tathā na, bhikkhave, dhammavādī kenaci lokasmiṃ vivadati, adhammavādīva kho, bhikkhave, vivadatī’’ti (saṃ. ni. 3.94). <bold>Yathā</bold>ti yena kāraṇena. <bold>Kāmehī</bold>ti vatthukāmehipi kilesakāmehipi. <bold>Taṃ brāhmaṇa</bold>nti taṃ khīṇāsavaṃ brāhmaṇaṃ. <bold>Akathaṃkathi</bold>nti nibbicikicchaṃ. <bold>Chinnakukkucca</bold>nti vippaṭisārakukkuccassa ceva hatthapādakukkuccassa ca chinnattā chinnakukkuccaṃ. <bold>Bhavābhave</bold>ti punappunabbhave, hīnapaṇīte vā bhave, paṇīto hi bhavo vuddhippatto abhavoti vuccati. <bold>Saññā</bold>ti kilesasaññā. Kilesāyeva vā idha saññānāmena vuttā, tasmā yena kāraṇena kāmehi visaṃyuttaṃ viharantaṃ taṃ loke ninnāvādiṃ khīṇāsavabrāhmaṇaṃ kilesasaññā nānusenti, tañca kāraṇaṃ ahaṃ vadāmīti ayamettha attho. Iti bhagavā attano khīṇāsavabhāvaṃ dīpeti. <bold>Nillāḷetvā</bold>ti nīharitvā kīḷāpetvā. <bold>Tivisākha</bold>nti tisākhaṃ. <bold>Nalāṭika</bold>nti valibhaṅgaṃ nalāṭe tisso rājiyo dassento valibhaṅgaṃ vuṭṭhāpetvāti attho. <bold>Daṇḍamolubbhā</bold>ti daṇḍaṃ uppīḷetvā. ‘‘Daṇḍamālubbhā’’tipi pāṭho, gahetvā pakkāmīti attho.</paragraph>
    <paragraph line="327" number="201"><bold>Aññataro</bold>ti nāmena apākaṭo eko bhikkhu. So kira anusandhikusalo, bhagavatā yathā daṇḍapāṇī na jānāti, tathā mayā kathitanti vutte kinti nu kho bhagavatā aviññeyyaṃ katvā pañho kathitoti anusandhiṃ gahetvā dasabalaṃ yācitvā imaṃ pañhaṃ bhikkhusaṅghassa pākaṭaṃ karissāmīti uṭṭhāyāsanā ekaṃsaṃ uttarāsaṅgaṃ karitvā dasanakhasamujjalaṃ <pageBreak edition="Pali Text Society" number="2.0075" /> añjaliṃ paggayha <bold>kiṃvādī pana, bhante bhagavā</bold>tiādimāha.</paragraph>
    <paragraph line="328"><bold>Yatonidāna</bold>nti <pageBreak edition="Myanmar" number="1.0379" /> bhāvanapuṃsakaṃ etaṃ, yena kāraṇena yasmiṃ kāraṇe satīti attho. <bold>Papañcasaññāsaṅkhā</bold>ti ettha <bold>saṅkhā</bold>ti koṭṭhāso. <bold>Papañcasaññā</bold>ti taṇhāmānadiṭṭhipapañcasampayuttā saññā <pageBreak edition="Vipassana Research Institut" number="1.0389" />, saññānāmena vā papañcāyeva vuttā. Tasmā papañcakoṭṭhāsāti ayamettha attho. <bold>Samudācarantī</bold>ti pavattanti. <bold>Ettha ce natthi abhinanditabba</bold>nti yasmiṃ dvādasāyatanasaṅkhāte kāraṇe sati papañcasaññāsaṅkhā samudācaranti, ettha ekāyatanampi ce abhinanditabbaṃ abhivaditabbaṃ ajjhositabbaṃ natthīti attho. Tattha <bold>abhininditabba</bold>nti ahaṃ mamanti abhinanditabbaṃ. <bold>Abhivaditabba</bold>nti ahaṃ mamāti vattabbaṃ. <bold>Ajjhositabba</bold>nti ajjhositvā gilitvā pariniṭṭhapetvā gahetabbayuttaṃ. Etenettha taṇhādīnaṃyeva appavattiṃ katheti. <bold>Esevanto</bold>ti ayaṃ abhinandanādīnaṃ natthibhāvova rāgānusayādīnaṃ anto. Eseva nayo sabbattha.</paragraph>
    <paragraph line="329"><bold>Daṇḍādānā</bold>dīsu pana yāya cetanāya daṇḍaṃ ādiyati, sā <bold>daṇḍādānaṃ</bold>. Yāya satthaṃ ādiyati parāmasati, sā <bold>satthādānaṃ</bold>. Matthakappattaṃ <bold>kalahaṃ</bold>. Nānāgāhamattaṃ <bold>viggahaṃ</bold>. Nānāvādamattaṃ <bold>vivādaṃ. Tuvaṃ tuva</bold>nti evaṃ pavattaṃ tuvaṃ tuvaṃ. Piyasuññakaraṇaṃ <bold>pesuññaṃ</bold>. Ayathāsabhāvaṃ musāvādaṃ karoti, sā <bold>musāvādo</bold>ti veditabbā. <bold>Etthete</bold>ti ettha dvādasasu āyatanesu ete kilesā. Kilesā hi uppajjamānāpi dvādasāyatanāni nissāya uppajjanti, nirujjhamānāpi dvādasasu āyatanesuyeva nirujjhanti. Evaṃ yatthuppannā, tattheva niruddhā honti. Svāyamattho samudayasaccapañhena dīpetabbo –</paragraph>
    <paragraph line="330">‘‘Sā kho panesā taṇhā kattha uppajjamānā uppajjati, kattha nivisamānā nivisatī’’ti vatvā – ‘‘yaṃ loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. Kiñca loke piyarūpaṃ sātarūpaṃ? Cakkhu loke piyarūpaṃ sātarūpa’’ntiādinā (vibha. 203) nayena dvādasasuyeva āyatanesu tassā uppatti ca nirodho ca vutto. Yatheva ca taṇhā dvādasasu āyatanesu uppajjitvā <pageBreak edition="Pali Text Society" number="2.0076" /> nibbānaṃ āgamma niruddhāpi āyatanesu puna samudācārassa abhāvato āyatanesuyeva niruddhāti vuttā, evamimepi pāpakā akusalā dhammā āyatanesu nirujjhantīti veditabbā. Atha vā yvāyaṃ abhinandanādīnaṃ abhāvova rāgānusayādīnaṃ <pageBreak edition="Myanmar" number="1.0380" /> antoti vutto. Etthete rāgānusayādīnaṃ antoti laddhavohāre nibbāne pāpakā akusalā dhammā aparisesā nirujjhanti. Yañhi yattha natthi, taṃ tattha niruddhaṃ nāma hoti, svāyamattho nirodhapañhena dīpetabbo. Vuttañhetaṃ ‘‘dutiyaṃ jhānaṃ samāpannassa <pageBreak edition="Vipassana Research Institut" number="1.0390" /> vitakkavicārā vacīsaṅkhārā paṭippassaddhā hontī’’tiādi (paṭi. ma. 1.83).</paragraph>
    <paragraph line="331" number="202"><bold>Satthu ceva saṃvaṇṇito</bold>ti satthārā ca pasaṃsito. <bold>Viññūna</bold>nti idampi karaṇatthe sāmivacanaṃ, paṇḍitehi sabrahmacārīhi ca sambhāvitoti attho. <bold>Pahotī</bold>ti sakkoti.</paragraph>
    <paragraph line="332" number="203"><bold>Atikkammeva mūlaṃ atikkamma khandha</bold>nti sāro nāma mūle vā khandhe vā bhaveyya, tampi atikkamitvāti attho. <bold>Evaṃsampada</bold>nti evaṃsampattikaṃ, īdisanti attho. <bold>Atisitvā</bold>ti atikkamitvā. <bold>Jānaṃ jānātī</bold>ti jānitabbameva jānāti. <bold>Passaṃ passatī</bold>ti passitabbameva passati. Yathā vā ekacco viparītaṃ gaṇhanto jānantopi na jānāti, passantopi na passati, na evaṃ bhagavā. Bhagavā pana jānanto jānātiyeva, passanto passatiyeva. Svāyaṃ dassanapariṇāyakaṭṭhena <bold>cakkhubhūto</bold>. Viditakaraṇaṭṭhena <bold>ñāṇabhūto</bold>. Aviparītasabhāvaṭṭhena pariyattidhammappavattanato vā hadayena cintetvā vācāya nicchāritadhammamayoti <bold>dhammabhūto</bold>. Seṭṭhaṭṭhena <bold>brahmabhūto</bold>. Atha vā cakkhu viya bhūtoti <bold>cakkhubhūto</bold>ti evametesu padesu attho veditabbo. Svāyaṃ dhammassa vattanato <bold>vattā</bold>. Pavattāpanato <bold>pavattā</bold>. Atthaṃ nīharitvā dassanasamatthatāya <bold>atthassa ninnetā</bold>. Amatādhigamāya paṭipattiṃ dadātīti <bold>amatassa dātā. Agaruṃ katvā</bold>ti punappunaṃ āyācāpentopi hi garuṃ karoti nāma, attano sāvakapāramīñāṇe ṭhatvā sinerūpādato vālukaṃ uddharamāno viya dubbiññeyyaṃ katvā kathentopi garuṃ karotiyeva nāma. Evaṃ akatvā amhe punappunaṃ ayācāpetvā suviññeyyampi no katvā kathehīti vuttaṃ hoti.</paragraph>
    <paragraph line="333" number="204"><bold>Yaṃ</bold><pageBreak edition="Pali Text Society" number="2.0077" /><bold>kho no āvuso</bold>ti ettha kiñcāpi ‘‘yaṃ kho vo’’ti vattabbaṃ siyā, te pana bhikkhū attanā saddhiṃ saṅgaṇhanto ‘‘yaṃ kho no’’ti āha. Yasmā vā uddesova tesaṃ uddiṭṭhova. Bhagavā pana therassāpi tesampi <pageBreak edition="Myanmar" number="1.0381" /> bhagavāva. Tasmā bhagavāti padaṃ sandhāyapi evamāha, yaṃ kho amhākaṃ bhagavā tumhākaṃ saṃkhittena uddesaṃ uddisitvāti attho.</paragraph>
    <paragraph line="334"><bold>Cakkhuñcāvuso</bold>tiādīsu ayamattho, āvuso, nissayabhāvena cakkhupasādañca ārammaṇabhāvena <pageBreak edition="Vipassana Research Institut" number="1.0391" /> catusamuṭṭhānikarūpe ca paṭicca cakkhuviññāṇaṃ nāma uppajjati. <bold>Tiṇṇaṃ saṅgati phasso</bold>ti tesaṃ tiṇṇaṃ saṅgatiyā phasso nāma uppajjati. Taṃ phassaṃ paṭicca sahajātādivasena phassapaccayā vedanā uppajjati. Tāya vedanāya yaṃ ārammaṇaṃ vedeti, tadeva saññā sañjānāti, yaṃ saññā sañjānāti, tadeva ārammaṇaṃ vitakko vitakketi. Yaṃ vitakko vitakketi, tadevārammaṇaṃ papañco papañceti. <bold>Tatonidāna</bold>nti etehi cakkhurūpādīhi kāraṇehi. <bold>Purisaṃ papañcasaññāsaṅkhā samudācarantī</bold>ti taṃ apariññātakāraṇaṃ purisaṃ papañcakoṭṭhāsā abhibhavanti, tassa pavattantīti attho. Tattha phassavedanāsaññā cakkhuviññāṇena sahajātā honti. Vitakko cakkhuviññāṇānantarādīsu savitakkacittesu daṭṭhabbo. Papañcasaṅkhā javanena sahajātā honti. Yadi evaṃ kasmā atītānāgataggahaṇaṃ katanti? Tathā uppajjanato. Yatheva hi etarahi cakkhudvāriko papañco cakkhuñca rūpe ca phassavedanāsaññāvitakke ca paṭicca uppanno, evamevaṃ atītānāgatesupi cakkhuviññeyyesu rūpesu tassuppattiṃ dassento evamāha.</paragraph>
    <paragraph line="335"><bold>Sotañcāvuso</bold>tiādīsupi eseva nayo. Chaṭṭhadvāre pana <bold>mana</bold>nti bhavaṅgacittaṃ. <bold>Dhamme</bold>ti tebhūmakadhammārammaṇaṃ. <bold>Manoviññāṇa</bold>nti āvajjanaṃ vā javanaṃ vā. Āvajjane gahite phassavedanāsaññāvitakkā āvajjanasahajātā honti. Papañco javanasahajāto. Javane gahite sahāvajjanakaṃ bhavaṅga mano nāma hoti, tato phassādayo sabbepi javanena sahajātāva. Manodvāre pana yasmā atītādibhedaṃ sabbampi ārammaṇaṃ hoti, tasmā <bold>atītānāgatapaccuppannesū</bold>ti idaṃ yuttameva.</paragraph>
    <paragraph line="336">Idāni <pageBreak edition="Pali Text Society" number="2.0078" /> vaṭṭaṃ dassento <bold>so vatāvuso</bold>ti desanaṃ ārabhi. <bold>Phassapaññattiṃ paññapessatī</bold>ti phasso nāma eko dhammo uppajjatīti evaṃ phassapaññattiṃ paññapessati, dassessatīti attho. Esa nayo sabbattha. Evaṃ imasmiṃ sati idaṃ hotīti dvādasāyatanavasena sakalaṃ vaṭṭaṃ dassetvā idāni dvādasāyatanapaṭikkhepavasena vivaṭṭaṃ dassento <bold>so vatāvuso cakkhusmiṃ</bold><pageBreak edition="Myanmar" number="1.0382" /><bold>asatī</bold>ti desanaṃ ārabhi. Tattha vuttanayeneva attho veditabbo.</paragraph>
    <paragraph line="337">Evaṃ pañhaṃ vissajjetvā idāni sāvakena pañho kathitoti mā nikkaṅkhā ahuvattha, ayaṃ <pageBreak edition="Vipassana Research Institut" number="1.0392" /> bhagavā sabbaññutañāṇatulaṃ gahetvā nisinno, icchamānā tameva upasaṅkamitvā nikkaṅkhā hothāti uyyojento <bold>ākaṅkhamānā ca panā</bold>tiādimāha.</paragraph>
    <paragraph line="338" number="205"><bold>Imehi ākārehī</bold>ti imehi kāraṇehi papañcuppattiyā pāṭiyekkakāraṇehi ceva vaṭṭavivaṭṭakāraṇehi ca. <bold>Imehi padehī</bold>ti imehi akkharasampiṇḍanehi. <bold>Byañjanehī</bold>ti pāṭiyekkaakkharehi. <bold>Paṇḍito</bold>ti paṇḍiccena samannāgato. Catūhi vā kāraṇehi paṇḍito dhātukusalo āyatanakusalo paccayākārakusalo kāraṇākāraṇakusaloti. <bold>Mahāpañño</bold>ti mahante atthe mahante dhamme mahantā niruttiyo mahantāni paṭibhānāni pariggahaṇasamatthāya mahāpaññāya samannāgato. <bold>Yathā taṃ mahākaccānenā</bold>ti yathā mahākaccānena byākataṃ, taṃ sandhāya <bold>ta</bold>nti vuttaṃ. Yathā mahākaccānena byākataṃ, ahampi taṃ evamevaṃ byākareyyenti attho.</paragraph>
    <paragraph line="339"><bold>Madhupiṇḍika</bold>nti mahantaṃ guḷapūvaṃ baddhasattuguḷakaṃ vā. <bold>Asecanaka</bold>nti asecitabbakaṃ. Sappiphāṇitamadhusakkarādīsu idaṃ nāmettha mandaṃ idaṃ bahukanti na vattabbaṃ samayojitarasaṃ. <bold>Cetaso</bold>ti cintakajātiko. <bold>Dabbajātiko</bold>ti paṇḍitasabhāvo. <bold>Ko nāmo aya</bold>nti idaṃ thero atibhaddako ayaṃ dhammapariyāyo, dasabalassa sabbaññutaññāṇenevassa nāmaṃ gaṇhāpessāmīti cintetvā āha. <bold>Tasmā</bold>ti yasmā madhupiṇḍiko viya madhuro, tasmā madhupiṇḍikapariyāyotveva naṃ dhārehīti vadati. Sesaṃ sabbattha uttānatthamevāti.</paragraph>
    <centered line="340">Papañcasūdaniyā majjhimanikāyaṭṭhakathāya</centered>
    <centered line="341">Madhupiṇḍikasuttavaṇṇanā niṭṭhitā.</centered>
    <subhead line="342">9. Dvedhāvitakkasuttavaṇṇanā</subhead>
    <paragraph line="343" number="206"><pageBreak edition="Myanmar" number="1.0383" /><pageBreak edition="Vipassana Research Institut" number="1.0393" /><pageBreak edition="Pali Text Society" number="2.0079" /><bold>Me suta</bold>nti dvedhāvitakkasuttaṃ. Tattha <bold>dvidhā katvā dvidhā katvā</bold>ti dve dve bhāge katvā. <bold>Kāmavitakko</bold>ti kāmapaṭisaṃyutto vitakko. <bold>Byāpādavitakko</bold>ti byāpādapaṭisaṃyutto vitakko. <bold>Vihiṃsāvitakko</bold>ti vihiṃsāpaṭisaṃyutto vitakko. <bold>Ekaṃ bhāga</bold>nti ajjhattaṃ vā bahiddhā vā oḷāriko vā sukhumo vā sabbo pāyaṃ vitakko akusalapakkhikoyevāti tayopi kāmabyāpādavihiṃsāvitakke ekaṃ koṭṭhāsamakāsiṃ. Kāmehi nissaṭo nekkhammapaṭisaṃyutto vitakko <bold>nekkhammavitakko</bold> nāma, so yāva paṭhamajjhānā vaṭṭati. Abyāpādapaṭisaṃyutto vitakko <bold>abyāpādavitakko,</bold> so mettāpubbabhāgato paṭṭhāya yāva paṭhamajjhānā vaṭṭati. Avihiṃsāpaṭisaṃyutto vitakko <bold>avihiṃsāvitakko,</bold> so karuṇāpubbabhāgato paṭṭhāya yāva paṭhamajjhānā vaṭṭati. <bold>Dutiyaṃ bhāga</bold>nti sabbopāyaṃ kusalapakkhikoyevāti dutiyaṃ koṭṭhāsamakāsiṃ. Iminā bodhisattassa vitakkaniggahaṇakālo kathito.</paragraph>
    <paragraph line="344">Bodhisattassa hi chabbassāni padhānaṃ padahantassa nekkhammavitakkādayo puñjapuñjā mahānadiyaṃ oghā viya pavattiṃsu. Satisammosena pana sahasā kāmavitakkādayo uppajjitvā kusalavāraṃ pacchinditvā sayaṃ akusalajavanavārā hutvā tiṭṭhanti. Tato bodhisatto cintesi – ‘‘mayhaṃ ime kāmavitakkādayo kusalavāraṃ pacchinditvā tiṭṭhanti, handāhaṃ ime vitakke dve bhāge katvā viharāmī’’ti kāmavitakkādayo akusalapakkhikāti ekaṃ bhāgaṃ karoti nekkhammavitakkādayo kusalapakkhikāti ekaṃ. Atha puna cintesi – ‘‘akusalapakkhato āgataṃ vitakkaṃ mantena kaṇhasappaṃ uppīḷetvā gaṇhanto viya amittaṃ gīvāya akkamanto viya ca niggahessāmi, nāssa vaḍḍhituṃ dassāmi. Kusalapakkhato āgataṃ vitakkaṃ meghasamaye meghaṃ viya sukhette sālakalyāṇipotakaṃ viya ca sīghaṃ vaḍḍhessāmī’’ti. So tathā katvā akusalavitakke niggaṇhi, kusalavitakke vaḍḍhesi. Evaṃ iminā bodhisattassa vitakkaniggahaṇanakālo kathitoti veditabbo.</paragraph>
    <paragraph line="345" number="207"> Idāni <pageBreak edition="Vipassana Research Institut" number="1.0394" /><pageBreak edition="Pali Text Society" number="2.0080" /> yathāssa te vitakkā uppajjiṃsu, yathā ca ne niggahesi, taṃ dassento <bold>tassa mayhaṃ, bhikkhave</bold>tiādimāha. Tattha <bold>appamattassā</bold>ti satiyā <pageBreak edition="Myanmar" number="1.0384" /> avippavāse ṭhitassa. <bold>Ātāpino</bold>ti ātāpavīriyavantassa. <bold>Pahitattassā</bold>ti pesitacittassa. <bold>Uppajjati kāmavitakko</bold>ti bodhisattassa chabbassāni padhānaṃ padahato rajjasukhaṃ vā ārabbha, pāsāde vā nāṭakāni vā orodhe vā kiñcideva vā sampattiṃ ārabbha kāmavitakko nāma na uppannapubbo. Dukkarakārikāya panassa āhārūpacchedena adhimattakasimānaṃ pattassa etadahosi – ‘‘na sakkā āhārūpacchedena visesaṃ nibbattetuṃ, yaṃnūnāhaṃ oḷārikaṃ āhāraṃ āhāreyya’’nti. So uruvelaṃ piṇḍāya pāvisi. Manussā – ‘‘mahāpuriso pubbe āharitvā dinnampi na gaṇhi, addhāssa idāni manoratho matthakaṃ patto, tasmā sayameva āgato’’ti paṇītapaṇītaṃ āhāraṃ upahariṃsu. Bodhisattassa attabhāvo nacirasseva pākatiko ahosi. Jarājiṇṇattabhāvo hi sappāyabhojanaṃ labhitvāpi pākatiko na hoti. Bodhisatto pana daharo. Tenassa sappāyabhojanaṃ bhuñjato attabhāvo na cirasseva pākatiko jāto, vippasannāni indriyāni, parisuddho chavivaṇṇo, samuggatatārāgaṇaṃ viya nabhaṃ paripuṇṇadvattiṃsamahāpurisalakkhaṇappaṭimaṇḍitasarīraṃ ahosi. So taṃ oloketvā ‘‘tāva kilanto nāma attabhāvo evaṃ paṭipākatiko jāto’’ti cintetvā attano paññāmahantatāya evaṃ parittakampi vitakkaṃ gahetvā kāmavitakkoti akāsi.</paragraph>
    <paragraph line="346">Paṇṇasālāya purato nisinno camarapasadagavayarohitamigādike magagaṇe manuññasaddaravane moravanakukkuṭādike pakkhigaṇe nīluppalakumudakamalādisañchannāni pallalāni nānākusumasañchannaviṭapā vanarājiyo maṇikkhandhanimmalajalapavāhañca nadiṃ nerañjaraṃ passati. Tassa evaṃ hoti ‘‘sobhanā vatime migajātā pakkhigaṇā pallalāni vanarājiyo nadī nerañjarā’’ti. So tampi evaṃ parittakaṃ vitakkaṃ gahetvā kāmavitakkamakāsi, tenāha ‘‘uppajjati kāmavitakko’’ti.</paragraph>
    <paragraph line="347"><bold>Attabyābādhāyapī</bold>ti <pageBreak edition="Pali Text Society" number="2.0081" /> attadukkhāyapi. Esevanayo sabbattha. Kiṃ pana mahāsattassa ubhayadukkhāya saṃvattanakavitakko nāma atthīti? Natthi. Apariññāyaṃ ṭhitassa pana vitakko yāva ubhayabyābādhāya saṃvattatīti etāni tīṇi nāmāni labhati, tasmā evamāha. <bold>Paññānirodhiko</bold>ti <pageBreak edition="Vipassana Research Institut" number="1.0395" /> anuppannāya <pageBreak edition="Myanmar" number="1.0385" /> lokiyalokuttarāya paññāya uppajjituṃ na deti, lokiyapaññaṃ pana aṭṭhasamāpattipañcābhiññāvasena uppannampi samucchinditvā khipatīti <bold>paññānirodhiko. Vighātapakkhiko</bold>ti dukkhakoṭṭhāsiko. Asaṅkhataṃ nibbānaṃ nāma, taṃ paccakkhaṃ kātuṃ na detīti <bold>anibbānasaṃvattaniko. Abbhatthaṃ gacchatī</bold>ti khayaṃ natthibhāvaṃ gacchati. Udakapupphuḷako viya nirujjhati. <bold>Pajahamevā</bold>ti pajahimeva. <bold>Vinodamevā</bold>ti nīharimeva. <bold>Byantameva naṃ akāsi</bold>nti vigatantaṃ nissesaṃ parivaṭumaṃ paricchinnameva naṃ akāsiṃ.</paragraph>
    <paragraph line="348" number="208"><bold>Byāpādavitakko</bold>ti na bodhisattassa parūpaghātappaṭisaṃyutto nāma vitakko citte uppajjati, athassa ativassaaccuṇhaatisītādīni pana paṭicca cittavipariṇāmabhāvo hoti, taṃ sandhāya ‘‘byāpādavitakko’’ti āha. <bold>Vihiṃsāvitakko</bold>ti na mahāsattassa paresaṃ dukkhuppādanappaṭisaṃyutto vitakko uppajjati, citte pana uddhatākāro anekaggatākāro hoti, taṃ gahetvā vihiṃsāvitakkamakāsi. Paṇṇasālādvāre nisinno hi sīhabyagghādike vāḷamige sūkarādayo khuddamige vihiṃsante passati. Atha bodhisatto imasmimpi nāma akutobhaye araññe imesaṃ tiracchānagatānaṃ paccatthikā uppajjanti, balavanto dubbale khādanti, balavantakhāditā vattantīti kāruññaṃ uppādeti. Aññepi biḷārādayo kukkuṭamūsikādīni khādante passati, gāmaṃ piṇḍāya paviṭṭho manusse rājakammikehi upaddute vadhabandhādīni anubhavante attano kasivaṇijjādīni kammāni katvā jīvituṃ na labhantīti kāruññaṃ uppādeti, taṃ sandhāya ‘‘uppajjati vihiṃsāvitakko’’ti āha. <bold>Tathā tathā</bold>ti tena tena ākārena. Idaṃ vuttaṃ hoti – kāmavitakkādīsu yaṃ yaṃ vitakketi, yaṃ yaṃ vitakkaṃ pavatteti, tena tene cassākārena kāmavitakkādibhāvo cetaso <pageBreak edition="Pali Text Society" number="2.0082" /> na hi hotīti. <bold>Pahāsi nekkhammavitakka</bold>nti nekkhammavitakkaṃ pajahati. <bold>Bahulamakāsī</bold>ti bahulaṃ karoti. <bold>Tassa taṃ kāmavitakkāya citta</bold>nti tassa taṃ cittaṃ kāmavitakkatthāya. Yathā kāmavitakkasampayuttaṃ <pageBreak edition="Myanmar" number="1.0386" /> hoti, evamevaṃ namatīti attho. Sesapadesupi eseva nayo.</paragraph>
    <paragraph line="349">Idāni atthadīpikaṃ upamaṃ dassento <bold>seyyathāpī</bold> tiādimāha. Tattha <bold>kiṭṭhasambādhe</bold>ti sassasambādhe. <bold>Ākoṭeyyā</bold>ti ujukaṃ piṭṭhiyaṃ pahareyya. <bold>Paṭikoṭeyyā</bold>ti tiriyaṃ phāsukāsu pahareyya. <bold>Sannirundheyyā</bold>ti āvaritvā tiṭṭheyya. <bold>Sannivāreyyā</bold>ti ito cito ca gantuṃ na dadeyya <pageBreak edition="Vipassana Research Institut" number="1.0396" />. <bold>Tatonidāna</bold>nti tena kāraṇena, evaṃ arakkhitānaṃ gunnaṃ paresaṃ sassakhādanakāraṇenāti attho. Bālo hi gopāloko evaṃ gāvo arakkhamāno ‘‘ayaṃ amhākaṃ bhattavetanaṃ khādati, ujuṃ gāvo rakkhitumpi na sakkoti, kulehi saddhiṃ veraṃ gaṇhāpetī’’ti gosāmikānampi santikā vadhādīni pāpuṇāti, kiṭṭhasāmikānampi. Paṇḍito pana imāni cattāri bhayāni sampassanto gāvo sādhukaṃ rakkhati, taṃ sandhāyetaṃ vuttaṃ. <bold>Ādīnava</bold>nti upaddavaṃ. <bold>Okāra</bold>nti lāmakaṃ, khandhesu vā otāraṃ. <bold>Saṃkilesa</bold>nti kiliṭṭhabhāvaṃ. <bold>Nekkhamme</bold>ti nekkhammamhi. <bold>Ānisaṃsa</bold>nti visuddhipakkhaṃ. <bold>Vodānapakkha</bold>nti idaṃ tasseva vevacanaṃ, kusalānaṃ dhammānaṃ nekkhammamhi visuddhipakkhaṃ addasanti attho.</paragraph>
    <paragraph line="350" number="209"><bold>Nekkhamma</bold>nti ca kāmehi nissaṭaṃ sabbakusalaṃ, ekadhamme saṅgayhamāne nibbānameva. Tatridaṃ opammasaṃsandanaṃ – kiṭṭhasambādhaṃ viya hi rūpādiārammaṇaṃ, kūṭagāvo viya kūṭacittaṃ, paṇḍitagopālako viya bodhisatto, catubbidhabhayaṃ viya attaparūbhayabyābādhāya saṃvattanavitakko, paṇḍitagopālakassa catubbidhaṃ bhayaṃ disvā kiṭṭhasambādhe appamādena gorakkhaṇaṃ viya bodhisattassa chabbassāni padhānaṃ padahato attabyābādhādibhayaṃ disvā rūpādīsu ārammaṇesu yathā kāmavitakkādayo na uppajjanti, evaṃ cittarakkhaṇaṃ. <bold>Paññāvuddhiko</bold>tiādīsu anuppannāya lokiyalokuttarapaññāya uppādāya, uppannāya ca vuddhiyā saṃvattatīti <pageBreak edition="Pali Text Society" number="2.0083" /><bold>paññāvuddhiko</bold>. Na dukkhakoṭṭhāsāya saṃvattatīti <bold>avighātapakkhiko</bold>. Nibbānadhātusacchikiriyāya saṃvattatīti <bold>nibbānasaṃvattaniko. Rattiṃ cepi naṃ, bhikkhave, anuvitakkeyya</bold>nti sakalarattiṃ cepi taṃ vitakkaṃ pavatteyyaṃ. <bold>Tatonidāna</bold>nti taṃmūlakaṃ. <bold>Ohaññeyyā</bold>ti ugghātīyeyya, uddhaccāya saṃvatteyyāti <pageBreak edition="Myanmar" number="1.0387" /> attho. <bold>Ārā</bold>ti dūre. <bold>Samādhimhā</bold>ti upacārasamādhitopi appanāsamādhitopi. <bold>So kho ahaṃ, bhikkhave, ajjhattameva citta</bold>nti so ahaṃ, bhikkhave, mā me cittaṃ samādhimhā dūre hotūti ajjhattameva cittaṃ saṇṭhapemi, gocarajjhatte ṭhapemīti attho. <bold>Sannisādemī</bold>ti tattheva ca naṃ sannisīdāpemi. <bold>Ekodiṃ karomī</bold>ti ekaggaṃ karomi. <bold>Samādahāmī</bold>ti sammā ādahāmi, suṭṭhu āropemīti attho. <bold>Mā me cittaṃ ūhaññī</bold>ti mā mayhaṃ cittaṃ ugghātīyittha, mā uddhaccāya saṃvattatūti attho.</paragraph>
    <paragraph line="351" number="210"><bold>Uppajjati abyāpādavitakko…pe… avihiṃsāvitakko</bold>ti ettha yo so imāya heṭṭhā <pageBreak edition="Vipassana Research Institut" number="1.0397" /> vuttataruṇavipassanāya saddhiṃ uppannavitakko kāmapaccanīkaṭṭhena <bold>nekkhammavitakko</bold>ti vutto. Soyeva byāpādapaccanīkaṭṭhena <bold>abyāpādavitakko</bold>ti ca vihiṃsāpaccanīkaṭṭhena <bold>avihiṃsāvitakko</bold>ti ca vutto.</paragraph>
    <paragraph line="352">Ettāvatā bodhisattassa samāpattiṃ nissāya vipassanāpaṭṭhapanakālo kathito. Yassa hi samādhipi taruṇo, vipassanāpi. Tassa vipassanaṃ paṭṭhapetvā aticiraṃ nisinnassa kāyo kilamati, anto aggi viya uṭṭhahati, kacchehi sedā muccanti, matthakato usumavaṭṭi viya uṭṭhahati, cittaṃ haññati vihaññati vipphandati. So puna samāpattiṃ samāpajjitvā taṃ paridametvā mudukaṃ katvā samassāsetvā puna vipassanaṃ paṭṭhapeti. Tassa puna aticiraṃ nisinnassa tatheva hoti. So puna samāpattiṃ samāpajjitvā tatheva karoti. Vipassanāya hi bahūpakārā samāpatti.</paragraph>
    <paragraph line="353">Yathā yodhassa phalakakoṭṭhako nāma bahūpakāro hoti, so taṃ nissāya saṅgāmaṃ pavisati, tattha hatthīhipi assehipi yodhehipi saddhiṃ kammaṃ katvā āvudhesu vā khīṇesu bhuñjitukāmatādibhāve <pageBreak edition="Pali Text Society" number="2.0084" /> vā sati nivattitvā phalakakoṭṭhakaṃ pavisitvā āvudhānipi gaṇhāti, vissamatipi, bhuñjatipi, pānīyampi pivati, sannāhampi paṭisannayhati, taṃ taṃ katvā puna saṅgāmaṃ pavisati, tattha kammaṃ katvā puna uccārādipīḷito vā kenacideva vā karaṇīyena phalakakoṭṭhakaṃ pavisati. Tattha santhambhitvā puna <pageBreak edition="Myanmar" number="1.0388" /> saṅgāmaṃ pavisati, evaṃ yodhassa phalakakoṭṭhako viya vipassanāya bahūpakārā samāpatti.</paragraph>
    <paragraph line="354">Samāpattiyā pana saṅgāmanittharaṇakayodhassa phalakakoṭṭhakatopi vipassanā bahūpakāratarā. Kiñcāpi hi samāpattiṃ nissāya vipassanaṃ paṭṭhapeti, vipassanā pana thāmajātā samāpattimpi rakkhati. Thāmajātaṃ karoti.</paragraph>
    <paragraph line="355">Yathā hi thale nāvampi nāvāya bhaṇḍampi sakaṭabhāraṃ karonti. Udakaṃ patvā pana sakaṭampi sakaṭabhaṇḍampi yuttagoṇepi nāvābhāraṃ karonti. Nāvā tiriyaṃ sotaṃ chinditvā sotthinā supaṭṭanaṃ gacchati, evamevaṃ kiñcāpi samāpattiṃ nissāya vipassanaṃ paṭṭhapeti, vipassanā <pageBreak edition="Vipassana Research Institut" number="1.0398" /> pana thāmajātā samāpattimpi rakkhati, thāmajātaṃ karoti. Thalaṃ patvā sakaṭaṃ viya hi samāpatti. Udakaṃ patvā nāvā viya vipassanā. Iti bodhisattassa ettāvatā samāpattiṃ nissāya vipassanāpaṭṭhapanakālo kathitoti veditabbo.</paragraph>
    <paragraph line="356"><bold>Yaññadevā</bold>tiādi kaṇhapakkhe vuttānusāreneva veditabbaṃ, idhāpi atthadīpikaṃ upamaṃ dassetuṃ <bold>seyyathāpī</bold>tiādimāha. Tattha <bold>gāmantasambhatesū</bold>ti gāmantaṃ āhaṭesu. <bold>Satikaraṇīyameva hotī</bold>ti <bold>etā gāvo</bold>ti satiuppādanamattameva kātabbaṃ hoti. Ito cito ca gantvā ākoṭanādikiccaṃ natthi. <bold>Ete dhammā</bold>ti ete samathavipassanā dhammāti satuppādanamattameva kātabbaṃ hoti. Iminā bodhisattassa samathavipassanānaṃ thāmajātakālo kathito. Tadā kirassa samāpattiṃ appanatthāya nisinnassa aṭṭha samāpattiyo ekāvajjanena āpāthaṃ āgacchanti, vipassanaṃ paṭṭhapetvā nisinno satta anupassanā ekappahāreneva āruḷho hoti.</paragraph>
    <paragraph line="357" number="215"><bold>Seyyathāpī</bold>ti idha kiṃ dasseti? Ayaṃ pāṭiyekko anusandhi, sattānañhi hitūpacāraṃ attano satthubhāvasampadañca <pageBreak edition="Pali Text Society" number="2.0085" /> dassento bhagavā imaṃ desanaṃ ārabhi. Tattha <bold>araññe</bold>ti aṭaviyaṃ. <bold>Pavane</bold>ti vanasaṇḍe. Atthato hi idaṃ dvayaṃ ekameva, paṭhamassa pana dutiyaṃ vevacanaṃ. <bold>Ayogakkhemakāmo</bold>ti catūhi yogehi khemaṃ nibbhayaṭṭhānaṃ anicchanto bhayameva icchanto <pageBreak edition="Myanmar" number="1.0389" />. <bold>Sovatthiko</bold>ti suvatthibhāvāvaho. <bold>Pītigamanīyo</bold>ti tuṭṭhiṃ gamanīyo. ‘‘Pītagamanīyo’’ti vā pāṭho. <bold>Pidaheyyā</bold>ti sākhādīhi thakeyya. <bold>Vivareyyā</bold>ti visadamukhaṃ katvā vivaṭaṃ kareyya. <bold>Kummagga</bold>nti udakavanapabbatādīhi sanniruddhaṃ amaggaṃ. <bold>Odaheyya okacara</bold>nti tesaṃ oke caramānaṃ viya ekaṃ dīpakamigaṃ ekasmiṃ ṭhāne ṭhapeyya. <bold>Okacārika</bold>nti dīgharajjuyā bandhitaṃyeva migiṃ.</paragraph>
    <paragraph line="358">Migaluddako hi araññaṃ migānaṃ vasanaṭṭhānaṃ gantvā ‘‘idha vasanti, iminā maggena nikkhamanti, ettha caranti, ettha pivanti, iminā maggena pavisantī’’ti sallakkhetvā maggaṃ pidhāya kummaggaṃ vivaritvā okacarañca okacārikañca ṭhapetvā sayaṃ paṭicchannaṭṭhāne sattiṃ gahetvā tiṭṭhati. Atha sāyanhasamaye migā akutobhaye araññe caritvā pānīyaṃ pivitvā migapotakehi saddhiṃ kīḷamānā vasanaṭṭhānasantikaṃ āgantvā okacarañca okacārikañca disvā <pageBreak edition="Vipassana Research Institut" number="1.0399" /> ‘‘sahāyakā no āgatā bhavissantī’’ti nirāsaṅkā pavisanti, te maggaṃ pihitaṃ disvā ‘‘nāyaṃ maggo, ayaṃ maggo bhavissatī’’ti kummaggaṃ paṭipajjanti. Migaluddako na tāva kiñci karoti, paviṭṭhesu pana sabbapacchimaṃ saṇikaṃ paharati. So uttasati, tato sabbe uttasitvā ‘‘bhayaṃ uppanna’’nti purato olokentā udakena vā vanena vā pabbatena vā sanniruddhaṃ maggaṃ disvā ubhohi passehi aṅgulisaṅkhalikaṃ viya gahanavanaṃ pavisituṃ asakkontā paviṭṭhamaggeneva nikkhamituṃ ārabhanti. Luddako tesaṃ nivattanabhāvaṃ ñatvā ādito paṭṭhāya tiṃsampi cattālīsampi mige ghāteti. Idaṃ sandhāya <bold>evañhi so, bhikkhave, mahāmigasaṅgho aparena samayena anayabyasanaṃ āpajjeyyā</bold>ti vuttaṃ.</paragraph>
    <paragraph line="359">‘‘Nandīrāgassetaṃ adhivacanaṃ, avijjāyetaṃ adhivacana’’nti ettha yasmā ime sattā avijjāya aññāṇā hutvā nandīrāgena ābandhitvā rūpārammaṇādīni upanītā vaṭṭadukkhasattiyā <pageBreak edition="Pali Text Society" number="2.0086" /> ghātaṃ labhanti. Tasmā bhagavā okacaraṃ nandīrāgoti, okacārikaṃ avijjāti katvā dassesi.</paragraph>
    <paragraph line="360">Migaluddako hi ekadāpi tesaṃ sākhābhaṅgena sarīraṃ puñchitvā manussagandhaṃ apanetvā okacaraṃ ekasmiṃ ṭhāne ṭhapetvā okacārikaṃ saha rajjuyā vissajjetvā attānaṃ paṭicchādetvā sattiṃ ādāya okacarassa santike tiṭṭhati, okacārikā migagaṇassa caraṇaṭṭhānābhimukhī gacchati <pageBreak edition="Myanmar" number="1.0390" />. Taṃ disvā migā sīsāni ukkhipitvā tiṭṭhanti, sāpi sīsaṃ ukkhipitvā tiṭṭhati, te ‘‘amhākaṃ samajātikā aya’’nti gocaraṃ gaṇhanti. Sāpi tiṇāni khādantī viya saṇikaṃ upagacchati. Āraññiko yūthapatimigo tassā vātaṃ labhitvā sakabhariyaṃ vissajjetvā tadabhimukho hoti.</paragraph>
    <paragraph line="361">Sattānañhi navanavameva piyaṃ hoti. Okacārikā āraññikassa migassa accāsannabhāvaṃ adatvā tadabhimukhīva pacchato paṭikkamitvā okacarassa santikaṃ gacchati, yattha yatthassā rajju laggati, tattha tattha khurena paharitvā moceti, āraññiko migo okacaraṃ disvā okacārikāya sammatto hutvā okacare usūyaṃ katvā piṭṭhiṃ nāmetvā sīsaṃ kampento tiṭṭhati, tasmiṃ khaṇe sattiṃ jivhāya lehantopi ‘‘kiṃ eta’’nti na jānāti, okacaropi <pageBreak edition="Vipassana Research Institut" number="1.0400" /> sacassa uparibhāgena taṃ migaṃ paharituṃ sukhaṃ hoti, piṭṭhiṃ nāmeti. Sacassa heṭṭhābhāgena paharituṃ sukhaṃ hoti, hadayaṃ unnāmeti. Atha luddako āraññikaṃ migaṃ sattiyā paharitvā tattheva ghātetvā maṃsaṃ ādāya gacchati. Evameva yathā so migo okacārikāya sammatto okacare usūyaṃ katvā sattiṃ jivhāya lehantopi kiñci na jānāti, tathā ime sattā avijjāya sammattā andhabhūtā kiñci ajānantā rūpādīsu nandīrāgaṃ upagamma vaṭṭadukkhasattiyā vadhaṃ labhantīti bhagavā okacaraṃ nandīrāgoti, okacārikaṃ avijjāti katvā dassesi.</paragraph>
    <paragraph line="362"><bold>Iti kho, bhikkhave, vivaṭo mayā khemo maggo</bold>ti iti kho, bhikkhave, mayā imesaṃ sattānaṃ hitacaraṇena sammāsambodhiṃ patvā ahaṃ buddhosmīti tuṇhībhūtena anisīditvā dhammacakkappavattanato paṭṭhāya dhammaṃ desentena vivaṭo khemo ariyo aṭṭhaṅgiko maggo, pihito kummaggo <pageBreak edition="Pali Text Society" number="2.0087" />, aññātakoṇḍaññādīnaṃ bhabbapuggalānaṃ ūhato okacaro nandīrāgo dvedhā chetvā pātito, nāsitā okacārikā avijjā sabbena sabbaṃ samugghātitāti attano hitūpacāraṃ dassesi. Sesaṃ sabbattha uttānatthamevāti.</paragraph>
    <centered line="363">Papañcasūdaniyā majjhimanikāyaṭṭhakathāya</centered>
    <centered line="364">Dvedhāvitakkasuttavaṇṇanā niṭṭhitā.</centered>
    <subhead line="365">10. Vitakkasaṇṭhānasuttavaṇṇanā</subhead>
    <paragraph line="366" number="216"><bold>Evaṃ</bold><pageBreak edition="Myanmar" number="1.0391" /><pageBreak edition="Vipassana Research Institut" number="1.0401" /><bold>me suta</bold>nti vitakkasaṇṭhānasuttaṃ. Tattha <bold>adhicittamanuyuttenā</bold>ti dasakusalakammapathavasena uppannaṃ cittaṃ cittameva, vipassanāpādakaaṭṭhasamāpatticittaṃ tato cittato adhikaṃ cittanti <bold>adhicittaṃ. Anuyuttenā</bold>ti taṃ adhicittaṃ anuyuttena, tattha yuttappayuttenāti attho.</paragraph>
    <paragraph line="367">Tatrāyaṃ bhikkhu purebhattaṃ piṇḍāya caritvā pacchābhattaṃ piṇḍapātappaṭikkanto nisīdanaṃ ādāya asukasmiṃ rukkhamūle vā vanasaṇḍe vā pabbatapāde vā pabbhāre vā samaṇadhammaṃ karissāmīti nikkhamantopi, tattha gantvā hatthehi vā pādehi vā nisajjaṭṭhānato tiṇapaṇṇāni apanentopi adhicittaṃ anuyuttoyeva. Nisīditvā pana hatthapāde dhovitvā pallaṅkaṃ ābhujitvā mūlakammaṭṭhānaṃ gahetvā viharantopi adhicittaṃ anuyuttoyeva.</paragraph>
    <paragraph line="368"><bold>Nimittānī</bold>ti kāraṇāni. <bold>Kālena kāla</bold>nti samaye samaye. Na nu ca kammaṭṭhānaṃ nāma muhuttampi achaḍḍetvā nirantaraṃ manasikātabbaṃ, kasmā bhagavā ‘‘kālena kāla’’nti āhāti. Pāḷiyañhi aṭṭhatiṃsa kammaṭṭhānāni vibhattāni, tesu bhikkhunā attano cittarucitaṃ kammaṭṭhānaṃ gahetvā nisinnena yāva kocideva upakkileso nuppajjati, tāva imesaṃ nimittānaṃ manasikārakiccaṃ natthi. Yadā pana uppajjati, tadā imāni gahetvā citte uppannaṃ abbudaṃ nīharitabbanti dassento evamāha.</paragraph>
    <paragraph line="369"><bold>Chandūpasaṃhitā</bold>ti chandasahagatā rāgasampayuttā. Imesaṃ pana tiṇṇaṃ vitakkānaṃ khettañca ārammaṇañca jānitabbaṃ. Tattha chandūpasañhitānaṃ aṭṭha <pageBreak edition="Pali Text Society" number="2.0088" /> lobhasahagatacittāni khettaṃ, dosūpasañhitānaṃ dve domanassasahagatāni, mohūpasañhitānaṃ dvādasapi akusalacittāni. Vicikicchāuddhaccasampayuttacittāni pana dve etesaṃ pāṭipuggalikaṃ khettaṃ. Sabbesampi sattā ceva saṅkhārā ca ārammaṇaṃ, iṭṭhāniṭṭhaasamapekkhitesu hi sattesu ca saṅkhāresu ca te uppajjanti <pageBreak edition="Vipassana Research Institut" number="1.0402" />. <bold>Aññampi nimittaṃ manasikātabbaṃ kusalūpasaṃhita</bold>nti tato nimittato aññaṃ kusalanissitaṃ nimittaṃ manasikātabbaṃ. Tattha <bold>aññaṃ nimittaṃ</bold> nāma chandūpasañhite vitakke sattesu uppanne asubhabhāvanā aññaṃ nimittaṃ nāma. Saṅkhāresu uppanne aniccamanasikāro aññaṃ nimittaṃ <pageBreak edition="Myanmar" number="1.0392" /> nāma. Dosūpasañhite sattesu uppanne mettābhāvanā aññaṃ nimittaṃ nāma. Saṅkhāresu uppanne dhātumanasikāro aññaṃ nimittaṃ nāma. Mohūpasañhite yattha katthaci uppanne pañcadhammūpanissayo aññaṃ nimittaṃ nāma.</paragraph>
    <paragraph line="370">Imassa hatthā vā sobhanā pādā vātiādinā nayena hi sattesu lobhe uppanne asubhato upasaṃharitabbaṃ. Kimhi sārattosi? Kesesu sārattosi. Lomesu…pe… muttesu sārattosi. Ayaṃ attabhāvo nāma tīhi aṭṭhisatehi ussāpito, navahi nhārusatehi ābaddho, navahi maṃsapesisatehi anulitto, allacammena pariyonaddho, chavirāgena paṭicchanno, navahi vaṇamukhehi navanavutilomakūpasahassehi ca asuci paggharati, kuṇapapūrito, duggandho, jeguccho, paṭikūlo, dvattiṃsakuṇapasañcayo, natthettha sāraṃ vā varaṃ vāti evaṃ asubhato upasaṃharantassa sattesu uppanno lobho pahīyati, tenassa asubhato upasaṃharaṇaṃ aññaṃ nimittaṃ nāma hoti.</paragraph>
    <paragraph line="371">Pattacīvarādīsu saṅkhāresu lobhe uppanne dvīhākārehi saṅkhāramajjhattataṃ samuṭṭhāpetīti satipaṭṭhānavaṇṇanāyaṃ vuttanayena assāmikatāvakālikabhāvavasena manasikaroto so pahīyati. Tenassa aniccato manasikāro aññaṃ nimittaṃ nāma hoti. Sattesu dose uppanne pana āghātavinayakakacopamovādādīnaṃ vasena mettā bhāvetabbā, taṃ bhāvayato doso pahīyati, tenassa mettābhāvanā aññaṃ nimittaṃ nāma hoti. Khāṇukaṇṭakatiṇapaṇṇādīsu <pageBreak edition="Pali Text Society" number="2.0089" /> pana dose uppanne tvaṃ kassa kuppasi, kiṃ pathavīdhātuyā, udāhu āpodhātuyā, ko vā panāyaṃ kuppati nāma, kiṃ pathavīdhātu udāhu āpodhātūtiādinā nayena dhātumanasikāraṃ karontassa doso pahīyati. Tenassa dhātumanasikāro aññaṃ nimittaṃ nāma hoti.</paragraph>
    <paragraph line="372">Mohe pana yattha katthaci uppanne –</paragraph>
    <gatha1 line="373">‘‘Garūsaṃvāso <pageBreak edition="Vipassana Research Institut" number="1.0403" /> uddeso, uddiṭṭhaparipucchanaṃ;</gatha1>
    <gatha2 line="374">Kālena dhammassavanaṃ, ṭhānāṭṭhānavinicchayo;</gatha2>
    <gathalast line="375">Pañca dhammūpanissāya, mohadhātu pahīyatī’’ti. –</gathalast>
    <unindented line="376">Ime <pageBreak edition="Myanmar" number="1.0393" /> pañca dhammā upanissitabbā. Garuṃ upanissāya viharanto hi bhikkhu – ‘‘ācariyo gāmappavesanaṃ anāpucchantassa pattakāle vattaṃ akarontassa ghaṭasataudakāharaṇādidaṇḍakammaṃ karotī’’ti yattappaṭiyatto hoti, athassa moho pahīyati. Uddesaṃ gaṇhantopi – ‘‘ācariyo uddesakāle uddesaṃ aggaṇhantassa asādhukaṃ sajjhāyantassa ca daṇḍakammaṃ karotī’’ti yattappaṭiyatto hoti, evampissa moho pahīyati. Garubhāvanīye bhikkhū upasaṃkamitvā ‘‘idaṃ bhante kathaṃ imassa ko attho’’ti paripucchanto kaṃkhaṃ vinodeti, evampissa moho pahīyati. Kālena dhammasavanaṭṭhānaṃ gantvā sakkaccaṃ dhammaṃ suṇantassāpi tesu tesu ṭhānesu attho pākaṭo hoti. Evampissa moho pahīyati. Idamassa kāraṇaṃ, idaṃ na kāraṇanti ṭhānāṭṭhānavinicchaye cheko hoti, evampissa moho pahīyati. Tenassa pañcadhammūpanissayo aññaṃ nimittaṃ nāma hoti.</unindented>
    <paragraph line="377">Apica aṭṭhatiṃsāya ārammaṇesu yaṃkiñci bhāventassāpi ime vitakkā pahīyanti eva. Imāni pana nimittāni ujuvipaccanīkāni paṭipakkhabhūtāni. Imehi pahīnā rāgādayo suppahīnā honti. Yathā hi aggiṃ allakaṭṭhehipi paṃsūhipi sākhādīhipi pothetvā nibbāpentiyeva, udakaṃ pana aggissa ujuvipaccanīkaṃ, tena nibbuto sunibbuto hoti, evamimehi nimittehi pahīnā rāgādayo suppahīnā honti. Tasmā etāni kathitānīti veditabbāni.</paragraph>
    <paragraph line="378"><bold>Kusalūpasaṃhita</bold>nti <pageBreak edition="Pali Text Society" number="2.0090" /> kusalanissitaṃ kusalassa paccayabhūtaṃ. <bold>Ajjhattamevā</bold>ti gocarajjhattaṃyeva. <bold>Palagaṇḍo</bold>ti vaḍḍhakī. <bold>Sukhumāya āṇiyā</bold>ti yaṃ āṇiṃ nīharitukāmo hoti, tato sukhumatarāya sāradāruāṇiyā. <bold>Oḷārikaṃ āṇi</bold>nti candaphalake vā sāraphalake vā ākoṭitaṃ visamāṇiṃ. <bold>Abhinihaneyyā</bold>ti muggarena ākoṭento haneyya. <bold>Abhinīhareyyā</bold>ti evaṃ abhinihananto phalakato nīhareyya. <bold>Abhinivaseyyā</bold>ti idāni bahu nikkhantāti ñatvā hatthena cāletvā <pageBreak edition="Vipassana Research Institut" number="1.0404" /> nikkaḍḍheyya <pageBreak edition="Myanmar" number="1.0394" />. Tattha phalakaṃ viya cittaṃ, phalake visamāṇī viya akusalavitakkā, sukhumāṇī viya aññaṃ asubhabhāvanādikusalanimittaṃ, sukhumāṇiyā oḷārikāṇinīharaṇaṃ viya asubhabhāvanādīhi kusalanimittehi tesaṃ vitakkānaṃ nīharaṇaṃ.</paragraph>
    <paragraph line="379" number="217"><bold>Ahikuṇapenā</bold>tiādi atijegucchapaṭikūlakuṇapadassanatthaṃ vuttaṃ. <bold>Kaṇṭhe āsattenā</bold>ti kenacideva paccatthikena ānetvā kaṇṭhe baddhena paṭimukkena. <bold>Aṭṭiyeyyā</bold>ti aṭṭo dukkhito bhaveyya. <bold>Harāyeyyā</bold>ti lajjeyya. <bold>Jiguccheyyā</bold>ti sañjātajiguccho bhaveyya.</paragraph>
    <paragraph line="380"><bold>Pahīyantī</bold>ti evaṃ imināpi kāraṇena ete akusalā dhammā sāvajjā dukkhavipākāti attano paññābalena upaparikkhato ahikuṇapādīni viya jigucchantassa pahīyanti. Yo pana attano paññābalena upaparikkhituṃ na sakkoti, tena ācariyaṃ vā upajjhāyaṃ vā aññataraṃ vā garuṭṭhāniyaṃ sabrahmacāriṃ saṅghattheraṃ vā upasaṅkamitvā ghaṇḍiṃ paharitvā bhikkhusaṅghameva vā sannipātetvā ārocetabbaṃ, bahunañhi sannipāte bhavissateva eko paṇḍitamanusso, svāyaṃ evaṃ etesu ādīnavo daṭṭhabboti kathessati, kāyavicchindanīyakathādīhi vā pana te vitakke niggaṇhissatīti.</paragraph>
    <paragraph line="381" number="218"><bold>Asatiamanasikāro āpajjitabbo</bold>ti neva so vitakko saritabbo na manasikātabbo, aññavihitakena bhavitabbaṃ. Yathā hi rūpaṃ apassitukāmo puriso akkhīni nimīleyya, evameva mūlakammaṭṭhānaṃ gahetvā nisinnena bhikkhunā cittamhi <pageBreak edition="Pali Text Society" number="2.0091" /> vitakke uppanne aññavihitakena bhavitabbaṃ. Evamassa so vitakko pahīyati, tasmiṃ pahīne puna kammaṭṭhānaṃ gahetvā nisīditabbaṃ.</paragraph>
    <paragraph line="382">Sace na pahīyati, uggahito dhammakathāpabandho hoti, so mahāsaddena sajjhāyitabbo. Evampi ce aññavihitakassa sato so na pahīyati. Thavikāya muṭṭhipotthako hoti, yattha ca buddhavaṇṇāpi dhammavaṇṇāpi likhitā honti, taṃ nīharitvā vācentena aññavihitakena bhavitabbaṃ. Evampi ce na pahīyati, thavikato araṇisahitāni nīharitvā ‘‘ayaṃ <pageBreak edition="Myanmar" number="1.0395" /> uttarāraṇī ayaṃ adharāraṇī’’ti āvajjentena aññavihitakena bhavitabbaṃ. Evampi ce na pahīyati, sipāṭikaṃ <pageBreak edition="Vipassana Research Institut" number="1.0405" /> nīharitvā ‘‘idaṃ ārakaṇṭakaṃ nāma, ayaṃ pipphalako nāma, idaṃ nakhacchedanaṃ nāma, ayaṃ sūci nāmā’’ti parikkhāraṃ samannānentena aññavihitakena bhavitabbaṃ. Evampi ce na pahīyati, sūciṃ gahetvā cīvare jiṇṇaṭṭhānaṃ sibbantena aññavihitakena bhavitabbaṃ. Evaṃ yāva na pahīyati, tāva taṃ taṃ kusalakammaṃ karontena aññavihitakena bhavitabbaṃ. Pahīne puna mūlakammaṭṭhānaṃ gahetvā nisīditabbaṃ, navakammaṃ pana na paṭṭhapetabbaṃ. Kasmā? Vitakke pacchinne kammaṭṭhānamanasikārassa okāso na hoti.</paragraph>
    <paragraph line="383">Porāṇakapaṇḍitā pana navakammaṃ katvāpi vitakkaṃ pacchindiṃsu. Tatridaṃ vatthu – tissasāmaṇerassa kira upajjhāyo tissamahāvihāre vasati. Tissasāmaṇero ‘‘bhante ukkaṇṭhitomhī’’ti āha. Atha naṃ thero ‘‘imasmiṃ vihāre nhānaudakaṃ dullabhaṃ, maṃ gahetvā cittalapabbataṃ gacchāhī’’ti āha. So tathā akāsi. Tattha naṃ thero āha ‘‘ayaṃ vihāro accantasaṅghiko, ekaṃ puggalikaṭṭhānaṃ karohī’’ti. So sādhu bhanteti ādito paṭṭhāya saṃyuttanikāyaṃ pabbhārasodhanaṃ tejodhātukasiṇaparikammanti tīṇīpi ekato ārabhitvā kammaṭṭhānaṃ appanaṃ pāpesi, <bold>saṃyuttanikāyaṃ</bold> pariyosāpesi, leṇakammaṃ niṭṭhāpesi, sabbaṃ katvā upajjhāyassa saññaṃ adāsi. Upajjhāyo ‘‘dukkhena te sāmaṇera kataṃ, ajja tāva tvaṃyeva vasāhī’’ti āha. So taṃ rattiṃ leṇe vasanto utusappāyaṃ labhitvā vipassanaṃ vaḍḍhetvā arahattaṃ <pageBreak edition="Pali Text Society" number="2.0092" /> patvā tattheva parinibbāyi. Tassa dhātuyo gahetvā cetiyaṃ akaṃsu. Ajjāpi <bold>tissattheracetiya</bold>nti paññāyati. Idaṃ pabbaṃ asatipabbaṃ nāma.</paragraph>
    <paragraph line="384" number="219"> Imasmiṃ ṭhatvā vitakke niggaṇhituṃ asakkonto idha ṭhatvā niggaṇhissatīti vitakkamūlabhedaṃ pabbaṃ dassento puna <bold>tassa ce bhikkhave</bold>tiādimāha. Tattha <bold>vitakkasaṅkhārasaṇṭhānaṃ manasikātabba</bold>nti saṅkharotīti <bold>saṅkhāro,</bold> paccayo, kāraṇaṃ mūlanti attho. Santiṭṭhati etthāti <bold>saṇṭhānaṃ,</bold> vitakkasaṅkhārassa saṇṭhānaṃ <bold>vitakkasaṅkhārasaṇṭhānaṃ,</bold> taṃ manasikātabbanti. Idaṃ vuttaṃ hoti, ayaṃ vitakko kiṃ hetu kiṃ paccayā kiṃ kāraṇā uppannoti vitakkānaṃ mūlañca mūlamūlañca manasikātabbanti. <bold>Kiṃ nu kho ahaṃ sīghaṃ</bold><pageBreak edition="Myanmar" number="1.0396" /><bold>gacchāmī</bold>ti kena nu kho kāraṇena ahaṃ sīghaṃ gacchāmi? <bold>Yaṃnūnāhaṃ saṇikaṃ gaccheyya</bold>nti kiṃ me iminā sīghagamanena, saṇikaṃ gacchissāmīti <pageBreak edition="Vipassana Research Institut" number="1.0406" /> cintesi. <bold>So saṇikaṃ gaccheyyā</bold>ti so evaṃ cintetvā saṇikaṃ gaccheyya. Esa nayo sabbattha.</paragraph>
    <paragraph line="385">Tattha tassa purisassa sīghagamanakālo viya imassa bhikkhuno vitakkasamāruḷhakālo. Tassa saṇikagamanakālo viya imassa vitakkacārapacchedanakālo. Tassa ṭhitakālo viya imassa vitakkacāre pacchinne mūlakammaṭṭhānaṃ cittotaraṇakālo. Tassa nisinnakālo viya imassa vipassanaṃ vaḍḍhetvā arahattappattakālo. Tassa nipannakālo viya imassa nibbānārammaṇāya phalasamāpattiyā divasaṃ vītivattanakālo. Tattha ime vitakkā kiṃ hetukā kiṃ paccayāti vitakkānaṃ mūlamūlaṃ gacchantassa vitakkacāro sithilo hoti. Tasmiṃ sithilībhūte matthakaṃ gacchante vitakkā sabbaso nirujjhanti. Ayamattho duddubhajātakenapi dīpetabbo –</paragraph>
    <paragraph line="386">Sasakassa kira beluvarukkhamūle niddāyantassa beluvapakkaṃ vaṇṭato chijjitvā kaṇṇamūle patitaṃ. So tassa saddena ‘‘pathavī bhijjatī’’ti saññāya uṭṭhahitvā vegena palāyi. Taṃ disvā purato aññepi catuppadā palāyiṃsu. Tadā bodhisatto sīho hoti. So cintesi – ‘‘ayaṃ pathavī nāma kappavināse bhijjati, antarā pathavībhedo nāma natthi, yaṃnūnāhaṃ <pageBreak edition="Pali Text Society" number="2.0093" /> mūlamūlaṃ gantvā anuvijjeyya’’nti. So hatthināgato paṭṭhāya yāva sasakaṃ pucchi ‘‘tayā, tāta, pathavī bhijjamānā diṭṭhā’’ti. Saso ‘‘āma devā’’ti āha. Sīho ‘‘ehi, bho, dassehī’’ti. Saso ‘‘na sakkomi sāmī’’ti. ‘‘Ehi, re, mā bhāyī’’ti saṇhamudukena gahetvā gato saso rukkhassa avidūre ṭhatvā –</paragraph>
    <gatha1 line="387">‘‘Duddubhāyati bhaddante, yasmiṃ dese vasāmahaṃ;</gatha1>
    <gathalast line="388">Ahampetaṃ na jānāmi, kimetaṃ duddubhāyatī’’ti. (jā. 1.4.85) –</gathalast>
    <unindented line="389">Gāthamāha. Bodhisatto ‘‘tvaṃ ettheva tiṭṭhā’’ti rukkhamūlaṃ gantvā sasakassa nipannaṭṭhānaṃ addasa, beluvapakkaṃ addasa, uddhaṃ oleketvā vaṇṭaṃ addasa, disvā ‘‘ayaṃ saso ettha nipanno, niddāyamāno imassa kaṇṇamūle <pageBreak edition="Myanmar" number="1.0397" /> patitassa saddena ‘pathavī bhijjatī’ti evaṃsaññī hutvā palāyī’’ti <pageBreak edition="Vipassana Research Institut" number="1.0407" /> ñatvā taṃ kāraṇaṃ sasaṃ pucchi. Saso ‘‘āma, devā’’ti āha. Bodhisatto imaṃ gāthamāha –</unindented>
    <gatha1 line="390">‘‘Beluva patitaṃ sutvā, duddubhanti saso javi;</gatha1>
    <gathalast line="391">Sasassa vacanaṃ sutvā, santattā migavāhinī’’ti. (jā. 1.4.86);</gathalast>
    <paragraph line="392">Tato bodhisatto ‘‘mā bhāyathā’’ti migagaṇe assāsesi. Evaṃ vitakkānaṃ mūlamūlaṃ gacchantassa vitakkā pahīyanti.</paragraph>
    <paragraph line="393" number="220"> Imasmiṃ vitakkamūlabhedapabbe ṭhatvā vitakke niggaṇhituṃ asakkontena pana evaṃ niggaṇhitabbāti aparampi kāraṇaṃ dassento puna <bold>tassa ce, bhikkhave</bold>tiādimāha.</paragraph>
    <paragraph line="394"><bold>Dantebhidantamādhāyā</bold>ti heṭṭhādante uparidantaṃ ṭhapetvā. <bold>Cetasā citta</bold>nti kusalacittena akusalacittaṃ abhiniggaṇhitabbaṃ. <bold>Balavā puriso</bold>ti yathā thāmasampanno mahābalo puriso dubbalaṃ purisaṃ sīse vā gale vā khandhe vā gahetvā abhiniggaṇheyya abhinippīḷeyya abhisantāpeyya santattaṃ kilantaṃ mucchāparetaṃ viya kareyya, evameva bhikkhunā vitakkehi saddhiṃ paṭimallena hutvā ‘‘ke ca tumhe ko cāha’’nti abhibhavitvā – ‘‘kāmaṃ taco ca nhāru ca aṭṭhi ca avasissatu sarīre upasussatu maṃsalohita’’nti (a. ni. 2.5) evaṃ mahāvīriyaṃ <pageBreak edition="Pali Text Society" number="2.0094" /> paggayha vitakkā niggaṇhitabbāti dassento ima atthadīpikaṃ upamaṃ āhari.</paragraph>
    <paragraph line="395" number="221"><bold>Yato kho, bhikkhave</bold>ti idaṃ pariyādānabhājaniyaṃ nāma, taṃ uttānatthameva. Yathā pana satthācariyo tiroraṭṭhā āgataṃ rājaputtaṃ pañcāvudhasippaṃ uggaṇhāpetvā ‘‘gaccha, attano raṭṭhe rajjaṃ gaṇha. Sace te antarāmagge corā uṭṭhahanti, dhanunā kammaṃ katvā gaccha. Sace te dhanu nassati vā bhijjati vā sattiyā asinā’’ti evaṃ pañcahipi āvudhehi kattabbaṃ dassetvā uyyojeti. So tathā katvā sakaraṭṭhaṃ gantvā rajjaṃ gahetvā rajjasiriṃ anubhoti. Evamevaṃ bhagavā adhicittamanuyuttaṃ bhikkhuṃ arahattagahaṇatthāya uyyojento – ‘‘sacassa antarā akusalavitakkā uppajjanti, aññanimittapabbe ṭhatvā te niggaṇhitvā vipassanaṃ vaḍḍhetvā arahattaṃ <pageBreak edition="Myanmar" number="1.0398" /><pageBreak edition="Vipassana Research Institut" number="1.0408" /> pāpuṇissati. Tattha asakkonto ādīnavapabbe ṭhatvā, tatrāpi asakkonto asatipabbe ṭhatvā, tatrāpi asakkonto vitakkamūlabhedapabbe ṭhatvā, tatrāpi asakkonto abhiniggaṇhanapabbe ṭhatvā vitakke niggaṇhitvā vipassanaṃ vaḍḍhetvā arahattaṃ pāpuṇissatī’’ti imāni pañca pabbāni desesi.</paragraph>
    <paragraph line="396"><bold>Vasī vitakkapariyāyapathesū</bold>ti vitakkacārapathesu ciṇṇavasī paguṇavasīti vuccati. <bold>Yaṃ vitakkaṃ ākaṅkhissatī</bold>ti idaṃ assa vasībhāvākāradassanatthaṃ vuttaṃ. Ayañhi pubbe yaṃ vitakkaṃ vitakketukāmo hoti, taṃ na vitakketi. Yaṃ na vitakketukāmo hoti, taṃ vitakketi. Idāni pana vasībhūtattā yaṃ vitakkaṃ vitakketukāmo hoti, taṃyeva vitakketi. Yaṃ na vitakketukāmo, na taṃ vitakketi. Tena vuttaṃ ‘‘yaṃ vitakkaṃ ākaṅkhissati, taṃ vitakkaṃ vitakkessati. Yaṃ vitakkaṃ nākaṅkhissati, na taṃ vitakkaṃ vitakkhessatī’’ti. <bold>Acchecchi taṇha</bold>ntiādi <bold>sabbāsavasutte</bold> vuttamevāti.</paragraph>
    <centered line="397">Papañcasūdaniyā majjhimanikāyaṭṭhakathāya</centered>
    <centered line="398">Vitakkasaṇṭhānasuttavaṇṇanā niṭṭhitā.</centered>
    <centered line="399">Dutiyavaggavaṇṇanā niṭṭhitā.</centered>
    <centered line="400">Mūlapaṇṇāsaṭṭhakathāya paṭhamo bhāgo niṭṭhito.</centered>
    <centered line="401"> Namo tassa bhagavato arahato sammāsambuddhassa</centered>
    <nikaya line="402">Majjhimanikāye</nikaya>
    <book line="403">Mūlapaṇṇāsa-aṭṭhakathā</book>
    <subhead line="404">(Dutiyo bhāgo)</subhead>
  </content>
</document>