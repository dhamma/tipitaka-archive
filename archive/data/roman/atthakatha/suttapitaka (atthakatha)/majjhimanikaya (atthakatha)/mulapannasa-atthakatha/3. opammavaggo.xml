<?xml version="1.0"?>
<document>
<metadata>
<normativeSource>http://tipitaka.org/romn/cscd/s0201a.att3.xml</normativeSource>
<archivePath>roman/atthakatha/suttapitaka (atthakatha)/majjhimanikaya (atthakatha)/mulapannasa-atthakatha/3. opammavaggo.xml</archivePath>
<title>3. Opammavaggo - Mūlapaṇṇāsa-aṭṭhakathā - Majjhimanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">3. Opammavaggo</chapter>
<subhead line="2">1. Kakacūpamasuttavaṇṇanā</subhead>
<paragraph line="3" number="222"><bold>Evaṃ</bold><pageBreak edition="V" number="2.0001" /><pageBreak edition="P" number="2.0095" /><pageBreak edition="M" number="2.0001" /><bold>me suta</bold>nti kakacūpamasuttaṃ. Tattha <bold>moḷiyaphagguno</bold>ti <bold>moḷī</bold>ti cūḷā vuccati. Yathāha –</paragraph>
<gatha1 line="4">‘‘Chetvāna moḷiṃ varagandhavāsitaṃ,</gatha1>
<gatha2 line="5">Vehāyasaṃ ukkhipi sakyapuṅgavo;</gatha2>
<gatha3 line="6">Ratanacaṅkoṭavarena vāsavo,</gatha3>
<gathalast line="7">Sahassanetto sirasā paṭiggahī’’ti.</gathalast>
<paragraph line="8">Sā <pageBreak edition="V" number="2.0002" />tassa gihikāle mahatī ahosi, tenassa <bold>moḷiyaphagguno</bold>ti saṅkhā udapādi. Pabbajitampi naṃ teneva nāmena sañjānanti. <bold>Ativela</bold>nti velaṃ atikkamitvā. Tattha kālavelā, sīmavelā, sīlavelāti tividhā velā. ‘‘Tāyaṃ velāyaṃ imaṃ udānaṃ udānesī’’ti (dhammapade vaggānamuddānaṃ, gāthānamuddānaṃ; mahāva. 1-3) ayaṃ kālavelā nāma. ‘‘Ṭhitadhammo velaṃ nātivattatī’’ti (cūḷava. 384; udā. 45; a. ni. 8.19) ayaṃ sīmavelā nāma. ‘‘Velāanatikkamo setughāto’’ti (dha. sa. 299-301) ca, ‘‘velā cesā avītikkamanaṭṭhenā’’ti ca, ayaṃ sīlavelā nāma. Taṃ tividhampi so atikkamiyeva. Bhikkhuniyo hi ovadituṃ kālo nāma atthi, so atthaṅgatepi sūriye <pageBreak edition="M" number="2.0002" />ovadanto taṃ kālavelampi atikkami. Bhikkhunīnaṃ ovāde pamāṇaṃ nāma atthi sīmā mariyādā. So uttarichappañcavācāhi ovadanto taṃ sīmavelampi atikkami. Kathento pana davasahagataṃ katvā duṭṭhullāpattipahonakaṃ katheti, evaṃ sīlavelampi atikkami.</paragraph>
<paragraph line="9"><bold>Saṃsaṭṭho</bold>ti missībhūto samānasukhadukkho hutvā. <bold>Sammukhā</bold>ti purato. <bold>Avaṇṇaṃ bhāsatī</bold>ti tā pana pacanakoṭṭanādīni karontiyo disvā natthi imāsaṃ anāpatti nāma, imā bhikkhuniyo anācārā dubbacā pagabbhāti aguṇaṃ katheti. <bold>Adhikaraṇampi karotī</bold>ti imesaṃ bhikkhūnaṃ imā bhikkhuniyo diṭṭhakālato paṭṭhāya akkhīni dayhanti, imasmiṃ vihāre pupphapūjā vā āsanadhovanaparibhaṇḍakaraṇādīni vā imāsaṃ vasena vattanti. Kuladhītaro etā lajjiniyo <pageBreak edition="P" number="2.0096" />, tumhe imā idañcidañca vadatha, ayaṃ nāma tumhākaṃ āpatti hoti, vinayadharānaṃ santikaṃ āgantvā vinicchayaṃ me dethāti adhikaraṇaṃ ākaḍḍhati.</paragraph>
<paragraph line="10"><bold>Moḷiyaphaggunassa avaṇṇaṃ bhāsatī</bold>ti natthi imassa bhikkhuno anāpatti nāma. Niccakālaṃ imassa pariveṇadvāraṃ asuññaṃ bhikkhunīhīti aguṇaṃ katheti. <bold>Adhikaraṇampi karontī</bold>ti imesaṃ bhikkhūnaṃ moḷiyaphaggunattherassa diṭṭhakālato paṭṭhāya akkhīni dayhanti. Imasmiṃ vihāre aññesaṃ vasanaṭṭhānaṃ oloketumpi na sakkā. Vihāraṃ āgatabhikkhuniyo ovādaṃ vā paṭisanthāraṃ vā uddesapadaṃ vā therameva nissāya labhanti, kulaputtako lajjī kukkuccako, evarūpaṃ nāma tumhe idañcidañca vadatha, etha vinayadharānaṃ santike vinicchayaṃ dethāti adhikaraṇaṃ ākaḍḍhanti.</paragraph>
<paragraph line="11"><bold>So</bold><pageBreak edition="V" number="2.0003" /><bold>bhikkhu bhagavantaṃ etadavocā</bold>ti neva piyakamyatāya na bhedādhippāyena, atthakāmatāya avoca. Ekaṃ kirassa ahosi – ‘‘imassa bhikkhussa evaṃ saṃsaṭṭhassa viharato ayaso uppajjissati. So sāsanassāpi avaṇṇoyeva. Aññena pana kathito ayaṃ na oramissati, bhagavatā dhammaṃ desetvā ovadito oramissatī’’ti tassa atthakāmatāya bhagavantaṃ etaṃ, ‘‘āyasmā, bhante’’tiādivacanaṃ avoca.</paragraph>
<paragraph line="12" number="223"><bold>Āmantehī</bold>ti jānāpehi. <bold>Āmantetī</bold>ti pakkosati.</paragraph>
<paragraph line="13" number="224"><bold>Saddhā</bold>ti <pageBreak edition="M" number="2.0003" />saddhāya. <bold>Tasmā</bold>ti yasmā tvaṃ kulaputto ceva saddhāpabbajito ca, yasmā vā te etāhi saddhiṃ saṃsaṭṭhassa viharato ye tā akkosissanti vā, paharissanti vā, tesu domanassaṃ uppajjissati, saṃsagge pahīne nuppajjissati, tasmā. <bold>Tatrā</bold>ti tasmiṃ avaṇṇabhāsane. <bold>Gehasitā</bold>ti pañcakāmaguṇanissitā. <bold>Chandā</bold>ti taṇhāchandāpi paṭighachandāpi. <bold>Vipariṇata</bold>nti rattampi cittaṃ vipariṇataṃ. Duṭṭhampi, mūḷhampi cittaṃ vipariṇataṃ. Idha pana taṇhāchandavasena rattampi vaṭṭati, paṭighachandavasena duṭṭhampi vaṭṭati. <bold>Hitānukampī</bold>ti hitena anukampamāno hitena pharamāno. <bold>Na dosantaro</bold>ti na dosacitto bhavissāmi.</paragraph>
<paragraph line="14" number="225"><bold>Atha kho bhagavā</bold>ti kasmā ārabhi? Phaggunassa kira ettakaṃ ovādaṃ sutvāpi, ‘‘bhikkhunisaṃsaggato oramissāmi <pageBreak edition="P" number="2.0097" />viramissāmī’’ti cittampi na uppannaṃ, bhagavatā pana saddhiṃ paṭāṇī viya paṭiviruddho aṭṭhāsi, athassa bhagavato yathā nāma jighacchitassa bhojane, pipāsitassa pānīye, sītena phuṭṭhassa uṇhe dukkhitassa sukhe patthanā uppajjati. Evameva imaṃ dubbacaṃ bhikkhuṃ disvā paṭhamabodhiyaṃ subbacā bhikkhū āpāthaṃ āgamiṃsu. Atha tesaṃ vaṇṇaṃ kathetukāmo hutvā imaṃ desanaṃ ārabhi.</paragraph>
<paragraph line="15">Tattha <bold>ārādhayiṃsū</bold>ti gaṇhiṃsu pūrayiṃsu. <bold>Ekaṃ samaya</bold>nti ekasmiṃ samaye. <bold>Ekāsanabhojana</bold>nti ekaṃ purebhattabhojanaṃ. Sūriyuggamanato hi yāva majjhanhikā sattakkhattuṃ bhuttabhojanampi idha ekāsanabhojananteva adhippetaṃ. <bold>Appābādhata</bold>nti nirābādhataṃ. <bold>Appātaṅkata</bold>nti niddukkhataṃ. <bold>Lahuṭṭhāna</bold>nti sarīrassa sallahukaṃ uṭṭhānaṃ. <bold>Bala</bold>nti kāyabalaṃ. <bold>Phāsuvihāra</bold>nti kāyassa <pageBreak edition="V" number="2.0004" />sukhavihāraṃ. Iminā kiṃ kathitaṃ? Divā vikālabhojanaṃ pajahāpitakālo kathito. Bhaddālisutte pana rattiṃ vikālabhojanaṃ pajahāpitakālo kathito. Imāni hi dve bhojanāni bhagavā na ekappahārena pajahāpesi. Kasmā? Imāneva hi dve bhojanāni vaṭṭe sattānaṃ āciṇṇāni. Santi kulaputtā sukhumālā, te ekato dvepi bhojanāni pajahantā kilamanti. Tasmā ekato apajahāpetvā ekasmiṃ kāle divā vikālabhojanaṃ, ekasmiṃ rattiṃ vikālabhojananti visuṃ pajahāpesi. Tesu idha divā vikālabhojanaṃ pajahāpitakālo kathito. Tattha <pageBreak edition="M" number="2.0004" />yasmā buddhā na bhayaṃ dassetvā tajjetvā pajahāpenti, ānisaṃsaṃ pana dassetvā pajahāpenti, evañhi sattā sukhena pajahanti. Tasmā ānisaṃsaṃ dassento ime pañca guṇe dassesi. <bold>Anusāsanī karaṇīyā</bold>ti punappunaṃ sāsane kattabbaṃ nāhosi. ‘‘Idaṃ karotha, idaṃ mā karothā’’ti satuppādakaraṇīyamattameva ahosi. Tāvattakeneva te kattabbaṃ akaṃsu, pahātabbaṃ pajahiṃsu, paṭhamabodhiyaṃ, bhikkhave, subbacā bhikkhū ahesuṃ assavā ovādapaṭikarāti.</paragraph>
<paragraph line="16">Idāni nesaṃ subbacabhāvadīpikaṃ upamaṃ āharanto <bold>seyyathāpī</bold>tiādimāha. Tattha <bold>subhūmiya</bold>nti samabhūmiyaṃ. ‘‘Subhūmyaṃ sukhette vihatakhāṇuke bījāni patiṭṭhapeyyā’’ti <pageBreak edition="P" number="2.0098" />(dī. ni. 2.438) ettha pana maṇḍabhūmi subhūmīti āgatā. <bold>Catumahāpathe</bold>ti dvinnaṃ mahāmaggānaṃ vinivijjhitvā gataṭṭhāne. <bold>Ājaññaratho</bold>ti vinītaassaratho. <bold>Odhastapatodo</bold>ti yathā rathaṃ abhiruhitvā ṭhitena sakkā hoti gaṇhituṃ, evaṃ ālambanaṃ nissāya tiriyato ṭhapitapatodo. <bold>Yoggācariyo</bold>ti assācariyo. Sveva assadamme sāretīti <bold>assadammasārathi. Yenicchaka</bold>nti yena yena maggena icchati. <bold>Yadicchaka</bold>nti yaṃ yaṃ gatiṃ icchati. <bold>Sāreyyā</bold>ti ujukaṃ purato peseyya. <bold>Paccāsāreyyā</bold>ti paṭinivatteyya.</paragraph>
<paragraph line="17"><bold>Evameva kho</bold>ti yathā hi so yoggācariyo yena yena maggena gamanaṃ icchati, taṃ taṃ assā āruḷhāva honti. Yāya yāya ca gatiyā icchati, sā sā gati gahitāva hoti. Rathaṃ pesetvā assā neva vāretabbā na vijjhitabbā honti. Kevalaṃ tesaṃ same bhūmibhāge khuresu nimittaṃ ṭhapetvā gamanameva passitabbaṃ hoti. Evaṃ mayhampi tesu bhikkhūsu punappunaṃ vattabbaṃ nāhosi. Idaṃ karotha idaṃ mā karothāti satuppādanamattameva kattabbaṃ hoti. Tehipi tāvadeva kattabbaṃ katameva hoti, akattabbaṃ jahitameva. <bold>Tasmā</bold>ti yasmā subbacā yuttayānapaṭibhāgā <pageBreak edition="V" number="2.0005" />hutvā satuppādanamatteneva pajahiṃsu, tasmā tumhepi pajahathāti attho. <bold>Elaṇḍehī</bold>ti elaṇḍā kira sāladūsanā honti, tasmā evamāha. <bold>Visodheyyā</bold>ti elaṇḍe ceva aññā ca valliyo chinditvā bahi nīharaṇena sodheyya. <bold>Sujātā</bold>ti susaṇṭhitā. <bold>Sammā parihareyyā</bold>ti mariyādaṃ bandhitvā udakāsiñcanenapi kālenakālaṃ mūlamūle <pageBreak edition="M" number="2.0005" />khaṇanenapi valligumbādicchedanenapi kipillapūṭakaharaṇenapi makkaṭakajālasukkhadaṇḍakaharaṇenapi sammā vaḍḍhetvā poseyya. <bold>Vuddhi</bold>ādīni vuttatthāneva.</paragraph>
<paragraph line="18" number="226">Idāni akkhantiyā dosaṃ dassento <bold>bhūtapubba</bold>ntiādimāha. Tattha <bold>vedehikā</bold>ti videharaṭṭhavāsikassa dhītā. Atha vā <bold>vedo</bold>ti paññā vuccati, vedena īhati iriyatīti <bold>vedehikā,</bold>paṇḍitāti attho. <bold>Gahapatānī</bold>ti gharasāminī. <bold>Kittisaddo</bold>ti kittighoso. <bold>Soratā</bold>ti soraccena samannāgatā. <bold>Nivātā</bold>ti nivātavutti. <bold>Upasantā</bold>ti nibbutā. <bold>Dakkhā</bold>ti <pageBreak edition="P" number="2.0099" />bhattapacanasayanattharaṇadīpujjalanādikammesu chekā. <bold>Analasā</bold>ti uṭṭhāhikā, <bold>susaṃvihitakammantā</bold>ti suṭṭhu saṃvihitakammantā. Ekā analasā hoti, yaṃ yaṃ pana bhājanaṃ gaṇhāti, taṃ taṃ bhindati vā chiddaṃ vā karoti, ayaṃ na tādisāti dasseti.</paragraph>
<paragraph line="19"><bold>Divā uṭṭhāsī</bold>ti pātova kattabbāni dhenuduhanādikammāni akatvā ussūre uṭṭhitā. <bold>He je kāḷī</bold>ti are kāḷi. <bold>Kiṃ je divā uṭṭhāsī</bold>ti kiṃ te kiñci aphāsukaṃ atthi, kiṃ divā uṭṭhāsīti? <bold>No vata re kiñcī</bold>ti are yadi te na kiñci aphāsukaṃ atthi, neva sīsaṃ rujjhati, na piṭṭhi, atha kasmā pāpi dāsi divā uṭṭhāsīti kupitā anattamanā bhākuṭimakāsi. <bold>Divātaraṃ uṭṭhāsī</bold>ti punadivase ussūrataraṃ uṭṭhāsi. <bold>Anattamanavāca</bold>nti are pāpi dāsi attano pamāṇaṃ na jānāsi; kiṃ aggiṃ sītoti maññasi, idāni taṃ sikkhāpessāmītiādīni vadamānā kupitavacanaṃ nicchāresi.</paragraph>
<paragraph line="20"><bold>Paṭivisakāna</bold>nti sāmantagehavāsīnaṃ. <bold>Ujjhāpesī</bold>ti avajānāpesi. <bold>Caṇḍī</bold>ti asoratā kibbisā. Iti yattakā guṇā, tato diguṇā dosā uppajjiṃsu. Guṇā nāma saṇikaṃ saṇikaṃ āgacchanti; dosā ekadivaseneva patthaṭā honti. <bold>Soratasorato</bold>ti ativiya sorato, sotāpanno <pageBreak edition="V" number="2.0006" />nu kho, sakadāgāmī anāgāmī arahā nu khoti vattabbataṃ āpajjati. <bold>Phusantī</bold>ti phusantā ghaṭṭentā āpāthaṃ āgacchanti.</paragraph>
<paragraph line="21"><bold>Atha</bold><pageBreak edition="M" number="2.0006" /><bold>bhikkhu soratoti veditabbo</bold>ti atha adhivāsanakkhantiyaṃ ṭhito bhikkhu soratoti veditabbo. <bold>Yo cīvara…pe… parikkhārahetū</bold>ti yo etāni cīvarādīni paṇītapaṇītāni labhanto pādaparikammapiṭṭhiparikammādīni ekavacaneneva karoti. <bold>Alabhamāno</bold>ti yathā pubbe labhati, evaṃ alabhanto. <bold>Dhammaññeva sakkaronto</bold>ti dhammaṃyeva sakkāraṃ sukatakāraṃ karonto. <bold>Garuṃ karonto</bold>ti garubhāriyaṃ karonto. <bold>Mānento</bold>ti manena piyaṃ karonto. <bold>Pūjento</bold>ti paccayapūjāya pūjento. <bold>Apacāyamāno</bold>ti dhammaṃyeva apacāyamāno apacitiṃ nīcavuttiṃ dassento.</paragraph>
<paragraph line="22" number="227">Evaṃ akkhantiyā dosaṃ dassetvā idāni ye adhivāsenti, te evaṃ adhivāsentīti pañca vacanapathe dassento <bold>pañcime, bhikkhave</bold>tiādimāha. Tattha <bold>kālenā</bold>ti yuttapattakālena. <bold>Bhūtenā</bold>ti satā vijjamānena. <bold>Saṇhenā</bold>ti sammaṭṭhena <pageBreak edition="P" number="2.0100" />. <bold>Atthasañhitenā</bold>ti atthanissitena kāraṇanissitena. <bold>Akālenā</bold>tiādīni tesaṃyeva paṭipakkhavasena veditabbāni. <bold>Mettacittā</bold>ti uppannamettacittā hutvā. <bold>Dosantarā</bold>ti duṭṭhacittā, abbhantare uppannadosā hutvā. <bold>Tatrā</bold>ti tesu vacanapathesu. <bold>Pharitvā</bold>ti adhimuccitvā. <bold>Tadārammaṇañcā</bold>ti kathaṃ tadārammaṇaṃ sabbāvantaṃ lokaṃ karoti? Pañca vacanapathe gahetvā āgataṃ puggalaṃ mettacittassa ārammaṇaṃ katvā puna tasseva mettacittassa avasesasatte ārammaṇaṃ karonto sabbāvantaṃ lokaṃ tadārammaṇaṃ karoti nāma. Tatrāyaṃ vacanattho. <bold>Tadārammaṇañcā</bold>ti tasseva mettacittassa ārammaṇaṃ katvā. <bold>Sabbāvanta</bold>nti sabbasattavantaṃ. <bold>Loka</bold>nti sattalokaṃ. <bold>Vipulenā</bold>ti anekasattārammaṇena. <bold>Mahaggatenā</bold>ti mahaggatabhūmikena. <bold>Appamāṇenā</bold>ti subhāvitena. <bold>Averenā</bold>ti niddosena. <bold>Abyābajjhenā</bold>ti niddukkhena. <bold>Pharitvā viharissāmā</bold>ti evarūpena mettāsahagatena cetasā tañca puggalaṃ sabbañca lokaṃ tassa cittassa ārammaṇaṃ katvā adhimuccitvā viharissāma.</paragraph>
<paragraph line="23" number="228">Idāni tadatthadīpikaṃ upamaṃ āharanto <bold>seyyathāpī</bold>tiādimāha. Tattha <bold>apathavi</bold>nti nippathaviṃ karissāmīti attho. <bold>Tatra tatrā</bold>ti <pageBreak edition="M" number="2.0007" />tasmiṃ tasmiṃ ṭhāne. <bold>Vikireyyā</bold>ti pacchiyā paṃsuṃ uddharitvā <pageBreak edition="V" number="2.0007" />bījāni viya vikireyya. <bold>Oṭṭhubheyyā</bold>ti kheḷaṃ pāteyya. <bold>Apathaviṃ kareyyā</bold>ti evaṃ kāyena ca vācāya ca payogaṃ katvāpi sakkuṇeyya apathaviṃ kātunti? <bold>Gambhīrā</bold>ti bahalattena dviyojanasatasahassāni cattāri ca nahutāni gambhīrā. <bold>Appameyyā</bold>ti tiriyaṃ pana aparicchinnā. <bold>Evameva kho</bold>ti ettha idaṃ opammasaṃsandanaṃ – pathavī viya hi mettacittaṃ daṭṭhabbaṃ. Kudālapiṭakaṃ gahetvā āgatapuriso viya pañca vacanapathe gahetvā āgatapuggalo. Yathā so kudālapiṭakena mahāpathaviṃ apathaviṃ kātuṃ na sakkoti, evaṃ vo pañca vacanapathe gahetvā āgatapuggalo mettacittassa aññathattaṃ kātuṃ na sakkhissatīti.</paragraph>
<paragraph line="24" number="229">Dutiyaupamāyaṃ <bold>haliddi</bold>nti yaṃkiñci pītakavaṇṇaṃ. <bold>Nīla</bold>nti kaṃsanīlaṃ vā palāsanīlaṃ vā. <bold>Arūpī</bold>ti arūpo <pageBreak edition="P" number="2.0101" />. Nanu ca, dvinnaṃ kaṭṭhānaṃ vā dvinnaṃ rukkhānaṃ vā dvinnaṃ seyyānaṃ vā dvinnaṃ selānaṃ vā antaraṃ paricchinnākāsarūpanti āgataṃ, kasmā idha <bold>arūpī</bold>ti vuttoti? Sanidassanabhāvapaṭikkhepato. Tenevāha ‘‘anidassano’’ti. Tasmiñhi rūpaṃ likhituṃ, rūpapātubhāvaṃ dassetuṃ na sakkā, tasmā ‘‘arūpī’’ti vutto. <bold>Anidassano</bold>ti dassanassa cakkhuviññāṇassa anāpātho. Upamāsaṃsandane panettha ākāso viya mettacittaṃ. Tulikapañcamā cattāro raṅgajātā viya pañca vacanapathā, tulikapañcame raṅge gahetvā āgatapuriso viya pañca vacanapathe gahetvā āgatapuggalo. Yathā so tulikapañcamehi raṅgehi ākāse rūpapātubhāvaṃ kātuṃ na sakkoti, evaṃ vo pañca vacanapathe gahetvā āgatapuggalo mettacittassa aññathattaṃ katvā dosuppattiṃ dassetuṃ na sakkhissatīti.</paragraph>
<paragraph line="25" number="230">Tatiyaupamāyaṃ <bold>āditta</bold>nti pajjalitaṃ. <bold>Gambhīrā appameyyā</bold>ti imissā gaṅgāya gambhīraṭṭhānaṃ gāvutampi atthi, aḍḍhayojanampi, yojanampi. Puthulaṃ panassā evarūpaṃyeva, dīghato pana pañcayojanasatāni. Sā kathaṃ gambhīrā appameyyāti? Etena payogena parivattetvā uddhane udakaṃ viya tāpetuṃ asakkuṇeyyato. Ṭhitodakaṃ pana kenaci upāyena aṅgulamattaṃ vā aḍḍhaṅgulamattaṃ vā evaṃ tāpetuṃ sakkā bhaveyya, ayaṃ pana na <pageBreak edition="M" number="2.0008" />sakkā, tasmā evaṃ vuttaṃ. Upamāsaṃsandane panettha gaṅgā viya mettacittaṃ, tiṇukkaṃ ādāya āgatapuriso viya pañca vacanapathe gahetvā āgatapuggalo. Yathā so ādittāya tiṇukkāya gaṅgaṃ tāpetuṃ na sakkoti, evaṃ <pageBreak edition="V" number="2.0008" />vo pañca vacanapathe gahetvā āgatapuggalo mettacittassa aññathattaṃ kātuṃ na sakkhissatīti.</paragraph>
<paragraph line="26" number="231">Catutthaupamāyaṃ <bold>biḷārabhastā</bold>ti biḷāracammapasibbakā. <bold>Sumadditā</bold>ti suṭṭhu madditā. <bold>Suparimadditā</bold>ti anto ca bahi ca samantato suparimadditā. <bold>Tūlinī</bold>ti simbalitūlalatātūlasamānā. <bold>Chinnasassarā</bold>ti chinnasassarasaddā. <bold>Chinnabhabbharā</bold>ti chinnabhabbharasaddā. Upamāsaṃsandane panettha biḷārabhastā viya mettacittaṃ, kaṭṭhakaṭhalaṃ ādāya āgatapuriso viya pañca vacanapathe gahetvā āgatapuggalo. Yathā so kaṭṭhena vā kaṭhalena vā <pageBreak edition="P" number="2.0102" />biḷārabhastaṃ sarasaraṃ bharabharaṃ saddaṃ kātuṃ na sakkoti, evaṃ vo pañca vacanapathe gahetvā āgatapuggalo mettacittassa aññathattaṃ katvā dosānugatabhāvaṃ kātuṃ na sakkhissatīti.</paragraph>
<paragraph line="27" number="232"><bold>Ocarakā</bold>ti avacarakā heṭṭhācarakā, nīcakammakārakāti attho. <bold>Yo mano padūseyyā</bold>ti yo bhikkhu vā bhikkhunī vā mano padūseyya, taṃ kakacena okantanaṃ nādhivāseyya. <bold>Na me so tena sāsanakaro</bold>ti so tena anadhivāsanena mayhaṃ ovādakaro na hoti. Āpatti panettha natthi.</paragraph>
<paragraph line="28" number="233"><bold>Aṇuṃ vā thūlaṃ vā</bold>ti appasāvajjaṃ vā mahāsāvajjaṃ vā. <bold>Yaṃ tumhe nādhivāseyyāthā</bold>ti yo tumhehi adhivāsetabbo na bhaveyyāti attho. <bold>No hetaṃ, bhante</bold>ti, bhante, anadhivāsetabbaṃ nāma vacanapathaṃ na passāmāti adhippāyo. <bold>Dīgharattaṃ hitāya sukhāyā</bold>ti iti bhagavā arahattena kūṭaṃ gaṇhanto yathānusandhinā desanaṃ niṭṭhapesīti.</paragraph>
<centered line="29">Papañcasūdaniyā majjhimanikāyaṭṭhakathāya</centered>
<centered line="30">Kakacūpamasuttavaṇṇanā niṭṭhitā.</centered>
<subhead line="31">2. Alagaddūpamasuttavaṇṇanā</subhead>
<paragraph line="32" number="234"><bold>Evaṃ</bold><pageBreak edition="V" number="2.0009" /><pageBreak edition="M" number="2.0009" /><bold>me suta</bold>nti alagaddūpamasuttaṃ. Tattha gaddhe bādhayiṃsūti gaddhabādhino, gaddhabādhino pubbapurisā assāti gaddhabādhipubbo, tassa <bold>gaddhabādhipubbassa,</bold>gijjhaghātakakulappasutassāti attho. Saggamokkhānaṃ antarāyaṃ karontīti <bold>antarāyikā</bold>. Te kammakilesavipākaupavādaāṇāvītikkamavasena pañcavidhā. Tattha pañcānantariyadhammā kammantarāyikā nāma. Tathā bhikkhunīdūsakakammaṃ, taṃ pana mokkhasseva antarāyaṃ karoti, na saggassa. Niyatamicchādiṭṭhidhammā kilesantarāyikā nāma. Paṇḍakatiracchānagataubhatobyañjanakānaṃ paṭisandhidhammā vipākantarāyikā nāma. Ariyūpavādadhammā upavādantarāyikā nāma, te pana yāva ariye na khamāpenti, tāvadeva, na tato paraṃ. Sañcicca vītikkantā satta āpattikkhandhā āṇāvītikkamantarāyikā nāma. Tepi yāva bhikkhubhāvaṃ vā paṭijānāti, na vuṭṭhāti vā, na deseti vā, tāvadeva, na tato paraṃ.</paragraph>
<paragraph line="33">Tatrāyaṃ <pageBreak edition="P" number="2.0103" />bhikkhu bahussuto dhammakathiko sesantarāyike jānāti, vinaye pana akovidattā paṇṇattivītikkamantarāyike na jānāti, tasmā rahogato evaṃ cintesi – ime āgārikā pañca kāmaguṇe paribhuñjantā sotāpannāpi sakadāgāminopi anāgāminopi honti. Bhikkhūpi manāpikāni cakkhuviññeyyāni rūpāni passanti…pe… kāyaviññeyye phoṭṭhabbe phusanti, mudukāni attharaṇapāvuraṇādīni paribhuñjanti, etaṃ sabbaṃ vaṭṭati. Kasmā itthīnaṃyeva rūpasaddagandharasaphoṭṭhabbā na vaṭṭanti? Etepi vaṭṭantīti. Evaṃ rasena rasaṃ saṃsandetvā sacchandarāgaparibhogañca nicchandarāgaparibhogañca ekaṃ katvā thūlavākehi saddhiṃ atisukhumasuttaṃ upanento viya, sāsapena saddhiṃ sineruṃ upasaṃharanto viya, pāpakaṃ diṭṭhigataṃ uppādetvā, ‘‘kiṃ bhagavatā mahāsamuddaṃ bandhantena viya mahatā ussāhena paṭhamapārājikaṃ paññattaṃ, natthi ettha doso’’ti sabbaññutaññāṇena saddhiṃ paṭivirujjhanto vesārajjañāṇaṃ paṭibāhanto ariyamagge khāṇukaṇṭakādīni pakkhipanto methunadhamme doso natthīti jinassa āṇācakke pahāraṃ adāsi. Tenāha – ‘‘tathāhaṃ bhagavatā dhammaṃ desitaṃ ājānāmī’’tiādi.</paragraph>
<paragraph line="34"><bold>Evaṃ</bold><pageBreak edition="V" number="2.0010" /><pageBreak edition="M" number="2.0010" /><bold>byā kho</bold>ti evaṃ viya kho. <bold>Samanuyuñjantī</bold>tiādīsu kiṃ laddhiko tvaṃ, laddhiṃ vadehīti pucchamānā samanuyuñjanti nāma. Diṭṭhiṃ patiṭṭhāpentā samanuggāhanti nāma. Kena kāraṇena evaṃ vadasīti kāraṇaṃ pucchantā samanubhāsanti nāma. <bold>Aṭṭhikaṅkalūpamā</bold>tiādīsu (ma. ni. 2.42-48) <bold>aṭṭhikaṅkalūpamā</bold>appassādaṭṭhena. <bold>Maṃsapesūpamā</bold>bahusādhāraṇaṭṭhena. <bold>Tiṇukkūpamā</bold>anudahanaṭṭhena. <bold>Aṅgārakāsūpamā</bold>mahābhitāpanaṭṭhena. <bold>Supinakūpamā</bold>ittarapaccupaṭṭhānaṭṭhena. <bold>Yācitakūpamā</bold>tāvakālikaṭṭhena. <bold>Rukkhaphalūpamā</bold>sabbaṅgapaccaṅgapalibhañjanaṭṭhena. <bold>Asisūnūpamā</bold>adhikuṭṭanaṭṭhena. <bold>Sattisūlūpamā</bold>vinivijjhanaṭṭhena. <bold>Sappasirūpamā</bold>sāsaṅkasappaṭibhayaṭṭhena. <bold>Thāmasā</bold>ti diṭṭhithāmena. <bold>Parāmāsā</bold>ti diṭṭhiparāmāsena. <bold>Abhinivissa voharatī</bold>ti adhiṭṭhahitvā voharati dīpeti vā.</paragraph>
<paragraph line="35" number="235"><bold>Yato kho te bhikkhū</bold>ti yadā te bhikkhū. <bold>Evaṃ</bold><pageBreak edition="P" number="2.0104" /><bold>byā kho ahaṃ, bhante, bhagavatā</bold>ti idaṃ esa attano ajjhāsayena natthīti vattukāmopi bhagavato ānubhāvena sampaṭicchati, buddhānaṃ kira sammukhā dve kathā kathetuṃ samattho nāma natthi.</paragraph>
<paragraph line="36" number="236"><bold>Kassa kho nāma tvaṃ moghapurisā</bold>ti tvaṃ moghapurisa kassa khattiyassa vā brāhmaṇassa vā vessassa vā suddassa vā gahaṭṭhassa vā pabbajitassa vā devassa vā manussassa vā mayā evaṃ dhammaṃ desitaṃ ājānāsi. <bold>Atha kho bhagavā bhikkhū āmantesī</bold>ti ayaṃ pāṭiyekko anusandhi. Ariṭṭho kira cintesi – ‘‘bhagavā maṃ moghapurisoti vadati, na kho pana moghapurisāti vuttamattakena maggaphalānaṃ upanissayo na hoti. Upasenampi hi vaṅgantaputtaṃ, ‘atilahuṃ kho tvaṃ, moghapurisa, bāhullāya āvatto’ti (mahāva. 75) bhagavā moghapurisavādena ovadi. Thero aparabhāge ghaṭento vāyamanto cha abhiññā sacchākāsi. Ahampi tathārūpaṃ vīriyaṃ paggaṇhitvā maggaphalāni nibbattessāmī’’ti. Athassa bhagavā bandhanā pavuttassa paṇḍupalāsassa viya aviruḷhibhāvaṃ dassento imaṃ desanaṃ ārabhi.</paragraph>
<paragraph line="37"><bold>Usmīkatopī</bold>ti <pageBreak edition="M" number="2.0011" />, bhikkhave, tumhe kinti maññatha, ayaṃ ariṭṭho evaṃladdhiko sabbaññutaññāṇena paṭivirujjhitvā vesārajjañāṇaṃ paṭibāhitvā tathāgatassa āṇācakke pahāraṃ dadamāno api nu imasmiṃ dhammavinaye usmīkatopi? Yathā nibbutepi mahante aggikkhandhe <pageBreak edition="V" number="2.0011" />khajjupanakamattāpi aggipapaṭikā hotiyeva, yaṃ nissāya puna mahāaggikkhandho bhaveyya. Kiṃ nu kho evaṃ imassa appamattikāpi ñāṇusmā atthi, yaṃ nissāya vāyamanto maggaphalāni nibbatteyyāti? <bold>No hetaṃ, bhante</bold>ti, bhante, evaṃladdhikassa kuto evarūpā ñāṇusmāti? Maggaphalānaṃ paccayasamatthāya ñāṇusmāya usmīkatabhāvaṃ paṭikkhipantā vadanti. <bold>Maṅkubhūto</bold>ti nittejabhūto. <bold>Pattakkhandho</bold>ti patitakkhandho. <bold>Appaṭibhāno</bold>ti kiñci paṭibhānaṃ apassanto bhinnapaṭibhāno evarūpampi nāma niyyānikasāsanaṃ labhitvā aviruḷhidhammo kiramhi samugghātitapaccayo jātoti attano abhabbataṃ paccavekkhanto pādaṅguṭṭhakena bhūmiṃ khaṇamāno nisīdi.</paragraph>
<paragraph line="38"><bold>Paññāyissasi</bold><pageBreak edition="P" number="2.0105" /><bold>kho</bold>ti ayampi pāṭiyekko anusandhi. Ariṭṭho kira cintesi – ‘‘bhagavā mayhaṃ maggaphalānaṃ upanissayo pacchinnoti vadati, na kho pana buddhā saupanissayānaṃyeva dhammaṃ desenti, anupanissayānampi desenti, ahaṃ satthu santikā sugatovādaṃ labhitvā attano sampattūpagaṃ kusalaṃ karissāmī’’ti. Athassa bhagavā ovādaṃ paṭipassambhento ‘‘paññāyissasī’’tiādimāha. Tassattho, tvaṃyeva, moghapurisa, iminā pāpakena diṭṭhigatena nirayādīsu paññāyissasi, mama santikā tuyhaṃ sugatovādo nāma natthi, na me tayā attho, idhāhaṃ bhikkhū paṭipucchissāmīti.</paragraph>
<paragraph line="39" number="237"><bold>Atha kho bhagavā</bold>ti ayampi pāṭiyekko anusandhi. Imasmiñhi ṭhāne bhagavā parisaṃ sodheti, ariṭṭhaṃ gaṇato nissāreti. Sace hi parisagatānaṃ kassaci evaṃ bhaveyya – ‘‘ayaṃ ariṭṭho bhagavatā akathitaṃ kathetuṃ kiṃ sakkhissati, kacci nu kho parisamajjhe bhagavatā kathāya samāraddhāya sahasā kathita’’nti. Evaṃ kathitaṃ pana na ariṭṭhova suṇāti, aññenapi sutaṃ bhavissati. Athāpissa siyā ‘‘yathā satthā ariṭṭhaṃ niggaṇhāti, mampi evaṃ niggaṇheyyāti sutvāpi tuṇhībhāvaṃ āpajjeyyā’’ti. ‘‘Taṃ <pageBreak edition="M" number="2.0012" />sabbaṃ na karissantī’’ti. Mayāpi na kathitaṃ, aññena sutampi natthīti ‘‘tumhepime, bhikkhave’’tiādinā parisāya laddhiṃ sodheti. Parisāya pana laddhisodhaneneva ariṭṭho gaṇato nissārito nāma hoti.</paragraph>
<paragraph line="40">Idāni ariṭṭhassa laddhiṃ pakāsento <bold>so vata, bhikkhave</bold>tiādimāha. Tattha <bold>aññatreva kāmehī</bold>tiādīsu <pageBreak edition="V" number="2.0012" />yo so, bhikkhave, bhikkhu ‘‘te paṭisevato nālaṃ antarāyāyā’’ti evaṃladdhiko, so vata kilesakāmehi ceva kilesakāmasampayuttehi saññāvitakkehi ca aññatra, ete dhamme pahāya, vinā etehi dhammehi, vatthukāme paṭisevissati, methunasamācāraṃ samācarissatīti netaṃ ṭhānaṃ vijjati. Idaṃ kāraṇaṃ nāma natthi, aṭṭhānametaṃ anavakāsoti.</paragraph>
<paragraph line="41" number="238">Evaṃ bhagavā ayaṃ ariṭṭho yathā nāma rajako sugandhānipi duggandhānipi jiṇṇānipi navānipi suddhānipi asuddhānipi vatthāni ekato bhaṇḍikaṃ karoti, evameva <pageBreak edition="P" number="2.0106" />bhikkhūnaṃ nicchandarāgapaṇītacīvarādiparibhogañca anibaddhasīlānaṃ gahaṭṭhānaṃ antarāyakaraṃ sacchandarāgaparibhogañca nibaddhasīlānaṃ bhikkhūnaṃ āvaraṇakaraṃ sacchandarāgaparibhogañca sabbaṃ ekasadisaṃ karotīti ariṭṭhassa laddhiṃ pakāsetvā idāni duggahitāya pariyattiyā dosaṃ dassento <bold>idha, bhikkhave, ekacce</bold>tiādimāha. Tattha <bold>pariyāpuṇantī</bold>ti uggaṇhanti. <bold>Sutta</bold>ntiādīsu ubhatovibhaṅganiddesakhandhakaparivārā, suttanipāte maṅgalasuttaratanasuttanālakasuātuvaṭṭakasuttāni, aññampi ca suttanāmakaṃ tathāgatavacanaṃ <bold>sutta</bold>nti veditabbaṃ. Sabbampi sagāthakaṃ suttaṃ <bold>geyya</bold>nti veditabbaṃ, visesena saṃyuttake sakalopi sagāthāvaggo. Sakalaṃ abhidhammapiṭakaṃ, niggāthakaṃ suttaṃ, yañca aññampi aṭṭhahi aṅgehi asaṅgahitaṃ buddhavacanaṃ, taṃ <bold>veyyākaraṇa</bold>nti veditabbaṃ. Dhammapadaṃ, theragāthā, therigāthā, suttanipāte nosuttanāmikā suddhikagāthā ca <bold>gāthā</bold>ti veditabbā. Somanassañāṇamayikagāthāpaṭisaṃyuttā dveasītisuttantā <bold>udāna</bold>nti veditabbā. ‘‘Vuttañhetaṃ bhagavatā’’tiādinayappavattā (itivu. 1,2) dasuttarasatasuttantā <bold>itivuttaka</bold>nti veditabbā. Apaṇṇakajātakādīni paṇṇāsādhikāni pañcajātakasatāni <bold>jātaka</bold>nti veditabbāni. ‘‘Cattārome, bhikkhave, acchariyā abbhutā dhammā ānande’’tiādinayappavattā (a. ni. 4.129) sabbepi acchariyaabbhutadhammappaṭisaṃyuttā <pageBreak edition="M" number="2.0013" />suttantā <bold>abbhutadhamma</bold>nti veditabbā. Cūḷavedallamahāvedallasammādiṭṭhisakkapañhasaṅkhārabhājaniyamahāpuṇṇamasuttādayo sabbepi vedañca tuṭṭhiñca laddhā laddhā pucchitasuttantā <bold>vedalla</bold>nti veditabbā.</paragraph>
<paragraph line="42"><bold>Atthaṃ na upaparikkhantī</bold>ti atthatthaṃ kāraṇatthaṃ na passanti na pariggaṇhanti. <bold>Anupaparikkhata</bold>nti anupaparikkhantānaṃ. <bold>Na nijjhānaṃ khamantī</bold>ti na upaṭṭhahanti na āpāthaṃ āgacchanti, imasmiṃ ṭhāne sīlaṃ samādhi vipassanā maggo phalaṃ vaṭṭaṃ vivaṭṭaṃ kathitanti evaṃ jānituṃ <pageBreak edition="V" number="2.0013" />na sakkā hontīti attho. <bold>Te upārambhānisaṃsā cevā</bold>ti te paresaṃ vāde dosāropanānisaṃsā <pageBreak edition="P" number="2.0107" />hutvā pariyāpuṇantīti attho. <bold>Itivādappamokkhānisaṃsā cā</bold>ti evaṃ vādapamokkhānisaṃsā, parehi sakavāde dose āropite taṃ dosaṃ evaṃ mocessāmāti imināva kāraṇena pariyāpuṇantīti attho. <bold>Tañcassa atthaṃ nānubhontī</bold>ti yassa ca maggassa vā phalassa vā atthāya kulaputtā dhammaṃ pariyāpuṇanti, tañcassa dhammassa atthaṃ ete duggahitaggāhino nānubhonti. Apica parassa vāde upārambhaṃ āropetuṃ attano vādaṃ mocetuṃ asakkontāpi tañca atthaṃ nānubhontiyeva.</paragraph>
<paragraph line="43" number="239"><bold>Alagaddatthiko</bold>ti āsivisaatthiko. <bold>Gado</bold>ti hi visassa nāmaṃ, taṃ tassa alaṃ paripuṇṇaṃ atthīti <bold>alagaddo. Bhoge</bold>ti sarīre. <bold>Idha pana, bhikkhave, ekacce kulaputtā dhammaṃ pariyāpuṇantī</bold>ti nittharaṇapariyattivasena uggaṇhanti. Tisso hi pariyattiyo alagaddapariyatti nittharaṇapariyatti bhaṇḍāgārikapariyattīti.</paragraph>
<paragraph line="44">Tattha yo buddhavacanaṃ uggahetvā evaṃ cīvarādīni vā labhissāmi, catuparisamajjhe vā maṃ jānissantīti lābhasakkārahetu pariyāpuṇāti, tassa sā pariyatti <bold>alagaddapariyatti</bold>nāma. Evaṃ pariyāpuṇato hi buddhavacanaṃ apariyāpuṇitvā niddokkamanaṃ varataraṃ.</paragraph>
<paragraph line="45">Yo pana buddhavacanaṃ uggaṇhitvā sīlassa āgataṭṭhāne sīlaṃ pūretvā samādhissa āgataṭṭhāne samādhigabbhaṃ gaṇhāpetvā vipassanāya āgataṭṭhāne vipassanaṃ paṭṭhapetvā maggaphalānaṃ āgataṭṭhāne maggaṃ bhāvessāmi phalaṃ <pageBreak edition="M" number="2.0014" />sacchikarissāmīti uggaṇhāti, tassa sā pariyatti <bold>nittharaṇapariyatti</bold>nāma hoti.</paragraph>
<paragraph line="46">Khīṇāsavassa pana pariyatti <bold>bhaṇḍāgārikapariyatti</bold>nāma. Tassa hi apariññātaṃ appahīnaṃ abhāvitaṃ asacchikataṃ vā natthi. So hi pariññātakkhandho pahīnakileso bhāvitamaggo sacchikataphalo, tasmā buddhavacanaṃ pariyāpuṇanto tantidhārako paveṇipālako vaṃsānurakkhakova hutvā uggaṇhāti. Itissa sā pariyatti bhaṇḍāgārikapariyatti nāma hoti.</paragraph>
<paragraph line="47">Yo <pageBreak edition="V" number="2.0014" />pana puthujjano chātabhayādīsu ganthadharesu ekasmiṃ ṭhāne vasituṃ asakkontesu sayaṃ bhikkhācārena akilamamāno <pageBreak edition="P" number="2.0108" />atimadhuraṃ buddhavacanaṃ mā nassatu, tantiṃ dhāressāmi, vaṃsaṃ ṭhapessāmi, paveṇiṃ pālessāmīti pariyāpuṇāti, tassa pariyatti bhaṇḍāgārikapariyatti hoti, na hotīti? Na hoti. Kasmā? Na attano ṭhāne ṭhatvā pariyāputattā. Puthujjanassa hi pariyatti nāma alagaddā vā hoti nittharaṇā vā, sattannaṃ sekkhānaṃ nittharaṇāva, khīṇāsavassa bhaṇḍāgārikapariyattiyeva. Imasmiṃ pana ṭhāne nittharaṇapariyatti adhippetā.</paragraph>
<paragraph line="48"><bold>Nijjhānaṃ khamantī</bold>ti sīlādīnaṃ āgataṭṭhānesu idha sīlaṃ kathitaṃ, idha samādhi, idha vipassanā, idha maggo, idha phalaṃ, idha vaṭṭaṃ, idha vivaṭṭanti āpāthaṃ āgacchanti. <bold>Tañcassa atthaṃ anubhontī</bold>ti yesaṃ maggaphalānaṃ atthāya pariyāpuṇanti. Suggahitapariyattiṃ nissāya maggaṃ bhāvetvā phalaṃ sacchikarontā tañcassa dhammassa atthaṃ anubhavanti. Paravāde upārambhaṃ āropetuṃ sakkontāpi sakavāde āropitaṃ dosaṃ icchiticchitaṭṭhānaṃ gahetvā mocetuṃ sakkontāpi anubhontiyeva. <bold>Dīgharattaṃ hitāya sukhāya saṃvattantī</bold>ti sīlādīnaṃ āgataṭṭhāne sīlādīni pūrentānampi, paresaṃ vāde sahadhammena upārambhaṃ āropentānampi, sakavādato dosaṃ harantānampi, arahattaṃ patvā parisamajjhe dhammaṃ desetvā dhammadesanāya pasannehi upanīte cattāro paccaye paribhuñjantānampi dīgharattaṃ hitāya sukhāya saṃvattanti.</paragraph>
<paragraph line="49">Evaṃ <pageBreak edition="M" number="2.0015" />suggahite buddhavacane ānisaṃsaṃ dassetvā idāni tattheva niyojento <bold>tasmā tiha, bhikkhave</bold>tiādimāha. Tattha <bold>tasmā</bold>ti yasmā duggahitapariyatti duggahitaalagaddo viya dīgharattaṃ ahitāya dukkhāya saṃvattati, suggahitapariyatti suggahitaalagaddo viya dīgharattaṃ hitāya sukhāya saṃvattati, tasmāti attho. <bold>Tathā naṃ dhāreyyāthā</bold>ti tatheva naṃ dhāreyyātha, teneva atthena gaṇheyyātha. <bold>Ye vā panāssu viyattā bhikkhū</bold>ti ye vā pana aññe sāriputtamoggallānamahākassapamahākaccānādikā byattā paṇḍitā bhikkhū assu, te pucchitabbā. Ariṭṭhena viya pana mama sāsane na kalalaṃ vā kacavaraṃ vā pakkhipitabbaṃ.</paragraph>
<paragraph line="50" number="240"><bold>Kullūpama</bold>nti kullasadisaṃ. <bold>Nittharaṇatthāyā</bold>ti caturoghanittharaṇatthāya. <bold>Udakaṇṇava</bold>nti yañhi <pageBreak edition="P" number="2.0109" />udakaṃ gambhīraṃ na puthulaṃ. Puthulaṃ vā pana na gambhīraṃ, na taṃ aṇṇavoti vuccati. Yaṃ <pageBreak edition="V" number="2.0015" />pana gambhīrañceva puthulañca, taṃ aṇṇavoti vuccati. Tasmā <bold>mahantaṃ udakaṇṇava</bold>nti mahantaṃ puthulaṃ gambhīraṃ udakanti ayamettha attho. <bold>Sāsaṅkaṃ</bold>nāma yattha corānaṃ nivutthokāso dissati. Ṭhitokāso, nisinnokāso, nipannokāso dissati. <bold>Sappaṭibhayaṃ</bold>nāma yattha corehi manussā hatā dissanti, viluttā dissanti, ākoṭitā dissanti. <bold>Uttarasetū</bold>ti udakaṇṇavassa upari baddho setu. <bold>Kullaṃ bandhitvā</bold>ti <bold>kullo</bold>nāma taraṇatthāya kalāpaṃ katvā baddho. Pattharitvā baddhā pana padaracāṭiādayo uḷumpoti vuccanti. <bold>Uccāretvā</bold>ti ṭhapetvā. <bold>Kiccakārī</bold>ti pattakārī yuttakārī, patirūpakārīti attho. <bold>Dhammāpi vo pahātabbā</bold>ti ettha <bold>dhammā</bold>ti samathavipassanā. Bhagavā hi samathepi chandarāgaṃ pajahāpesi, vipassanāyapi. Samathe chandarāgaṃ kattha pajahāpesi? ‘‘Iti kho, udāyi, nevasaññānāsaññāyatanassapi pahānaṃ vadāmi, passasi no tvaṃ, udāyi, taṃ saṃyojanaṃ aṇuṃ vā thūlaṃ vā, yassāhaṃ no pahānaṃ vadāmī’’ti (ma. ni. 2.156) ettha samathe chandarāgaṃ pajahāpesi. ‘‘Imaṃ ce tumhe, bhikkhave, diṭṭhiṃ evaṃ parisuddhaṃ evaṃ pariyodātaṃ na allīyetha na kelāyetha na dhanāyethā’’ti (ma. ni. 1.401) ettha vipassanāya chandarāgaṃ pajahāpesi <pageBreak edition="M" number="2.0016" />. Idha pana ubhayattha pajahāpento ‘‘dhammāpi vo pahātabbā, pageva adhammā’’ti āha.</paragraph>
<paragraph line="51">Tatrāyaṃ adhippāyo – bhikkhave, ahaṃ evarūpesu santappaṇītesu dhammesu chandarāgappahānaṃ vadāmi, kiṃ pana imasmiṃ asaddhamme gāmadhamme vasaladhamme duṭṭhulle odakantike, yattha ayaṃ ariṭṭho moghapuriso niddosasaññī pañcasu kāmaguṇesu chandarāgaṃ nālaṃ antarāyāyāti vadati. Ariṭṭhena viya na tumhehi mayhaṃ sāsane kalalaṃ vā kacavaraṃ vā pakkhipitabbanti evaṃ bhagavā imināpi ovādena ariṭṭhaṃyeva niggaṇhāti.</paragraph>
<paragraph line="52" number="241">Idāni <pageBreak edition="P" number="2.0110" />yo pañcasu khandhesu tividhaggāhavasena ahaṃ mamanti gaṇhāti, so mayhaṃ sāsane ayaṃ ariṭṭho viya kalalaṃ kacavaraṃ pakkhipatīti dassento <bold>chayimāni, bhikkhave</bold>tiādimāha. Tattha <bold>diṭṭhiṭṭhānānī</bold>ti diṭṭhipi diṭṭhiṭṭhānaṃ, diṭṭhiyā ārammaṇampi diṭṭhiṭṭhānaṃ, diṭṭhiyā paccayopi. <bold>Rūpaṃ etaṃ mamā</bold>tiādīsu <bold>etaṃ mamā</bold>ti taṇhāggāho. <bold>Esohamasmī</bold>ti mānaggāho. <bold>Eso me attā</bold>ti diṭṭhiggāho. Evaṃ rūpārammaṇā taṇhāmānadiṭṭhiyo kathitā honti. Rūpaṃ pana attāti na vattabbaṃ. Vedanādīsupi eseva nayo. <bold>Diṭṭhaṃ</bold>rūpāyatanaṃ, <bold>sutaṃ</bold>saddāyatanaṃ <pageBreak edition="V" number="2.0016" />, <bold>mutaṃ</bold>gandhāyatanaṃ rasāyatanaṃ phoṭṭhabbāyatanaṃ, tañhi patvā gahetabbato <bold>muta</bold>nti vuttaṃ. Avasesāni sattāyatanāni <bold>viññātaṃ</bold>nāma. <bold>Patta</bold>nti pariyesitvā vā apariyesitvā vā pattaṃ. <bold>Pariyesita</bold>nti pattaṃ vā appattaṃ vā pariyesitaṃ. <bold>Anuvicaritaṃ manasā</bold>ti cittena anusañcaritaṃ. Lokasmiñhi pariyesitvā pattampi atthi, pariyesitvā nopattampi. Apariyesitvā pattampi atthi, apariyesitvā nopattampi. Tattha pariyesitvā pattaṃ pattaṃ nāma. Pariyesitvā nopattaṃ pariyesitaṃ nāma. Apariyesitvā pattañca, apariyesitvā nopattañca manasānuvicaritaṃ nāma.</paragraph>
<paragraph line="53">Atha vā pariyesitvā pattampi apariyesitvā pattampi pattaṭṭhena pattaṃ nāma. Pariyesitvā nopattaṃ pariyesitaṃ nāma. Apariyesitvā nopattaṃ manasānuvicaritaṃ nāma. Sabbaṃ vā etaṃ manasā anuvicaritattā manasānuvicaritaṃ nāma. Iminā viññāṇārammaṇā taṇhāmānadiṭṭhiyo kathitā, desanāvilāsena heṭṭhā diṭṭhādiārammaṇavasena viññāṇaṃ dassitaṃ <pageBreak edition="M" number="2.0017" />. <bold>Yampi taṃ diṭṭhiṭṭhāna</bold>nti yampi etaṃ so lokotiādinā nayena pavattaṃ diṭṭhiṭṭhānaṃ.</paragraph>
<paragraph line="54"><bold>So loko so attā</bold>ti yā esā ‘‘rūpaṃ attato samanupassatī’’tiādinā nayena pavattā diṭṭhi loko ca attā cāti gaṇhāti, taṃ sandhāya vuttaṃ. <bold>So pecca bhavissāmī</bold>ti so ahaṃ paralokaṃ gantvā nicco bhavissāmi, dhuvo sassato avipariṇāmadhammo bhavissāmi, sinerumahāpathavīmahāsamuddādīhi sassatīhi samaṃ tatheva ṭhassāmi. <bold>Tampi etaṃ mamā</bold>ti tampi <pageBreak edition="P" number="2.0111" />dassanaṃ etaṃ mama, esohamasmi, eso me attāti samanupassati. Iminā diṭṭhārammaṇā taṇhāmānadiṭṭhiyo kathitā. Vipassanāya paṭivipassanākāle viya pacchimadiṭṭhiyā purimadiṭṭhiggahaṇakāle evaṃ hoti.</paragraph>
<paragraph line="55">Sukkapakkhe <bold>rūpaṃ netaṃ mamā</bold>ti rūpe taṇhāmānadiṭṭhiggāhā paṭikkhittā. Vedanādīsupi eseva nayo. <bold>Samanupassatī</bold>ti imassa pana padassa taṇhāsamanupassanā mānasamanupassanā diṭṭhisamanupassanā ñāṇasamanupassanāti catasso samanupassanāti attho. Tā kaṇhapakkhe tissannaṃ samanupassanānaṃ, sukkapakkhe ñāṇasamanupassanāya vasena veditabbā. <bold>Asati na paritassatī</bold>ti avijjamāne bhayaparitassanāya taṇhāparitassanāya vā na paritassati. Iminā bhagavā ajjhattakkhandhavināse aparitassamānaṃ khīṇāsavaṃ dassento desanaṃ matthakaṃ pāpesi.</paragraph>
<paragraph line="56" number="242"><bold>Evaṃ</bold><pageBreak edition="V" number="2.0017" /><bold>vutte aññataro bhikkhū</bold>ti evaṃ bhagavatā vutte aññataro anusandhikusalo bhikkhu – ‘‘bhagavatā ajjhattakkhandhavināse aparitassantaṃ khīṇāsavaṃ dassetvā desanā niṭṭhāpitā, ajjhattaṃ aparitassante kho pana sati ajjhattaṃ paritassakena bahiddhā parikkhāravināse paritassakena aparitassakena cāpi bhavitabbaṃ. Iti imehi catūhi kāraṇehi ayaṃ pañho pucchitabbo’’ti cintetvā ekaṃsaṃ cīvaraṃ katvā añjaliṃ paggayha bhagavantaṃ etadavoca. <bold>Bahiddhā asatī</bold>ti bahiddhā parikkhāravināse. <bold>Ahu vata me</bold>ti ahosi vata me bhaddakaṃ yānaṃ vāhanaṃ hiraññaṃ suvaṇṇanti attho. <bold>Taṃ vata me natthī</bold>ti taṃ vata idāni mayhaṃ natthi, rājūhi vā corehi vā haṭaṃ, agginā vā daḍḍhaṃ, udakena vā vuḷhaṃ, paribhogena <pageBreak edition="M" number="2.0018" />vā jiṇṇaṃ. <bold>Siyā vata me</bold>ti bhaveyya vata mayhaṃ yānaṃ vāhanaṃ hiraññaṃ suvaṇṇaṃ sāli vīhi yavo godhumo. <bold>Taṃ vatāhaṃ na labhāmī</bold>ti tamahaṃ alabhamāno tadanucchavikaṃ kammaṃ akatvā nisinnattā idāni na labhāmīti socati, ayaṃ agāriyasocanā, anagāriyassa pattacīvarādīnaṃ vasena veditabbā.</paragraph>
<paragraph line="57">Aparitassanāvāre <bold>na evaṃ hotī</bold>ti yehi kilesehi evaṃ bhaveyya, tesaṃ pahīnattā na evaṃ hoti. <bold>Diṭṭhiṭṭhānādhiṭṭhānapariyuṭṭhānābhinivesānusayāna</bold>nti <pageBreak edition="P" number="2.0112" />diṭṭhīnañca diṭṭhiṭṭhānānañca diṭṭhādhiṭṭhānānañca diṭṭhipariyuṭṭhānānañca abhinivesānusayānañca. <bold>Sabbasaṅkhārasamathāyā</bold>ti nibbānatthāya. Nibbānañhi āgamma sabbasaṅkhārāiñjitāni, sabbasaṅkhāracalanāni sabbasaṅkhāravipphanditāni sammanti vūpasammanti, tasmā taṃ, ‘‘sabbasaṅkhārasamatho’’ti vuccati. Tadeva ca āgamma khandhūpadhi kilesūpadhi abhisaṅkhārūpadhi, pañcakāmaguṇūpadhīti ime upadhayo paṭinissajjiyanti, taṇhā khīyati virajjati nirujjhati, tasmā taṃ, ‘‘sabbūpadhipaṭinissaggo taṇhākkhayo virāgo nirodho’’ti vuccati. <bold>Nibbānāyā</bold>ti ayaṃ panassa sarūpaniddeso, iti sabbeheva imehi padehi nibbānassa sacchikiriyatthāya dhammaṃ desentassāti ayamattho dīpito. <bold>Tassevaṃ hotī</bold>ti tassa diṭṭhigatikassa <bold>ucchijjissāmi nāmassu, vinassissāmi nāmassu, nāssu nāma bhavissāmī</bold>ti evaṃ hoti. Diṭṭhigatikassa hi tilakkhaṇaṃ āropetvā suññatāpaṭisaṃyuttaṃ katvā desiyamānaṃ dhammaṃ suṇantassa tāso uppajjati. Vuttañhetaṃ – ‘‘tāso heso, bhikkhave, asutavato puthujjanassa no cassaṃ, no ca me siyā’’ti (saṃ. ni. 3.55).</paragraph>
<paragraph line="58" number="243">Ettāvatā <pageBreak edition="V" number="2.0018" />bahiddhāparikkhāravināse tassanakassa ca notassanakassa ca ajjhattakkhandhavināse tassanakassa ca notassanakassa cāti imesaṃ vasena catukkoṭikā suññatā kathitā. Idāni bahiddhā parikkhāraṃ pariggahaṃ nāma katvā, vīsativatthukaṃ sakkāyadiṭṭhiṃ attavādupādānaṃ nāma katvā, sakkāyadiṭṭhipamukhā dvāsaṭṭhi diṭṭhiyo diṭṭhinissayaṃ nāma katvā tikoṭikaṃ suññataṃ dassetuṃ <bold>taṃ, bhikkhave, pariggaha</bold>ntiādimāha. Tattha <bold>pariggaha</bold>nti bahiddhā parikkhāraṃ. <bold>Pariggaṇheyyāthā</bold>ti yathā viññū manusso pariggaṇheyya <pageBreak edition="M" number="2.0019" />. <bold>Ahampi kho taṃ, bhikkhave</bold>ti, bhikkhave, tumhepi na passatha, ahampi na passāmi, iti evarūpo pariggaho natthīti dasseti. Evaṃ sabbattha attho veditabbo.</paragraph>
<paragraph line="59" number="244">Evaṃ tikoṭikaṃ suññataṃ dassetvā idāni ajjhattakkhandhe attāti bahiddhā parikkhāre attaniyanti katvā dvikoṭikaṃ dassento <bold>attani vā, bhikkhave, satī</bold>tiādimāha <pageBreak edition="P" number="2.0113" />. Tattha ayaṃ saṅkhepattho, bhikkhave, attani vā sati idaṃ me parikkhārajātaṃ attaniyanti assa, attaniyeva vā parikkhāre sati ayaṃ me attā imassa parikkhārassa sāmīti, evaṃ ahanti. Sati mamāti, mamāti sati ahanti yuttaṃ bhaveyya. <bold>Saccato</bold>ti bhūtato, <bold>thetato</bold>ti tathato thirato vā.</paragraph>
<paragraph line="60">Idāni ime pañcakkhandhe aniccaṃ dukkhaṃ anattāti evaṃ tiparivaṭṭavasena aggaṇhanto ayaṃ ariṭṭho viya mayhaṃ sāsane kalalaṃ kacavaraṃ pakkhipatīti dassento <bold>taṃ kiṃ maññatha, bhikkhave, rūpaṃ niccaṃ vā</bold>tiādimāha. Tattha <bold>aniccaṃ, bhante</bold>ti, bhante, yasmā hutvā na hoti, tasmā aniccaṃ. Uppādavayavattito vipariṇāmatāvakālikaniccapaṭikkhepaṭṭhena vāti catūhi kāraṇehi aniccaṃ. <bold>Dukkhaṃ, bhante</bold>ti, bhante, paṭipīḷanākārena dukkhaṃ, santāpadukkhamadukkhavatthukasukhapaṭikkhepaṭṭhena vāti catūhi kāraṇehi dukkhaṃ. <bold>Vipariṇāmadhamma</bold>nti bhavasaṅkantiupagamanasabhāvaṃ pakatibhāvavijahanasabhāvaṃ. <bold>Kallaṃ nu taṃ samanupassituṃ etaṃ mama, esohamasmi, eso me attā</bold>ti yuttaṃ nu kho taṃ imesaṃ tiṇṇaṃ taṇhāmānadiṭṭhiggāhānaṃ vasena ahaṃ mamāti evaṃ gahetuṃ. <bold>No hetaṃ, bhante</bold>ti iminā te bhikkhū avasavattanākārena rūpaṃ, bhante, anattāti paṭijānanti. Suññaassāmikaanissaraattapaṭikkhepaṭṭhena vāti catūhi kāraṇehi anattā.</paragraph>
<paragraph line="61">Bhagavā <pageBreak edition="V" number="2.0019" />hi katthaci aniccavasena anattattaṃ dasseti, katthaci dukkhavasena, katthaci ubhayavasena. ‘‘Cakkhu attāti yo vadeyya, taṃ na upapajjati, cakkhussa uppādopi vayopi paññāyati. Yassa kho pana uppādopi vayopi paññāyati, attā me uppajjati ca veti cāti iccassa evamāgataṃ hoti, tasmā taṃ na upapajjati cakkhu attāti yo vadeyya, iti cakkhu anattā’’ti (ma. ni. 3.422) imasmiñhi <bold>chachakkasutte</bold><pageBreak edition="P" number="2.0114" />aniccavasena anattataṃ dasseti. ‘‘Rūpañca hidaṃ, bhikkhave <pageBreak edition="M" number="2.0020" />, attā abhavissa, nayidaṃ rūpaṃ ābādhāya saṃvatteyya, labbhetha ca rūpe ‘evaṃ me rūpaṃ hotu, evaṃ me rūpaṃ mā ahosī’ti. Yasmā ca kho, bhikkhave, rūpaṃ anattā, tasmā rūpaṃ ābādhāya saṃvattati, na ca labbhati rūpe ‘evaṃ me rūpaṃ hotu, evaṃ me rūpaṃ mā ahosī’’’ti (mahāva. 20; saṃ. ni. 3.59) imasmiṃ <bold>anattalakkhaṇasutte</bold>dukkhavasena anattataṃ dasseti. ‘‘Rūpaṃ, bhikkhave, aniccaṃ, yadaniccaṃ taṃ dukkhaṃ, yaṃ dukkhaṃ tadanattā, yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabba’’nti (saṃ. ni. 3.76) imasmiṃ <bold>arahattasutte</bold>ubhayavasena anattataṃ dasseti. Kasmā? Aniccaṃ dukkhañca pākaṭaṃ. Anattāti na pākaṭaṃ.</paragraph>
<paragraph line="62">Paribhogabhājanādīsu hi bhinnesu aho aniccanti vadanti, aho anattāti vattā nāma natthi. Sarīre gaṇḍapiḷakādīsu vā uṭṭhitāsu kaṇṭakena vā viddhā aho dukkhanti vadanti, aho anattāti pana vattā nāma natthi. Kasmā? Idañhi anattalakkhaṇaṃ nāma avibhūtaṃ duddasaṃ duppaññāpanaṃ. Tena taṃ bhagavā aniccavasena vā dukkhavasena vā ubhayavasena vā dasseti. Tayidaṃ imasmimpi teparivaṭṭe aniccadukkhavaseneva dassitaṃ. Vedanādīsupi eseva nayo.</paragraph>
<paragraph line="63"><bold>Tasmā tiha, bhikkhave</bold>ti, bhikkhave, yasmā etarahi aññadāpi rūpaṃ aniccaṃ dukkhaṃ anattā, tasmāti attho. <bold>Yaṃkiñci rūpa</bold>ntiādīni <bold>visuddhimagge</bold>khandhaniddese vitthāritāneva.</paragraph>
<paragraph line="64" number="245"><bold>Nibbindatī</bold>ti ukkaṇṭhati. Ettha ca <bold>nibbidā</bold>ti vuṭṭhānagāminīvipassanā adhippetā. Vuṭṭhānagāminīvipassanāya hi bahūni nāmāni. Esā hi katthaci saññagganti vuttā. Katthaci dhammaṭṭhitiñāṇanti. Katthaci pārisuddhipadhāniyaṅganti. Katthaci paṭipadāñāṇadassanavisuddhīti <pageBreak edition="V" number="2.0020" />. Katthaci tammayatāpariyādānanti. Katthaci tīhi nāmehi. Katthaci dvīhīti.</paragraph>
<paragraph line="65">Tattha <bold>poṭṭhapādasutte</bold>tāva ‘‘saññā kho, poṭṭhapāda, paṭhamaṃ uppajjati, pacchā ñāṇa’’nti (dī. ni. 1.416) evaṃ <bold>saññagga</bold>nti vuttā. <bold>Susimasutte</bold>‘‘pubbe kho, susima, dhammaṭṭhitiñāṇaṃ <pageBreak edition="M" number="2.0021" />, pacchā nibbāne ñāṇa’’nti (saṃ. ni. 2.70) evaṃ <pageBreak edition="P" number="2.0115" /><bold>dhammaṭṭhitiñāṇa</bold>nti vuttā. <bold>Dasuttarasutte</bold>‘‘paṭipadāñāṇadassanavisuddhipadhāniyaṅga’’nti (dī. ni. 3.359) evaṃ <bold>pārisuddhipadāniyaṅga</bold>nti vuttā. <bold>Rathavinīte</bold>‘‘kiṃ nu kho, āvuso, paṭipadāñāṇadassanavisuddhatthaṃ bhagavati brahmacariyaṃ vussatī’’ti (ma. ni. 1.257) evaṃ <bold>paṭipadāñāṇadassanavisuddhī</bold>ti vuttā. <bold>Saḷāyatanavibhaṅge</bold>‘‘atammayataṃ, bhikkhave, nissāya atammayataṃ āgamma yāyaṃ upekkhā nānattā nānattasitā, taṃ abhinivajjetvā yāyaṃ upekkhā ekattā ekattasitā, taṃ nissāya taṃ āgamma evametissā pahānaṃ hoti, evametissā samatikkamo hotī’’ti (dī. ni. 3.310) evaṃ <bold>tammayatāpariyādāna</bold>nti vuttā. <bold>Paṭisambhidāmagge</bold>‘‘yā ca muñcitukamyatā, yā ca paṭisaṅkhānupassanā, yā ca saṅkhārupekkhā, ime dhammā ekatthā byañjanameva nāna’’nti (paṭi. ma. 1.54) evaṃ tīhi nāmehi vuttā. <bold>Paṭṭhāne</bold>‘‘anulomaṃ gotrabhussa anantarapaccayena paccayo, anulomaṃ vodānassa anantarapaccayena paccayo’’ti (paṭṭhā. 1.1.417) evaṃ dvīhi nāmehi vuttā. Imasmiṃ pana alagaddasutte nibbindatīti nibbidānāmena āgatā.</paragraph>
<paragraph line="66"><bold>Nibbidā virajjatī</bold>ti ettha <bold>virāgo</bold>ti maggo <bold>virāgā vimuccatī</bold>ti ettha virāgena maggena vimuccatīti phalaṃ kathitaṃ. <bold>Vimuttasmiṃ vimuttamiti ñāṇaṃ hotī</bold>ti idha paccavekkhaṇā kathitā.</paragraph>
<paragraph line="67">Evaṃ vimuttacittaṃ mahākhīṇāsavaṃ dassetvā idāni tassa yathābhūtehi pañcahi kāraṇehi nāmaṃ gaṇhanto <bold>ayaṃ vuccati, bhikkhave</bold>tiādimāha. <bold>Avijjā</bold>ti vaṭṭamūlikā avijjā. Ayañhi durukkhipanaṭṭhena <bold>paligho</bold>ti vuccati. Tenesa tassa ukkhittattā <bold>ukkhittapaligho</bold>ti vutto. <bold>Tālāvatthukatā</bold>ti sīsacchinnatālo viya katā, samūlaṃ vā tālaṃ uddharitvā tālassa vatthu viya katā, yathā tasmiṃ vatthusmiṃ puna so tālo na paññāyati, evaṃ puna apaññattibhāvaṃ <pageBreak edition="V" number="2.0021" />nītāti attho. <bold>Ponobbhaviko</bold>ti punabbhavadāyako. <bold>Jātisaṃsāro</bold>tiādīsu jāyanavasena ceva saṃsaraṇavasena ca evaṃ laddhanāmānaṃ punabbhavakhandhānaṃ paccayo kammābhisaṅkhāro. So hi punappunaṃ uppattikaraṇavasena parikkhipitvā ṭhitattā <bold>parikkhā</bold>ti vuccati, tenesa tassā saṃkiṇṇattā vikiṇṇattā <bold>saṃkiṇṇaparikkho</bold>ti <pageBreak edition="M" number="2.0022" />vutto. <bold>Taṇhā</bold>ti <pageBreak edition="P" number="2.0116" />vaṭṭamūlikā taṇhā. Ayañhi gambhīrānugataṭṭhena <bold>esikā</bold>ti vuccati. Tenesa tassā abbūḷhattā luñcitvā chaḍḍitattā <bold>abbūḷhesiko</bold>ti vutto. <bold>Orambhāgiyānī</bold>ti oraṃ bhajanakāni kāmabhave upapattipaccayāni. Etāni hi kavāṭaṃ viya nagaradvāraṃ cittaṃ pidahitvā ṭhitattā <bold>aggaḷā</bold>ti vuccanti. Tenesa tesaṃ nirākatattā bhinnattā <bold>niraggaḷo</bold>ti vutto. <bold>Ariyo</bold>ti nikkileso parisuddho. <bold>Pannaddhajo</bold>ti patitamānaddhajo. <bold>Pannabhāro</bold>ti khandhabhārakilesabhāraabhisaṅkhārabhārapañckāmaguṇabhārā pannā orohitā assāti <bold>pannabhāro</bold>. Apica idha mānabhārasseva oropitattā pannabhāroti adhippeto. <bold>Visaṃyutto</bold>ti catūhi yogehi sabbakilesehi ca visaṃyutto. Idha pana mānasaṃyogeneva visaṃyuttattā visaṃyuttoti adhippeto. <bold>Asmimāno</bold>ti rūpe asmīti māno, vedanāya… saññāya… saṅkhāresu… viññāṇe asmīti māno.</paragraph>
<paragraph line="68">Ettāvatā bhagavatā maggena kilese khepetvā nirodhasayanavaragatassa nibbānārammaṇaṃ phalasamāpattiṃ appetvā viharato khīṇāsavassa kālo dassito. Yathā hi dve nagarāni ekaṃ coranagaraṃ, ekaṃ khemanagaraṃ. Atha ekassa mahāyodhassa evaṃ bhaveyya – ‘‘yāvimaṃ coranagaraṃ tiṭṭhati, tāva khemanagaraṃ bhayato na muccati, coranagaraṃ anagaraṃ karissāmī’’ti sannāhaṃ katvā khaggaṃ gahetvā coranagaraṃ upasaṅkamitvā nagaradvāre ussāpite esikatthambhe khaggena chinditvā sadvārabāhakaṃ kavāṭaṃ chinditvā palighaṃ ukkhipitvā pākāraṃ bhindanto parikkhaṃ saṃkiritvā nagarasobhanatthāya ussite dhaje pātetvā nagaraṃ agginā jhāpetvā khemanagaraṃ pavisitvā pāsādaṃ abhiruyha ñātigaṇaparivuto surasabhojanaṃ bhuñjeyya, evaṃ coranagaraṃ viya sakkāyo, khemanagaraṃ viya nibbānaṃ, mahāyodho viya yogāvacaro. Tassevaṃ hoti, ‘‘yāva sakkāyavaṭṭaṃ vattati, tāva dvattiṃsakammakāraṇaaṭṭhanavutirogapañcavīsatimahābhayehi parimuccanaṃ natthī’’ti. So mahāyodho viya sannāhaṃ sīlasannāhaṃ katvā, paññākhaggaṃ gahetvā khaggena esikatthambhe viya arahattamaggena taṇhesikaṃ luñcitvā, so yodho sadvārabāhakaṃ nagarakavāṭaṃ <pageBreak edition="P" number="2.0117" />viya pañcorambhāgiyasaṃyojanaggaḷaṃ ugghāṭetvā, so yodho palighaṃ viya, avijjāpalighaṃ ukkhipitvā <pageBreak edition="V" number="2.0022" />, so yodho pākāraṃ bhindanto parikkhaṃ viya kammābhisaṅkhāraṃ <pageBreak edition="M" number="2.0023" />bhindanto jātisaṃsāraparikkhaṃ saṃkiritvā, so yodho nagarasobhanatthāya ussāpite dhaje viya mānaddhaje pātetvā sakkāyanagaraṃ jhāpetvā, so yodho khemanagare uparipāsāde surasabhojanaṃ viya kilesanibbānaṃ nagaraṃ pavisitvā amatanirodhārammaṇaṃ phalasamāpattisukhaṃ anubhavamāno kālaṃ vītināmeti.</paragraph>
<paragraph line="69" number="246">Idāni evaṃ vimuttacittassa khīṇāsavassa parehi anadhigamanīyaviññāṇataṃ dassento <bold>evaṃ vimuttacittaṃ kho</bold>tiādimāha. Tattha <bold>anvesa</bold>nti anvesantā gavesantā. <bold>Idaṃ nissita</bold>nti idaṃ nāma nissitaṃ. <bold>Tathāgatassā</bold>ti ettha sattopi <bold>tathāgato</bold>ti adhippeto, uttamapuggalo khīṇāsavopi. <bold>Ananuvijjo</bold>ti asaṃvijjamāno vā avindeyyo vā. Tathāgatoti hi satte gahite asaṃvijjamānoti attho vaṭṭati, khīṇāsave gahite avindeyyoti attho vaṭṭati.</paragraph>
<paragraph line="70">Tattha purimanaye ayamadhippāyo – bhikkhave, ahaṃ diṭṭheva dhamme dharamānakaṃyeva khīṇāsavaṃ tathāgato satto puggaloti na paññapemi. Appaṭisandhikaṃ pana parinibbutaṃ khīṇāsavaṃ sattoti vā puggaloti vā kiṃ paññapessāmi? Ananuvijjo tathāgato. Na hi paramatthato satto nāma koci atthi, tassa avijjamānassa idaṃ nissitaṃ viññāṇanti anvesantāpi kiṃ adhigacchissanti? Kathaṃ paṭilabhissantīti attho. Dutiyanaye ayamadhippāyo – bhikkhave, ahaṃ diṭṭheva dhamme dharamānakaṃyeva khīṇāsavaṃ viññāṇavasena indādīhi avindiyaṃ vadāmi. Na hi saindā devā sabrahmakā sapajāpatikā anvesantāpi khīṇāsavassa vipassanācittaṃ vā maggacittaṃ vā phalacittaṃ vā, idaṃ nāma ārammaṇaṃ nissāya vattatīti jānituṃ sakkonti. Te appaṭisandhikassa parinibbutassa kiṃ jānissantīti?</paragraph>
<paragraph line="71"><bold>Asatā</bold>ti asantena. <bold>Tucchā</bold>ti tucchakena. <bold>Musā</bold>ti musāvādena. <bold>Abhūtenā</bold>ti yaṃ natthi, tena. <bold>Abbhācikkhantī</bold>ti abhiācikkhanti, abhibhavitvā vadanti. <bold>Venayiko</bold>ti vinayati vināsetīti <bold>vinayo,</bold>so eva <bold>venayiko,</bold>sattavināsakoti <pageBreak edition="P" number="2.0118" />adhippāyo. <bold>Yathā cāhaṃ na, bhikkhave</bold>ti, bhikkhave, yena vākārena ahaṃ na sattavināsako. <bold>Yathā cāhaṃ na vadāmī</bold>ti yena vā <pageBreak edition="V" number="2.0023" />kāraṇena ahaṃ sattavināsaṃ na paññapemi <pageBreak edition="M" number="2.0024" />. Idaṃ vuttaṃ hoti – yathāhaṃ na sattavināsako, yathā ca na sattavināsaṃ paññapemi, tathā maṃ te bhonto samaṇabrāhmaṇā ‘‘venayiko samaṇo gotamo’’ti vadantā sattavināsako samaṇo gotamoti ca, ‘‘sato sattassa ucchedaṃ vināsaṃ vibhavaṃ paññapetī’’ti vadantā sattavināsaṃ paññapetīti ca asatā tucchā musā abhūtena abbhācikkhantīti.</paragraph>
<paragraph line="72"><bold>Pubbe cā</bold>ti pubbe mahābodhimaṇḍamhiyeva ca. <bold>Etarahi cā</bold>ti etarahi dhammadesanāyañca. <bold>Dukkhañceva paññapemi, dukkhassa ca nirodha</bold>nti dhammacakkaṃ appavattetvā bodhimaṇḍe viharantopi dhammacakkappavattanato paṭṭhāya dhammaṃ desentopi catusaccameva paññapemīti attho. Ettha hi dukkhaggahaṇena tassa mūlabhūto samudayo, nirodhaggahaṇena taṃsampāpako maggo gahitova hotīti veditabbo. <bold>Tatra ce</bold>ti tasmiṃ catusaccappakāsane. <bold>Pare</bold>ti saccāni ājānituṃ paṭivijjhituṃ asamatthapuggalā. <bold>Akkosantī</bold>ti dasahi akkosavatthūhi akkosanti. <bold>Paribhāsantī</bold>ti vācāya paribhāsanti. <bold>Rosenti vihesentī</bold>ti rosessāma vihesessāmāti adhippāyena ghaṭṭenti dukkhāpenti. <bold>Tatrā</bold>ti tesu akkosādīsu, tesu vā parapuggalesu. <bold>Āghāto</bold>ti kopo. <bold>Appaccayo</bold>ti domanassaṃ. <bold>Anabhiraddhī</bold>ti atuṭṭhi.</paragraph>
<paragraph line="73"><bold>Tatra ce</bold>ti catusaccappakāsaneyeva. <bold>Pare</bold>ti catusaccappakāsanaṃ ājānituṃ paṭivijjhituṃ samatthapuggalā. <bold>Ānando</bold>ti ānandapīti. <bold>Uppilāvitatta</bold>nti uppilāpanapīti. <bold>Tatra ce</bold>ti catusaccappakāsanamhiyeva. <bold>Tatrā</bold>ti sakkārādīsu. <bold>Yaṃ kho idaṃ pubbe pariññāta</bold>nti idaṃ khandhapañcakaṃ pubbe bodhimaṇḍe tīhi pariññāhi pariññātaṃ. <bold>Tatthame</bold>ti tasmiṃ khandhapañcake ime. Kiṃ vuttaṃ hoti? Tatrāpi tathāgatassa ime sakkārā mayi karīyantīti vā ahaṃ ete anubhavāmīti vā na hoti. Pubbe pariññātakkhandhapañcakaṃyeva ete sakkāre anubhotīti ettakameva hotīti. <bold>Tasmā</bold>ti <pageBreak edition="P" number="2.0119" />yasmā saccāni paṭivijjhituṃ asamatthā tathāgatampi akkosanti, tasmā. Sesaṃ vuttanayeneva veditabbaṃ.</paragraph>
<paragraph line="74" number="247"><bold>Tasmā tiha</bold><pageBreak edition="M" number="2.0025" />, <bold>bhikkhave, yaṃ na tumhāka</bold>nti yasmā attaniyepi chandarāgappahānaṃ dīgharattaṃ hitāya sukhāya saṃvattati, tasmā yaṃ na tumhākaṃ, taṃ pajahathāti attho. <bold>Yathāpaccayaṃ vā</bold><pageBreak edition="V" number="2.0024" /><bold>kareyyā</bold>ti yathā yathā iccheyya tathā tathā kareyya. <bold>Na hi no etaṃ, bhante, attā vā</bold>ti, bhante, etaṃ tiṇakaṭṭhasākhāpalāsaṃ amhākaṃ neva attā na amhākaṃ rūpaṃ na viññāṇanti vadanti. <bold>Attaniyaṃ vā</bold>ti amhākaṃ cīvarādiparikkhāropi na hotīti attho. <bold>Evameva kho, bhikkhave, yaṃ na tumhākaṃ taṃ pajahathā</bold>ti bhagavā, khandhapañcakaṃyeva na tumhākanti dassetvā pajahāpeti, tañca kho na uppāṭetvā, luñcitvā vā. Chandarāgavinayena panetaṃ pajahāpeti.</paragraph>
<paragraph line="75" number="248"><bold>Evaṃ svākkhāto</bold>ti ettha tiparivaṭṭato paṭṭhāya yāva imaṃ ṭhānaṃ āharitumpi vaṭṭati, paṭilomena pemamattakena saggaparāyaṇato paṭṭhāya yāva imaṃ ṭhānaṃ āharitumpi vaṭṭati. <bold>Svākkhāto</bold>ti sukathito. Sukathitattā eva uttāno vivaṭo pakāsito. <bold>Chinnapilotiko</bold>ti pilotikā vuccati chinnaṃ bhinnaṃ tattha tattha sibbitaṃ gaṇṭhikataṃ jiṇṇaṃ vatthaṃ, taṃ yassa natthi, aṭṭhahatthaṃ vā navahatthaṃ vā ahatasāṭakaṃ nivattho, so chinnapilotiko nāma. Ayampi dhammo tādiso, na hettha kohaññādivasena chinnabhinnasibbitagaṇṭhikatabhāvo atthi. Apica kacavaro pilotikoti vuccati. Imasmiñca sāsane samaṇakacavaraṃ nāma patiṭṭhātuṃ na labhati. Tenevāha –</paragraph>
<gatha1 line="76">‘‘Kāraṇḍavaṃ niddhamatha, kasambuñcāpakassatha;</gatha1>
<gathalast line="77">Tato palāpe vāhetha, assamaṇe samaṇamānine.</gathalast>
<gatha1 line="78">Niddhamitvāna pāpicche, pāpaācāragocare;</gatha1>
<gatha2 line="79">Suddhā suddhehi saṃvāsaṃ, kappayavho patissatā;</gatha2>
<gathalast line="80">Tato samaggā nipakā, dukkhassantaṃ karissathā’’ti. (su. ni. 283-285);</gathalast>
<paragraph line="81">Iti samaṇakacavarassa chinnattāpi ayaṃ dhammo <bold>chinnapilotiko nāma</bold>hoti. <bold>Vaṭṭaṃ</bold><pageBreak edition="P" number="2.0120" /><bold>tesa</bold>ṃ <bold>natthi paññāpanāyā</bold>ti tesaṃ vaṭṭaṃ apaññattibhāvaṃ gataṃ nippaññattikaṃ jātaṃ. Evarūpo mahākhīṇāsavo evaṃ svākkhāte sāsaneyeva uppajjati. Yathā ca khīṇāsavo, evaṃ anāgāmiādayopi.</paragraph>
<paragraph line="82">Tattha <pageBreak edition="V" number="2.0025" /><pageBreak edition="M" number="2.0026" /><bold>dhammānusārino saddhānusārino</bold>ti ime dve sotāpattimaggaṭṭhā honti. Yathāha – ‘‘katamo ca puggalo dhammānusārī? Yassa puggalassa sotāpattiphalasacchikiriyāya paṭipannassa paññindriyaṃ adhimattaṃ hoti, paññāvāhiṃ paññāpubbaṅgamaṃ ariyamaggaṃ bhāveti. Ayaṃ vuccati puggalo dhammānusārī. Sotāpattiphalasacchikiriyāya paṭipanno puggalo dhammānusārī, phale ṭhito diṭṭhippatto. Katamo ca puggalo saddhānusārī? Yassa puggalassa sotāpattiphalasacchikiriyāya paṭipannassa saddhindriyaṃ adhimattaṃ hoti, saddhāvāhiṃ saddhāpubbaṅgamaṃ ariyamaggaṃ bhāveti. Ayaṃ vuccati puggalo saddhānusārī. Sotāpattiphalasacchikiriyāya paṭipanno puggalo saddhānusārī, phale ṭhito saddhāvimutto’’ti (pu. pa. 30). <bold>Yesaṃ mayi saddhāmattaṃ pemamatta</bold>nti iminā yesaṃ añño ariyadhammo natthi, tathāgate pana saddhāmattaṃ pemamattameva hoti. Te vipassakapuggalā adhippetā. Vipassakabhikkhūnañhi evaṃ vipassanaṃ paṭṭhapetvā nisinnānaṃ dasabale ekā saddhā ekaṃ pemaṃ uppajjati. Tāya saddhāya tena pemena hatthe gahetvā sagge ṭhapitā viya honti, niyatagatikā kira ete. Porāṇakattherā pana evarūpaṃ bhikkhuṃ cūḷasotāpannoti vadanti. Sesaṃ sabbattha uttānatthamevāti.</paragraph>
<centered line="83">Papañcasūdaniyā majjhimanikāyaṭṭhakathāya</centered>
<centered line="84">Alagaddūpamasuttavaṇṇanā niṭṭhitā.</centered>
<subhead line="85">3. Vammikasuttavaṇṇanā</subhead>
<paragraph line="86" number="249"><bold>Evaṃ</bold><pageBreak edition="V" number="2.0026" /><bold>me suta</bold>nti vammikasuttaṃ. Tattha <bold>āyasmā</bold>ti piyavacanametaṃ. <bold>Kumārakassapo</bold>ti tassa nāmaṃ. Kumārakāle pabbajitattā pana bhagavatā, ‘‘kassapaṃ pakkosatha, idaṃ phalaṃ vā khādanīyaṃ vā kassapassa dethā’’ti vutte, katarassa kassapassāti kumārakassapassāti evaṃ gahitanāmattā tato paṭṭhāya vuḍḍhakālepi ‘‘kumārakassapo’’ tveva <pageBreak edition="P" number="2.0121" />vuccati. Apica raññā posāvanikaputtattāpi taṃ ‘‘kumārakassapo’’ti sañjāniṃsu. Ayaṃ panassa pubbayogato paṭṭhāya āvibhāvakathā –</paragraph>
<paragraph line="87">Thero <pageBreak edition="M" number="2.0027" />kira padumuttarassa bhagavato kāle seṭṭhiputto ahosi. Athekadivasaṃ bhagavantaṃ citrakathiṃ ekaṃ attano sāvakaṃ ṭhānantare ṭhapentaṃ disvā bhagavato sattāhaṃ dānaṃ datvā, ‘‘ahampi bhagavā anāgate ekassa buddhassa ayaṃ thero viya citrakathī sāvako bhaveyya’’nti patthanaṃ katvā puññāni karonto kassapassa bhagavato sāsane pabbajitvā visesaṃ nibbattetuṃ nāsakkhi.</paragraph>
<paragraph line="88">Tadā kira parinibbutassa bhagavato sāsane osakkante pañca bhikkhū nisseṇiṃ bandhitvā pabbataṃ abhiruyha samaṇadhammaṃ akaṃsu. Saṅghatthero tatiyadivase arahattaṃ patto. Anuthero catutthadivase anāgāmī ahosi. Itare tayo visesaṃ nibbattetuṃ asakkontā devaloke nibbattiṃsu. Tesaṃ ekaṃ buddhantaraṃ devesu ca manussesu ca sampattiṃ anubhontānaṃ eko takkasilāyaṃ rājakule nibbattitvā pukkusāti nāma rājā hutvā bhagavantaṃ uddissa pabbajitvā rājagahaṃ gacchanto kumbhakārasālāyaṃ bhagavato dhammadesanaṃ sutvā anāgāmiphalaṃ patto. Eko ekasmiṃ samuddapaṭṭane kulaghare nibbattitvā nāvaṃ āruyha bhinnanāvo dārucīrāni nivāsetvā lābhasampattiṃ patto, ‘‘ahaṃ arahā’’ti cittaṃ uppādetvā, ‘‘na tvaṃ arahā, gaccha satthāraṃ pañhaṃ pucchā’’ti atthakāmāya devatāya codito tathā katvā arahattaphalaṃ patto.</paragraph>
<paragraph line="89">Eko <pageBreak edition="V" number="2.0027" />rājagahe ekissā kuladārikāya kucchimhi uppanno. Sā ca paṭhamaṃ mātāpitaro yācitvā pabbajjaṃ alabhamānā kulagharaṃ gatā gabbhasaṇṭhitampi ajānantī sāmikaṃ ārādhetvā tena anuññātā bhikkhunīsu pabbajitā. Tassā gabbhininimittaṃ disvā bhikkhuniyo devadattaṃ pucchiṃsu, so ‘‘assamaṇī’’ti āha. Dasabalaṃ pucchiṃsu, satthā upālittheraṃ paṭicchāpesi. Thero sāvatthinagaravāsīni kulāni visākhañca upāsikaṃ pakkosāpetvā sodhento, – ‘‘pure laddho gabbho, pabbajjā arogā’’ti āha. Satthā ‘‘suvinicchitaṃ adhikaraṇa’’nti therassa sādhukāraṃ adāsi. Sā bhikkhunī <pageBreak edition="P" number="2.0122" />suvaṇṇabimbasadisaṃ puttaṃ vijāyi, taṃ gahetvā rājā pasenadi kosalo posāpesi. ‘‘Kassapo’’ti cassa nāmaṃ katvā aparabhāge alaṅkaritvā <pageBreak edition="M" number="2.0028" />satthu santikaṃ netvā pabbājesi. Iti rañño posāvanikaputtattāpi taṃ ‘‘kumārakassapo’’ti sañjāniṃsūti.</paragraph>
<paragraph line="90"><bold>Andhavane</bold>ti evaṃnāmake vane. Taṃ kira vanaṃ dvinnaṃ buddhānaṃ kāle avijahitanāmaṃ andhavanaṃtveva paññāyati. Tatrāyaṃ paññattivibhāvanā – appāyukabuddhānañhi sarīradhātu na ekagghanā hoti. Adhiṭṭhānānubhāvena vippakiriyati. Teneva amhākampi bhagavā, – ‘‘ahaṃ na ciraṭṭhitiko, appakehi sattehi ahaṃ diṭṭho, yehi na diṭṭho, teva bahutarā, te me dhātuyo ādāya tattha tattha pūjentā saggaparāyaṇā bhavissantī’’ti parinibbānakāle, ‘‘attano sarīraṃ vippakiriyatū’’ti adhiṭṭhāsi. Dīghāyukabuddhānaṃ pana suvaṇṇakkhandho viya ekagghanaṃ dhātusarīraṃ tiṭṭhati.</paragraph>
<paragraph line="91">Kassapassāpi bhagavato tatheva aṭṭhāsi. Tato mahājanā sannipatitvā, ‘‘dhātuyo ekagghanā na sakkā viyojetuṃ, kiṃ karissāmā’’ti sammantayitvā ekagghanameva cetiyaṃ karissāma, kittakaṃ pana hotu tanti āhaṃsu. Eke sattayojaniyanti āhaṃsu. Etaṃ atimahantaṃ, anāgate jaggituṃ na sakkā, chayojanaṃ hotu, pañcayojanaṃ… catuyojanaṃ… tiyojanaṃ… dviyojanaṃ… ekayojanaṃ hotūti sanniṭṭhānaṃ katvā iṭṭhakā kīdisā hontūti bāhirante iṭṭhakā rattasuvaṇṇamayā ekagghanā satasahassagghanikā hontu, abbhantarimante paññāsasahassagghanikā. Haritālamanosilāhi mattikākiccaṃ kayiratu, telena udakakiccanti niṭṭhaṃ gantvā cattāri mukhāni catudhā vibhajiṃsu. Rājā ekaṃ mukhaṃ gaṇhi, rājaputto pathavindarakumāro <pageBreak edition="V" number="2.0028" />ekaṃ, amaccānaṃ jeṭṭhako hutvā senāpati ekaṃ, janapadānaṃ jeṭṭhako hutvā seṭṭhi ekaṃ.</paragraph>
<paragraph line="92">Tattha dhanasampannatāya rājāpi suvaṇṇaṃ nīharāpetvā attanā gahitamukhe kammaṃ ārabhi, uparājāpi, senāpatipi. Seṭṭhinā gahitamukhe pana kammaṃ olīyati. Tato yasorato nāma eko upāsako tepiṭako bhāṇako anāgāmī ariyasāvako, so kammaṃ olīyatīti ñatvā pañca sakaṭasatāni <pageBreak edition="P" number="2.0123" />yojāpetvā janapadaṃ gantvā ‘‘kassapasammāsambuddho <pageBreak edition="M" number="2.0029" />vīsativassasahassāni ṭhatvā parinibbuto. Tassa yojanikaṃ ratanacetiyaṃ kayirati, yo yaṃ dātuṃ ussahati suvaṇṇaṃ vā hiraññaṃ vā sattaratanaṃ vā haritālaṃ vā manosilaṃ vā, so taṃ detū’’ti samādapesi. Manussā attano attano thāmena hiraññasuvaṇṇādīni adaṃsu. Asakkontā telataṇḍulādīni dentiyeva. Upāsako telataṇḍulādīni kammakārānaṃ bhattavetanatthaṃ pahiṇāti, avasesehi suvaṇṇaṃ cetāpetvā pahiṇāti, evaṃ sakalajambudīpaṃ acari.</paragraph>
<paragraph line="93">Cetiye kammaṃ niṭṭhitanti cetiyaṭṭhānato paṇṇaṃ pahiṇiṃsu – ‘‘niṭṭhitaṃ kammaṃ ācariyo āgantvā cetiyaṃ vandatū’’ti. Sopi paṇṇaṃ pahiṇi – ‘‘mayā sakalajambudīpo samādapito, yaṃ atthi, taṃ gahetvā kammaṃ niṭṭhāpentū’’ti. Dvepi paṇṇāni antarāmagge samāgamiṃsu. Ācariyassa paṇṇato pana cetiyaṭṭhānato paṇṇaṃ paṭhamataraṃ ācariyassa hatthaṃ agamāsi. So paṇṇaṃ vācetvā cetiyaṃ vandissāmīti ekakova nikkhami. Antarāmagge aṭaviyaṃ pañca corasatāni uṭṭhahiṃsu. Tatrekacce taṃ disvā iminā sakalajambudīpato hiraññasuvaṇṇaṃ sampiṇḍitaṃ, nidhikumbhī no pavaṭṭamānā āgatāti avasesānaṃ ārocetvā taṃ aggahesuṃ. Kasmā tātā, maṃ gaṇhathāti? Tayā sakalajambudīpato sabbaṃ hiraññasuvaṇṇaṃ sampiṇḍitaṃ, amhākampi thokaṃ thokaṃ dehīti. Kiṃ tumhe na jānātha, kassapo bhagavā parinibbuto, tassa yojanikaṃ ratanacetiyaṃ kayirati, tadatthāya mayā samādapitaṃ, no attano atthāya. Taṃ taṃ laddhaladdhaṭṭhānato tattheva pesitaṃ, mayhaṃ pana nivatthasāṭakamattaṃ ṭhapetvā aññaṃ vittaṃ kākaṇikampi natthīti.</paragraph>
<paragraph line="94">Eke, ‘‘evametaṃ vissajetha ācariya’’nti āhaṃsu. Eke, ‘‘ayaṃ rājapūjito amaccapūjito <pageBreak edition="V" number="2.0029" />, amhesu kañcideva nagaravīthiyaṃ disvā rājarājamahāmattādīnaṃ ārocetvā anayavyasanaṃ pāpuṇāpeyyā’’ti āhaṃsu. Upāsako, ‘‘tātā, nāhaṃ evaṃ karissāmī’’ti āha. Tañca kho tesu kāruññena, na attano jīvitanikantiyā. Atha tesu gahetabbo vissajjetabboti vivadantesu gahetabboti laddhikā eva bahutarā hutvā jīvitā voropayiṃsu.</paragraph>
<paragraph line="95">Tesaṃ <pageBreak edition="M" number="2.0030" /><pageBreak edition="P" number="2.0124" />balavaguṇe ariyasāvake aparādhena nibbutadīpasikhā viya akkhīni antaradhāyiṃsu. Te, ‘‘kahaṃ bho cakkhu, kahaṃ bho cakkhū’’ti vippalapantā ekacce ñātakehi gehaṃ nītā. Ekacce noñātakā anāthāti tattheva aṭaviyaṃ rukkhamūle paṇṇasālāyaṃ vasiṃsu. Aṭaviṃ āgatamanussā kāruññena tesaṃ taṇḍulaṃ vā puṭabhattaṃ vā paribbayaṃ vā denti. Dārupaṇṇādīnaṃ atthāya gantvā āgatā manussā kuhiṃ gatatthāti vutte andhavanaṃ gatamhāti vadanti. Evaṃ dvinnampi buddhānaṃ kāle taṃ vanaṃ andhavanaṃtveva paññāyati. Kassapabuddhakāle panetaṃ chaḍḍitajanapade aṭavi ahosi. Amhākaṃ bhagavato kāle sāvatthiyā avidūre jetavanassa piṭṭhibhāge pavivekakāmānaṃ kulaputtānaṃ vasanaṭṭhānaṃ padhānagharaṃ ahosi, tattha āyasmā kumārakassapo tena samayena sekhapaṭipadaṃ pūrayamāno viharati. Tena vuttaṃ ‘‘andhavane viharatī’’ti.</paragraph>
<paragraph line="96"><bold>Aññatarā devatā</bold>ti nāmagottavasena apākaṭā ekā devatāti attho. ‘‘Abhijānāti no, bhante, bhagavā ahuñātaññatarassa mahesakkhassa saṃkhittena taṇhāsaṅkhayavimuttiṃ bhāsitā’’ti (ma. ni. 1.365) ettha pana abhiññāto sakkopi devarājā aññataroti vutto. <bold>Devatā</bold>ti ca idaṃ devānampi devadhītānampi sādhāraṇavacanaṃ. Imasmiṃ panatthe devo adhippeto. <bold>Abhikkantāya rattiyā</bold>ti ettha abhikkantasaddo khayasundarābhirūpaabbhanumodanādīsu dissati. Tattha – ‘‘abhikkantā, bhante, ratti, nikkhanto paṭhamo yāmo, ciranisinno bhikkhusaṅgho, uddisatu, bhante, bhagavā bhikkhūnaṃ pātimokkha’’nti evamādīsu (a. ni. 8.20) khaye dissati. ‘‘Ayaṃ imesaṃ catunnaṃ puggalānaṃ abhikkantataro ca paṇītataro cā’’ti (a. ni. 4.100) evamādīsu sundare.</paragraph>
<gatha1 line="97">‘‘Ko <pageBreak edition="V" number="2.0030" />me vandati pādāni, iddhiyā yasasā jalaṃ;</gatha1>
<gathalast line="98">Abhikkantena vaṇṇena, sabbā obhāsayaṃ disā’’ti. (vi. va. 857) –</gathalast>
<unindented line="99">Evamādīsu abhirūpe. ‘‘Abhikkantaṃ, bho gotamā’’ti evamādīsu (pārā. 15) abbhanumodane. Idha pana khaye. Tena <bold>abhikkantāya rattiyā</bold>ti parikkhīṇāya <pageBreak edition="P" number="2.0125" />rattiyāti vuttaṃ hoti. Tatthāyaṃ devaputto majjhimayāmasamanantare āgatoti <pageBreak edition="M" number="2.0031" />veditabbo. <bold>Abhikkantavaṇṇā</bold>ti idha abhikkantasaddo abhirūpe. Vaṇṇasaddo pana chavi-thuti-kulavaggakāraṇa-saṇṭhānapamāṇarūpāyatanādīsu dissati. Tattha, ‘‘suvaṇṇavaṇṇosi bhagavā’’ti evamādīsu chaviyā. ‘‘Kadā saññūḷhā pana te gahapati samaṇassa gotamassa vaṇṇā’’ti (ma. ni. 2.77) evamādīsu thutiyaṃ. ‘‘Cattārome, bho gotama, vaṇṇā’’ti evamādīsu (dī. ni. 3.115) kulavagge. ‘‘Atha kena nu vaṇṇena, gandhathenoti vuccatī’’ti evamādīsu (saṃ. ni. 1.234) kāraṇe. ‘‘Mahantaṃ hatthirājavaṇṇaṃ abhinimminitvā’’ti evamādīsu (saṃ. ni. 1.138) saṇṭhāne. ‘‘Tayo pattassa vaṇṇā’’ti evamādīsu (pārā. 602) pamāṇe. ‘‘Vaṇṇo gandho raso ojā’’ti evamādīsu rūpāyatane. So idha chaviyaṃ daṭṭhabbo. Tena <bold>abhikkantavaṇṇā</bold>ti abhirūpachaviiṭṭhavaṇṇā, manāpavaṇṇāti vuttaṃ hoti. Devatā hi manussalokaṃ āgacchamānā pakativaṇṇaṃ pakatiiddhiṃ pajahitvā oḷārikaṃ attabhāvaṃ katvā atirekavaṇṇaṃ atirekaiddhiṃ māpetvā naṭasamajjādīni gacchantā manussā viya abhisaṅkhatena kāyena āgacchanti. Ayampi devaputto tatheva āgato. Tena vuttaṃ ‘‘abhikkantavaṇṇā’’ti.</unindented>
<paragraph line="100"><bold>Kevalakappa</bold>nti ettha kevalasaddo anavasesa-yebhūyya-abyāmissānatirekadaḷhattha-visaṃyogādianekattho. Tathā hissa, ‘‘kevalaparipuṇṇaṃ parisuddhaṃ brahmacariya’’nti (pārā. 1) evamādīsu anavasesattamattho. ‘‘Kevalakappā ca aṅgamagadhā pahūtaṃ khādanīyaṃ bhojanīyaṃ ādāya upasaṅkamissantī’’ti evamādīsu yebhuyyatā. ‘‘Kevalassa dukkhakkhandhassa samudayo hotī’’ti (vibha. 225) evamādīsu abyāmissatā. ‘‘Kevalaṃ saddhāmattakaṃ nūna ayamāyasmā’’ti (mahāva. 244) evamādīsu anatirekatā. ‘‘Āyasmato anuruddhassa bāhiyo nāma saddhivihāriko kevalakappaṃ saṅghabhedāya ṭhito’’ti (a. ni. 4.243) evamādīsu daḷhatthatā <pageBreak edition="V" number="2.0031" />. ‘‘Kevalī vusitavā uttamapurisoti vuccatī’’ti (saṃ. ni. 3.57) evamādīsu visaṃyogo. Idha panassa anavasesattamatthoti adhippeto.</paragraph>
<paragraph line="101">Kappasaddo panāyaṃ abhisaddahana-vohāra-kāla-paññatti- <pageBreak edition="P" number="2.0126" />chedana-vikappa-lesa-samantabhāvādi-anekattho. Tathā hissa, ‘‘okappaniyametaṃ bhoto <pageBreak edition="M" number="2.0032" />gotamassa, yathā taṃ arahato sammāsambuddhassā’’ti (ma. ni. 1.387) evamādīsu abhisaddahanamattho. ‘‘Anujānāmi, bhikkhave, pañcahi samaṇakappehi phalaṃ paribhuñjitu’’nti (cūḷava. 250) evamādīsu vohāro. ‘‘Yena sudaṃ niccakappaṃ viharāmī’’ti evamādīsu (ma. ni. 1.387) kālo. ‘‘Iccāyasmā kappo’’ti (saṃ. ni. 3.124) evamādīsu paññatti. ‘‘Alaṅkatā kappitakesamassū’’ti (saṃ. ni. 4.365) evamādīsu chedanaṃ. ‘‘Kappati dvaṅgulakappo’’ti (cūḷava. 446) evamādīsu vikappo. ‘‘Atthi kappo nipajjitu’’nti (a. ni. 8.80) evamādīsu leso. ‘‘Kevalakappaṃ veḷuvanaṃ obhāsetvā’’ti (saṃ. ni. 1.94) evamādīsu samantabhāvo. Idha panassa samantabhāvo attho adhippeto. Tasmā <bold>kevalakappaṃ andhavana</bold>nti ettha anavasesaṃ samantato andhavananti evamattho daṭṭhabbo.</paragraph>
<paragraph line="102"><bold>Obhāsetvā</bold>ti vatthālaṅkārasarīrasamuṭṭhitāya ābhāya pharitvā, candimā viya ca sūriyo viya ca ekobhāsaṃ ekapajjotaṃ karitvāti attho. <bold>Ekamantaṃ aṭṭhāsī</bold>ti ekasmiṃ ante, ekasmiṃ okāse aṭṭhāsi. <bold>Etadavocā</bold>ti etaṃ ‘‘bhikkhu bhikkhū’’tiādivacanamavoca. Kasmā panāyaṃ avanditvā samaṇavohāreneva kathetīti? Samaṇasaññāsamudācāreneva. Evaṃ kirassa ahosi – ‘‘ayaṃ antarā kāmāvacare vasi. Ahaṃ pana asmi tato kālato paṭṭhāya brahmacārī’’ti samaṇasaññāvassa samudācarati, tasmā avanditvā samaṇavohāreneva katheti. Pubbasahāyo kireso devaputto therassa. Kuto paṭṭhāyāti? Kassapasammāsambuddhakālato paṭṭhāya. Yo hi pubbayoge āgatesu pañcasu sahāyesu anuthero catutthadivase anāgāmī ahosīti vutto, ayaṃ so. Tadā kira tesu saṅghattherassa arahatteneva saddhiṃ abhiññā āgamiṃsu. So, ‘‘mayhaṃ kiccaṃ matthakaṃ patta’’nti vehāsaṃ uppatitvā anotattadahe mukhaṃ dhovitvā uttarakuruto piṇḍapātaṃ ādāya āgantvā, ‘‘imaṃ, āvuso, piṇḍapātaṃ bhuñjitvā appamattā samaṇadhammaṃ karothā’’ti āha. Itare āhaṃsu – ‘‘na, āvuso, amhākaṃ evaṃ katikā atthi – ‘yo paṭhamaṃ <pageBreak edition="V" number="2.0032" />visesaṃ nibbattetvā piṇḍapātaṃ āharati, tenābhataṃ bhuñjitvā sesehi <pageBreak edition="P" number="2.0127" />samaṇadhammo kātabbo’ti. Tumhe attano <pageBreak edition="M" number="2.0033" />upanissayena kiccaṃ matthakaṃ pāpayittha. Mayampi sace no upanissayo bhavissati, kiccaṃ matthakaṃ pāpessāma. Papañco esa amhākaṃ, gacchatha tumhe’’ti. So yathāphāsukaṃ gantvā āyupariyosāne parinibbāyi.</paragraph>
<paragraph line="103">Punadivase anuthero anāgāmiphalaṃ sacchakāsi, tassa abhiññāyo āgamiṃsu. Sopi tatheva piṇḍapātaṃ āharitvā tehi paṭikkhitto yathāphāsukaṃ gantvā āyupariyosāne suddhāvāse nibbatti. So suddhāvāse ṭhatvā te sahāye olokento, eko tadāva parinibbuto, eko adhunā bhagavato santike ariyabhūmiṃ patto, eko lābhasakkāraṃ nissāya, ‘‘ahaṃ arahā’’ti cittaṃ uppādetvā suppārakapaṭṭane vasatīti disvā taṃ upasaṅkamitvā, ‘‘na tvaṃ arahā, na arahattamaggaṃ paṭipanno, gaccha bhagavantaṃ upasaṅkamitvā dhammaṃ suṇāhī’’ti uyyojesi. Sopi antaraghare bhagavantaṃ ovādaṃ yācitvā, ‘‘tasmā tiha te bāhiya evaṃ sikkhitabbaṃ diṭṭhe diṭṭhamattaṃ hotū’’ti (udā. 10) bhagavatā saṃkhittena ovadito ariyabhūmiṃ sampāpuṇi.</paragraph>
<paragraph line="104">Tato añño eko atthi, so kuhinti olokento andhavane sekkhapaṭipadaṃ pūrayamāno viharatīti disvā cintesi – ‘‘sahāyakassa santike gamissāmīti, gacchantena pana tucchahatthena agantvā kiñci paṇṇākāraṃ gahetvā gantuṃ vaṭṭati, sahāyo kho pana me nirāmiso pabbatamatthake vasanto mayā ākāse ṭhatvā dinnaṃ piṇḍapātampi aparibhuñjitvā samaṇadhammaṃ akāsi, idāni āmisapaṇṇākāraṃ kiṃ gaṇhissati? Dhammapaṇṇākāraṃ gahetvā gamissāmī’’ti brahmaloke ṭhitova ratanāvaḷiṃ ganthento viya pannarasa pañhe vibhajitvā taṃ dhammapaṇṇākāraṃ ādāya āgantvā sahāyassa avidūre ṭhatvā attano samaṇasaññāsamudācāravasena taṃ anabhivādetvāva, ‘‘bhikkhu bhikkhū’’ti ālapitvā <bold>ayaṃ vammiko</bold>tiādimāha. Tattha turitālapanavasena bhikkhu bhikkhūti āmeḍitaṃ veditabbaṃ. Yathā vā ekaneva tilakena nalāṭaṃ na sobhati, taṃ parivāretvā aññesupi dinnesu phullitamaṇḍitaṃ viya sobhati, evaṃ ekeneva padena vacanaṃ na sobhati <pageBreak edition="P" number="2.0128" />, parivārikapadena saddhiṃ <pageBreak edition="M" number="2.0034" />phullitamaṇḍitaṃ viya sobhatīti taṃ parivārikapadavasena vacanaṃ phullitamaṇḍitaṃ viya karontopi evamāha.</paragraph>
<paragraph line="105"><bold>Ayaṃ</bold><pageBreak edition="V" number="2.0033" /><bold>vammiko</bold>ti purato ṭhito vammiko nāma natthi, desanāvasena pana purato ṭhitaṃ dassento viya <bold>aya</bold>nti āha. <bold>Laṅgi</bold>nti satthaṃ ādāya khaṇanto palighaṃ addasa. <bold>Ukkhipa laṅgiṃ abhikkhaṇa sumedhā</bold>ti tāta, paṇḍita, laṅgī nāma rattiṃ dhūmāyati divā pajjalati. Ukkhipeta paraṃ parato khaṇāti. Evaṃ sabbapadesu attho daṭṭhabbo. <bold>Uddhumāyika</bold>nti maṇḍūkaṃ. <bold>Caṅkavāra</bold>nti khāraparissāvanaṃ. <bold>Kumma</bold>nti kacchapaṃ. <bold>Asisūna</bold>nti maṃsacchedakaṃ asiñceva adhikuṭṭanañca. <bold>Maṃsapesi</bold>nti nisadapotappamāṇaṃ allamaṃsapiṇḍaṃ. <bold>Nāga</bold>nti sumanapupphakalāpasadisaṃ mahāphaṇaṃ tividhasovatthikaparikkhittaṃ ahināgaṃ addasa. <bold>Mā nāgaṃ ghaṭṭesī</bold>ti daṇḍakakoṭiyā vā vallikoṭiyā vā paṃsucuṇṇaṃ vā pana khipamāno mā nāgaṃ ghaṭṭayi. <bold>Namo karohi nāgassā</bold>ti uparivātato apagamma suddhavatthaṃ nivāsetvā nāgassa namakkāraṃ karohi. Nāgena adhisayitaṃ dhanaṃ nāma yāva sattamā kulaparivaṭṭā khādato na khīyati, nāgo te adhisayitaṃ dhanaṃ dassati, tasmā namo karohi nāgassāti. <bold>Ito vā pana sutvā</bold>ti yathā dukkhakkhandhe itoti sāsane nissakaṃ, na tathā idha. Idha pana devaputte nissakkaṃ, tasmā <bold>ito vā panā</bold>ti mama vā pana santikā sutvāti ayamettha attho.</paragraph>
<paragraph line="106" number="251"><bold>Cātummahābhūtikassā</bold>ti catumahābhūtamayassa. <bold>Kāyassetaṃ adhivacana</bold>nti sarīrassa nāmaṃ. Yatheva hi bāhirako vammiko, vamatīti vantakoti vantussayoti vantasinehasambandhoti catūhi kāraṇehi <bold>vammiko</bold>ti vuccati. So hi ahimaṅgusaundūragharagoḷikādayo nānappakāre pāṇake vamatīti vammiko. Upacikāhi vantakoti vammiko. Upacikāhi vamitvā mukhatuṇḍakena ukkhittapaṃsucuṇṇena kaṭippamāṇenapi porisappamāṇenapi ussitoti vammiko. Upacikāhi <pageBreak edition="P" number="2.0129" />vantakheḷasinehena ābaddhatāya sattasattāhaṃ deve vassantepi na vippakiriyati, nidāghepi tato paṃsumuṭṭhiṃ gahetvā tasmiṃ muṭṭhinā pīḷiyamāne sineho nikkhamati, evaṃ vantasinehena sambaddhoti vammiko. Evamayaṃ kāyopi, ‘‘akkhimhā <pageBreak edition="M" number="2.0035" />akkhigūthako’’tiādinā nayena nānappakārakaṃ asucikalimalaṃ vamatīti vammiko. Buddhapaccekabuddhakhīṇāsavā imasmiṃ attabhāve nikantipariyādānena attabhāvaṃ chaḍḍetvā gatāti ariyehi vantakotipi vammiko. Yehi cāyaṃ tīhi aṭṭhisatehi ussito nhārusambaddho maṃsāvalepano allacammapariyonaddho chavirañjito satte vañceti, taṃ sabbaṃ ariyehi vantamevāti vantussayotipi vammiko. ‘‘Taṇhā janeti purisaṃ, cittamassa vidhāvatī’’ti (saṃ. ni. 1.55) evaṃ taṇhāya janitattā <pageBreak edition="V" number="2.0034" />ariyehi vanteneva taṇhāsinehena sambaddho ayanti vantasinehena sambaddhotipi vammiko. Yathā ca vammikassa anto nānappakārā pāṇakā tattheva jāyanti, uccārapassāvaṃ karonti, gilānā sayanti, matā patanti. Iti so tesaṃ sūtigharaṃ vaccakuṭi gilānasālā susānañca hoti. Evaṃ khattiyamahāsālādīnampi kāyo ayaṃ gopitarakkhito maṇḍitappasādhito mahānubhāvānaṃ kāyoti acintetvā chavinissitā pāṇā cammanissitā pāṇā maṃsanissitā pāṇā nhārunissitā pāṇā aṭṭhinissitā pāṇā aṭṭhimiñjanissitā pāṇāti evaṃ kulagaṇanāya asītimattāni kimikulasahassāni antokāyasmiṃyeva jāyanti, uccārapassāvaṃ karonti, gelaññena āturitāni sayanti, matāni patanti, iti ayampi tesaṃ pāṇānaṃ sūtigharaṃ vaccakuṭi gilānasālā susānañca hotīti ‘‘vammiko’’ tveva saṅkhaṃ gato. Tenāha bhagavā – ‘‘vammikoti kho, bhikkhu, imassa cātumahābhūtikassa kāyassetaṃ adhivacana’’nti.</paragraph>
<paragraph line="107"><bold>Mātāpettikasambhavassā</bold>ti mātito ca pitito ca nibbattena mātāpettikena sukkasoṇitena sambhūtassa. <bold>Odanakummāsūpacayassā</bold>ti odanena ceva kummāsena ca upacitassa vaḍḍhitassa. <bold>Aniccucchādanaparimaddanabhedanaviddhaṃsanadhammassā</bold>ti ettha ayaṃ kāyo hutvā abhāvaṭṭhena <bold>aniccadhammo</bold>. Duggandhavighātatthāya tanuvilepanena <bold>ucchādanadhammo</bold>. Aṅgapaccaṅgābādhavinodanatthāya khuddakasambāhanena <bold>parimaddanadhammo</bold>. Daharakāle <pageBreak edition="P" number="2.0130" />vā ūrūsu sayāpetvā gabbhavāsena dussaṇṭhitānaṃ tesaṃ tesaṃ aṅgānaṃ saṇṭhānasampādanatthaṃ añchanapīḷanādivasena parimaddanadhammo. Evaṃ pariharatopi ca bhedanaviddhaṃsanadhammo bhijjati ceva vikirati ca, evaṃ sabhāvoti attho. Tattha <pageBreak edition="M" number="2.0036" />mātāpettikasambhavaodanakummāsūpacayaucchādanaparimaddanapadehi samudayo kathito, aniccabhedaviddhaṃsanapadehi atthaṅgamo. Evaṃ sattahipi padehi cātumahābhūtikassa kāyassa uccāvacabhāvo vaḍḍhiparihāni samudayatthaṅgamo kathitoti veditabbo.</paragraph>
<paragraph line="108"><bold>Divā kammante</bold>ti divā kattabbakammante. <bold>Dhūmāyanā</bold>ti ettha ayaṃ dhūmasaddo kodhe taṇhāya vitakke pañcasu kāmaguṇesu dhammadesanāya pakatidhūmeti imesu atthesu vattati. ‘‘Kodho dhūmo bhasmanimosavajja’’nti (saṃ. ni. 1.165) ettha hi kodhe vattati. ‘‘Icchādhūmāyitā sattā’’ti <pageBreak edition="V" number="2.0035" />ettha taṇhāya. ‘‘Tena kho pana samayena aññataro bhikkhu bhagavato avidūre dhūmāyanto nisinno hotī’’ti ettha vitakke.</paragraph>
<gatha1 line="109">‘‘Paṅko ca kāmā palipo ca kāmā,</gatha1>
<gatha2 line="110">Bhayañca metaṃ timūlaṃ pavuttaṃ;</gatha2>
<gatha3 line="111">Rajo ca dhūmo ca mayā pakāsitā;</gatha3>
<gathalast line="112">Hitvā tuvaṃ pabbaja brahmadattā’’ti. (jā. 1.6.14) –</gathalast>
<unindented line="113">Ettha pañcakāmaguṇesu. ‘‘Dhūmaṃ kattā hotī’’ti (ma. ni. 1.349) ettha dhammadesanāya. ‘‘Dhajo rathassa paññāṇaṃ, dhūmo paññāṇamaggino’’ti (saṃ. ni. 1.72) ettha pakatidhūme. Idha panāyaṃ vitakke adhippeto. Tenāha ‘‘ayaṃ rattiṃ dhūmāyanā’’ti.</unindented>
<paragraph line="114"><bold>Tathāgatassetaṃ adhivacana</bold>nti tathāgato hi sattannaṃ dhammānaṃ bāhitattā <bold>brāhmaṇo</bold>nāma. Yathāha – ‘‘sattannaṃ kho, bhikkhu, dhammānaṃ bāhitattā brāhmaṇo. Katamesaṃ sattannaṃ? Rāgo bāhito hoti, doso… moho… māno… sakkāyadiṭṭhi… vicikicchā… sīlabbataparāmāso bāhito hoti. Imesaṃ bhikkhu sattannaṃ dhammānaṃ bāhitattā brāhmaṇo’’ti (cūḷani. mettagūmāṇavapucchāniddesa 28). <bold>Sumedho</bold>ti sundarapañño. <bold>Sekkhassā</bold>ti ettha sikkhatīti <pageBreak edition="P" number="2.0131" />sekkho. Yathāha – ‘‘sikkhatīti kho, bhikkhu, tasmā sekkhoti vuccati. Kiñca sikkhati? Adhisīlampi sikkhati, adhicittampi sikkhati, adhipaññampi sikkhatī’’ti (a. ni. 3.86).</paragraph>
<paragraph line="115"><bold>Paññāya</bold><pageBreak edition="M" number="2.0037" /><bold>adhivacana</bold>nti lokiyalokuttarāya paññāya etaṃ adhivacanaṃ, na āvudhasatthassa. <bold>Vīriyārambhassā</bold>ti kāyikacetasikavīriyassa. Taṃ paññāgatikameva hoti. Lokiyāya paññāya lokiyaṃ, lokuttarāya paññāya lokuttaraṃ. Ettha panāyaṃ atthadīpanā –</paragraph>
<paragraph line="116">Eko kira jānapado brāhmaṇo pātova māṇavakehi saddhiṃ gāmato nikkhamma divasaṃ araññe mante vācetvā sāyaṃ gāmaṃ āgacchati. Antarāmagge ca eko vammiko atthi. So rattiṃ <pageBreak edition="V" number="2.0036" />dhūmāyati, divā pajjalati. Brāhmaṇo antevāsiṃ sumedhaṃ māṇavaṃ āha – ‘‘tāta, ayaṃ vammiko rattiṃ dhūmāyati, divā pajjalati, vikāramassa passissāma, bhinditvā naṃ cattāro koṭṭhāse katvā khipāhī’’ti. So sādhūti kudālaṃ gahetvā samehi pādehi pathaviyaṃ patiṭṭhāya tathā akāsi. Tatra ācariyabrāhmaṇo viya bhagavā. Sumedhamāṇavako viya sekkho bhikkhu. Vammiko viya kāyo. ‘‘Tāta, ayaṃ vammiko rattiṃ dhūmāyati, divā pajjalati, vikāramassa passissāma, bhinditvā naṃ cattāro koṭṭhāse katvā khipāhī’’ti brāhmaṇena vuttakālo viya, ‘‘bhikkhu cātumahābhūtikaṃ kāyaṃ cattāro koṭṭhāse katvā pariggaṇhāhī’’ti bhagavatā vuttakālo. Tassa sādhūti kudālaṃ gahetvā tathākaraṇaṃ viya sekkhassa bhikkhuno, ‘‘yo vīsatiyā koṭṭhāsesu thaddhabhāvo, ayaṃ pathavīdhātu. Yo dvādasasu koṭṭhāsesu ābandhanabhāvo, ayaṃ āpodhātu. Yo catūsu koṭṭhāsesu paripācanabhāvo, ayaṃ tejodhātu. Yo chasu koṭṭhāsesu vitthambhanabhāvo, ayaṃ vāyodhātū’’ti evaṃ catudhātuvavatthānavasena kāyapariggaho veditabbo.</paragraph>
<paragraph line="117"><bold>Laṅgīti kho, bhikkhū</bold>ti kasmā bhagavā avijjaṃ laṅgīti katvā dassesīti? Yathā hi nagarassa dvāraṃ pidhāya palighe yojite mahājanassa gamanaṃ pacchijjati, ye nagarassa anto, te antoyeva honti. Ye bahi, te bahiyeva. Evameva yassa ñāṇamukhe avijjālaṅgī patati, tassa nibbānasampāpakaṃ ñāṇagamanaṃ pacchijjati, tasmā avijjaṃ laṅgīti <pageBreak edition="P" number="2.0132" />katvā dassesi. <bold>Pajaha avijja</bold>nti ettha kammaṭṭhānauggahaparipucchāvasena avijjāpahānaṃ kathitaṃ.</paragraph>
<paragraph line="118"><bold>Uddhumāyikāti</bold><pageBreak edition="M" number="2.0038" /><bold>kho, bhikkhū</bold>ti ettha <bold>uddhumāyikamaṇḍūko</bold>nāma no mahanto, nakhapiṭṭhippamāṇo hoti, purāṇapaṇṇantare vā gacchantare vā valliantare vā vasati. So daṇḍakoṭiyā vā vallikoṭiyā vā paṃsucuṇṇakena vā ghaṭṭito āyamitvā mahanto parimaṇḍalo beluvapakkappamāṇo hutvā cattāro pāde ākāsagate katvā pacchinnagamano hutvā amittavasaṃ yāti, kākakulalādibhattameva hoti. Evameva ayaṃ kodho paṭhamaṃ uppajjanto cittāvilamattakova hoti. Tasmiṃ khaṇe aniggahito vaḍḍhitvā mukhavikulanaṃ pāpeti. Tadā aniggahito hanusañcopanaṃ pāpeti. Tadā aniggahito pharusavācānicchāraṇaṃ pāpeti. Tadā aniggahito disāvilokanaṃ pāpeti. Tadā aniggahito ākaḍḍhanaparikaḍḍhanaṃ pāpeti. Tadā aniggahito pāṇinā leḍḍudaṇḍasatthaparāmasanaṃ pāpeti. Tadā aniggahito daṇḍasatthābhinipātaṃ pāpeti <pageBreak edition="V" number="2.0037" />. Tadā aniggahito paraghātanampi attaghātanampi pāpeti. Vuttampi hetaṃ – ‘‘yato ayaṃ kodho paraṃ ghātetvā attānaṃ ghāteti, ettāvatāyaṃ kodho paramussadagato hoti paramavepullappatto’’ti. Tattha yathā uddhumāyikāya catūsu pādesu ākāsagatesu gamanaṃ pacchijjati, uddhumāyikā amittavasaṃ gantvā kākādibhattaṃ hoti, evameva kodhasamaṅgīpuggalo kammaṭṭhānaṃ gahetvā vaḍḍhetuṃ na sakkoti, amittavasaṃ yāti, sabbesaṃ mārānaṃ yathākāmakaraṇīyo hoti. Tenāha bhagavā – ‘‘uddhumāyikāti kho, bhikkhu, kodhūpāyāsassetaṃ adhivacana’’nti. Tattha balavappatto kodhova kodhūpāyāso. <bold>Pajaha kodhūpāyāsa</bold>nti ettha paṭisaṅkhānappahānaṃ kathitaṃ.</paragraph>
<paragraph line="119"><bold>Dvidhāpatho</bold>ti ettha, yathā puriso sadhano sabhogo kantāraddhānamaggappaṭipanno dvedhāpathaṃ patvā, ‘‘iminā nu kho gantabbaṃ, iminā gantabba’’nti nicchetuṃ asakkonto tattheva tiṭṭhati, atha naṃ corā uṭṭhahitvā anayabyasanaṃ pāpenti, evameva kho mūlakammaṭṭhānaṃ gahetvā nisinno bhikkhu buddhādīsu kaṅkhāya uppannāya kammaṭṭhānaṃ <pageBreak edition="P" number="2.0133" />vaḍḍhetuṃ na sakkoti, atha naṃ kilesamārādayo sabbe mārā anayabyasanaṃ pāpenti, iti vicikicchā dvedhāpathasamā hoti. Tenāha bhagavā – ‘‘dvidhāpathoti kho, bhikkhu, vicikicchāyetaṃ <pageBreak edition="M" number="2.0039" />adhivacana’’nti. <bold>Pajaha vicikiccha</bold>nti ettha kammaṭṭhānauggahaparipucchāvasena vicikicchāpahānaṃ kathitaṃ.</paragraph>
<paragraph line="120"><bold>Caṅgavāra</bold>nti ettha, yathā rajakehi khāraparissāvanamhi udake pakkhitte eko udakaghaṭo dvepi dasapi vīsatipi ghaṭasatampi paggharatiyeva, pasaṭamattampi udakaṃ na tiṭṭhati, evameva nīvaraṇasamaṅgino puggalassa abbhantare kusaladhammo na tiṭṭhati. Tenāha bhagavā – ‘‘caṅgavāranti kho, bhikkhu, pañcannetaṃ nīvaraṇānaṃ adhivacana’’nti. <bold>Pajaha pañcanīvaraṇe</bold>ti ettha vikkhambhanatadaṅgavasena nīvaraṇappahānaṃ kathitaṃ.</paragraph>
<paragraph line="121"><bold>Kummo</bold>ti ettha, yathā kacchapassa cattāro pādā sīsanti pañceva aṅgāni honti, evameva sabbepi saṅkhatā dhammā gayhamānā pañceva khandhā bhavanti. Tenāha bhagavā – ‘‘kummoti kho, bhikkhu, pañcannetaṃ upādānakkhandhānaṃ adhivacana’’nti. <bold>Pajaha pañcupādānakkhandhe</bold>ti ettha pañcasu khandhesu chandarāgappahānaṃ kathitaṃ.</paragraph>
<paragraph line="122"><bold>Asisūnā</bold>ti <pageBreak edition="V" number="2.0038" />ettha, yathā sūnāya upari maṃsaṃ ṭhapetvā asinā koṭṭenti, evamime sattā vatthukāmatthāya kilesakāmehi ghātayamānā vatthukāmānaṃ upari katvā kilesakāmehi kantitā koṭṭitā ca honti. Tenāha bhagavā – ‘‘asisūnāti kho, bhikkhu, pañcannetaṃ kāmaguṇānaṃ adhivacana’’nti. <bold>Pajaha pañca kāmaguṇe</bold>ti ettha pañcasu kāmaguṇesu chandarāgappahānaṃ kathitaṃ.</paragraph>
<paragraph line="123"><bold>Maṃsapesīti kho, bhikkhū</bold>ti ettha ayaṃ <bold>maṃsapesi</bold>nāma bahujanapatthitā khattiyādayo manussāpi naṃ patthenti kākādayo tiracchānāpi. Ime hi sattā avijjāya sammattā nandirāgaṃ upagamma vaṭṭaṃ vaḍḍhenti. Yathā vā maṃsapesi ṭhapitaṭhapitaṭṭhāne laggati, evamime sattā nandirāgabaddhā vaṭṭe lagganti, dukkhaṃ patvāpi na ukkaṇṭhanti <pageBreak edition="P" number="2.0134" />, iti nandirāgo maṃsapesisadiso hoti. Tenāha bhagavā – ‘‘maṃsapesīti kho, bhikkhu, nandirāgassetaṃ adhivacana’’nti. <bold>Pajaha nandīrāga</bold>nti ettha catutthamaggena nandīrāgappahānaṃ kathitaṃ.</paragraph>
<paragraph line="124"><bold>Nāgoti kho, bhikkhu, khīṇāsavassetaṃ bhikkhuno adhivacana</bold>nti ettha yenatthena khīṇāsavo nāgoti vuccati, so anaṅgaṇasutte (ma. ni. aṭṭha. 1.63) pakāsito eva. <bold>Namo karohi nāgassā</bold>ti khīṇāsavassa buddhanāgassa, ‘‘buddho <pageBreak edition="M" number="2.0040" />so bhagavā bodhāya dhammaṃ deseti, danto so bhagavā damathāya dhammaṃ deseti, santo so bhagavā samathāya dhammaṃ deseti, tiṇṇo so bhagavā taraṇāya dhammaṃ deseti, parinibbuto so bhagavā parinibbānāya dhammaṃ desetī’’ti (ma. ni. 1.361) evaṃ namakkāraṃ karohīti ayamettha attho. Iti idaṃ suttaṃ therassa kammaṭṭhānaṃ ahosi. Theropi idameva suttaṃ kammaṭṭhānaṃ katvā vipassanaṃ vaḍḍhetvā arahattaṃ patto. <bold>Ayametassa attho</bold>ti ayaṃ etassa pañhassa attho. Iti bhagavā ratanarāsimhi maṇikūṭaṃ gaṇhanto viya yathānusandhināva desanaṃ niṭṭhapesīti.</paragraph>
<centered line="125">Papañcasūdaniyā majjhimanikāyaṭṭhakathāya</centered>
<centered line="126">Vammikasuttavaṇṇanā niṭṭhitā.</centered>
<subhead line="127">4. Rathavinītasuttavaṇṇanā</subhead>
<paragraph line="128" number="252"><bold>Evaṃ</bold><pageBreak edition="V" number="2.0039" /><bold>me suta</bold>nti rathavinītasuttaṃ. Tattha <bold>rājagahe</bold>ti evaṃnāmake nagare, tañhi mandhātumahāgovindādīhi pariggahitattā <bold>rājagaha</bold>nti vuccati. Aññepettha pakāre vaṇṇayanti. Kiṃ tehi? Nāmametaṃ tassa nagarassa. Taṃ panetaṃ buddhakāle ca cakkavattikāle ca nagaraṃ hoti, sesakāle suññaṃ hoti yakkhapariggahitaṃ, tesaṃ vasantavanaṃ hutvā tiṭṭhati. <bold>Veḷuvane kalandakanivāpe</bold>ti <bold>veḷuvana</bold>nti tassa uyyānassa nāmaṃ, taṃ kira veḷūhi parikkhittaṃ ahosi aṭṭhārasahatthena ca pākārena, gopuraṭṭālakayuttaṃ nīlobhāsaṃ manoramaṃ, tena <bold>veḷuvana</bold>nti vuccati. Kalandakānañcettha nivāpaṃ adaṃsu, tena <bold>kalandakanivāpo</bold>ti vuccati.</paragraph>
<paragraph line="129">Pubbe kira aññataro rājā tattha uyyānakīḷanatthaṃ āgato <pageBreak edition="P" number="2.0135" />surāmadena matto divāseyyaṃ upagato supi. Parijanopissa, ‘‘sutto rājā’’ti pupphaphalādīhi palobhiyamāno ito cito ca pakkāmi, atha surāgandhena aññatarasmā susirarukkhā kaṇhasappo nikkhamitvā raññābhimukho āgacchati. Taṃ disvā rukkhadevatā, ‘‘rañño jīvitaṃ dammī’’ti kāḷakavesena āgantvā kaṇṇamūle saddamakāsi. Rājā paṭibujjhi, kaṇhasappo <pageBreak edition="M" number="2.0041" />nivatto. So taṃ disvā, ‘‘imāya mama jīvitaṃ dinna’’nti kāḷakānaṃ tattha nivāpaṃ paṭṭhapesi, abhayaghosanañca ghosāpesi. Tasmā taṃ tato pabhuti <bold>kalandakanivāpa</bold>nti saṅkhyaṃ gataṃ. <bold>Kalandakā</bold>ti kāḷakānaṃ nāmaṃ.</paragraph>
<paragraph line="130"><bold>Jātibhūmikā</bold>ti jātibhūmivāsino. Tattha <bold>jātibhūmī</bold>ti jātaṭṭhānaṃ. Taṃ kho panetaṃ neva kosalamahārājādīnaṃ na caṅkībrāhamaṇādīnaṃ na sakkasuyāmasantusitādīnaṃ na asītimahāsāvakādīnaṃ na aññesaṃ sattānaṃ jātaṭṭhānaṃ ‘‘jātibhūmī’’ti vuccati. Yassa pana jātadivase dasasahassilokadhātu ekaddhajamālāvippakiṇṇakusumavāsacuṇṇagandhasugandhā sabbapāliphullamiva nandanavanaṃ virocamānā paduminipaṇṇe udakabindu viya akampittha, jaccandhādīnañca <pageBreak edition="V" number="2.0040" />rūpadassanādīni anekāni pāṭihāriyāni pavattiṃsu, tassa sabbaññubodhisattassa jātaṭṭhānasākiyajanapado kapilavatthāhāro, sā ‘‘jātibhūmī’’ti vuccati.</paragraph>
<subhead line="131">Dhammagarubhāvavaṇṇanā</subhead>
<paragraph line="132"><bold>Vassaṃvuṭṭhā</bold>ti temāsaṃ vassaṃvuṭṭhā pavāritapavāraṇā hutvā. <bold>Bhagavā etadavocā</bold>ti ‘‘kacci, bhikkhave, khamanīya’’ntiādīhi vacanehi āgantukapaṭisanthāraṃ katvā etaṃ, ‘‘ko nu kho, bhikkhave’’tiādivacanamavoca. Te kira bhikkhu, – ‘‘kacci, bhikkhave, khamanīyaṃ kacci yāpanīyaṃ, kaccittha appakilamathena addhānaṃ āgatā, na ca piṇḍakena kilamittha, kuto ca tumhe, bhikkhave, āgacchathā’’ti paṭisanthāravasena pucchitā – ‘‘bhagavā sākiyajanapade kapilavatthāhārato jātibhūmito āgacchāmā’’ti āhaṃsu. Atha bhagavā neva suddhodanamahārājassa, na sakkodanassa, na sukkodanassa, na dhotodanassa, na amitodanassa, na amittāya deviyā, na mahāpajāpatiyā, na sakalassa sākiyamaṇḍalassa ārogyaṃ pucchi. Atha kho attanā ca dasakathāvatthulābhiṃ parañca tattha samādapetāraṃ <pageBreak edition="P" number="2.0136" />paṭipattisampannaṃ bhikkhuṃ pucchanto idaṃ – ‘‘ko nu kho, bhikkhave’’tiādivacanaṃ avoca.</paragraph>
<paragraph line="133">Kasmā <pageBreak edition="M" number="2.0042" />pana bhagavā suddhodanādīnaṃ ārogyaṃ apucchitvā evarūpaṃ bhikkhumeva pucchati? Piyatāya. Buddhānañhi paṭipannakā bhikkhū bhikkhuniyo upāsakā upāsikāyo ca piyā honti manāpā. Kiṃ kāraṇā? Dhammagarutāya. Dhammagaruno hi tathāgatā, so ca nesaṃ dhammagarubhāvo, ‘‘dukkhaṃ kho agāravo viharati, appatisso’’ti (a. ni. 4.21) iminā ajapālanigrodhamūle uppannajjhāsayena veditabbo. Dhammagarutāyeva hi bhagavā mahākassapattherassa abhinikkhamanadivase paccuggamanaṃ karonto tigāvutaṃ maggaṃ agamāsi. Atirekatiyojanasataṃ maggaṃ gantvā gaṅgātīre dhammaṃ desetvā mahākappinaṃ saparisaṃ arahatte patiṭṭhapesi. Ekasmiṃ pacchābhatte pañcacattālīsayojanaṃ maggaṃ gantvā kumbhakārassa nivesane tiyāmarattiṃ dhammakathaṃ katvā pukkusātikulaputtaṃ anāgāmiphale patiṭṭhapesi. Vīsayojanasataṃ gantvā vanavāsisāmaṇerassa anuggahaṃ akāsi. Saṭṭhiyojanamaggaṃ gantvā khadiravaniyattherassa dhammaṃ desesi. Anuruddhatthero pācīnavaṃsadāye nisinno mahāpurisavitakkaṃ vitakketīti ñatvā tattha <pageBreak edition="V" number="2.0041" />ākāsena gantvā therassa purato oruyha sādhukāramadāsi. Koṭikaṇṇasoṇattherassa ekagandhakuṭiyaṃ senāsanaṃ paññapāpetvā paccūsakāle dhammadesanaṃ ajjhesitvā sarabhaññapariyosāne sādhukāramadāsi. Tigāvutaṃ maggaṃ gantvā tiṇṇaṃ kulaputtānaṃ vasanaṭṭhāne gosiṅgasālavane sāmaggirasānisaṃsaṃ kathesi. Kassapopi bhagavā – ‘‘anāgāmiphale patiṭṭhito ariyasāvako aya’’nti vissāsaṃ uppādetvā ghaṭikārassa kumbhakārassa nivesanaṃ gantvā sahatthā āmisaṃ gahetvā paribhuñji.</paragraph>
<paragraph line="134">Amhākaṃyeva bhagavā upakaṭṭhāya vassūpanāyikāya jetavanato bhikkhusaṅghaparivuto cārikaṃ nikkhami. Kosalamahārājaanāthapiṇḍikādayo nivattetuṃ nāsakkhiṃsu. Anāthapiṇḍiko gharaṃ āgantvā domanassappatto nisīdi. Atha naṃ puṇṇā nāma dāsī domanassappattosi sāmīti āha. ‘‘Āma je, satthāraṃ nivattetuṃ nāsakkhiṃ, atha me imaṃ <pageBreak edition="P" number="2.0137" />temāsaṃ dhammaṃ vā sotuṃ, yathādhippāyaṃ vā dānaṃ dātuṃ na labhissāmī’’ti cintā uppannāti. Ahampi sāmi satthāraṃ nivattessāmīti. Sace nivattetuṃ sakkosi, bhujissāyeva tvanti. Sā gantvā dasabalassa pādamūle nipajjitvā ‘‘nivattatha bhagavā’’ti āha. Puṇṇe tvaṃ parapaṭibaddhajīvikā kiṃ me karissasīti. Bhagavā <pageBreak edition="M" number="2.0043" />mayhaṃ deyyadhammo natthīti tumhepi jānātha, tumhākaṃ nivattanapaccayā panāhaṃ tīsu saraṇesu pañcasu sīlesu patiṭṭhahissāmīti. Bhagavā sādhu sādhu puṇṇeti sādhukāraṃ katvā nivattetvā jetavanameva paviṭṭho. Ayaṃ kathā pākaṭā ahosi. Seṭṭhi sutvā puṇṇāya kira bhagavā nivattitoti taṃ bhujissaṃ katvā dhītuṭṭhāne ṭhapesi. Sā pabbajjaṃ yācitvā pabbaji, pabbajitvā vipassanaṃ ārabhi. Athassā satthā āraddhavipassakabhāvaṃ ñatvā imaṃ obhāsagāthaṃ vissajjesi –</paragraph>
<gatha1 line="135">‘‘Puṇṇe pūresi saddhammaṃ, cando pannaraso yathā;</gatha1>
<gathalast line="136">Paripuṇṇāya paññāya, dukkhassantaṃ karissasī’’ti. (therīgā. 3);</gathalast>
<paragraph line="137">Gāthāpariyosāne arahattaṃ patvā abhiññātā sāvikā ahosīti. Evaṃ dhammagaruno tathāgatā.</paragraph>
<paragraph line="138">Nandakatthere <pageBreak edition="V" number="2.0042" />upaṭṭhānasālāyaṃ dhammaṃ desentepi bhagavā anahātova gantvā tiyāmarattiṃ ṭhitakova dhammakathaṃ sutvā desanāpariyosāne sādhukāramadāsi. Thero āgantvā vanditvā, ‘‘kāya velāya, bhante, āgatatthā’’ti pucchi. Tayā suttante āraddhamatteti. Dukkaraṃ karittha, bhante, buddhasukhumālā tumheti. Sace tvaṃ, nanda, kappaṃ desetuṃ sakkuṇeyyāsi, kappamattampāhaṃ ṭhitakova suṇeyyanti bhagavā avoca. Evaṃ dhammagaruno tathāgatā. Tesaṃ dhammagarutāya paṭipannakā piyā honti, tasmā paṭipannake pucchi. Paṭipannako ca nāma attahitāya paṭipanno no parahitāya, parahitāya paṭipanno no attahitāya, no attahitāya ca paṭipanno no parahitāya ca, attahitāya ca paṭipanno parahitāya cāti catubbidho hoti.</paragraph>
<paragraph line="139">Tattha yo sayaṃ dasannaṃ kathāvatthūnaṃ lābhī hoti, paraṃ tattha na ovadati na anusāsati āyasmā bākulo <pageBreak edition="P" number="2.0138" />viya. Ayaṃ attahitāya paṭipanno nāma no parahitāya paṭipanno, evarūpaṃ bhikkhuṃ bhagavā na pucchati. Kasmā? Na mayhaṃ sāsanassa vaḍḍhipakkhe ṭhitoti.</paragraph>
<paragraph line="140">Yo pana dasannaṃ kathāvatthūnaṃ alābhī, paraṃ tehi ovadati tena katavattasādiyanatthaṃ upanando sakyaputto viya, ayaṃ parahitāya paṭipanno <pageBreak edition="M" number="2.0044" />nāma no attahitāya, evarūpampi na pucchati. Kasmā? Assa taṇhā mahāpacchi viya appahīnāti.</paragraph>
<paragraph line="141">Yo attanāpi dasannaṃ kathāvatthūnaṃ alābhī, parampi tehi na ovadati, lāḷudāyī viya, ayaṃ neva attahitāya paṭipanno na parahitāya, evarūpampi na pucchati. Kasmā? Assa anto kilesā pharasuchejjā viya mahantāti.</paragraph>
<paragraph line="142">Yo pana sayaṃ dasannaṃ kathāvatthūnaṃ lābhī, parampi tehi ovadati, ayaṃ attahitāya ceva parahitāya ca paṭipanno nāma sāriputtamoggallānamahākassapādayo asītimahātherā viya, evarūpaṃ bhikkhuṃ pucchati. Kasmā? Mayhaṃ sāsanassa vuḍḍhipakkhe ṭhitoti. Idhāpi evarūpameva pucchanto – ‘‘ko nu kho, bhikkhave’’tiādimāha.</paragraph>
<paragraph line="143">Evaṃ bhagavatā puṭṭhānaṃ pana tesaṃ bhikkhūnaṃ bhagavā attano jātibhūmiyaṃ ubhayahitāya paṭipannaṃ <pageBreak edition="V" number="2.0043" />dasakathāvatthulābhiṃ bhikkhuṃ pucchati, ko nu kho tattha evarūpoti na aññamaññaṃ cintanā vā samantanā vā ahosi. Kasmā? Āyasmā hi mantāṇiputto tasmiṃ janapade ākāsamajjhe ṭhito cando viya sūriyo viya ca pākaṭo paññāto. Tasmā te bhikkhū meghasaddaṃ sutvā ekajjhaṃ sannipatitamoraghaṭā viya ghanasajjhāyaṃ kātuṃ, āraddhabhikkhū viya ca attano ācariyaṃ puṇṇattheraṃ bhagavato ārocentā therassa ca guṇaṃ bhāsituṃ appahontehi mukhehi ekappahāreneva <bold>puṇṇo nāma, bhante, āyasmā</bold>tiādimāhaṃsu. Tattha <bold>puṇṇo</bold>ti tassa therassa nāmaṃ. Mantāṇiyā pana so putto, tasmā <bold>mantāṇiputto</bold>ti vuccati. <bold>Sambhāvito</bold>ti guṇasambhāvanāya sambhāvito.</paragraph>
<subhead line="144">Appicchatādivaṇṇanā</subhead>
<paragraph line="145"><bold>Appiccho</bold>ti icchāvirahito niiccho nittaṇho. Ettha hi byañjanaṃ sāvasesaṃ viya, attho pana niravaseso. Na hi tassa anto aṇumattāpi pāpikā icchā nāma atthi. Khīṇāsavo hesa sabbaso pahīnataṇho. Apicettha atricchatā pāpicchatā mahicchatā appicchatāti ayaṃ bhedo veditabbo.</paragraph>
<paragraph line="146">Tattha <pageBreak edition="M" number="2.0045" /><pageBreak edition="P" number="2.0139" />sakalābhe atittassa paralābhe patthanā <bold>atricchatā</bold>nāma. Tāya samannāgatassa ekabhājena pakkapūvopi attano patte patito na supakko viya khuddako viya ca khāyati. Sveva parassa patte pakkhitto supakko viya mahanto viya ca khāyati. Asantaguṇasambhāvanatā pana paṭiggahaṇe ca amattaññutā <bold>pāpicchatā</bold>nāma, sā, ‘‘idhekacco assaddho samāno saddhoti maṃ jano jānātū’’tiādinā nayena abhidhamme āgatāyeva, tāya samannāgato puggalo kohaññe patiṭṭhāti. Santaguṇasambhāvanā pana paṭiggahaṇe ca amattaññutā <bold>mahicchatā</bold>nāma. Sāpi, ‘‘idhekacco saddho samāno saddhoti maṃ jano jānātūti icchati, sīlavā samāno sīlavāti maṃ jano jānātū’’ti (vibha. 851) iminā nayena āgatāyeva, tāya samannāgato puggalo dussantappayo hoti, vijātamātāpissa cittaṃ gahetuṃ na sakkoti. Tenetaṃ vuccati –</paragraph>
<gatha1 line="147">‘‘Aggikkhandho <pageBreak edition="V" number="2.0044" />samuddo ca, mahiccho cāpi puggalo;</gatha1>
<gathalast line="148">Sakaṭena paccayaṃ detu, tayopete atappayā’’ti.</gathalast>
<paragraph line="149">Santaguṇanigūhanatā pana paṭiggahaṇe ca mattaññutā <bold>appicchatā</bold>nāma, tāya samannāgato puggalo attani vijjamānampi guṇaṃ paṭicchādetukāmatāya, ‘‘saddho samāno saddhoti maṃ jano jānātūti na icchati. Sīlavā, pavivitto, bahussuto, āraddhavīriyo, samādhisampanno, paññavā, khīṇāsavo samāno khīṇāsavoti maṃ jano jānātū’’ti na icchati, seyyathāpi majjhantikatthero.</paragraph>
<paragraph line="150">Thero kira mahākhīṇāsavo ahosi, pattacīvaraṃ panassa pādamattameva agghati, so asokassa dhammarañño vihāramahadivase saṅghatthero ahosi. Athassa atilūkhabhāvaṃ disvā manussā, ‘‘bhante, thokaṃ bahi hothā’’ti āhaṃsu. Thero, ‘‘mādise khīṇāsave rañño saṅgahaṃ akaronte añño ko karissatī’’ti pathaviyaṃ nimujjitvā saṅghattherassa ukkhittapiṇḍaṃ gaṇhantoyeva ummujji. Evaṃ khīṇāsavo samāno, ‘‘khīṇāsavoti maṃ jano jānātū’’ti na icchati. Evaṃ appiccho pana bhikkhu anuppannaṃ lābhaṃ uppādeti, uppannaṃ lābhaṃ thāvaraṃ karoti, dāyakānaṃ <pageBreak edition="M" number="2.0046" />cittaṃ ārādheti, yathā yathā hi <pageBreak edition="P" number="2.0140" />so attano appicchatāya appaṃ gaṇhāti, tathā tathā tassa vatte pasannā manussā bahū denti.</paragraph>
<paragraph line="151">Aparopi catubbidho appiccho – paccayaappiccho dhutaṅgaappiccho pariyattiappiccho adhigamaappicchoti. Tattha catūsu paccayesu appiccho <bold>paccayaappiccho</bold>nāma, so dāyakassa vasaṃ jānāti, deyyadhammassa vasaṃ jānāti, attano thāmaṃ jānāti. Yadi hi deyyadhammo bahu hoti, dāyako appaṃ dātukāmo, dāyakassa vasena appaṃ gaṇhāti. Deyyadhammo appo, dāyako bahuṃ dātukāmo, deyyadhammassa vasena appaṃ gaṇhāti. Deyyadhammopi bahu, dāyakopi bahuṃ dātukāmo, attano thāmaṃ ñatvā pamāṇeneva gaṇhāti.</paragraph>
<paragraph line="152">Dhutaṅgasamādānassa attani atthibhāvaṃ najānāpetukāmo <bold>dhutaṅgaappiccho</bold>nāma. Tassa vibhāvanatthaṃ <pageBreak edition="V" number="2.0045" />imāni vatthūni – sosānikamahāsumanatthero kira saṭṭhi vassāni susāne vasi, añño ekabhikkhupi na aññāsi, tenevāha –</paragraph>
<gatha1 line="153">‘‘Susāne saṭṭhi vassāni, abbokiṇṇaṃ vasāmahaṃ;</gatha1>
<gathalast line="154">Dutiyo maṃ na jāneyya, aho sosānikuttamo’’ti.</gathalast>
<paragraph line="155">Cetiyapabbate dvebhātiyattherā vasiṃsu. Tesu kaniṭṭho upaṭṭhākena pesitā ucchukhaṇḍikā gahetvā jeṭṭhassa santikaṃ agamāsi. Paribhogaṃ, bhante, karothāti. Therassa ca bhattakiccaṃ katvā mukhaṃ vikkhālanakālo ahosi. So alaṃ, āvusoti āha. Kacci, bhante, ekāsanikatthāti. Āharāvuso, ucchukhaṇḍikāti paññāsa vassāni ekāsaniko samānopi dhutaṅgaṃ nigūhamāno paribhogaṃ katvā mukhaṃ vikkhāletvā puna dhutaṅgaṃ adhiṭṭhāya gato.</paragraph>
<paragraph line="156">Yo pana sāketakatissatthero viya bahussutabhāvaṃ jānāpetuṃ na icchati, ayaṃ <bold>pariyattiappiccho</bold>nāma. Thero kira khaṇo natthīti uddesaparipucchāsu okāsaṃ akaronto maraṇakkhayaṃ, bhante, labhissathāti codito gaṇaṃ vissajjetvā kaṇikāravālikasamuddavihāraṃ gato. Tattha antovassaṃ theranavamajjhimānaṃ upakāro hutvā <pageBreak edition="M" number="2.0047" />mahāpavāraṇāya uposathadivase dhammakathāya janataṃ khobhetvā gato.</paragraph>
<paragraph line="157">Yo pana sotāpannādīsu aññataro hutvā sotāpannādibhāvaṃ jānāpetuṃ na icchati, ayaṃ <bold>adhigamaappiccho</bold><pageBreak edition="P" number="2.0141" />nāma, tayo kulaputtā viya ghaṭikārakumbhakāro viya ca.</paragraph>
<paragraph line="158">Āyasmā pana puṇṇo atricchataṃ pāpicchataṃ mahicchatañca pahāya sabbaso icchāpaṭipakkhabhūtāya alobhasaṅkhātāya parisuddhāya appicchatāya samannāgatattā appiccho nāma ahosi. Bhikkhūnampi, ‘‘āvuso, atricchatā pāpicchatā mahicchatāti ime dhammā pahātabbā’’ti tesu ādīnavaṃ dassetvā evarūpaṃ appicchataṃ samādāya vattitabbanti appicchakathaṃ kathesi. Tena vuttaṃ ‘‘attanā ca appiccho appicchakathañca bhikkhūnaṃ kattā’’ti.</paragraph>
<subhead line="159">Dvādasavidhasantosavaṇṇanā</subhead>
<paragraph line="160">Idāni <pageBreak edition="V" number="2.0046" /><bold>attanā ca santuṭṭho</bold>tiādīsu visesatthameva dīpayissāma. Yojanā pana vuttanayeneva veditabbā. <bold>Santuṭṭho</bold>ti itarītarapaccayasantosena samannāgato. So panesa santoso dvādasavidho hoti. Seyyathidaṃ, cīvare yathālābhasantoso yathābalasantoso yathasāruppasantosoti tividho, evaṃ piṇḍapātādīsu. Tassāyaṃ pabhedasaṃvaṇṇanā.</paragraph>
<paragraph line="161">Idha bhikkhu cīvaraṃ labhati sundaraṃ vā asundaraṃ vā. So teneva yāpeti aññaṃ na pattheti, labhantopi na gaṇhāti, ayamassa cīvare <bold>yathālābhasantoso</bold>. Atha yo pakatidubbalo vā hoti ābādhajarābhibhūto vā, garucīvaraṃ pārupanto kilamati, so sabhāgena bhikkhunā saddhiṃ taṃ parivattetvā lahukena yāpentopi santuṭṭhova hoti, ayamassa cīvare <bold>yathābalasantoso</bold>. Aparo paṇītapaccayalābhī hoti, so paṭṭacīvarādīnaṃ aññataraṃ mahagghacīvaraṃ bahūni vā pana cīvarāni labhitvā idaṃ therānaṃ cirapabbajitānaṃ idaṃ bahussutānaṃ anurūpaṃ, idaṃ gilānānaṃ idaṃ appalābhānaṃ hotūti datvā tesaṃ purāṇacīvaraṃ vā <pageBreak edition="M" number="2.0048" />saṅkārakūṭādito vā nantakāni uccinitvā tehi saṅghāṭiṃ katvā dhārentopi santuṭṭhova hoti, ayamassa cīvare <bold>yathāsāruppasantoso</bold>.</paragraph>
<paragraph line="162">Idha pana bhikkhu piṇḍapātaṃ labhati lūkhaṃ vā paṇītaṃ vā, so teneva yāpeti, aññaṃ na pattheti, labhantopi na gaṇhāti, ayamassa piṇḍapāte <bold>yathālābhasantoso</bold>. Yo pana attano pakativiruddhaṃ vā byādhiviruddhaṃ vā piṇḍapātaṃ <pageBreak edition="P" number="2.0142" />labhati, yenassa paribhuttena aphāsu hoti, so sabhāgassa bhikkhuno taṃ datvā tassa hatthato sappāyabhojanaṃ bhuñjitvā samaṇadhammaṃ karontopi santuṭṭhova hoti, ayamassa piṇḍapāte <bold>yathābalasantoso</bold>. Aparo bahuṃ paṇītaṃ piṇḍapātaṃ labhati, so taṃ cīvaraṃ viya cirapabbajitabahussutaappalābhigilānānaṃ datvā tesaṃ vā sesakaṃ piṇḍāya vā caritvā missakāhāraṃ bhuñjantopi santuṭṭhova hoti, ayamassa piṇḍapāte <bold>yathāsāruppasantoso</bold>.</paragraph>
<paragraph line="163">Idha pana bhikkhu senāsanaṃ labhati manāpaṃ vā amanāpaṃ vā, so tena neva somanassaṃ na paṭighaṃ uppādeti, antamaso tiṇasanthārakenāpi yathāladdheneva tussati, ayamassa senāsane <bold>yathālābhasantoso</bold><pageBreak edition="V" number="2.0047" />. Yo pana attano pakativiruddhaṃ vā byādhiviruddhaṃ vā senāsanaṃ labhati, yatthassa vasato aphāsu hoti, so taṃ sabhāgassa bhikkhuno datvā tassa santake sappāyasenāsane vasantopi santuṭṭhova hoti, ayamassa senāsane <bold>yathābalasantoso</bold>. Aparo mahāpuñño leṇamaṇḍapakūṭāgārādīni bahūni paṇītasenāsanāni labhati, so tāni cīvarādīni viya cirapabbajitabahussutaappalābhigilānānaṃ datvā yattha katthaci vasantopi santuṭṭhova hoti, ayamassa senāsane <bold>yathāsāruppasantoso</bold>. Yopi, ‘‘uttamasenāsanaṃ nāma pamādaṭṭhānaṃ, tattha nisinnassa thinamiddhaṃ okkamati, niddābhibhūtassa puna paṭibujjhato pāpavitakkā pātubhavantī’’ti paṭisañcikkhitvā tādisaṃ senāsanaṃ pattampi na sampaṭicchati, so taṃ paṭikkhipitvā abbhokāsarukkhamūlādīsu vasantopi santuṭṭhova hoti, ayampissa senāsane <bold>yathāsāruppasantoso</bold>.</paragraph>
<paragraph line="164">Idha pana bhikkhu bhesajjaṃ labhati lūkhaṃ vā paṇītaṃ vā, so yaṃ labhati, teneva santussati, aññaṃ na pattheti, labhantopi na gaṇhāti, ayamassa gilānapaccaye <bold>yathālābhasantoso</bold>. Yo pana telena atthiko phāṇitaṃ <pageBreak edition="M" number="2.0049" />labhati, so taṃ sabhāgassa bhikkhuno datvā tassa hatthato telaṃ gahetvā aññadeva vā pariyesitvā tehi bhesajjaṃ karontopi santuṭṭhova hoti, ayamassa gilānapaccaye <bold>yathābalasantoso</bold>. Aparo mahāpuñño bahuṃ telamadhuphāṇitādipaṇītabhesajjaṃ labhati, so taṃ cīvaraṃ viya cirapabbajitabahussutaappalābhigilānānaṃ datvā tesaṃ ābhatakena yena kenaci yāpentopi <pageBreak edition="P" number="2.0143" />santuṭṭhova hoti. Yo pana ekasmiṃ bhājane muttaharītakaṃ ṭhapetvā ekasmiṃ catumadhuraṃ, ‘‘gaṇha, bhante, yadicchasī’’ti vuccamāno sacassa tesu aññatarenapi rogo vūpasammati, atha muttaharītakaṃ nāma buddhādīhi vaṇṇitanti catumadhuraṃ paṭikkhipitvā muttaharītakeneva bhesajjaṃ karonto paramasantuṭṭhova hoti, ayamassa gilānapaccaye <bold>yathāsāruppasantoso</bold>.</paragraph>
<paragraph line="165">Imesaṃ pana paccekaṃ paccayesu tiṇṇaṃ tiṇṇaṃ santosānaṃ yathāsāruppasantosova aggo. Āyasmā puṇṇo ekekasmiṃ paccaye imehi tīhi santosehi santuṭṭho ahosi. <bold>Santuṭṭhikathañcā</bold>ti bhikkhūnampi ca imaṃ santuṭṭhikathaṃ kattāva ahosi.</paragraph>
<subhead line="166">Tividhapavivekavaṇṇanā</subhead>
<paragraph line="167"><bold>Pavivitto</bold>ti <pageBreak edition="V" number="2.0048" />kāyapaviveko cittapaviveko upadhipavivekoti imehi tīhi pavivekehi samannāgato. Tattha eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko paṭikkamati, eko caṅkamamadhiṭṭhāti, eko carati, eko viharatīti ayaṃ <bold>kāyapaviveko</bold>nāma. Aṭṭha samāpattiyo pana <bold>cittapaviveko</bold>nāma. Nibbānaṃ <bold>upadhipaviveko</bold>nāma. Vuttampi hetaṃ – ‘‘kāyapaviveko ca vivekaṭṭhakāyānaṃ nekkhammābhiratānaṃ. Cittapaviveko ca parisuddhacittānaṃ paramavodānappattānaṃ. Upadhiviveko ca nirupadhīnaṃ puggalānaṃ visaṅkhāragatāna’’nti (mahāni. 57). <bold>Pavivekakatha</bold>nti bhikkhūnampi ca imaṃ pavivekakathaṃ kattā.</paragraph>
<subhead line="168">Pañcavidhasaṃsaggavaṇṇanā</subhead>
<paragraph line="169"><bold>Asaṃsaṭṭho</bold>ti <pageBreak edition="M" number="2.0050" />pañcavidhena saṃsaggena virahito. Savanasaṃsaggo dassanasaṃsaggo samullapanasaṃsaggo sambhogasaṃsaggo kāyasaṃsaggoti pañcavidho saṃsaggo. Tesu idha bhikkhu suṇāti, ‘‘asukasmiṃ gāme vā nigame vā itthī vā kumārikā vā abhirūpā dassanīyā pāsādikā paramāya vaṇṇapokkharatāya samannāgatā’’ti. So taṃ sutvā saṃsīdati visīdati na sakkoti brahmacariyaṃ sandhāretuṃ, sikkhādubbalyaṃ anāvikatvā hīnāyāvattatīti evaṃ parehi vā kathīyamānaṃ rūpādisampattiṃ attanā vā hasitalapitagītasaddaṃ suṇantassa sotaviññāṇavīthivasena <pageBreak edition="P" number="2.0144" />uppanno rāgo <bold>savanasaṃsaggo</bold>nāma. So anitthigandhapaccekabodhisattassa ca pañcaggaḷaleṇavāsītissadaharassa ca vasena veditabbo –</paragraph>
<paragraph line="170">Daharo kira ākāsena gacchanto girigāmavāsikammāradhītāya pañcahi kumārīhi saddhiṃ padumasaraṃ gantvā nhatvā padumāni ca pilandhitvā madhurassarena gāyantiyā saddaṃ sutvā kāmarāgena viddho visesā parihāyitvā anayabyasanaṃ pāpuṇi. Idha bhikkhu na heva kho suṇāti, apica kho sāmaṃ passati itthiṃ vā kumāriṃ vā abhirūpaṃ dassanīyaṃ pāsādikaṃ paramāya vaṇṇapokkharatāya samannāgataṃ. So taṃ disvā saṃsīdati visīdati na sakkoti brahmacariyaṃ <pageBreak edition="V" number="2.0049" />sandhāretuṃ, sikkhādubbalyaṃ anāvikatvā hīnāyāvattatīti evaṃ visabhāgarūpaṃ olokentassa pana cakkhuviññāṇavīthivasena uppannarāgo <bold>dassanasaṃsaggo</bold>nāma. So evaṃ veditabbo –</paragraph>
<paragraph line="171">Eko kira daharo kāladīghavāpidvāravihāraṃ uddesatthāya gato. Ācariyo tassa antarāyaṃ disvā okāsaṃ na karoti. So punappunnaṃ anubandhati. Ācariyo sace antogāme na carissasi. Dassāmi te uddesanti āha. So sādhūti sampaṭicchitvā uddese niṭṭhite ācariyaṃ vanditvā gacchanto ācariyo me imasmiṃ gāme carituṃ na deti, kiṃ nu kho kāraṇanti cīvaraṃ pārupitvā gāmaṃ pāvisi, ekā kuladhītā pītakavatthaṃ nivāsetvā gehe ṭhitā daharaṃ disvā sañjātarāgā uḷuṅkena yāguṃ āharitvā tassa patte pakkhipitvā nivattitvā mañcake nipajji. Atha naṃ mātāpitaro <pageBreak edition="M" number="2.0051" />kiṃ ammāti pucchiṃsu, dvārena gataṃ daharaṃ labhamānā jīvissāmi, alabhamānā marissāmīti. Mātāpitaro vegena gantvā gāmadvāre daharaṃ patvā vanditvā, ‘‘nivattatha, bhante, bhikkhaṃ gaṇhāhī’’ti āhaṃsu. Daharo alaṃ gacchāmīti. Te, ‘‘idaṃ nāma, bhante, kāraṇa’’nti yācitvā – ‘‘amhākaṃ, bhante, gehe ettakaṃ nāma dhanaṃ atthi, ekāyeva no dhītā, tvaṃ no jeṭṭhaputtaṭṭhāne ṭhassasi, sukhena sakkā jīvitu’’nti āhaṃsu. Daharo, ‘‘na mayhaṃ iminā palibodhena attho’’ti anādiyitvāva pakkanto.</paragraph>
<paragraph line="172">Mātāpitaro gantvā, ‘‘amma, nāsakkhimhā daharaṃ nivattetuṃ, yaṃ aññaṃ sāmikaṃ icchasi, taṃ labhissasi, uṭṭhehi khāda ca piva cā’’ti āhaṃsu. Sā anicchantī sattāhaṃ nirāhārā hutvā kālamakāsi. Mātāpitaro tassā sarīrakiccaṃ katvā taṃ pītakavatthaṃ dhuravihāre bhikkhusaṅghassa adaṃsu, bhikkhū <pageBreak edition="P" number="2.0145" />vatthaṃ khaṇḍākhanḍaṃ katvā bhājayiṃsu. Eko mahallako attano koṭṭhāsaṃ gahetvā kalyāṇīvihāraṃ āgato. Sopi daharo cetiyaṃ vandissāmīti tattheva gantvā divāṭṭhāne nisīdi. Mahallako taṃ vatthakhaṇḍaṃ gahetvā, ‘‘iminā me parissāvanaṃ vicārethā’’ti daharaṃ avoca. Daharo mahāthera ‘‘kuhiṃ laddha’’nti āha. So sabbaṃ pavattiṃ kathesi. So taṃ sutvāva, ‘‘evarūpāya nāma saddhiṃ saṃvāsaṃ nālattha’’nti rāgagginā daḍḍho tattheva kālamakāsi.</paragraph>
<paragraph line="173">Aññamaññaṃ <pageBreak edition="V" number="2.0050" />ālāpasallāpavasena uppannarāgo pana <bold>samullapanasaṃsaggo</bold>nāma. Bhikkhuno bhikkhuniyā santakaṃ, bhikkhuniyā vā bhikkhussa santakaṃ gahetvā paribhogakaraṇavasena uppannarāgo <bold>sambhogasaṃsaggo</bold>nāma. So evaṃ veditabbo – maricavaṭṭivihāramahe kira bhikkhūnaṃ satasahassaṃ bhikkhunīnaṃ navutisahassāni eva ahesuṃ. Eko sāmaṇero uṇhayāguṃ gahetvā gacchanto sakiṃ cīvarakaṇṇe ṭhapesi, sakiṃ bhūmiyaṃ. Ekā sāmaṇerī disvā ettha pattaṃ ṭhapetvā yāhīti thālakaṃ adāsi. Te aparabhāge ekasmiṃ bhaye uppanne parasamuddaṃ agamaṃsu. Tesu bhikkhunī puretaraṃ agamāsi. Sā, ‘‘eko kira sīhaḷabhikkhu āgato’’ti sutvā therassa santikaṃ gantvā paṭisanthāraṃ katvā nisinnā, – ‘‘bhante, maricavaṭṭivihāramahakāle tumhe kativassā’’ti pucchi. Tadāhaṃ sattavassikasāmaṇero. Tvaṃ pana kativassāti? Ahaṃ sattavassikasāmaṇerīyeva ekassa <pageBreak edition="M" number="2.0052" />sāmaṇerassa uṇhayāguṃ gahetvā gacchantassa pattaṭhapanatthaṃ thālakamadāsinti. Thero, ‘‘ahaṃ so’’ti vatvā thālakaṃ nīharitvā dassesi. Te ettakeneva saṃsaggena brahmacariyaṃ sandhāretuṃ asakkontā dvepi saṭṭhivassakāle vibbhamiṃsu.</paragraph>
<paragraph line="174">Hatthagāhādivasena pana uppannarāgo <bold>kāyasaṃsaggo</bold>nāma. Tatridaṃ vatthu – mahācetiyaṅgaṇe kira daharabhikkhū sajjhāyaṃ gaṇhanti. Tesaṃ piṭṭhipasse daharabhikkhuniyo dhammaṃ suṇanti. Tatreko daharo hatthaṃ pasārento ekissā daharabhikkhuniyā kāyaṃ chupi. Sā taṃ hatthaṃ gahetvā attano urasmiṃ ṭhapesi, ettakena saṃsaggena dvepi vibbhamitvā gihibhāvaṃ pattā.</paragraph>
<subhead line="175">Gāhagāhakādivaṇṇanā</subhead>
<paragraph line="176">Imesu <pageBreak edition="P" number="2.0146" />pana pañcasu saṃsaggesu bhikkhuno bhikkhūhi saddhiṃ savanadassanasamullapanasambhogakāyaparāmāsā niccampi hontiyeva, bhikkhunīhi saddhiṃ ṭhapetvā kāyasaṃsaggaṃ sesā kālena kālaṃ honti; tathā upāsakaupāsikāhi saddhiṃ sabbepi kālena kālaṃ honti. Tesu hi kilesuppattito cittaṃ rakkhitabbaṃ. Eko hi bhikkhu gāhagāhako hoti, eko gāhamuttako, eko muttagāhako, eko muttamuttako.</paragraph>
<paragraph line="177">Tattha yaṃ bhikkhuṃ manussāpi āmisena upalāpetvā gahaṇavasena upasaṅkamanti, bhikkhupi pupphaphalādīhi <pageBreak edition="V" number="2.0051" />upalāpetvā gahaṇavasena upasaṅkamati, ayaṃ <bold>gāhagāhako</bold>nāma. Yaṃ pana manussā vuttanayena upasaṅkamanti, bhikkhu dakkhiṇeyyavasena upasaṅkamati, ayaṃ <bold>gāhamuttako</bold>nāma. Yassa manussā dakkhiṇeyyavasena cattāro paccaye denti, bhikkhu pupphaphalādīhi upalāpetvā gahaṇavasena upasaṅkamati, ayaṃ <bold>muttagāhako</bold>nāma. Yassa manussāpi dakkhiṇeyyavasena cattāro paccaye denti, bhikkhupi cūḷapiṇḍapātiyatissatthero viya dakkhiṇeyyavasena paribhuñjati, ayaṃ <bold>muttamuttako</bold>nāma.</paragraph>
<paragraph line="178">Theraṃ kira ekā upāsikā dvādasa vassāni upaṭṭhahi. Ekadivasaṃ tasmiṃ gāme aggi uṭṭhahitvā gehāni jhāpesi. Aññesaṃ kulūpakabhikkhū āgantvā <pageBreak edition="M" number="2.0053" />– ‘‘kiṃ upāsike, api kiñci bhaṇḍakaṃ arogaṃ kātuṃ asakkhitthā’’ti paṭisanthāraṃ akaṃsu. Manussā, ‘‘amhākaṃ mātu kulūpakatthero bhuñjanavelāyameva āgamissatī’’ti āhaṃsu. Theropi punadivase bhikkhācāravelaṃ sallakkhetvāva āgato. Upāsikā koṭṭhacchāyāya nisīdāpetvā bhikkhaṃ sampādetvā adāsi. There bhattakiccaṃ katvā pakkante manussā āhaṃsu – ‘‘amhākaṃ mātu kulūpakatthero bhuñjanavelāyameva āgato’’ti. Upāsikā, ‘‘tumhākaṃ kulūpakā tumhākaṃyeva anucchavikā, mayhaṃ thero mayheva anucchaviko’’ti āha. Āyasmā pana mantāṇiputto imehi pañcahi saṃsaggehi catūhipi parisāhi saddhiṃ asaṃsaṭṭho gāhamuttako ceva muttamuttako ca ahosi. Yathā ca sayaṃ asaṃsaṭṭho, evaṃ bhikkhūnampi taṃ asaṃsaggakathaṃ kattā ahosi.</paragraph>
<paragraph line="179"><bold>Āraddhavīriyo</bold>ti <pageBreak edition="P" number="2.0147" />paggahitavīriyo, paripuṇṇakāyikacetasikavīriyoti attho. Yo hi bhikkhu gamane uppannakilesaṃ ṭhānaṃ pāpuṇituṃ na deti, ṭhāne uppannakilesaṃ nisajjaṃ, nisajjāya uppannakilesaṃ sayanaṃ pāpuṇituṃ na deti, mantena kaṇhasappaṃ uppīḷetvā gaṇhanto viya, amittaṃ gīvāya akkamanto viya ca vicarati, ayaṃ <bold>āraddhavīriyo</bold>nāma. Thero ca tādiso ahosi. Bhikkhūnampi tatheva vīriyārambhakathaṃ kattā ahosi.</paragraph>
<paragraph line="180"><bold>Sīlasampanno</bold>tiādīsu <bold>sīla</bold>nti catupārisuddhisīlaṃ. <bold>Samādhī</bold>ti vipassanāpādakā aṭṭha samāpattiyo. <bold>Paññā</bold>ti lokiyalokuttarañāṇaṃ. <bold>Vimuttī</bold>ti ariyaphalaṃ. <bold>Vimuttiñāṇadassana</bold>nti ekūnavīsatividhaṃ paccavekkhaṇañāṇaṃ. Thero sayampi sīlādīhi sampanno ahosi bhikkhūnampi sīlādikathaṃ <pageBreak edition="V" number="2.0052" />kattā. Svāyaṃ dasahi kathāvatthūhi ovadatīti <bold>ovādako</bold>. Yathā pana eko ovadatiyeva, sukhumaṃ atthaṃ parivattetvā jānāpetuṃ na sakkoti. Na evaṃ thero. Thero pana tāni dasa kathāvatthūni viññāpetīti <bold>viññāpako</bold>. Eko viññāpetuṃ sakkoti, kāraṇaṃ dassetuṃ na sakkoti. Thero kāraṇampi sandassetīti <bold>sandassako</bold>. Eko vijjamānaṃ kāraṇaṃ dasseti, gāhetuṃ pana na sakkoti. Thero gāhetumpi sakkotīti <bold>samādapako</bold>. Evaṃ samādapetvā <pageBreak edition="M" number="2.0054" />pana tesu kathāvatthūsu ussāhajananavasena bhikkhū samuttejetīti <bold>samuttejako</bold>. Ussāhajāte vaṇṇaṃ vatvā sampahaṃsetīti <bold>sampahaṃsako</bold>.</paragraph>
<subhead line="181">Pañcalābhavaṇṇanā</subhead>
<paragraph line="182" number="253"><bold>Suladdhalābhā</bold>ti aññesampi manussattabhāvapabbajjādiguṇalābhā nāma honti. Āyasmato pana puṇṇassa suladdhalābhā ete, yassa satthu sammukhā evaṃ vaṇṇo abbhuggatoti attho. Apica apaṇḍitehi vaṇṇakathanaṃ nāma na tathā lābho, paṇḍitehi vaṇṇakathanaṃ pana lābho. Gihī hi vā vaṇṇakathanaṃ na tathā lābho, gihī hi ‘‘vaṇṇaṃ kathessāmī’’ti, ‘‘amhākaṃ ayyo saṇho sakhilo sukhasambhāso, vihāraṃ āgatānaṃ yāgubhattaphāṇitādīhi saṅgahaṃ karotī’’ti kathento avaṇṇameva katheti. ‘‘Avaṇṇaṃ kathessāmī’’ti ‘‘ayaṃ thero mandamando viya abalabalo viya bhākuṭikabhākuṭiko viya natthi iminā saddhiṃ vissāso’’ti kathento vaṇṇameva katheti. Sabrahmacārīhipi satthu parammukhā <pageBreak edition="P" number="2.0148" />vaṇṇakathanaṃ na tathā lābho, satthu sammukhā pana atilābhoti imampi atthavasaṃ paṭicca ‘‘suladdhalābhā’’ti āha. <bold>Anumassa anumassā</bold>ti dasa kathāvatthūni anupavisitvā anupavisitvā. <bold>Tañca satthā abbhanumodatī</bold>ti tañcassa vaṇṇaṃ evametaṃ appiccho ca so bhikkhu santuṭṭho ca so bhikkhūti anumodati. Iti viññūhi vaṇṇabhāsanaṃ eko lābho, sabrahmacārīhi eko, satthu sammukhā eko, anumassa anumassa eko, satthārā abbhanumodanaṃ ekoti ime pañca lābhe sandhāya ‘‘suladdhalābhā’’ti āha. <bold>Kadācī</bold>ti kismiñcideva kāle. <bold>Karahacī</bold>ti tasseva vevacanaṃ. <bold>Appeva nāma siyā kocideva kathāsallāpo</bold>ti api nāma koci kathāsamudācāropi bhaveyya. Therena kira āyasmā puṇṇo neva diṭṭhapubbo, nassa dhammakathā sutapubbā. Iti so tassa dassanampi dhammakathampi patthayamāno evamāha.</paragraph>
<subhead line="183">Cārikādivaṇṇanā</subhead>
<paragraph line="184" number="254"><bold>Yathābhiranta</bold>nti <pageBreak edition="V" number="2.0053" />yathāajjhāsayaṃ viharitvā. Buddhānañhi ekasmiṃ ṭhāne vasantānaṃ chāyūdakādivipattiṃ vā apphāsukasenāsanaṃ vā, manussānaṃ assaddhādibhāvaṃ <pageBreak edition="M" number="2.0055" />vā āgamma anabhirati nāma natthi. Tesaṃ sampattiyā ‘‘idha phāsu viharāmā’’ti abhiramitvā ciravihāropi natthi. Yattha pana tathāgate viharante sattā saraṇesu vā patiṭṭhahanti, sīlāni vā samādiyanti, pabbajanti vā, tato sotāpattimaggādīnaṃ vā pana tesaṃ upanissayo hoti. Tattha buddhā satte tāsu sampattīsu patiṭṭhāpanaajjhāsayena vasanti; tāsaṃ abhāve pakkamanti. Tena vuttaṃ – ‘‘yathāajjhāsayaṃ viharitvā’’ti. <bold>Cārikaṃ caramāno</bold>ti addhānagamanaṃ gacchanto. Cārikā ca nāmesā bhagavato duvidhā hoti turitacārikā ca, aturitacārikā ca.</paragraph>
<paragraph line="185">Tattha dūrepi bodhaneyyapuggalaṃ disvā tassa bodhanatthāya sahasā gamanaṃ <bold>turitacārikā</bold>nāma. Sā mahākassapapaccuggamanādīsu daṭṭhabbā. Bhagavā hi mahākassapaṃ paccuggacchanto muhuttena tigāvutaṃ maggaṃ agamāsi, āḷavakassatthāya tiṃsayojanaṃ, tathā aṅgulimālassa <pageBreak edition="P" number="2.0149" />. Pukkusātissa pana pañcacattālīsayojanaṃ, mahākappinassa vīsayojanasataṃ, khadiravaniyassatthāya satta yojanasatāni agamāsi; dhammasenāpatino saddhivihārikassa vanavāsītissasāmaṇerassa tigāvutādhikaṃ vīsayojanasataṃ.</paragraph>
<paragraph line="186">Ekadivasaṃ kira thero, ‘‘tissasāmaṇerassa santikaṃ, bhante, gacchāmī’’ti āha. Bhagavā, ‘‘ahampi gamissāmī’’ti vatvā āyasmantaṃ ānandaṃ āmantesi – ‘‘ānanda, vīsatisahassānaṃ chaḷabhiññānaṃ ārocehi – ‘bhagavā vanavāsītissasāmaṇerassa santikaṃ gamissatī’’’ti. Tato dutiyadivase vīsatisahassakhīṇāsavaparivuto ākāse uppatitvā vīsayojanasatamatthake tassa gocaragāmadvāre otaritvā cīvaraṃ pārupi. Kammantaṃ gacchamānā manussā disvā, ‘‘satthā, bho, āgato, mā kammantaṃ agamitthā’’ti vatvā āsanāni paññapetvā yāguṃ datvā pānavattaṃ karontā, ‘‘kuhiṃ, bhante, bhagavā gacchatī’’ti daharabhikkhū pucchiṃsu. Upāsakā, na bhagavā aññattha gacchati, idheva tissasāmaṇerassa dassanatthāya āgatoti <pageBreak edition="V" number="2.0054" />. Te ‘‘amhākaṃ kira kulūpakattherassa dassanatthāya satthā āgato, no vata no thero oramattako’’ti somanassajātā ahesuṃ.</paragraph>
<paragraph line="187">Atha <pageBreak edition="M" number="2.0056" />bhagavato bhattakiccapariyosāne sāmaṇero gāmaṃ piṇḍāya caritvā ‘‘upāsakā mahā bhikkhusaṅgho’’ti pucchi. Athassa te, ‘‘satthā, bhante, āgato’’ti ārocesuṃ, so bhagavantaṃ upasaṅkamitvā piṇḍapātena āpucchi. Satthā tassa pattaṃ hatthena gahetvā, ‘‘alaṃ, tissa, niṭṭhitaṃ bhattakicca’’nti āha. Tato upajjhāyaṃ āpucchitvā attano pattāsane nisīditvā bhattakiccamakāsi. Athassa bhattakiccapariyosāne satthā maṅgalaṃ vatvā nikkhamitvā gāmadvāre ṭhatvā, ‘‘kataro te, tissa, vasanaṭṭhānaṃ gamanamaggo’’ti āha. ‘‘Ayaṃ bhagavā’’ti. Maggaṃ desayamāno purato yāhi tissāti. Bhagavā kira sadevakassa lokassa maggadesako samānopi ‘‘sakalatigāvute magge sāmaṇeraṃ daṭṭhuṃ lacchāmī’’ti taṃ maggadesakamakāsi.</paragraph>
<paragraph line="188">So attano vasanaṭṭhānaṃ gantvā bhagavato vattamakāsi. Atha naṃ bhagavā, ‘‘kataro te, tissa, caṅkamo’’ti <pageBreak edition="P" number="2.0150" />pucchitvā tattha gantvā sāmaṇerassa nisīdanapāsāṇe nisīditvā, ‘‘tissa, imasmiṃ ṭhāne sukhaṃ vasasī’’ti pucchi. So āha – ‘‘āma, bhante, imasmiṃ me ṭhāne vasantassa sīhabyagghahatthimigamorādīnaṃ saddaṃ suṇato araññasaññā uppajjati, tāya sukhaṃ vasāmī’’ti. Atha naṃ bhagavā, ‘‘tissa, bhikkhusaṅghaṃ sannipātehi, buddhadāyajjaṃ te dassāmī’’ti vatvā sannipatite bhikkhusaṅghe upasampādetvā attano vasanaṭṭhānameva agamāsīti. Ayaṃ <bold>turitacārikā</bold>nāma.</paragraph>
<paragraph line="189">Yaṃ pana gāmanigamapaṭipāṭiyā devasikaṃ yojanaḍḍhayojanavasena piṇḍapātacariyādīhi lokaṃ anuggaṇhantassa gamanaṃ, ayaṃ <bold>aturitacārikā</bold>nāma. Imaṃ pana cārikaṃ caranto bhagavā mahāmaṇḍalaṃ majjhimamaṇḍalaṃ antimamaṇḍalanti imesaṃ tiṇṇaṃ maṇḍalānaṃ aññatarasmiṃ carati. Tattha mahāmaṇḍalaṃ navayojanasatikaṃ, majjhimamaṇḍalaṃ chayojanasatikaṃ, antimamaṇḍalaṃ tiyojanasatikaṃ. Yadā mahāmaṇḍale cārikaṃ caritukāmo hoti, mahāpavāraṇāya pavāretvā pāṭipadadivase mahābhikkhusaṅghaparivāro nikkhamati. Samantā yojanasataṃ ekakolāhalaṃ ahosi, purimaṃ purimaṃ āgatā nimantetuṃ labhanti; itaresu dvīsu maṇḍalesu sakkāro mahāmaṇḍale <pageBreak edition="V" number="2.0055" />osarati. Tatra bhagavā tesu tesu gāmanigamesu ekāhaṃ dvīhaṃ vasanto mahājanaṃ āmisapaṭiggahena anuggaṇhanto dhammadānena cassa vivaṭṭūpanissitaṃ <pageBreak edition="M" number="2.0057" />kusalaṃ vaḍḍhento navahi māsehi cārikaṃ pariyosāpeti.</paragraph>
<paragraph line="190">Sace pana antovasse bhikkhūnaṃ samathavipassanā taruṇā hoti, mahāpavāraṇāya apavāretvā pavāraṇāsaṅgahaṃ datvā kattikapuṇṇamāya pavāretvā migasirassa paṭhamadivase mahābhikkhusaṅghaparivāro nikkhamitvā majjhimamaṇḍalaṃ osarati. Aññenapi kāraṇena majjhimamaṇḍale cārikaṃ caritukāmo catumāsaṃ vasitvāva nikkhamati. Vuttanayeneva itaresu dvīsu maṇḍalesu sakkāro majjhimamaṇḍale osarati. Bhagavā purimanayeneva lokaṃ anuggaṇhanto aṭṭhahi māsehi cārikaṃ pariyosāpeti.</paragraph>
<paragraph line="191">Sace pana catumāsaṃ vuṭṭhavassassāpi bhagavato veneyyasattā aparipakkindriyā honti, tesaṃ indriyaparipākaṃ āgamayamāno <pageBreak edition="P" number="2.0151" />aparampi ekaṃ māsaṃ vā dviticatumāsaṃ vā tattheva vasitvā mahābhikkhusaṅghaparivāro nikkhamati. Vuttanayeneva itaresu dvīsu maṇḍalesu sakkāro antomaṇḍale osarati. Bhagavā purimanayeneva lokaṃ anuggaṇhanto sattahi vā chahi vā pañcahi vā catūhi vā māsehi cārikaṃ pariyosāpeti. Iti imesu tīsu maṇḍalesu yattha katthaci cārikaṃ caranto na cīvarādihetu carati. Atha kho ye duggatā bālā jiṇṇā byādhitā, te kadā tathāgataṃ āgantvā passissanti? Mayi pana cārikaṃ carante mahājano tathāgatadassanaṃ labhissati, tattha keci cittāni pasādessanti, keci mālādīhi pūjessanti, keci kaṭacchubhikkhaṃ dassanti, keci micchādassanaṃ pahāya sammādiṭṭhikā bhavissanti, taṃ tesaṃ bhavissati dīgharattaṃ hitāya sukhāyāti evaṃ lokānukampāya cārikaṃ carati.</paragraph>
<paragraph line="192">Apica catūhi kāraṇehi buddhā bhagavanto cārikaṃ caranti – jaṅghāvihāravasena sarīraphāsukatthāya, atthuppattikālaṃ abhikaṅkhanatthāya, bhikhūnaṃ sikkhāpadaṃ paññāpanatthāya, tattha tattha paripākagatindriye bodhaneyyasatte bodhanatthāyāti. Aparehipi catūhi kāraṇehi buddhā bhagavanto cārikaṃ caranti – buddhaṃ saraṇaṃ gacchissantīti vā, dhammaṃ saraṇaṃ gacchissantīti vā, saṅghaṃ saraṇaṃ gacchissantīti vā, mahatā dhammavassena catasso parisā santappessāmīti vāti <pageBreak edition="V" number="2.0056" />. Aparehi pañcahi kāraṇehi buddhā bhagavanto cārikaṃ caranti <pageBreak edition="M" number="2.0058" />– pāṇātipātā viramissantīti vā, adinnādānā… kāmesumicchācārā… musāvādā… surāmerayamajjapamādaṭṭhānā viramissantīti vāti. Aparehi aṭṭhahi kāraṇehi buddhā bhagavanto cārikaṃ caranti – paṭhamajjhānaṃ paṭilabhissantīti vā, dutiyaṃ…pe… nevasaññānāsaññāyatanasamāpattiṃ paṭilabhissantīti vāti. Aparehi aṭṭhahi kāraṇehi buddhā bhagavanto cārikaṃ caranti – sotāpattimaggaṃ adhigamissantīti vā, sotāpattiphalaṃ…pe… arahattaphalaṃ sacchikarissantīti vāti. Ayaṃ <bold>aturitacārikā,</bold>sā idha adhippetā. Sā panesā duvidhā hoti nibaddhacārikā, anibaddhacārikā <pageBreak edition="P" number="2.0152" />ca. Tattha yaṃ ekasseva bodhaneyyasattassa atthāya gacchati, ayaṃ nibaddhacārikā nāma. Yaṃ pana gāmanigamanagarapaṭipāṭivasena carati, ayaṃ anibaddhacārikā nāma. Esā idha adhippetā.</paragraph>
<paragraph line="193"><bold>Senāsanaṃ saṃsāmetvā</bold>ti senāsanaṃ paṭisāmetvā. Taṃ pana paṭisāmento thero na cūḷapattamahāpatta-cūḷathālakamahāthālaka-paṭṭuṇṇacīvara-dukūlacīvarādīnaṃ bhaṇḍikaṃ katvā sappitelādīnaṃ vā pana ghaṭe pūrāpetvā gabbhe nidahitvā dvāraṃ pidhāya kuñcikamuddikādīni yojāpesi. ‘‘Sace na hoti bhikkhu vā sāmaṇero vā ārāmiko vā upāsako vā, catūsu pāsāṇesu mañce mañcaṃ āropetvā pīṭhe pīṭhaṃ āropetvā cīvaravaṃse vā cīvararajjuyā vā upari puñjaṃ katvā dvāravātapānaṃ thaketvā pakkamitabba’’nti (cūḷava. 361) vacanato pana nevāsikaṃ bhikkhuṃ āpucchanamattakeneva paṭisāmesi.</paragraph>
<paragraph line="194"><bold>Yena sāvatthi tena cārikaṃ pakkāmī</bold>ti satthu dassanakāmo hutvā yena disābhāgena sāvatthi tena pakkāmi. Pakkamanto ca na suddhodanamahārājassa ārocāpetvā sappitelamadhuphāṇitādīni gāhāpetvā pakkanto. Yūthaṃ pahāya nikkhanto pana mattahatthī viya, asahāyakicco sīho viya, pattacīvaramattaṃ ādāya ekakova pakkāmi. Kasmā panesa pañcasatehi attano antevāsikehi saddhiṃ rājagahaṃ agantvā idāni nikkhantoti? Rājagahaṃ kapilavatthuto dūraṃ saṭṭhiyojanāni, sāvatthi pana pañcadasa. Satthā rājagahato pañcacattālīsayojanaṃ āgantvā sāvatthiyaṃ viharati, idāni āsanno jātoti sutvā nikkhamīti akāraṇametaṃ. Buddhānaṃ santikaṃ gacchanto hi esa yojanasahassampi gaccheyya, tadā <pageBreak edition="V" number="2.0057" />pana <pageBreak edition="M" number="2.0059" />kāyaviveko na sakkā laddhunti. Bahūhi saddhiṃ gamanakāle hi ekasmiṃ gacchāmāti vadante eko idheva vasāmāti vadati. Ekasmiṃ vasāmāti vadante eko gacchāmāti vadati. Tasmā icchiticchitakkhaṇe samāpattiṃ appetvā nisīdituṃ vā phāsukasenāsane kāyavivekaṃ laddhuṃ vā na sakkā hoti, ekakassa pana taṃ sabbaṃ sulabhaṃ hotīti tadā agantvā idāni pakkāmi.</paragraph>
<paragraph line="195"><bold>Cārikaṃ</bold><pageBreak edition="P" number="2.0153" /><bold>caramāno</bold>ti ettha kiñcāpi ayaṃ cārikā nāma mahājanasaṅgahatthaṃ buddhānaṃyeva labbhati, buddhe upādāya pana ruḷhīsaddena sāvakānampi vuccati kilañjādīhi kataṃ bījanampi tālavaṇṭaṃ viya. <bold>Yena bhagavā</bold>ti sāvatthiyā avidūre ekasmiṃ gāmake piṇḍāya caritvā katabhattakicco jetavanaṃ pavisitvā sāriputtattherassa vā mahāmoggallānattherassa vā vasanaṭṭhānaṃ gantvā pāde dhovitvā makkhetvā pānīyaṃ vā pānakaṃ vā pivitvā thokaṃ vissamitvā satthāraṃ passissāmīti cittampi anuppādetvā ujukaṃ gandhakuṭipariveṇameva agamāsi. Therassa hi satthāraṃ daṭṭhukāmassa aññena bhikkhunā kiccaṃ natthi. Tasmā rāhulaṃ vā ānandaṃ vā gahetvā okāsaṃ kāretvā satthāraṃ passissāmīti evampi cittaṃ na uppādesi.</paragraph>
<paragraph line="196">Thero hi sayameva buddhasāsane vallabho rañño saṅgāmavijayamahāyodho viya. Yathā hi tādisassa yodhassa rājānaṃ daṭṭhukāmassa aññaṃ sevitvā dassanakammaṃ nāma natthi; vallabhatāya sayameva passati. Evaṃ theropi buddhasāsane vallabho, tassa aññaṃ sevitvā satthudassanakiccaṃ natthīti pāde dhovitvā pādapuñchanamhi puñchitvā yena bhagavā tenupasaṅkami. Bhagavāpi ‘‘paccūsakāleyeva mantāṇiputto āgamissatī’’ti addasa. Tasmā gandhakuṭiṃ pavisitvā sūcighaṭikaṃ adatvāva darathaṃ paṭippassambhetvā uṭṭhāya nisīdi. Thero kavāṭaṃ paṇāmetvā gandhakuṭiṃ pavisitvā bhagavantaṃ abhivādetvā ekamantaṃ nisīdi. <bold>Dhammiyā kathāyā</bold>ti bhagavā dhammiṃ kathaṃ kathento cūḷagosiṅgasutte (ma. ni. 1.325 ādayo) tiṇṇaṃ kulaputtānaṃ sāmaggirasānisaṃsaṃ kathesi; sekkhasutte (ma. ni. 2.22 ādayo) āvasathānisaṃsaṃ, ghaṭikārasutte (ma. ni. 2.282 ādayo) satipaṭilābhikaṃ pubbenivāsappaṭisaṃyuttakathaṃ; raṭṭhapālasutte (ma. ni. 2.304) cattāro <pageBreak edition="M" number="2.0060" />dhammuddese, selasutte (ma. ni. 2.396 ādayo) pānakānisaṃsakathaṃ <pageBreak edition="V" number="2.0058" />, upakkilesasutte (ma. ni. 3.236 ādayo) bhaguttherassa dhammakathaṃ kathento ekībhāve ānisaṃsaṃ kathesi. Imasmiṃ pana rathavinīte āyasmato puṇṇassa kathento dasakathāvatthunissayaṃ <pageBreak edition="P" number="2.0154" />anantanayaṃ nāma dassesi puṇṇa, ayampi appicchakathāyeva santosakathāyevāti. Paṭisambhidāpattassa sāvakassa velante ṭhatvā mahāsamudde hatthappasāraṇaṃ viya ahosi.</paragraph>
<paragraph line="197"><bold>Yena andhavana</bold>nti tadā kira pacchābhatte jetavanaṃ ākiṇṇaṃ hoti, bahū khattiyabrāhmaṇādayo jetavanaṃ osaranti; rañño cakkavattissa khandhāvāraṭṭhānaṃ viya hoti, na sakkā pavivekaṃ labhituṃ. Andhavanaṃ pana padhānagharasadisaṃ pavivittaṃ, tasmā yenandhavanaṃ tenupasaṅkami. Kasmā pana mahāthere na addasa? Evaṃ kirassa ahosi – ‘‘sāyanhasamaye āgantvā mahāthere disvā puna dasabalaṃ passissāmi, evaṃ mahātherānaṃ ekaṃ upaṭṭhānaṃ bhavissati, satthu dve bhavissanti, tato satthāraṃ vanditvā mama vasanaṭṭhānameva gamissāmī’’ti.</paragraph>
<subhead line="198">Sattavisuddhipañhavaṇṇanā</subhead>
<paragraph line="199" number="256"><bold>Abhiṇhaṃ kittayamāno ahosī</bold>ti punappunaṃ vaṇṇaṃ kittayamāno vihāsi. Thero kira tato paṭṭhāya divase divase saṅghamajjhe ‘‘puṇṇo kira nāma mantāṇiputto catūhi parisāhi saddhiṃ asaṃsaṭṭho, so dasabalassa dassanatthāya āgamissati; kacci nu kho maṃ adisvāva gamissatī’’ti theranavamajjhimānaṃ satikaraṇatthaṃ āyasmato puṇṇassa guṇaṃ bhāsati. Evaṃ kirassa ahosi – ‘‘mahallakabhikkhū nāma na sabbakālaṃ antovihāre honti; guṇakathāya panassa kathitāya yo ca naṃ bhikkhuṃ passissati; so āgantvā ārocessatī’’ti. Athāyaṃ therasseva saddhivihāriko taṃ āyasmantaṃ mantāṇiputtaṃ pattacīvaramādāya gandhakuṭiṃ pavisantaṃ addasa. Kathaṃ pana naṃ esa aññāsīti? Puṇṇa, puṇṇāti vatvā kathentassa bhagavato dhammakathāya aññāsi – ‘‘ayaṃ so thero, yassa me upajjhāyo abhiṇhaṃ kittayamāno hotī’’ti. Iti so āgantvā therassa ārocesi. <bold>Nisīdanaṃ ādāyā</bold>ti <bold>nisīdanaṃ</bold>nāma sadasaṃ vuccati avāyimaṃ. Thero pana cammakhaṇḍaṃ gahetvā agamāsi. <bold>Piṭṭhito piṭṭhito</bold>ti <pageBreak edition="M" number="2.0061" />pacchato pacchato. <bold>Sīsānulokī</bold>ti yo unnataṭṭhāne piṭṭhiṃ passanto <pageBreak edition="V" number="2.0059" />ninnaṭṭhāne sīsaṃ passanto gacchati, ayampi sīsānulokīti vuccati. Tādiso hutvā anubandhi. Thero hi kiñcāpi saṃyatapadasaddatāya accāsanno hutvā gacchantopi padasaddena na bādhati, ‘‘nāyaṃ sammodanakālo’’ti <pageBreak edition="P" number="2.0155" />ñatvā pana na accāsanno, andhavanaṃ nāma mahantaṃ, ekasmiṃ ṭhāne nilīnaṃ apassantena, āvuso puṇṇa, puṇṇāti aphāsukasaddo kātabbo hotīti nisinnaṭṭhānajānanatthaṃ nātidūre hutvā sīsānulokī agamāsi. <bold>Divāvihāraṃ nisīdī</bold>ti divāvihāratthāya nisīdi.</paragraph>
<paragraph line="200">Tattha āyasmāpi puṇṇo udiccabrāhmaṇajacco, sāriputtattheropi. Puṇṇattheropi suvaṇṇavaṇṇo, sāriputtattheropi. Puṇṇattheropi arahattaphalasamāpattisamāpanno, sāriputtattheropi. Puṇṇattheropi kappasatasahassaṃ abhinīhārasampanno, sāriputtattheropi kappasatasahassādhikaṃ ekamasaṅkhyeyyaṃ. Puṇṇattheropi paṭisambhidāpatto mahākhīṇāsavo, sāriputtattheropi. Iti ekaṃ kanakaguhaṃ paviṭṭhā dve sīhā viya, ekaṃ vijambhanabhūmiṃ otiṇṇā dve byagghā viya, ekaṃ supupphitasālavanaṃ paviṭṭhā dve chaddantanāgarājāno viya, ekaṃ simbalivanaṃ paviṭṭhā dve supaṇṇarājāno viya, ekaṃ naravāhanayānaṃ abhiruḷhā dve vessavaṇā viya, ekaṃ paṇḍukambalasilaṃ abhinisinnā dve sakkā viya, ekavimānabbhantaragatā dve hāritamahābrahmāno viya ca te dvepi brāhmaṇajaccā dvepi suvaṇṇavaṇṇā dvepi samāpattilābhino dvepi abhinīhārasampannā dvepi paṭisambhidāpattā mahākhīṇāsavā ekaṃ vanasaṇḍaṃ anupaviṭṭhā taṃ vanaṭṭhānaṃ sobhayiṃsu.</paragraph>
<paragraph line="201"><bold>Bhagavati no, āvuso, brahmacariyaṃ vussatī</bold>ti, āvuso, kiṃ amhākaṃ bhagavato santike āyasmatā brahmacariyaṃ vussatīti? Idaṃ āyasmā sāriputto tassa bhagavati brahmacariyavāsaṃ jānantopi kathāsamuṭṭhāpanatthaṃ pucchi. Purimakathāya hi appatiṭṭhitāya pacchimakathā na jāyati, tasmā evaṃ pucchi. Thero anujānanto ‘‘evamāvuso’’ti āha. Athassa pañhavissajjanaṃ sotukāmo āyasmā sāriputto ‘‘kiṃ nu kho āvuso sīlavisuddhatthaṃ bhagavati brahmacariyaṃ vussatī’’ti paṭipāṭiyā satta visuddhiyo pucchi. Tāsaṃ vitthārakathā <bold>visuddhimagge</bold>vuttā. Āyasmā pana puṇṇo <pageBreak edition="M" number="2.0062" />yasmā catupārisuddhisīlādīsu ṭhitassāpi brahmacariyavāso matthakaṃ na pāpuṇāti, tasmā, ‘‘no hidaṃ, āvuso’’ti sabbaṃ paṭikkhipi.</paragraph>
<paragraph line="202"><bold>Kimatthaṃ</bold><pageBreak edition="V" number="2.0060" /><pageBreak edition="P" number="2.0156" /><bold>carahāvuso</bold>ti yadi sīlavisuddhiādīnaṃ atthāya brahmacariyaṃ na vussati, atha kimatthaṃ vussatīti pucchi. <bold>Anupādāparinibbānatthaṃ kho, āvuso</bold>ti ettha <bold>anupādāparinibbānaṃ</bold>nāma appaccayaparinibbānaṃ. Dvedhā upādānāni gahaṇūpādānañca paccayūpādānañca. <bold>Gahaṇūpādānaṃ</bold>nāma kāmupādānādikaṃ catubbidhaṃ, <bold>paccayūpādānaṃ</bold>nāma avijjāpaccayā saṅkhārāti evaṃ vuttapaccayā. Tattha gahaṇūpādānavādino ācariyā anupādāparinibbānanti catūsu upādānesu aññatarenāpi kañci dhammaṃ aggahetvā pavattaṃ arahattaphalaṃ anupādāparinibbānanti kathenti. Tañhi na ca upādānasampayuttaṃ hutvā kañci dhammaṃ upādiyati, kilesānañca parinibbutante jātattā parinibbānanti vuccati. Paccayūpādānavādino pana anupādāparinibbānanti appaccayaparinibbānaṃ. Paccayavasena anuppannaṃ asaṅkhataṃ amatadhātumeva anupādāparinibbānanti kathenti. Ayaṃ anto, ayaṃ koṭi, ayaṃ niṭṭhā. Appaccayaparinibbānaṃ pattassa hi brahmacariyavāso matthakaṃ patto nāma hoti, tasmā thero ‘‘anupādāparinibbānattha’’nti āha. Atha naṃ anuyuñjanto āyasmā sāriputto ‘‘kiṃ nu kho, āvuso, sīlavisuddhi anupādāparinibbāna’’nti puna pucchaṃ ārabhi.</paragraph>
<paragraph line="203" number="258">Theropi sabbaparivattesu tatheva paṭikkhipitvā pariyosāne dosaṃ dassento <bold>sīlavisuddhiṃ ce, āvuso</bold>tiādimāha. Tattha <bold>paññapeyyā</bold>ti yadi paññapeyya. <bold>Saupādānaṃyeva samānaṃ anupādāparinibbānaṃ paññapeyyā</bold>ti saṅgahaṇadhammameva niggahaṇadhammaṃ sappaccayadhammameva appaccayadhammaṃ saṅkhatadhammameva asaṅkhatadhammanti paññapeyyāti attho. Ñāṇadassanavisuddhiyaṃ pana sappaccayadhammameva appaccayadhammaṃ saṅkhatadhammameva asaṅkhatadhammanti paññapeyyāti ayameva attho gahetabbo. <bold>Puthujjano hi, āvuso</bold>ti ettha vaṭṭānugato lokiyabālaputhujjano daṭṭhabbo. So hi catupārisuddhisīlamattassāpi abhāvato sabbaso aññatra imehi dhammehi. <bold>Tena hī</bold>ti yena kāraṇena ekacce paṇḍitā upamāya atthaṃ jānanti, tena kāraṇena upamaṃ te karissāmīti <pageBreak edition="P" number="2.0157" />attho.</paragraph>
<subhead line="204">Sattarathavinītavaṇṇanā</subhead>
<paragraph line="205" number="259"><bold>Satta</bold><pageBreak edition="M" number="2.0063" /><bold>rathavinītānī</bold>ti vinītaassājāniyayutte satta rathe. <bold>Yāvadeva, cittavisuddhatthā</bold>ti <pageBreak edition="V" number="2.0061" />, āvuso, ayaṃ sīlavisuddhi nāma, yāvadeva, cittavisuddhatthā. <bold>Cittavisuddhatthā</bold>ti nissakkavacanametaṃ. Ayaṃ panettha attho, yāvadeva, cittavisuddhisaṅkhātā atthā, tāva ayaṃ sīlavisuddhi nāma icchitabbā. Yā pana ayaṃ cittavisuddhi, esā sīlavisuddhiyā attho, ayaṃ koṭi, idaṃ pariyosānaṃ, cittavisuddhiyaṃ ṭhitassa hi sīlavisuddhikiccaṃ kataṃ nāma hotīti. Esa nayo sabbapadesu.</paragraph>
<paragraph line="206">Idaṃ panettha opammasaṃsandanaṃ – rājā pasenadi kosalo viya hi jarāmaraṇabhīruko yogāvacaro daṭṭhabbo. Sāvatthinagaraṃ viya sakkāyanagaraṃ, sāketanagaraṃ viya nibbānanagaraṃ, rañño sākete vaḍḍhiāvahassa sīghaṃ gantvā pāpuṇitabbassa accāyikassa kiccassa uppādakālo viya yogino anabhisametānaṃ catunnaṃ ariyasaccānaṃ abhisamayakiccassa uppādakālo. Satta rathavinītāni viya satta visuddhiyo, paṭhamaṃ rathavinītaṃ āruḷhakālo viya sīlavisuddhiyaṃ ṭhitakālo, paṭhamarathavinītādīhi dutiyādīni āruḷhakālo viya sīlavisuddhiādīhi cittavisuddhiādīsu ṭhitakālo. Sattamena rathavinītena sākete antepuradvāre oruyha uparipāsāde ñātimittagaṇaparivutassa surasabhojanaparibhogakālo viya yogino ñāṇadassanavisuddhiyā sabbakilese khepetvā dhammavarapāsādaṃ āruyha paropaṇṇāsakusaladhammaparivārassa nibbānārammaṇaṃ phalasamāpattiṃ appetvā nirodhasayane nisinnassa lokuttarasukhānubhavanakālo daṭṭhabbo.</paragraph>
<paragraph line="207">Iti āyasmantaṃ puṇṇaṃ dasakathāvatthulābhiṃ dhammasenāpatisāriputtatthero satta visuddhiyo pucchi. Āyasmā puṇṇo dasa kathāvatthūni vissajjesi. Evaṃ pucchanto pana dhammasenāpati kiṃ jānitvā pucchi, udāhu ajānitvā? Titthakusalo vā pana hutvā visayasmiṃ pucchi, udāhu atitthakusalo hutvā avisayasmiṃ? Puṇṇattheropi ca kiṃ jānitvā vissajjesi, udāhu ajānitvā? Titthakusalo vā pana hutvā visayasmiṃ vissajjesi, udāhu atitthakusalo hutvā avisayeti? Jānitvā titthakusalo hutvā visaye pucchīti hi vadamāno dhammasenāpatiṃyeva vadeyya. Jānitvā titthakusalo hutvā <pageBreak edition="P" number="2.0158" />visaye vissajjesīti vadamāno puṇṇattheraṃyeva <pageBreak edition="M" number="2.0064" />vadeyya. Yañhi visuddhīsu saṃkhittaṃ, taṃ kathāvatthūsu vitthiṇṇaṃ. Yaṃ kathāvatthūsu saṃkhittaṃ, taṃ visuddhīsu vitthiṇṇaṃ. Tadaminā nayena veditabbaṃ.</paragraph>
<paragraph line="208">Visuddhīsu <pageBreak edition="V" number="2.0062" />hi ekā sīlavisuddhi cattāri kathāvatthūni hutvā āgatā appicchakathā santuṭṭhikathā asaṃsaggakathā, sīlakathāti. Ekā cittavisuddhi tīṇi kathāvatthūni hutvā āgatā – pavivekakathā, vīriyārambhakathā, samādhikathāti, evaṃ tāva yaṃ visuddhīsu saṃkhittaṃ, taṃ kathāvatthūsu vitthiṇṇaṃ. Kathāvatthūsu pana ekā paññākathā pañca visuddhiyo hutvā āgatā – diṭṭhivisuddhi, kaṅkhāvitaraṇavisuddhi, maggāmaggañāṇadassanavisuddhi, paṭipadāñāṇadassanavisuddhi, ñāṇadassanavisuddhīti, evaṃ yaṃ kathāvatthūsu saṃkhittaṃ, taṃ visuddhīsu vitthiṇṇaṃ. Tasmā sāriputtatthero satta visuddhiyo pucchanto na aññaṃ pucchi, dasa kathāvatthūniyeva pucchi. Puṇṇattheropi satta visuddhiyo vissajjento na aññaṃ vissajjesi, dasa kathāvatthūniyeva vissajjesīti. Iti ubhopete jānitvā titthakusalā hutvā visayeva pañhaṃ pucchiṃsu ceva vissajjesuṃ cāti veditabbo.</paragraph>
<paragraph line="209" number="260"><bold>Ko nāmo āyasmā</bold>ti na thero tassa nāmaṃ na jānāti. Jānantoyeva pana sammodituṃ labhissāmīti pucchi. <bold>Kathañca panāyasmanta</bold>nti idaṃ pana thero sammodamāno āha. <bold>Mantāṇiputto</bold>ti mantāṇiyā brāhmaṇiyā putto. <bold>Yathā ta</bold>nti ettha <bold>ta</bold>nti nipātamattaṃ, yathā sutavatā sāvakena byākātabbā, evameva byākatāti ayamettha saṅkhepattho. <bold>Anumassa anumassā</bold>ti dasa kathāvatthūni ogāhetvā anupavisitvā. <bold>Celaṇḍupakenā</bold>ti ettha <bold>celaṃ</bold>vuccati vatthaṃ, <bold>aṇḍupakaṃ</bold>cumbaṭakaṃ. Vatthacumbaṭakaṃ sīse katvā āyasmantaṃ tattha nisīdāpetvā pariharantāpi sabrahmacārī dassanāya labheyyuṃ, evaṃ laddhadassanampi tesaṃ lābhāyevāti aṭṭhānaparikappena abhiṇhadassanassa upāyaṃ dassesi. Evaṃ apariharantena hi pañhaṃ vā pucchitukāmena dhammaṃ vā sotukāmena ‘‘thero kattha ṭhito kattha nisinno’’ti <pageBreak edition="P" number="2.0159" />pariyesantena caritabbaṃ hoti. Evaṃ pariharantā pana icchiticchitakkhaṇeyeva sīsato oropetvā mahārahe āsane nisīdāpetvā sakkā honti pañhaṃ vā pucchituṃ dhammaṃ vā sotuṃ. Iti aṭṭhānaparikappena abhiṇhadassanassa upāyaṃ dassesi.</paragraph>
<paragraph line="210"><bold>Sāriputtoti ca pana ma</bold>nti sāriyā brāhmaṇiyā puttoti ca pana evaṃ maṃ sabrahmacārī jānanti. <bold>Satthukappenā</bold>ti satthusadisena. Iti ekapadeneva āyasmā <pageBreak edition="M" number="2.0065" />puṇṇo sāriputtattheraṃ candamaṇḍalaṃ āhacca ṭhapento viya ukkhipi. Therassa hi imasmiṃ ṭhāne ekantadhammakathikabhāvo pākaṭo <pageBreak edition="V" number="2.0063" />ahosi. Amaccañhi purohitaṃ mahantoti vadamāno rājasadisoti vadeyya, goṇaṃ hatthippamāṇoti, vāpiṃ samuddappamāṇoti, ālokaṃ candimasūriyālokappamāṇoti, ito paraṃ etesaṃ mahantabhāvakathā nāma natthi. Sāvakampi mahāti vadanto satthupaṭibhāgoti vadeyya, ito paraṃ tassa mahantabhāvakathā nāma natthi. Iccāyasmā puṇṇo ekapadeneva theraṃ candamaṇḍalaṃ āhacca ṭhapento viya ukkhipi.</paragraph>
<paragraph line="211"><bold>Ettakampi no nappaṭibhāseyyā</bold>ti paṭisambhidāpattassa appaṭibhānaṃ nāma natthi. Yā panāyaṃ upamā āhaṭā, taṃ na āhareyyāma, atthameva katheyyāma. Upamā hi ajānantānaṃ āharīyatīti ayamettha adhippāyo. Aṭṭhakathāyaṃ pana idampi paṭikkhipitvā upamā nāma buddhānampi santike āharīyati, theraṃ panesa apacāyamāno evamāhāti.</paragraph>
<paragraph line="212"><bold>Anumassa anumassa pucchitā</bold>ti dasa kathāvatthūni ogāhetvā ogāhetvā pucchitā. Kiṃ pana pañhassa pucchanaṃ bhāriyaṃ, udāhu vissajjananti? Uggahetvā pucchanaṃ no bhāriyaṃ, vissajjanaṃ pana bhāriyaṃ. Sahetukaṃ vā sakāraṇaṃ katvā pucchanampi vissajjanampi bhāriyameva. <bold>Samanumodiṃsū</bold>ti samacittā hutvā anumodiṃsu. Iti yathānusandhināva desanā niṭṭhitāti.</paragraph>
<centered line="213">Papañcasūdaniyā majjhimanikāyaṭṭhakathāya</centered>
<centered line="214">Rathavinītasuttavaṇṇanā niṭṭhitā.</centered>
<subhead line="215">5. Nivāpasuttavaṇṇanā</subhead>
<paragraph line="216" number="261"><bold>Evaṃ</bold><pageBreak edition="V" number="2.0064" /><bold>me suta</bold>nti nivāpasuttaṃ. Tattha <bold>nevāpiko</bold>ti yo migānaṃ gahaṇatthāya araññe tiṇabījāni vapati ‘‘idaṃ tiṇaṃ <pageBreak edition="P" number="2.0160" />khādituṃ āgate mige sukhaṃ gaṇhissāmī’’ti. <bold>Nivāpa</bold>nti vappaṃ. <bold>Nivutta</bold>nti vapitaṃ. <bold>Migajātā</bold>ti migaghaṭā. <bold>Anupakhajjā</bold>ti anupavisitvā. <bold>Mucchitā</bold>ti taṇhāmucchanāya mucchitā, taṇhāya hadayaṃ pavisitvā mucchanākāraṃ pāpitāti <pageBreak edition="M" number="2.0066" />attho. <bold>Madaṃ āpajjissantī</bold>ti mānamadaṃ āpajjissanti. <bold>Pamāda</bold>nti vissaṭṭhasatibhāvaṃ. <bold>Yathākāmakaraṇīyā bhavissantī</bold>ti yathā icchissāma, tathā kātabbā bhavissanti. <bold>Imasmiṃ nivāpe</bold>ti imasmiṃ nivāpaṭṭhāne. Ekaṃ kira nivāpatiṇaṃ nāma atthi nidāghabhaddakaṃ, taṃ yathā yathā nidāgho hoti, tathā tathā nīvāravanaṃ viya meghamālā viya ca ekagghanaṃ hoti, taṃ luddakā ekasmiṃ udakaphāsukaṭṭhāne kasitvā vapitvā vatiṃ katvā dvāraṃ yojetvā rakkhanti. Atha yadā mahānidāghe sabbatiṇāni sukkhāni honti, jivhātemanamattampi udakaṃ dullabhaṃ hoti, tadā migajātā sukkhatiṇāni ceva purāṇapaṇṇāni ca khādantā kampamānā viya vicarantā nivāpatiṇassa gandhaṃ ghāyitvā vadhabandhanādīni agaṇayitvā vatiṃ ajjhottharantā pavisanti. Tesañhi nivāpatiṇaṃ ativiya piyaṃ hoti manāpaṃ. Nevāpiko te disvā dve tīṇi divasāni pamatto viya hoti, dvāraṃ vivaritvā tiṭṭhati. Antonivāpaṭṭhāne tahiṃ tahiṃ udakaāvāṭakāpi honti, migā vivaṭadvārena pavisitvā khāditamattakaṃ pivitamattakameva katvā pakkamanti, punadivase kiñci na karontīti kaṇṇe cālayamānā khāditvā pivitvā ataramānā gacchanti, punadivase koci kiñci kattā natthīti yāvadatthaṃ khāditvā pivitvā maṇḍalagumbaṃ pavisitvā nipajjanti. Luddakā tesaṃ pamattabhāvaṃ jānitvā dvāraṃ pidhāya samparivāretvā koṭito paṭṭhāya koṭṭetvā gacchanti, evaṃ te tasmiṃ nivāpe nevāpikassa yathākāmakaraṇīyā bhavanti.</paragraph>
<paragraph line="217" number="262"><bold>Tatra, bhikkhave</bold>ti, bhikkhave, tesu migajātesu. <bold>Paṭhamā migajātā</bold>ti, migajātā paṭhamadutiyā nāma natthi. Bhagavā pana āgatapaṭipāṭivasena kappetvā paṭhamā, dutiyā, tatiyā <pageBreak edition="V" number="2.0065" />, catutthāti nāmaṃ āropetvā dassesi. <bold>Iddhānubhāvā</bold>ti yathākāmaṃ kattabbabhāvato; vasībhāvoyeva hi ettha iddhīti ca ānubhāvoti ca adhippeto.</paragraph>
<paragraph line="218" number="263"><bold>Bhayabhogā</bold>ti <pageBreak edition="P" number="2.0161" />bhayena bhogato. <bold>Balavīriya</bold>nti aparāparaṃ sañcaraṇavāyodhātu, sā parihāyīti attho.</paragraph>
<paragraph line="219" number="264"><bold>Upanissāya āsayaṃ kappeyyāmā</bold>ti anto nipajjitvā khādantānampi bhayameva, bāhirato āgantvā khādantānampi bhayameva, mayaṃ pana amuṃ nivāpaṭṭhānaṃ nissāya ekamante āsayaṃ kappeyyāmāti cintayiṃsu. <bold>Upanissāya</bold><pageBreak edition="M" number="2.0067" /><bold>āsayaṃ kappayiṃsū</bold>ti luddakā nāma na sabbakālaṃ appamattā honti. Mayaṃ tattha tattha maṇḍalagumbesu ceva vatipādesu ca nipajjitvā etesu mukhadhovanatthaṃ vā āhārakiccakaraṇatthaṃ vā pakkantesu nivāpavatthuṃ pavisitvā khāditamattaṃ katvā amhākaṃ vasanaṭṭhānaṃ pavisissāmāti nivāpavatthuṃ upanissāya gahanesu gumbavatipādādīsu āsayaṃ kappayiṃsu. <bold>Bhuñjiṃsū</bold>ti vuttanayena luddakānaṃ pamādakālaṃ ñatvā sīghaṃ sīghaṃ pavisitvā bhuñjiṃsu. <bold>Ketabino</bold>ti sikkhitakerāṭikā. <bold>Iddhimantā</bold>ti iddhimanto viya. <bold>Parajanā</bold>ti yakkhā. Ime na migajātāti. <bold>Āgatiṃ vā gatiṃ vā</bold>ti iminā nāma ṭhānena āgacchanti, amutra gacchantīti idaṃ nesaṃ na jānāma. <bold>Daṇḍavākarāhī</bold>ti daṇḍavākarajālehi. <bold>Samantā sappadesaṃ anuparivāresu</bold>nti atimāyāvino ete, na dūraṃ gamissanti, santikeyeva nipannā bhavissantīti nivāpakkhettassa samantā sappadesaṃ mahantaṃ okāsaṃ anuparivāresuṃ. <bold>Addasaṃsū</bold>ti evaṃ parivāretvā vākarajālaṃ samantato cāletvā olokentā addasaṃsu. <bold>Yattha te</bold>ti yasmiṃ ṭhāne te gāhaṃ agamaṃsu, taṃ ṭhānaṃ addasaṃsūti attho.</paragraph>
<paragraph line="220" number="265"><bold>Yaṃnūna mayaṃ yattha agatī</bold>ti te kira evaṃ cintayiṃsu – ‘‘anto nipajjitvā anto khādantānampi bhayameva, bāhirato āgantvā khādantānampi santike vasitvā khādantānampi bhayameva, tepi hi vākarajālena parikkhipitvā gahitāyevā’’ti, tena tesaṃ etadahosi – ‘‘yaṃnūna mayaṃ yattha nevāpikassa ca nevāpikaparisāya ca agati avisayo, tattha tattha seyyaṃ kappeyyāmā’’ti. <bold>Aññe ghaṭṭessantī</bold>ti tato tato dūrataravāsino aññe ghaṭṭessanti. <bold>Te ghaṭṭitā aññe</bold>ti tepi ghaṭṭitā aññe tato <pageBreak edition="P" number="2.0162" />dūrataravāsino ghaṭṭessanti. <bold>Evaṃ imaṃ</bold><pageBreak edition="V" number="2.0066" /><bold>nivāpaṃ nivuttaṃ sabbaso migajātā parimuccissantī</bold>ti evaṃ imaṃ amhehi nivuttaṃ nivāpaṃ sabbe migaghaṭā migasaṅghā vissajjessanti pariccajissanti. <bold>Ajjhupekkheyyāmā</bold>ti tesaṃ gahaṇe abyāvaṭā bhaveyyāmāti; yathā tathā āgacchantesu hi taruṇapotako vā mahallako vā dubbalo vā yūthaparihīno vā sakkā honti laddhuṃ, anāgacchantesu kiñci natthi. <bold>Ajjhupekkhiṃsu kho, bhikkhave</bold>ti evaṃ cintetvā abyāvaṭāva ahesuṃ.</paragraph>
<paragraph line="221" number="267"><bold>Amuṃ</bold><pageBreak edition="M" number="2.0068" /><bold>nivāpaṃ nivuttaṃ mārassa amūni ca lokāmisānī</bold>ti ettha nivāpoti vā lokāmisānīti vā vaṭṭāmisabhūtānaṃ pañcannaṃ kāmaguṇānametaṃ adhivacanaṃ. Māro na ca bījāni viya kāmaguṇe vapento āhiṇḍati, kāmaguṇagiddhānaṃ pana upari vasaṃ vatteti, tasmā kāmaguṇā mārassa nivāpā nāma honti. Tena vuttaṃ – ‘‘amuṃ nivāpaṃ nivuttaṃ mārassā’’ti. <bold>Na parimucciṃsu mārassa iddhānubhāvā</bold>ti mārassa vasaṃ gatā ahesuṃ, yathākāmakaraṇīyā. Ayaṃ saputtabhariyapabbajjāya āgataupamā.</paragraph>
<paragraph line="222" number="268"><bold>Cetovimutti parihāyī</bold>ti ettha <bold>cetovimutti</bold>nāma araññe vasissāmāti uppannaajjhāsayo; so parihāyīti attho. <bold>Tathūpame ahaṃ ime dutiye</bold>ti ayaṃ brāhmaṇadhammikapabbajjāya upamā. Brāhmaṇā hi aṭṭhacattālīsavassāni komārabrahmacariyaṃ caritvā vaṭṭupacchedabhayena paveṇiṃ ghaṭayissāmāti dhanaṃ pariyesitvā bhariyaṃ gahetvā agāramajjhe vasantā ekasmiṃ putte jāte ‘‘amhākaṃ putto jāto vaṭṭaṃ na ucchinnaṃ paveṇi ghaṭitā’’ti puna nikkhamitvā pabbajanti vā tameva vā sa’kalattavāsaṃ vasanti.</paragraph>
<paragraph line="223" number="269"><bold>Evañhi te, bhikkhave, tatiyāpi samaṇabrāhmaṇā na parimucciṃsū</bold>ti purimā viya tepi mārassa iddhānubhāvā na mucciṃsu; yathākāmakaraṇīyāva ahesuṃ. Kiṃ pana te akaṃsūti? Gāmanigamarājadhāniyo osaritvā tesu tesu ārāmauyyānaṭṭhānesu assamaṃ māpetvā nivasantā kuladārake hatthiassarathasippādīni nānappakārāni sippāni sikkhāpesuṃ. Iti te vākarajālena tatiyā migajātā viya mārassa pāpimato <pageBreak edition="P" number="2.0163" />diṭṭhijālena parikkhipitvā yathākāmakaraṇīyā ahesuṃ.</paragraph>
<paragraph line="224" number="270"><bold>Tathūpame</bold><pageBreak edition="V" number="2.0067" /><bold>ahaṃ ime catutthe</bold>ti ayaṃ imassa sāsanassa upamā āhaṭā.</paragraph>
<paragraph line="225" number="271"><bold>Andhamakāsi māra</bold>nti na mārassa akkhīni bhindi. Vipassanāpādakajjhānaṃ samāpannassa pana bhikkhuno imaṃ nāma ārammaṇaṃ nissāya cittaṃ vattatīti māro passituṃ na sakkoti. Tena vuttaṃ – ‘‘andhamakāsi māra’’nti. <bold>Apadaṃ vadhitvā māracakkhu</bold>nti teneva pariyāyena yathā mārassa cakkhu apadaṃ <pageBreak edition="M" number="2.0069" />hoti nippadaṃ, appatiṭṭhaṃ, nirārammaṇaṃ, evaṃ vadhitvāti attho. <bold>Adassanaṃ gato pāpimato</bold>ti teneva pariyāyena mārassa pāpimato adassanaṃ gato. Na hi so attano maṃsacakkhunā tassa vipassanāpādakajjhānaṃ samāpannassa bhikkhuno ñāṇasarīraṃ daṭṭhuṃ sakkoti. <bold>Paññāya cassa disvā āsavā parikkhīṇā hontī</bold>ti maggapaññāya cattāri ariyasaccāni disvā cattāro āsavā parikkhīṇā honti. <bold>Tiṇṇo loke visattika</bold>nti loke sattavisattabhāvena visattikāti evaṃ saṅkhaṃ gataṃ. Atha vā ‘‘visattikāti kenaṭṭhena visattikā? Visatāti visattikā visaṭāti visattikā, vipulāti visattikā, visālāti visattikā, visamāti visattikā, visakkatīti visattikā, visaṃ haratīti visattikā, visaṃvādikāti visattikā, visamūlāti visattikā, visaphalāti visattikā, visaparibhogāti visattikā, visālā vā pana sā taṇhā rūpe sadde gandhe rase phoṭṭhabbe’’ti (mahāni. 3; cūḷani. mettagūmāṇavapucchāniddesa 22, khaggavisāṇasuttaniddesa 124) visattikā. Evaṃ visattikāti saṅkhaṃ gataṃ taṇhaṃ tiṇṇo nittiṇṇo uttiṇṇo. Tena vuccati – ‘‘tiṇṇo loke visattika’’nti.</paragraph>
<centered line="226">Papañcasūdaniyā majjhimanikāyaṭṭhakathāya</centered>
<centered line="227">Nivāpasuttavaṇṇanā niṭṭhitā.</centered>
<subhead line="228">6. Pāsarāsisuttavaṇṇanā</subhead>
<paragraph line="229" number="272"><bold>Evaṃ</bold><pageBreak edition="V" number="2.0068" /><bold>me suta</bold>nti pāsarāsisuttaṃ. Tattha <bold>sādhu mayaṃ, āvuso</bold>ti āyācantā bhaṇanti. Ete kira pañcasatā bhikkhū janapadavāsino ‘‘dasabalaṃ passissāmā’’ti sāvatthiṃ anuppattā. Satthudassanaṃ pana etehi laddhaṃ, dhammiṃ kathaṃ na tāva suṇanti. Te satthugāravena ‘‘amhākaṃ, bhante <pageBreak edition="P" number="2.0164" />, dhammakathaṃ kathethā’’ti vattuṃ na sakkonti. Buddhā hi garū honti, ekacāriko sīho migarājā viya, pabhinnakuñjaro viya, phaṇakataāsīviso viya, mahāaggikkhandho viya ca durāsadā vuttampi cetaṃ –</paragraph>
<gatha1 line="230">‘‘Āsīviso yathā ghoro, migarājāva kesarī;</gatha1>
<gathalast line="231">Nāgova kuñjaro dantī, evaṃ buddhā durāsadā’’ti.</gathalast>
<paragraph line="232">Evaṃ <pageBreak edition="M" number="2.0070" />durāsadaṃ satthāraṃ te bhikkhū sayaṃ yācituṃ asakkontā āyasmantaṃ ānandaṃ yācamānā ‘‘sādhu mayaṃ, āvuso’’ti āhaṃsu.</paragraph>
<paragraph line="233"><bold>Appeva nāmā</bold>ti api nāma labheyyātha. Kasmā pana thero te bhikkhū ‘‘rammakassa brāhmaṇassa assamaṃ upasaṅkameyyāthā’’ti āha? Pākaṭakiriyatāya. Dasabalassa hi kiriyā therassa pākaṭā hoti; jānāti thero, ‘‘ajja satthā jetavane vasitvā pubbārāme divāvihāraṃ karissati; ajja pubbārāme vasitvā jetavane divāvihāraṃ karissati; ajja ekakova piṇḍāya pavisissati; ajja bhikkhusaṅghaparivuto imasmiṃ kāle janapadacārikaṃ nikkhamissatī’’ti. Kiṃ panassa evaṃ jānanatthaṃ cetopariyañāṇaṃ atthīti? Natthi. Anumānabuddhiyā pana katakiriyāya nayaggāhena jānāti. Yañhi divasaṃ bhagavā jetavane vasitvā pubbārāme divāvihāraṃ kātukāmo hoti, tadā senāsanaparikkhārabhaṇḍānaṃ paṭisāmanākāraṃ dasseti, thero sammajjanisaṅkārachaḍḍanakādīni paṭisāmeti. Pubbārāme vasitvā jetavanaṃ divāvihārāya āgamanakālepi eseva nayo.</paragraph>
<paragraph line="234">Yadā <pageBreak edition="V" number="2.0069" />pana ekako piṇḍāya pavisitukāmo hoti, tadā pātova sarīrapaṭijagganaṃ katvā gandhakuṭiṃ pavisitvā dvāraṃ pidhāya phalasamāpattiṃ appetvā nisīdati. Thero ‘‘ajja bhagavā bodhaneyyabandhavaṃ disvā nisinno’’ti tāya saññāya ñatvā ‘‘ajja, āvuso, bhagavā ekako pavisitukāmo, tumhe bhikkhācārasajjā hothā’’ti bhikkhūnaṃ saññaṃ deti. Yadā pana bhikkhusaṅghaparivāro pavisitukāmo hoti, tadā gandhakuṭidvāraṃ upaḍḍhapidahitaṃ katvā phalasamāpattiṃ appetvā nisīdati, thero tāya saññāya ñatvā pattacīvaraggahaṇatthāya bhikkhūnaṃ <pageBreak edition="P" number="2.0165" />saññaṃ deti. Yadā janapadacārikaṃ nikkhamitukāmo hoti, tadā ekaṃ dve ālope atirekaṃ bhuñjati, sabbakālaṃ caṅkamanañcāruyha aparāparaṃ caṅkamati, thero tāya saññāya ñatvā ‘‘bhagavā, āvuso, janapadacārikaṃ caritukāmo, tumhākaṃ kattabbaṃ karothā’’ti bhikkhūnaṃ saññaṃ deti.</paragraph>
<paragraph line="235">Bhagavā paṭhamabodhiyaṃ vīsati vassāni anibaddhavāso ahosi, pacchā pañcavīsati vassāni abbokiṇṇaṃ sāvatthiṃyeva upanissāya vasanto ekadivase <pageBreak edition="M" number="2.0071" />dve ṭhānāni paribhuñjati. Jetavane rattiṃ vasitvā punadivase bhikkhusaṅghaparivuto dakkhiṇadvārena sāvatthiṃ piṇḍāya pavisitvā pācīnadvārena nikkhamitvā pubbārāme divāvihāraṃ karoti. Pubbārāme rattiṃ vasitvā punadivase pācīnadvārena sāvatthiṃ piṇḍāya pavisitvā dakkhiṇadvārena nikkhamitvā jetavane divāvihāraṃ karoti. Kasmā? Dvinnaṃ kulānaṃ anukampāya. Manussattabhāve ṭhitena hi anāthapiṇḍikena viya aññena kenaci, mātugāmattabhāve ṭhitāya ca visākhāya viya aññāya itthiyā tathāgataṃ uddissa dhanapariccāgo kato nāma natthi, tasmā bhagavā tesaṃ anukampāya ekadivase imāni dve ṭhānāni paribhuñjati. Tasmiṃ pana divase jetavane vasi, tasmā thero – ‘‘ajja bhagavā sāvatthiyaṃ piṇḍāya caritvā sāyanhakāle gattāni parisiñcanatthāya pubbakoṭṭhakaṃ gamissati; athāhaṃ gattāni parisiñcitvā ṭhitaṃ bhagavantaṃ yācitvā rammakassa brāhmaṇassa assamaṃ gahetvā gamissāmi. Evamime bhikkhū bhagavato sammukhā labhissanti dhammakathaṃ savanāyā’’ti cintetvā te bhikkhū evamāha.</paragraph>
<paragraph line="236"><bold>Migāramātupāsādo</bold>ti visākhāya pāsādo. Sā hi migārena seṭṭhinā mātuṭṭhāne ṭhapitattā <bold>migāramātā</bold>ti vuccati. <bold>Paṭisallānā vuṭṭhito</bold>ti tasmiṃ kira pāsāde dvinnaṃ mahāsāvakānaṃ sirigabbhānaṃ <pageBreak edition="V" number="2.0070" />majjhe bhagavato sirigabbho ahosi. Thero dvāraṃ vivaritvā antogabbhaṃ sammajjitvā mālākacavaraṃ nīharitvā mañcapīṭhaṃ paññapetvā satthu saññaṃ adāsi. Satthā sirigabbhaṃ pavisitvā dakkhiṇena passena sato sampajāno sīhaseyyaṃ upagamma darathaṃ paṭippassambhetvā uṭṭhāya phalasamāpattiṃ appetvā nisīditvā <pageBreak edition="P" number="2.0166" />sāyanhasamaye tato vuṭṭhāsi. Taṃ sandhāya vuttaṃ ‘‘paṭisallānā vuṭṭhito’’ti.</paragraph>
<paragraph line="237"><bold>Parisiñcitu</bold>nti yo hi cuṇṇamattikādīhi gattāni ubbaṭṭento mallakamuṭṭhādīhi vā ghaṃsanto nhāyati, so <bold>nhāyatī</bold>ti vuccati. Yo tathā akatvā pakatiyāva nhāyati, so <bold>parisiñcatī</bold>ti vuccati. Bhagavatopi sarīre tathā haritabbaṃ rajojallaṃ nāma na upalimpati, utuggahaṇatthaṃ pana bhagavā kevalaṃ udakaṃ otarati. Tenāha – ‘‘gattāni parisiñcitu’’nti. <bold>Pubbakoṭṭhako</bold>ti pācīnakoṭṭhako.</paragraph>
<paragraph line="238">Sāvatthiyaṃ <pageBreak edition="M" number="2.0072" />kira vihāro kadāci mahā hoti kadāci khuddako. Tathā hi so vipassissa bhagavato kāle yojaniko ahosi, sikhissa tigāvuto, vessabhussa aḍḍhayojaniko, kakusandhassa gāvutappamāṇo, koṇāgamanassa aḍḍhagāvutappamāṇo, kassapassa vīsatiusabhappamāṇo, amhākaṃ bhagavato kāle aṭṭhakarīsappamāṇo jāto. Tampi nagaraṃ tassa vihārassa kadāci pācīnato hoti, kadāci dakkhiṇato, kadāci pacchimato, kadāci uttarato. Jetavane gandhakuṭiyaṃ pana catunnaṃ mañcapādānaṃ patiṭṭhitaṭṭhānaṃ acalameva.</paragraph>
<paragraph line="239">Cattāri hi <bold>acalacetiyaṭṭhānāni</bold>nāma mahābodhipallaṅkaṭṭhānaṃ isipatane dhammacakkappavattanaṭṭhānaṃ saṅkassanagaradvāre devorohaṇakāle sopānassa patiṭṭhaṭṭhānaṃ mañcapādaṭṭhānanti. Ayaṃ pana pubbakoṭṭhako kassapadasabalassa vīsatiusabhavihārakāle pācīnadvāre koṭṭhako ahosi. So idānipi pubbakoṭṭhakotveva paññāyati. Kassapadasabalassa kāle aciravatī nagaraṃ parikkhipitvā sandamānā pubbakoṭṭhakaṃ patvā udakena bhinditvā mahantaṃ udakarahadaṃ māpesi samatitthaṃ anupubbagambhīraṃ. Tattha ekaṃ rañño nhānatitthaṃ, ekaṃ nāgarānaṃ, ekaṃ bhikkhusaṅghassa, ekaṃ buddhānanti evaṃ pāṭiyekkāni nhānatitthāni honti ramaṇīyāni vippakiṇṇarajatapaṭṭasadisavālikāni. Iti bhagavā āyasmatā ānandena saddhiṃ yena ayaṃ evarūpo <pageBreak edition="V" number="2.0071" />pubbakoṭṭhako tenupasaṅkami gattāni parisiñcituṃ <pageBreak edition="P" number="2.0167" />. Athāyasmā ānando udakasāṭikaṃ upanesi. Bhagavā rattadupaṭṭaṃ apanetvā udakasāṭikaṃ nivāsesi. Thero dupaṭṭena saddhiṃ mahācīvaraṃ attano hatthagatamakāsi. Bhagavā udakaṃ otari. Sahotaraṇenevassa udake macchakacchapā sabbe suvaṇṇavaṇṇā ahesuṃ. Yantanālikāhi suvaṇṇarasadhārānisiñcamānakālo viya suvaṇṇapaṭapasāraṇakālo viya ca ahosi. Atha bhagavato nhānavattaṃ dassetvā nhatvā paccuttiṇṇassa thero rattadupaṭṭaṃ upanesi. Bhagavā taṃ nivāsetvā vijjulatāsadisaṃ kāyabandhanaṃ bandhitvā mahācīvaraṃ antantena saṃharitvā padumagabbhasadisaṃ katvā upanītaṃ dvīsu kaṇṇesu gahetvā aṭṭhāsi. Tena vuttaṃ – ‘‘pubbakoṭṭhake gattāni parisiñcitvā paccuttaritvā ekacīvaro aṭṭhāsī’’ti.</paragraph>
<paragraph line="240">Evaṃ <pageBreak edition="M" number="2.0073" />ṭhitassa pana bhagavato sarīraṃ vikasitakamaluppalasaraṃ sabbapāliphullaṃ pāricchattakaṃ tārāmarīcivikasitaṃ ca gaganatalaṃ siriyā avahasamānaṃ viya virocittha. Byāmappabhāparikkhepavilāsinī cassa dvattiṃsavaralakkhaṇamālā ganthetvā ṭhapitā dvattiṃsacandamālā viya, dvattiṃsasūriyamālā viya, paṭipāṭiyā ṭhapitā dvattiṃsacakkavatti dvattiṃsadevarājā dvattiṃsamahābrahmāno viya ca ativiya virocittha, vaṇṇabhūmināmesā. Evarūpesu ṭhānesu buddhānaṃ sarīravaṇṇaṃ vā guṇavaṇṇaṃ vā cuṇṇiyapadehi vā gāthāhi vā atthañca upamāyo ca kāraṇāni ca āharitvā paṭibalena dhammakathikena pūretvā kathetuṃ vaṭṭatīti evarūpesu ṭhānesu dhammakathikassa thāmo veditabbo.</paragraph>
<paragraph line="241" number="273"><bold>Gattāni pubbāpayamāno</bold>ti pakatibhāvaṃ gamayamāno nirudakāni kurumāno, sukkhāpayamānoti attho. Sodakena gattena cīvaraṃ pārupantassa hi cīvare kaṇṇikā uṭṭhahanti, parikkhārabhaṇḍaṃ dussati. Buddhānaṃ pana sarīre rajojallaṃ na upalimpati; padumapatte pakkhittaudakabindu viya udakaṃ vinivattetvā gacchati, evaṃ <pageBreak edition="P" number="2.0168" />santepi sikkhāgāravatāya bhagavā, ‘‘pabbajitavattaṃ nāmeta’’nti mahācīvaraṃ ubhosu kaṇṇesu gahetvā purato kāyaṃ paṭicchādetvā aṭṭhāsi. Tasmiṃ khaṇe thero cintesi – ‘‘bhagavā mahācīvaraṃ pārupitvā migāramātupāsādaṃ ārabbha gamanābhihārato paṭṭhāya dunnivattiyo bhavissati; buddhānañhi adhippāyakopanaṃ nāma ekacārikasīhassa gahaṇatthaṃ hatthappasāraṇaṃ viya; pabhinnavaravāraṇassa soṇḍāya <pageBreak edition="V" number="2.0072" />parāmasanaṃ viya; uggatejassa āsīvisassa gīvāya gahaṇaṃ viya ca bhāriyaṃ hoti. Idheva rammakassa brāhmaṇassa assamassa vaṇṇaṃ kathetvā tattha gamanatthāya bhagavantaṃ yācissāmī’’ti. So tathā akāsi. Tena vuttaṃ – ‘‘atha kho āyasmā ānando…pe… anukampaṃ upādāyā’’ti.</paragraph>
<paragraph line="242">Tattha <bold>anukampaṃ upādāyā</bold>ti bhagavato sammukhā dhammiṃ kathaṃ sossāmāti taṃ assamaṃ gatānaṃ pañcannaṃ bhikkhusatānaṃ anukampaṃ paṭicca, tesu kāruññaṃ katvāti attho. <bold>Dhammiyā kathāyā</bold>ti dasasu pāramitāsu aññatarāya <pageBreak edition="M" number="2.0074" />pāramiyā ceva mahābhinikkhamanassa ca vaṇṇaṃ kathayamānā sannisinnā honti. <bold>Āgamayamāno</bold>ti olokayamāno. Ahaṃ buddhoti sahasā appavisitvā yāva sā kathā niṭṭhāti, tāva aṭṭhāsīti attho. <bold>Aggaḷaṃ ākoṭesī</bold>ti agganakhena kavāṭe saññaṃ adāsi. <bold>Vivariṃsū</bold>ti sotaṃ odahitvāva nisinnattā taṅkhaṇaṃyeva āgantvā vivariṃsu.</paragraph>
<paragraph line="243"><bold>Paññatte āsane</bold>ti buddhakāle kira yattha yattha ekopi bhikkhu viharati, sabbattha buddhāsanaṃ paññattameva hoti. Kasmā? Bhagavā kira attano santike kammaṭṭhānaṃ gahetvā phāsukaṭṭhāne viharante manasi karoti ‘‘asuko mayhaṃ santike kammaṭṭhānaṃ gahetvā gato, sakkhissati nu kho visesaṃ nibbattetuṃ no vā’’ti. Atha naṃ passati kammaṭṭhānaṃ vissajjetvā akusalavitakke vitakkayamānaṃ, tato ‘‘kathañhi nāma mādisassa satthu santike kammaṭṭhānaṃ gahetvā viharantaṃ imaṃ kulaputtaṃ akusalavitakkā abhibhavitvā anamatagge vaṭṭadukkhe saṃsāressantī’’ti tassa anuggahatthaṃ tattheva attānaṃ dassetvā taṃ kulaputtaṃ ovaditvā ākāsaṃ uppatitvā puna attano vasanaṭṭhānameva gacchati. Athevaṃ ovadiyamānā te bhikkhū cintayiṃsu – ‘‘satthā <pageBreak edition="P" number="2.0169" />amhākaṃ manaṃ jānitvā āgantvā amhākaṃ samīpe ṭhitaṃyeva attānaṃ dasseti; tasmiṃ khaṇe, ‘bhante, idha nisīdatha, idha nisīdathā’ti āsanapariyesanaṃ nāma bhāro’’ti. Te āsanaṃ paññapetvāva viharanti. Yassa pīṭhaṃ atthi, so taṃ paññapeti. Yassa natthi, so mañcaṃ vā phalakaṃ vā kaṭṭhaṃ vā pāsāṇaṃ vā vālikapuñjaṃ vā paññapeti. Taṃ alabhamānā purāṇapaṇṇānipi saṅkaḍḍhitvā tattha paṃsukūlaṃ pattharitvā ṭhapenti. Idha pana pakatipaññattameva āsanaṃ ahosi, taṃ sandhāya vuttaṃ – ‘‘paññatte āsane nisīdī’’ti.</paragraph>
<paragraph line="244"><bold>Kāya</bold><pageBreak edition="V" number="2.0073" /><bold>nutthā</bold>ti katamāya nu kathāya sannisinnā bhavathāti attho. ‘‘Kāya netthā’’tipi pāḷi, tassā katamāya nu etthāti attho. ‘‘Kāya notthā’’tipi pāḷi, tassāpi purimoyeva attho. <bold>Antarā kathā</bold>ti kammaṭṭhānamanasikārauddesaparipucchādīnaṃ antarā aññā ekā kathā. <bold>Vippakatā</bold>ti mama āgamanapaccayā apariniṭṭhitā sikhaṃ appattā. <bold>Atha bhagavā anuppatto</bold>ti <pageBreak edition="M" number="2.0075" />atha etasmiṃ kāle bhagavā āgato. <bold>Dhammī vā kathā</bold>ti dasakathāvatthunissitā vā dhammī kathā. <bold>Ariyo vā tuṇhībhāvo</bold>ti ettha pana dutiyajjhānampi ariyo tuṇhībhāvo mūlakammaṭṭhānampi. Tasmā taṃ jhānaṃ appetvā nisinnopi, mūlakammaṭṭhānaṃ gahetvā nisinnopi bhikkhu ariyena tuṇhībhāvena nisinnoti veditabbo.</paragraph>
<paragraph line="245" number="274"><bold>Dvemā, bhikkhave, pariyesanā</bold>ti ko anusandhi? Te bhikkhū sammukhā dhammiṃ kathaṃ sossāmāti therassa bhāraṃ akaṃsu, thero tesaṃ assamagamanamakāsi. Te tattha nisīditvā atiracchānakathikā hutvā dhammiyā kathāya nisīdiṃsu. Atha bhagavā ‘‘ayaṃ tumhākaṃ pariyesanā ariyapariyesanā nāmā’’ti dassetuṃ imaṃ desanaṃ ārabhi. Tattha <bold>katamā ca, bhikkhave, anariyapariyesanā</bold>ti ettha yathā maggakusalo puriso paṭhamaṃ vajjetabbaṃ apāyamaggaṃ dassento ‘‘vāmaṃ muñcitvā dakkhiṇaṃ gaṇhā’’ti vadati. Evaṃ bhagavā desanākusalatāya paṭhamaṃ vajjetabbaṃ anariyapariyesanaṃ ācikkhitvā pacchā itaraṃ ācikkhissāmīti uddesānukkamaṃ bhinditvā evamāha. <bold>Jātidhammo</bold>ti <pageBreak edition="P" number="2.0170" />jāyanasabhāvo. <bold>Jarādhammo</bold>ti jīraṇasabhāvo. <bold>Byādhidhammo</bold>ti byādhisabhāvo. <bold>Maraṇadhammo</bold>ti maraṇasabhāvo. <bold>Sokadhammo</bold>ti socanakasabhāvo. <bold>Saṃkilesadhammo</bold>ti saṃkilissanasabhāvo.</paragraph>
<paragraph line="246"><bold>Puttabhariya</bold>nti puttā ca bhariyā ca. Esa nayo sabbattha. <bold>Jātarūparajata</bold>nti ettha pana <bold>jātarūpa</bold>nti suvaṇṇaṃ. <bold>Rajata</bold>nti yaṃkiñci vohārūpagaṃ lohamāsakādi. <bold>Jātidhammā hete, bhikkhave, upadhayo</bold>ti ete pañcakāmaguṇūpadhayo nāma honti, te sabbepi jātidhammāti dasseti. Byādhidhammavārādīsu jātarūparajataṃ na gahitaṃ, na hetassa sīsarogādayo byādhayo nāma honti, na sattānaṃ viya cutisaṅkhātaṃ maraṇaṃ, na soko uppajjati. Ayādīhi pana saṃkilesehi saṃkilissatīti saṃkilesadhammavāre gahitaṃ. Tathā utusamuṭṭhānattā jātidhammavāre. Malaṃ gahetvā jīraṇato jarādhammavāre ca.</paragraph>
<paragraph line="247" number="275"><bold>Ayaṃ</bold><pageBreak edition="V" number="2.0074" /><pageBreak edition="M" number="2.0076" /><bold>, bhikkhave, ariyā pariyesanā</bold>ti, bhikkhave, ayaṃ niddosatāyapi ariyehi pariyesitabbatāyapi ariyapariyesanāti veditabbā.</paragraph>
<paragraph line="248" number="276"><bold>Ahampi sudaṃ, bhikkhave</bold>ti kasmā ārabhi? Mūlato paṭṭhāya mahābhinikkhamanaṃ dassetuṃ. Evaṃ kirassa ahosi – ‘‘bhikkhave, ahampi pubbe anariyapariyesanaṃ pariyesiṃ. Svāhaṃ taṃ pahāya ariyapariyesanaṃ pariyesitvā sabbaññutaṃ patto. Pañcavaggiyāpi anariyapariyesanaṃ pariyesiṃsu. Te taṃ pahāya ariyapariyesanaṃ pariyesitvā khīṇāsavabhūmiṃ pattā. Tumhepi mama ceva pañcavaggiyānañca maggaṃ āruḷhā. Ariyapariyesanā tumhākaṃ pariyesanā’’ti mūlato paṭṭhāya attano mahābhinikkhamanaṃ dassetuṃ imaṃ desanaṃ ārabhi.</paragraph>
<paragraph line="249" number="277">Tattha <bold>daharova samāno</bold>ti taruṇova samāno. <bold>Susukāḷakeso</bold>ti suṭṭhu kāḷakeso, añjanavaṇṇakesova hutvāti attho. <bold>Bhadrenā</bold>ti bhaddakena. <bold>Paṭhamena vayasā</bold>ti tiṇṇaṃ vayānaṃ paṭhamavayena. <bold>Akāmakāna</bold>nti anicchamānānaṃ, anādaratthe sāmivacanaṃ. Assūni mukhe etesanti assumukhā; tesaṃ <bold>assumukhānaṃ,</bold>assukilinnamukhānanti attho. <bold>Rudantāna</bold>nti kanditvā rodamānānaṃ. <bold>Kiṃ</bold><pageBreak edition="P" number="2.0171" /><bold>kusalagavesī</bold>ti kiṃ kusalanti gavesamāno. <bold>Anuttaraṃ santivarapada</bold>nti uttamaṃ santisaṅkhātaṃ varapadaṃ, nibbānaṃ pariyesamānoti attho. <bold>Yena āḷāro kālāmo</bold>ti ettha <bold>āḷāro</bold>ti tassa nāmaṃ, dīghapiṅgalo kireso. Tenassa <bold>āḷāro</bold>ti nāmaṃ ahosi. <bold>Kālāmo</bold>ti gottaṃ. <bold>Viharatāyasmā</bold>ti viharatu āyasmā. <bold>Yattha viññū puriso</bold>ti yasmiṃ dhamme paṇḍito puriso. <bold>Sakaṃ ācariyaka</bold>nti attano ācariyasamayaṃ. <bold>Upasampajja vihareyyā</bold>ti paṭilabhitvā vihareyya. Ettāvatā tena okāso kato hoti. <bold>Taṃ dhamma</bold>nti taṃ tesaṃ samayaṃ tantiṃ. <bold>Pariyāpuṇi</bold>nti sutvāva uggaṇhiṃ.</paragraph>
<paragraph line="250"><bold>Oṭṭhapahatamattenā</bold>ti tena vuttassa paṭiggahaṇatthaṃ oṭṭhapaharaṇamattena; aparāparaṃ katvā oṭṭhasañcaraṇamattakenāti attho. <bold>Lapitalāpanamattenā</bold>ti tena lapitassa paṭilāpanamattakena. <bold>Ñāṇavāda</bold>nti jānāmīti vādaṃ <pageBreak edition="M" number="2.0077" />. <bold>Theravāda</bold>nti thirabhāvavādaṃ, thero ahametthāti etaṃ vacanaṃ. <bold>Ahañceva aññe cā</bold>ti na kevalaṃ ahaṃ, aññepi bahū evaṃ vadanti. <bold>Kevalaṃ saddhāmattakenā</bold>ti paññāya asacchikatvā suddhena saddhāmattakeneva. Bodhisatto kira vācāya dhammaṃ uggaṇhantoyeva, ‘‘na <pageBreak edition="V" number="2.0075" />kālāmassa vācāya pariyattimattameva asmiṃ dhamme, addhā esa sattannaṃ samāpattīnaṃ lābhī’’ti aññāsi, tenassa etadahosi.</paragraph>
<paragraph line="251"><bold>Ākiñcaññāyatanaṃ pavedesī</bold>ti ākiñcaññāyatanapariyosānā satta samāpattiyo maṃ jānāpesi. <bold>Saddhā</bold>ti imāsaṃ sattannaṃ samāpattīnaṃ nibbattanatthāya saddhā. <bold>Vīriyā</bold>dīsupi eseva nayo. <bold>Padaheyya</bold>nti payogaṃ kareyyaṃ. <bold>Nacirasseva taṃ dhammaṃ sayaṃ abhiññā sacchikatvā upasampajja vihāsi</bold>nti bodhisatto kira vīriyaṃ paggahetvā katipāhaññeva satta suvaṇṇanisseṇiyo pasārento viya satta samāpattiyo nibbattesi; tasmā evamāha.</paragraph>
<paragraph line="252"><bold>Lābhā no, āvuso</bold>ti anusūyako kiresa kālāmo. Tasmā ‘‘ayaṃ adhunāgato, kinti katvā imaṃ dhammaṃ nibbattesī’’ti usūyaṃ akatvā pasanno pasādaṃ pavedento evamāha. <bold>Ubhova santā imaṃ gaṇaṃ pariharāmā</bold>ti ‘‘mahā ayaṃ gaṇo, dvepi janā pariharāmā’’ti vatvā gaṇassa saññaṃ adāsi, ‘‘ahampi sattannaṃ samāpattīnaṃ lābhī, mahāpurisopi sattannameva <pageBreak edition="P" number="2.0172" />, ettakā janā mahāpurisassa santike parikammaṃ uggaṇhatha, ettakā mayha’’nti majjhe bhinditvā adāsi. <bold>Uḷārāyā</bold>ti uttamāya. <bold>Pūjāyā</bold>ti kālāmassa kira upaṭṭhākā itthiyopi purisāpi gandhamālādīni gahetvā āgacchanti. Kālāmo – ‘‘gacchatha, mahāpurisaṃ pūjethā’’ti vadati. Te taṃ pūjetvā yaṃ avasiṭṭhaṃ hoti, tena kālāmaṃ pūjenti. Mahagghāni mañcapīṭhāni āharanti; tānipi mahāpurisassa dāpetvā yadi avasiṭṭhaṃ hoti, attanā gaṇhāti. Gatagataṭṭhāne varasenāsanaṃ bodhisattassa jaggāpetvā sesakaṃ attanā gaṇhāti. Evaṃ uḷārāya pūjāya pūjesi. <bold>Nāyaṃ dhammo nibbidāyā</bold>tiādīsu ayaṃ sattasamāpattidhammo neva vaṭṭe nibbindanatthāya, na virajjanatthāya, na rāgādinirodhatthāya, na <pageBreak edition="M" number="2.0078" />upasamatthāya, na abhiññeyyadhammaṃ abhijānanatthāya, na catumaggasambodhāya, na nibbānasacchikiriyāya saṃvattatīti attho.</paragraph>
<paragraph line="253"><bold>Yāvadeva ākiñcaññāyatanūpapattiyā</bold>ti yāva saṭṭhikappasahassāyuparimāṇe ākiñcaññāyatanabhave upapatti, tāvadeva saṃvattati, na tato uddhaṃ. Evamayaṃ punarāvattanadhammoyeva; yañca ṭhānaṃ pāpeti, taṃ jātijarāmaraṇehi aparimuttameva maccupāsaparikkhittamevāti. Tato paṭṭhāya ca pana mahāsatto yathā nāma chātajjhattapuriso manuññabhojanaṃ <pageBreak edition="V" number="2.0076" />labhitvā sampiyāyamānopi bhuñjitvā pittavasena vā semhavasena vā makkhikāvasena vā chaḍḍetvā puna ekaṃ piṇḍampi bhuñjissāmīti manaṃ na uppādeti; evameva imā satta samāpattiyo mahantena ussāhena nibbattetvāpi, tāsu imaṃ punarāvattikādibhedaṃ ādīnavaṃ disvā, puna imaṃ dhammaṃ āvajjissāmi vā samāpajjissāmi vā adhiṭṭhahissāmi vā vuṭṭhahissāmi vā paccavekkhissāmi vāti cittameva na uppādesi. <bold>Analaṅkaritvā</bold>ti alaṃ iminā, alaṃ imināti punappunaṃ alaṅkaritvā. <bold>Nibbijjā</bold>ti nibbinditvā. <bold>Apakkami</bold>nti agamāsiṃ.</paragraph>
<paragraph line="254" number="278"><bold>Na kho rāmo imaṃ dhamma</bold>nti idhāpi bodhisatto taṃ dhammaṃ uggaṇhantoyeva aññāsi – ‘‘nāyaṃ aṭṭhasamāpattidhammo udakassa vācāya uggahitamattova, addhā panesa <pageBreak edition="P" number="2.0173" />aṭṭhasamāpattilābhī’’ti. Tenassa etadahosi – ‘‘na kho rāmo…pe… jānaṃ passaṃ vihāsī’’ti. Sesamettha purimavāre vuttanayeneva veditabbaṃ.</paragraph>
<paragraph line="255" number="279"><bold>Yena uruvelā senānigamo</bold>ti ettha <bold>uruvelā</bold>ti mahāvelā, mahāvālikarāsīti attho. Atha vā <bold>urū</bold>ti vālikā vuccati; <bold>velā</bold>ti mariyādā, velātikkamanahetu āhaṭā uru <bold>uruvelā</bold>ti evamettha attho daṭṭhabbo. Atīte kira anuppanne buddhe dasasahassā kulaputtā tāpasapabbajjaṃ pabbajitvā tasmiṃ padese viharantā ekadivasaṃ sannipatitvā katikavattaṃ akaṃsu – ‘‘kāyakammavacīkammāni nāma paresampi pākaṭāni honti, manokammaṃ pana apākaṭaṃ. Tasmā yo kāmavitakkaṃ vā byāpādavitakkaṃ vā vihiṃsāvitakkaṃ vā vitakketi, tassa añño codako <pageBreak edition="M" number="2.0079" />nāma natthi; so attanāva attānaṃ codetvā pattapuṭena vālikaṃ āharitvā imasmiṃ ṭhāne ākiratu, idamassa daṇḍakamma’’nti. Tato paṭṭhāya yo tādisaṃ vitakkaṃ vitakketi, so tattha pattapuṭena vālikaṃ ākirati, evaṃ tattha anukkamena mahāvālikarāsi jāto. Tato taṃ pacchimā janatā parikkhipitvā cetiyaṭṭhānamakāsi; taṃ sandhāya vuttaṃ – <bold>‘‘uruvelā</bold>ti mahāvelā, mahāvālikarāsīti attho’’ti. Tameva sandhāya vuttaṃ – ‘‘atha vā <bold>urū</bold>ti vālikā vuccati, <bold>velā</bold>ti mariyādā. Velātikkamanahetu āhaṭā uru uruvelāti evamettha attho daṭṭhabbo’’ti.</paragraph>
<paragraph line="256"><bold>Senānigamo</bold>ti <pageBreak edition="V" number="2.0077" />senāya nigamo. Paṭhamakappikānaṃ kira tasmiṃ ṭhāne senāniveso ahosi; tasmā so padeso <bold>senānigamo</bold>ti vuccati. ‘‘Senāni-gāmo’’tipi pāṭho. <bold>Senānī</bold>nāma sujātāya pitā, tassa gāmoti attho. <bold>Tadavasari</bold>nti tattha osariṃ. <bold>Ramaṇīyaṃ bhūmibhāga</bold>nti supupphitanānappakārajalajathalajapupphavicittaṃ manorammaṃ bhūmibhāgaṃ. <bold>Pāsādikañca vanasaṇḍa</bold>nti morapiñchakalāpasadisaṃ pasādajananavanasaṇḍañca addasaṃ. <bold>Nadiñca sandanti</bold>nti sandamānañca maṇikkhandhasadisaṃ vimalanīlasītalasalilaṃ nerañjaraṃ nadiṃ addasaṃ. <bold>Setaka</bold>nti parisuddhaṃ nikkaddamaṃ. <bold>Supatittha</bold>nti anupubbagambhīrehi sundarehi titthehi upetaṃ. <bold>Ramaṇīya</bold>nti rajatapaṭṭasadisaṃ <pageBreak edition="P" number="2.0174" />vippakiṇṇavālikaṃ pahūtamacchakacchapaṃ abhirāmadassanaṃ. <bold>Samantā ca gocaragāma</bold>nti tassa padesassa samantā avidūre gamanāgamanasampannaṃ sampattapabbajitānaṃ sulabhapiṇḍaṃ gocaragāmañca addasaṃ. <bold>Alaṃ vatā</bold>ti samatthaṃ vata. <bold>Tattheva nisīdi</bold>nti bodhipallaṅke nisajjaṃ sandhāyāha. Uparisuttasmiñhi <bold>tatthevā</bold>ti dukkarakārikaṭṭhānaṃ adhippetaṃ, idha pana bodhipallaṅko. Tenāha – ‘‘tattheva nisīdi’’nti. <bold>Alamidaṃ padhānāyā</bold>ti idaṃ ṭhānaṃ padhānatthāya samatthanti evaṃ cintetvā nisīdinti attho.</paragraph>
<paragraph line="257" number="280"><bold>Ajjhagama</bold>nti adhigacchiṃ paṭilabhiṃ. <bold>Ñāṇañca pana me dassana</bold>nti sabbadhammadassanasamatthañca me sabbaññutaññāṇaṃ udapādi. <bold>Akuppā me vimuttī</bold>ti mayhaṃ arahattaphalavimutti akuppatāya ca akuppārammaṇatāya ca akuppā, sā hi rāgādīhi na kuppatīti akuppatāyapi akuppā, akuppaṃ nibbānamassārammaṇantipi akuppā. <bold>Ayamantimā jātī</bold>ti ayaṃ sabbapacchimā jāti. <bold>Natthi</bold><pageBreak edition="M" number="2.0080" /><bold>dāni punabbhavo</bold>ti idāni me puna paṭisandhi nāma natthīti evaṃ paccavekkhaṇañāṇampi me uppannanti dasseti.</paragraph>
<paragraph line="258" number="281"><bold>Adhigato</bold>ti paṭividdho. <bold>Dhammo</bold>ti catusaccadhammo. <bold>Gambhīro</bold>ti uttānabhāvapaṭikkhepavacanametaṃ. <bold>Duddaso</bold>ti gambhīrattāva duddaso dukkhena daṭṭhabbo, na sakkā sukhena daṭṭhuṃ. Duddasattāva <bold>duranubodho,</bold>dukkhena avabujjhitabbo, na sakkā sukhena avabujjhituṃ. <bold>Santo</bold>ti nibbuto. <bold>Paṇīto</bold>ti atappako. Idaṃ dvayaṃ lokuttarameva sandhāya vuttaṃ. <bold>Atakkāvacaro</bold>ti takkena avacaritabbo ogāhitabbo na hoti, ñāṇeneva avacaritabbo. <bold>Nipuṇo</bold>ti saṇho. <bold>Paṇḍitavedanīyo</bold>ti sammāpaṭipadaṃ paṭipannehi paṇḍitehi veditabbo. <bold>Ālayarāmā</bold>ti <pageBreak edition="V" number="2.0078" />sattā pañcasu kāmaguṇesu allīyanti. Tasmā te <bold>ālayā</bold>ti vuccanti. Aṭṭhasatataṇhāvicaritāni ālayanti, tasmā ālayāti vuccanti. Tehi ālayehi ramantīti <bold>ālayarāmā</bold>. Ālayesu ratāti <bold>ālayaratā</bold>. Ālayesu suṭṭhu muditāti <bold>ālayasammuditā</bold>. Yatheva hi susajjitaṃ pupphaphalabharitarukkhādisampannaṃ uyyānaṃ paviṭṭho rājā tāya tāya sampattiyā ramati, sammudito āmoditapamodito hoti, na <pageBreak edition="P" number="2.0175" />ukkaṇṭhati, sāyampi nikkhamituṃ na icchati; evamimehipi kāmālayataṇhālayehi sattā ramanti, saṃsāravaṭṭe sammuditā anukkaṇṭhitā vasanti. Tena nesaṃ bhagavā duvidhampi ālayaṃ uyyānabhūmiṃ viya dassento ‘‘ālayarāmā’’tiādimāha.</paragraph>
<paragraph line="259"><bold>Yadida</bold>nti nipāto, tassa ṭhānaṃ sandhāya ‘‘yaṃ ida’’nti, paṭiccasamuppādaṃ sandhāya ‘‘yo aya’’nti evamattho daṭṭhabbo. <bold>Idappaccayatāpaṭiccasamuppādo</bold>ti imesaṃ paccayā idappaccayā; idappaccayā eva idappaccayatā; idappaccayatā ca sā paṭiccasamuppādo cāti <bold>idappaccayatāpaṭiccasamuppādo</bold>. Saṅkhārādipaccayānametaṃ adhivacanaṃ. <bold>Sabbasaṅkhārasamatho</bold>tiādi sabbaṃ nibbānameva. Yasmā hi taṃ āgamma sabbasaṅkhāravipphanditāni sammanti vūpasammanti, tasmā <bold>sabbasaṅkhārasamatho</bold>ti vuccati. Yasmā ca taṃ āgamma sabbe upadhayo paṭinissaṭṭhā honti, sabbā taṇhā khīyanti, sabbe kilesarāgā virajjanti, sabbaṃ dukkhaṃ nirujjhati; tasmā <bold>sabbūpadhipaṭinissaggo taṇhākkhayo virāgo nirodho</bold>ti vuccati. Sā panesā taṇhā bhavena bhavaṃ, phalena vā saddhiṃ kammaṃ vinati saṃsibbatīti <pageBreak edition="M" number="2.0081" />katvā <bold>vāna</bold>nti vuccati, tato nikkhantaṃ vānatoti <bold>nibbānaṃ</bold>. <bold>So mamassa kilamatho</bold>ti yā ajānantānaṃ desanā nāma, so mama kilamatho assa, sā mama vihesā assāti attho. Kāyakilamatho ceva kāyavihesā ca assāti vuttaṃ hoti. Citte pana ubhayampetaṃ buddhānaṃ natthi. <bold>Apissū</bold>ti anubrūhanatthe nipāto, so ‘‘na kevalaṃ etadahosi, imāpi gāthā paṭibhaṃsū’’ti dīpeti. <bold>Ma</bold>nti mama. <bold>Anacchariyā</bold>ti anuacchariyā. <bold>Paṭibhaṃsū</bold>ti paṭibhānasaṅkhātassa ñāṇassa gocarā ahesuṃ; parivitakkayitabbataṃ pāpuṇiṃsu.</paragraph>
<paragraph line="260"><bold>Kicchenā</bold>ti dukkhena, na dukkhāya paṭipadāya. Buddhānañhi cattāropi maggā sukhappaṭipadāva honti. Pāramīpūraṇakāle pana sarāgasadosasamohasseva sato āgatāgatānaṃ yācakānaṃ <pageBreak edition="V" number="2.0079" />, alaṅkatappaṭiyattaṃ sīsaṃ kantitvā, galalohitaṃ nīharitvā, suañjitāni akkhīni uppāṭetvā, kulavaṃsappadīpaṃ puttaṃ manāpacāriniṃ bhariyanti evamādīni dentassa, aññāni ca khantivādisadisesu attabhāvesu chejjabhejjādīni pāpuṇantassa āgamaniyapaṭipadaṃ sandhāyetaṃ vuttaṃ <pageBreak edition="P" number="2.0176" />. <bold>Hala</bold>nti ettha <bold>ha-</bold>kāro nipātamatto, <bold>ala</bold>nti attho. <bold>Pakāsitu</bold>nti desituṃ, evaṃ kicchena adhigatassa dhammassa alaṃ desituṃ, pariyattaṃ desituṃ, ko attho desitenāti vuttaṃ hoti. <bold>Rāgadosaparetehī</bold>ti rāgadosapariphuṭṭhehi rāgadosānugatehi vā.</paragraph>
<paragraph line="261"><bold>Paṭisotagāmi</bold>nti niccādīnaṃ paṭisotaṃ aniccaṃ dukkhamanattā asubhanti evaṃ gataṃ catusaccadhammaṃ. <bold>Rāgarattā</bold>ti kāmarāgena bhavarāgena diṭṭhirāgena ca rattā. <bold>Na dakkhantī</bold>ti aniccaṃ dukkhamanattā asubhanti iminā sabhāvena na passissanti, te apassante ko sakkhissati evaṃ gāhāpetuṃ. <bold>Tamokhandhena āvuṭā</bold>ti avijjārāsinā ajjhotthatā.</paragraph>
<paragraph line="262" number="282"><bold>Appossukkatāyā</bold>ti nirussukkabhāvena, adesetukāmatāyāti attho. Kasmā panassa evaṃ cittaṃ nami, nanu esa mutto mocessāmi, tiṇṇo tāressāmi.</paragraph>
<gatha1 line="263">‘‘Kiṃ me aññātavesena, dhammaṃ sacchikatenidha;</gatha1>
<gathalast line="264">Sabbaññutaṃ pāpuṇitvā, tārayissaṃ sadevaka’’nti. (bu. vaṃ. 2.56) –</gathalast>
<unindented line="265">Patthanaṃ <pageBreak edition="M" number="2.0082" />katvā pāramiyo pūretvā sabbaññutaṃ pattoti. Saccametaṃ, tadevaṃ paccavekkhaṇānubhāvena panassa evaṃ cittaṃ nami. Tassa hi sabbaññutaṃ patvā sattānaṃ kilesagahanataṃ, dhammassa ca gambhīrataṃ paccavekkhantassa sattānaṃ kilesagahanatā ca dhammagambhīratā ca sabbākārena pākaṭā jātā. Athassa ‘‘ime sattā kañjikapuṇṇā lābu viya, takkabharitā cāṭi viya, vasātelapītapilotikā viya, añjanamakkhitahattho viya ca kilesabharitā atisaṃkiliṭṭhā rāgarattā dosaduṭṭhā mohamūḷhā, te kiṃ nāma paṭivijjhissantī’’ti cintayato kilesagahanapaccavekkhaṇānubhāvenāpi evaṃ cittaṃ nami.</unindented>
<paragraph line="266">‘‘Ayañca dhammo pathavīsandhārakaudakakkhandho viya gambhīro, pabbatena paṭicchādetvā ṭhapito <pageBreak edition="V" number="2.0080" />sāsapo viya duddaso, satadhā bhinnassa vālassa koṭiyā koṭipaṭipādanaṃ viya duranubodho. Nanu mayā hi imaṃ dhammaṃ paṭivijjhituṃ vāyamantena adinnaṃ dānaṃ nāma natthi, arakkhitaṃ sīlaṃ <pageBreak edition="P" number="2.0177" />nāma natthi, aparipūritā kāci pāramī nāma natthi? Tassa me nirussāhaṃ viya mārabalaṃ vidhamantassāpi pathavī na kampittha, paṭhamayāme pubbenivāsaṃ anussarantassāpi na kampittha, majjhimayāme dibbacakkhuṃ sodhentassāpi na kampittha, pacchimayāme pana paṭiccasamuppādaṃ paṭivijjhantasseva me dasasahassilokadhātu kampittha. Iti mādisenāpi tikkhañāṇena kicchenevāyaṃ dhammo paṭividdho, taṃ lokiyamahājanā kathaṃ paṭivijjhissantī’’ti dhammagambhīratāpaccavekkhaṇānubhāvenāpi evaṃ cittaṃ namīti veditabbaṃ.</paragraph>
<paragraph line="267">Apica brahmunā yācite desetukāmatāyapissa evaṃ cittaṃ nami. Jānāti hi bhagavā – ‘‘mama appossukkatāya citte namamāne maṃ mahābrahmā dhammadesanaṃ yācissati, ime ca sattā brahmagarukā, te ‘satthā kira dhammaṃ na desetukāmo ahosi, atha naṃ mahābrahmā yācitvā desāpesi, santo vata, bho, dhammo paṇīto vata, bho, dhammo’ti maññamānā sussūsissantī’’ti. Idampissa kāraṇaṃ paṭicca appossukkatāya cittaṃ nami, no dhammadesanāyāti veditabbaṃ.</paragraph>
<paragraph line="268"><bold>Sahampatissā</bold>ti so kira kassapassa bhagavato sāsane sahako nāma thero paṭhamajjhānaṃ nibbattetvā paṭhamajjhānabhūmiyaṃ kappāyukabrahmā hutvā nibbatto. Tatra naṃ sahampatibrahmāti paṭisañjānanti, taṃ sandhāyāha – ‘‘brahmuno <pageBreak edition="M" number="2.0083" />sahampatissā’’ti. <bold>Nassati vata, bho</bold>ti so kira imaṃ saddaṃ tathā nicchāresi, yathā dasasahassilokadhātubrahmāno sutvā sabbe sannipatiṃsu. <bold>Yatra hi nāmā</bold>ti yasmiṃ nāma loke. <bold>Purato pāturahosī</bold>ti tehi dasahi brahmasahassehi saddhiṃ pāturahosi. <bold>Apparajakkhajātikā</bold>ti paññāmaye akkhimhi appaṃ parittaṃ rāgadosamoharajaṃ etesaṃ, evaṃsabhāvāti <bold>apparajakkhajātikā</bold>. <bold>Assavanatā</bold>ti assavanatāya. <bold>Bhavissantī</bold>ti purimabuddhesu dasapuññakiriyavasena katādhikārā paripākagatapadumāni viya sūriyarasmisamphassaṃ, dhammadesanaṃyeva ākaṅkhamānā catuppadikagāthāvasāne ariyabhūmiṃ okkamanārahā na eko, na dve, anekasatasahassā dhammassa aññātāro bhavissantīti dasseti.</paragraph>
<paragraph line="269"><bold>Pāturahosī</bold>ti <pageBreak edition="V" number="2.0081" /><pageBreak edition="P" number="2.0178" />pātubhavi. <bold>Samalehi cintito</bold>ti samalehi chahi satthārehi cintito. Te hi puretaraṃ uppajjitvā sakalajambudīpe kaṇṭake pattharamānā viya, visaṃ siñcamānā viya ca samalaṃ micchādiṭṭhidhammaṃ desayiṃsu. <bold>Apāpureta</bold>nti vivara etaṃ. <bold>Amatassa dvāra</bold>nti amatassa nibbānassa dvārabhūtaṃ ariyamaggaṃ. <bold>Suṇantu dhammaṃ vimalenānubuddha</bold>nti ime sattā rāgādimalānaṃ abhāvato vimalena sammāsambuddhena anubuddhaṃ catusaccadhammaṃ suṇantu tāva bhagavāti yācati.</paragraph>
<paragraph line="270"><bold>Sele yathā pabbatamuddhaniṭṭhito</bold>ti selamaye ekagghane pabbatamuddhani yathā ṭhitova. Na hi tassa ṭhitassa dassanatthaṃ gīvukkhipanapasāraṇādikiccaṃ atthi. <bold>Tathūpama</bold>nti tappaṭibhāgaṃ selapabbatūpamaṃ. Ayaṃ panettha saṅkhepattho – yathā selapabbatamuddhani ṭhitova cakkhumā puriso samantato janataṃ passeyya, tathā tvampi, sumedha, sundarapañña-sabbaññutaññāṇena samantacakkhu bhagavā dhammamayaṃ pāsādamāruyha sayaṃ apetasoko sokāvatiṇṇaṃ jātijarābhibhūtaṃ janataṃ avekkhassu upadhāraya upaparikkha. Ayaṃ panettha adhippāyo – yathā hi pabbatapāde samantā mahantaṃ khettaṃ katvā tattha kedārapāḷīsu kuṭikāyo katvā rattiṃ aggiṃ jāleyyuṃ. Caturaṅgasamannāgatañca andhakāraṃ assa, atha tassa pabbatassa matthake ṭhatvā cakkhumato purisassa bhūmiṃ olokayato neva khettaṃ, na kedārapāḷiyo, na kuṭiyo, na tattha sayitamanussā paññāyeyyuṃ. Kuṭikāsu pana <pageBreak edition="M" number="2.0084" />aggijālāmattakameva paññāyeyya. Evaṃ dhammapāsādaṃ āruyha sattanikāyaṃ olokayato tathāgatassa, ye te akatakalyāṇā sattā, te ekavihāre dakkhiṇajāṇupasse nisinnāpi buddhacakkhussa āpāthaṃ nāgacchanti, rattiṃ khittā sarā viya honti. Ye pana katakalyāṇā veneyyapuggalā, te evassa dūrepi ṭhitā āpāthaṃ āgacchanti, so aggi viya himavantapabbato viya ca. Vuttampi cetaṃ –</paragraph>
<gatha1 line="271">‘‘Dūre <pageBreak edition="P" number="2.0179" />santo pakāsenti, himavantova pabbato;</gatha1>
<gathalast line="272">Asantettha na dissanti, rattiṃ khittā yathā sarā’’ti. (dha. pa. 304);</gathalast>
<paragraph line="273"><bold>Uṭṭhehī</bold>ti bhagavato dhammadesanatthaṃ cārikacaraṇaṃ yācanto bhaṇati. <bold>Vīrā</bold>tiādīsu bhagavā vīriyavantatāya <bold>vīro</bold>. Devaputtamaccukilesamārānaṃ vijitattā <bold>vijitasaṅgāmo</bold>. Jātikantārādinittharaṇatthāya <pageBreak edition="V" number="2.0082" />veneyyasatthavāhanasamatthatāya <bold>satthavāho</bold>. Kāmacchandaiṇassa abhāvato <bold>aṇaṇo</bold>ti veditabbo.</paragraph>
<paragraph line="274" number="283"><bold>Ajjhesana</bold>nti yācanaṃ. <bold>Buddhacakkhunā</bold>ti indriyaparopariyattañāṇena ca āsayānusayañāṇena ca. Imesañhi dvinnaṃ ñāṇānaṃ buddhacakkhūti nāmaṃ, sabbaññutaññāṇassa samantacakkhūti, tiṇṇaṃ maggañāṇānaṃ dhammacakkhūti. <bold>Apparajakkhe</bold>tiādīsu yesaṃ vuttanayeneva paññācakkhumhi rāgādirajaṃ appaṃ, te <bold>apparajakkhā</bold>. Yesaṃ taṃ mahantaṃ, te <bold>mahārajakkhā</bold>. Yesaṃ saddhādīni indriyāni tikkhāni, te <bold>tikkhindriyā</bold>. Yesaṃ tāni mudūni, te <bold>mudindriyā</bold>. Yesaṃ teyeva saddhādayo ākārā sundarā, te <bold>svākārā</bold>. Ye kathitakāraṇaṃ sallakkhenti, sukhena sakkā honti viññāpetuṃ, te <bold>suviññāpayā</bold>. Ye paralokañceva vajjañca bhayato passanti, te <bold>paralokavajjabhayadassāvino</bold>nāma.</paragraph>
<paragraph line="275">Ayaṃ panettha pāḷi – ‘‘saddho puggalo apparajakkho, assaddho puggalo mahārajakkho. Āraddhavīriyo…, kusito…, upaṭṭhitassati…, muṭṭhassati…, samāhito…, asamāhito…, paññavā…, duppañño puggalo mahārajakkho. Tathā saddho puggalo tikkhindriyo…pe… paññavā puggalo paralokavajjabhayadassāvī, duppañño puggalo na paralokavajjabhayadassāvī. <bold>Loko</bold>ti <pageBreak edition="M" number="2.0085" />khandhaloko, āyatanaloko, dhātuloko, sampattibhavaloko, sampattisambhavaloko, vipattibhavaloko, vipattisambhavaloko, eko loko sabbe sattā āhāraṭṭhitikā. Dve lokā – nāmañca rūpañca. Tayo lokā – tisso vedanā. Cattāro lokā – cattāro āhārā. Pañca lokā – pañcupādānakkhandhā. Cha lokā – cha ajjhattikāni āyatanāni. Satta lokā – satta viññāṇaṭṭhitiyo. Aṭṭha lokā – aṭṭha lokadhammā. Nava lokā – nava sattāvāsā. Dasa lokā – dasāyatanāni. Dvādasa lokā – dvādasāyatanāni. Aṭṭhārasa <pageBreak edition="P" number="2.0180" />lokā – aṭṭhārassa dhātuyo. Vajjanti sabbe kilesā vajjā, sabbe duccaritā vajjā, sabbe abhisaṅkhārā vajjā, sabbe bhavagāmikammā vajjā. Iti imasmiñca loke imasmiñca vajje tibbā bhayasaññā paccupaṭṭhitā hoti, seyyathāpi ukkhittāsike vadhake. Imehi paññāsāya ākārehi imāni pañcindriyāni jānāti passati aññāsi paṭivijjhi. Idaṃ tathāgatassa indriyaparopariyatte ñāṇa’’nti (paṭi. ma. 1.112).</paragraph>
<paragraph line="276"><bold>Uppaliniya</bold>nti <pageBreak edition="V" number="2.0083" />uppalavane. Itaresupi eseva nayo. <bold>Antonimuggaposīnī</bold>ti yāni anto nimuggāneva posiyanti. <bold>Udakaṃ accuggamma ṭhitānī</bold>ti udakaṃ atikkamitvā ṭhitāni. Tattha yāni accuggamma ṭhitāni, tāni sūriyarasmisamphassaṃ āgamayamānāni ṭhitāni ajja pupphanakāni. Yāni samodakaṃ ṭhitāni, tāni sve pupphanakāni. Yāni udakānuggatāni antonimuggaposīni, tāni tatiyadivase pupphanakāni. Udakā pana anuggatāni aññānipi sarogauppalādīni nāma atthi, yāni neva pupphissanti, macchakacchapabhakkhāneva bhavissanti. Tāni pāḷiṃ nāruḷhāni. Āharitvā pana dīpetabbānīti dīpitāni.</paragraph>
<paragraph line="277">Yatheva hi tāni catubbidhāni pupphāni, evameva ugghaṭitaññū vipañcitaññū neyyo padaparamoti cattāro puggalā. Tattha ‘‘yassa puggalassa saha udāhaṭavelāya dhammābhisamayo hoti, ayaṃ vuccati puggalo <bold>ugghaṭitaññū</bold>. Yassa puggalassa saṃkhittena bhāsitassa vitthārena atthe vibhajiyamāne dhammābhisamayo hoti, ayaṃ vuccati puggalo <bold>vipañcitaññū</bold>. Yassa puggalassa uddesato paripucchato yoniso manasikaroto kalyāṇamitte <pageBreak edition="M" number="2.0086" />sevato bhajato payirupāsato anupubbena dhammābhisamayo hoti, ayaṃ vuccati puggalo <bold>neyyo</bold>. Yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti, ayaṃ vuccati puggalo <bold>padaparamo’’</bold>(pu. pa. 151). Tattha bhagavā uppalavanādisadisaṃ dasasahassilokadhātuṃ olokento ‘‘ajja pupphanakāni viya ugghaṭitaññū, sve pupphanakāni viya vipañcitaññū, tatiyadivase pupphanakāni viya neyyo, macchakacchapabhakkhāni pupphāni viya padaparamo’’ti <pageBreak edition="P" number="2.0181" />addasa. Passanto ca ‘‘ettakā apparajakkhā, ettakā mahārajakkhā, tatrāpi ettakā ugghaṭitaññū’’ti evaṃ sabbākāratova addasa.</paragraph>
<paragraph line="278">Tattha tiṇṇaṃ puggalānaṃ imasmiṃyeva attabhāve bhagavato dhammadesanā atthaṃ sādheti. Padaparamānaṃ anāgate vāsanatthāya hoti. Atha bhagavā imesaṃ catunnaṃ puggalānaṃ atthāvahaṃ dhammadesanaṃ viditvā desetukamyataṃ uppādetvā puna sabbepi tīsu bhavesu satte bhabbābhabbavasena dve koṭṭhāse akāsi. Ye sandhāya vuttaṃ – ‘‘katame te sattā abhabbā, ye te sattā kammāvaraṇena samannāgatā kilesāvaraṇena samannāgatā vipākāvaraṇena samannāgatā assaddhā acchandikā <pageBreak edition="V" number="2.0084" />duppaññā abhabbā niyāmaṃ okkamituṃ kusalesu dhammesu sammattaṃ, ime te sattā abhabbā. Katame te sattā bhabbā? Ye te sattā na kammāvaraṇena…pe… ime te sattā bhabbā’’ti (vibha. 827; paṭi. ma. 1.115). Tattha sabbepi abhabbapuggale pahāya bhabbapuggaleyeva ñāṇena pariggahetvā ‘‘ettakā rāgacaritā, ettakā dosamohacaritā vitakkasaddhābuddhicaritā’’ti cha koṭṭhāse akāsi; evaṃ katvā dhammaṃ desissāmīti cintesi.</paragraph>
<paragraph line="279"><bold>Paccabhāsi</bold>nti patiabhāsiṃ. <bold>Apārutā</bold>ti vivaṭā. <bold>Amatassa dvārā</bold>ti ariyamaggo. So hi amatasaṅkhātassa nibbānassa dvāraṃ, so mayā vivaritvā ṭhapitoti dasseti. <bold>Pamuñcantu saddha</bold>nti sabbe attano saddhaṃ pamuñcantu, vissajjentu. Pacchimapadadvaye ayamattho, ahañhi attano paguṇaṃ suppavattitampi imaṃ paṇītaṃ uttamaṃ dhammaṃ kāyavācākilamathasaññī hutvā na bhāsiṃ <pageBreak edition="M" number="2.0087" />. Idāni pana sabbo jano saddhābhājanaṃ upanetu, pūressāmi nesaṃ saṅkappanti.</paragraph>
<paragraph line="280" number="284"><bold>Tassa mayhaṃ, bhikkhave, etadahosī</bold>ti etaṃ ahosi – <bold>kassa nu kho ahaṃ paṭhamaṃ dhammaṃ deseyya</bold>nti ayaṃ dhammadesanāpaṭisaṃyutto vitakko udapādīti attho. Kadā panesa udapādīti? Buddhabhūtassa aṭṭhame sattāhe.</paragraph>
<paragraph line="281">Tatrāyaṃ anupubbikathā – bodhisatto kira mahābhinikkhamanadivase vivaṭaṃ itthāgāraṃ disvā saṃviggahadayo, ‘‘kaṇḍakaṃ āharā’’ti channaṃ āmantetvā channasahāyo assarājapiṭṭhigato <pageBreak edition="P" number="2.0182" />nagarato nikkhamitvā kaṇḍakanivattanacetiyaṭṭhānaṃ nāma dassetvā tīṇi rajjāni atikkamma anomānadītīre pabbajitvā anupubbena cārikaṃ caramāno rājagahe piṇḍāya caritvā paṇḍavapabbate nisinno magadhissarena raññā nāmagottaṃ pucchitvā, ‘‘imaṃ rajjaṃ sampaṭicchāhī’’ti vutto, ‘‘alaṃ mahārāja, na mayhaṃ rajjena attho, ahaṃ rajjaṃ pahāya lokahitatthāya padhānaṃ anuyuñjitvā loke vivaṭacchado bhavissāmīti nikkhanto’’ti vatvā, ‘‘tena hi buddho hutvā paṭhamaṃ mayhaṃ vijitaṃ osareyyāsī’’ti paṭiññaṃ gahito kālāmañca udakañca upasaṅkamitvā tesaṃ dhammadesanāya sāraṃ avindanto tato pakkamitvā uruveḷāya chabbassāni dukkarakārikaṃ karontopi amataṃ paṭivijjhituṃ asakkonto oḷārikāhārapaṭisevanena kāyaṃ santappesi.</paragraph>
<paragraph line="282">Tadā <pageBreak edition="V" number="2.0085" />ca uruvelagāme <bold>sujātā</bold>nāma kuṭumbiyadhītā ekasmiṃ nigrodharukkhe patthanamakāsi – ‘‘sacāhaṃ samānajātikaṃ kulagharaṃ gantvā paṭhamagabbhe puttaṃ labhissāmi, balikammaṃ karissāmī’’ti. Tassā sā patthanā samijjhi. Sā visākhapuṇṇamadivase pātova balikammaṃ karissāmīti rattiyā paccūsasamaye eva pāyasaṃ paṭiyādesi. Tasmiṃ pāyase paccamāne mahantamahantā pupphuḷā uṭṭhahitvā dakkhiṇāvaṭṭā hutvā sañcaranti. Ekaphusitampi bahi na gacchati. Mahābrahmā chattaṃ dhāresi. Cattāro lokapālā khaggahatthā ārakkhaṃ gaṇhiṃsu. Sakko alātāni samānento aggiṃ jālesi. Devatā catūsu dīpesu ojaṃ saṃharitvā <pageBreak edition="M" number="2.0088" />tattha pakkhipiṃsu. Bodhisatto bhikkhācārakālaṃ āgamayamāno pātova gantvā rukkhamūle nisīdi. Rukkhamūle sodhanatthāya gatā dhātī āgantvā sujātāya ārocesi – ‘‘devatā rukkhamūle nisinnā’’ti. Sujātā, sabbaṃ pasādhanaṃ pasādhetvā satasahassagghanike suvaṇṇathāle pāyasaṃ vaḍḍhetvā aparāya suvaṇṇapātiyā pidahitvā ukkhipitvā gatā mahāpurisaṃ disvā saheva pātiyā hatthe ṭhapetvā vanditvā ‘‘yathā mayhaṃ manoratho nipphanno, evaṃ tumhākampi nipphajjatū’’ti vatvā pakkāmi.</paragraph>
<paragraph line="283">Bodhisatto <pageBreak edition="P" number="2.0183" />nerañjarāya tīraṃ gantvā suvaṇṇathālaṃ tīre ṭhapetvā nhatvā paccuttaritvā ekūnapaṇṇāsapiṇḍe karonto pāyasaṃ paribhuñjitvā ‘‘sacāhaṃ ajja buddho bhavāmi, thālaṃ paṭisotaṃ gacchatū’’ti khipi. Thālaṃ paṭisotaṃ gantvā thokaṃ ṭhatvā kālanāgarājassa bhavanaṃ pavisitvā tiṇṇaṃ buddhānaṃ thālāni ukkhipitvā aṭṭhāsi.</paragraph>
<paragraph line="284">Mahāsatto vanasaṇḍe divāvihāraṃ katvā sāyanhasamaye <bold>sottiyena</bold>dinnā aṭṭha tiṇamuṭṭhiyo gahetvā bodhimaṇḍaṃ āruyha dakkhiṇadisābhāge aṭṭhāsi. So padeso paduminipatte udakabindu viya akampittha. Mahāsatto, ‘‘ayaṃ mama guṇaṃ dhāretuṃ na sakkotī’’ti pacchimadisābhāgaṃ agamāsi, sopi tatheva akampittha. Uttaradisābhāgaṃ agamāsi, sopi tatheva akampittha. Puratthimadisābhāgaṃ agamāsi, tattha pallaṅkappamāṇaṃ ṭhānaṃ sunikhātaindakhilo viya niccalamahosi. Mahāsatto ‘‘idaṃ ṭhānaṃ sabbabuddhānaṃ kilesabhañjanaviddhaṃsanaṭṭhāna’’nti tāni tiṇāni agge gahetvā cālesi. Tāni cittakārena tūlikaggena paricchinnāni viya ahesuṃ. Bodhisatto <pageBreak edition="V" number="2.0086" />, ‘‘bodhiṃ appatvā imaṃ pallaṅkaṃ na bhindissāmī’’ti caturaṅgavīriyaṃ adhiṭṭhahitvā pallaṅkaṃ ābhujitvā nisīdi.</paragraph>
<paragraph line="285">Taṅkhaṇaññeva māro bāhusahassaṃ māpetvā diyaḍḍhayojanasatikaṃ girimekhalaṃ nāma hatthiṃ āruyha navayojanaṃ mārabalaṃ gahetvā addhakkhikena olokayamāno pabbato viya ajjhottharanto upasaṅkami. Mahāsatto, ‘‘mayhaṃ dasa pāramiyo pūrentassa añño samaṇo vā brāhmaṇo <pageBreak edition="M" number="2.0089" />vā devo vā māro vā brahmā vā sakkhi natthi, vessantarattabhāve pana mayhaṃ sattasu vāresu mahāpathavī sakkhi ahosi; idānipi me ayameva acetanā kaṭṭhakaliṅgarūpamā mahāpathavī sakkhī’’ti hatthaṃ pasāreti. Mahāpathavī tāvadeva ayadaṇḍena pahataṃ kaṃsathālaṃ viya ravasataṃ ravasahassaṃ muñcamānā viravitvā parivattamānā mārabalaṃ cakkavāḷamukhavaṭṭiyaṃ muñcanamakāsi. Mahāsatto sūriye dharamāneyeva mārabalaṃ vidhamitvā paṭhamayāme pubbenivāsañāṇaṃ, majjhimayāme dibbacakkhuṃ visodhetvā pacchimayāme paṭiccasamuppāde ñāṇaṃ otāretvā vaṭṭavivaṭṭaṃ sammasitvā aruṇodaye buddho hutvā <pageBreak edition="P" number="2.0184" />, ‘‘mayā anekakappakoṭisatasahassaṃ addhānaṃ imassa pallaṅkassa atthāya vāyāmo kato’’ti sattāhaṃ ekapallaṅkena nisīdi. Athekaccānaṃ devatānaṃ, ‘‘kiṃ nu kho aññepi buddhattakarā dhammā atthī’’ti kaṅkhā udapādi.</paragraph>
<paragraph line="286">Atha bhagavā aṭṭhame divase samāpattito vuṭṭhāya devatānaṃ kaṅkhaṃ ñatvā kaṅkhāvidhamanatthaṃ ākāse uppatitvā yamakapāṭihāriyaṃ dassetvā tāsaṃ kaṅkhaṃ vidhamitvā pallaṅkato īsakaṃ pācīnanissite uttaradisābhāge ṭhatvā cattāri asaṅkhyeyyāni kappasatasahassañca pūritānaṃ pāramīnaṃ phalādhigamaṭṭhānaṃ pallaṅkañceva bodhirukkhañca animisehi akkhīhi olokayamāno sattāhaṃ vītināmesi, taṃ ṭhānaṃ <bold>animisacetiyaṃ</bold>nāma jātaṃ.</paragraph>
<paragraph line="287">Atha pallaṅkassa ca ṭhitaṭṭhānassa ca antarā puratthimapacchimato āyate ratanacaṅkame caṅkamanto sattāhaṃ vītināmesi, taṃ ṭhānaṃ <bold>ratanacaṅkamacetiyaṃ</bold>nāma jātaṃ. Tato pacchimadisābhāge devatā ratanagharaṃ māpayiṃsu, tattha pallaṅkena nisīditvā <bold>abhidhammapiṭakaṃ</bold>visesato cettha anantanayasamantapaṭṭhānaṃ vicinanto sattāhaṃ vītināmesi, taṃ ṭhānaṃ <bold>ratanagharacetiyaṃ</bold>nāma jātaṃ. Evaṃ bodhisamīpeyeva cattāri sattāhāni vītināmetvā pañcame sattāhe bodhirukkhamūlā yena ajapālanigrodho <pageBreak edition="V" number="2.0087" />tenupasaṅkami, tatrāpi dhammaṃ vicinantoyeva vimuttisukhañca paṭisaṃvedento nisīdi, dhammaṃ vicinanto cettha evaṃ abhidhamme nayamaggaṃ sammasi – paṭhamaṃ dhammasaṅgaṇīpakaraṇaṃ nāma, tato vibhaṅgapakaraṇaṃ, dhātukathāpakaraṇaṃ, puggalapaññattipakaraṇaṃ, kathāvatthu nāma pakaraṇaṃ, yamakaṃ nāma pakaraṇaṃ, tato mahāpakaraṇaṃ paṭṭhānaṃ nāmāti.</paragraph>
<paragraph line="288">Tatthassa <pageBreak edition="M" number="2.0090" />saṇhasukhumapaṭṭhānamhi citte otiṇṇe pīti uppajji; pītiyā uppannāya lohitaṃ pasīdi, lohite pasanne chavi pasīdi. Chaviyā pasannāya puratthimakāyato kūṭāgārādippamāṇā rasmiyo uṭṭhahitvā ākāse pakkhandachaddantanāgakulaṃ viya pācīnadisāya anantāni cakkavāḷāni pakkhandā, pacchimakāyato uṭṭhahitvā pacchimadisāya, dakkhiṇaṃsakūṭato uṭṭhahitvā dakkhiṇadisāya, vāmaṃsakūṭato <pageBreak edition="P" number="2.0185" />uṭṭhahitvā uttaradisāya anantāni cakkavāḷāni pakkhandā, pādatalehi pavāḷaṅkuravaṇṇā rasmiyo nikkhamitvā mahāpathaviṃ vinivijjhitvā udakaṃ dvidhā bhinditvā vātakkhandhaṃ padāletvā ajaṭākāsaṃ pakkhandā, sīsato samparivattiyamānaṃ maṇidāmaṃ viya nīlavaṇṇā rasmivaṭṭi uṭṭhahitvā cha devaloke vinivijjhitvā nava brahmaloke vehapphale pañca suddhāvāse ca vinivijjhitvā cattāro āruppe atikkamma ajaṭākāsaṃ pakkhandā. Tasmiṃ divase aparimāṇesu cakkavāḷesu aparimāṇā sattā sabbe suvaṇṇavaṇṇāva ahesuṃ. Taṃ divasañca pana bhagavato sarīrā nikkhantā yāvajjadivasāpi tā rasmiyo anantā lokadhātuyo gacchantiyeva.</paragraph>
<paragraph line="289">Evaṃ bhagavā ajapālanigrodhe sattāhaṃ vītināmetvā tato aparaṃ sattāhaṃ mucalinde nisīdi, nisinnamattasseva cassa sakalaṃ cakkavāḷagabbhaṃ pūrento mahāakālamegho udapādi. Evarūpo kira mahāmegho dvīsuyeva kālesu vassati cakkavattimhi vā uppanne buddhe vā. Idha buddhakāle udapādi. Tasmiṃ pana uppanne mucalindo nāgarājā cintesi – ‘‘ayaṃ megho satthari mayhaṃ bhavanaṃ paviṭṭhamatteva uppanno, vāsāgāramassa laddhuṃ vaṭṭatī’’ti. So sattaratanamayaṃ pāsādaṃ nimminituṃ sakkontopi evaṃ kate mayhaṃ mahapphalaṃ na bhavissati, dasabalassa kāyaveyyāvaccaṃ karissāmīti mahantaṃ attabhāvaṃ katvā satthāraṃ sattakkhattuṃ bhogehi parikkhipitvā upari phaṇaṃ dhāresi. Parikkhepassa anto okāso heṭṭhā lohapāsādappamāṇo ahosi. Icchiticchitena iriyāpathena satthā viharissatīti nāgarājassa ajjhāsayo ahosi. Tasmā evaṃ mahantaṃ okāsaṃ <pageBreak edition="V" number="2.0088" />parikkhipi. Majjhe ratanapallaṅko paññatto hoti, upari suvaṇṇatārakavicittaṃ samosaritagandhadāmakusumadāmacelavitānaṃ ahosi. Catūsu koṇesu gandhatelena dīpā jalitā, catūsu disāsu vivaritvā candanakaraṇḍakā <pageBreak edition="M" number="2.0091" />ṭhapitā. Evaṃ bhagavā taṃ sattāhaṃ tattha vītināmetvā tato aparaṃ sattāhaṃ rājāyatane nisīdi.</paragraph>
<paragraph line="290">Aṭṭhame sattāhe sakkena devānamindena ābhataṃ dantakaṭṭhañca osadhaharītakañca <pageBreak edition="P" number="2.0186" />khāditvā mukhaṃ dhovitvā catūhi lokapālehi upanīte paccagghe selamaye patte <bold>tapussabhallikānaṃ</bold>piṇḍapātaṃ paribhuñjitvā puna paccāgantvā ajapālanigrodhe nisinnassa sabbabuddhānaṃ āciṇṇo ayaṃ vitakko udapādi.</paragraph>
<paragraph line="291">Tattha <bold>paṇḍito</bold>ti paṇḍiccena samannāgato. <bold>Viyatto</bold>ti veyyattiyena samannāgato. <bold>Medhāvī</bold>ti ṭhānuppattiyā paññāya samannāgato. <bold>Apparajakkhajātiko</bold>ti samāpattiyā vikkhambhitattā nikkilesajātiko visuddhasatto. <bold>Ājānissatī</bold>ti sallakkhessati paṭivijjhissati. <bold>Ñāṇañca pana me</bold>ti mayhampi sabbaññutaññāṇaṃ uppajji. Bhagavā kira devatāya kathiteneva niṭṭhaṃ agantvā sayampi sabbaññutaññāṇena olokento ito sattamadivasamatthake kālaṃ katvā ākiñcaññāyatane nibbattoti addasa. Taṃ sandhāyāha – ‘‘ñāṇañca pana me dassanaṃ udapādī’’ti. <bold>Mahājāniyo</bold>ti sattadivasabbhantare pattabbamaggaphalato parihīnattā mahatī jāni assāti <bold>mahājāniyo</bold>. Akkhaṇe nibbattattā gantvā desiyamānaṃ dhammampissa sotuṃ sotappasādo natthi, idha dhammadesanaṭṭhānaṃ āgamanapādāpi natthi, evaṃ mahājāniyo jātoti dasseti. <bold>Abhidosakālaṅkato</bold>ti aḍḍharatte kālaṅkato. <bold>Ñāṇañca pana me</bold>ti mayhampi sabbaññutaññāṇaṃ udapādi. Idhāpi kira bhagavā devatāya vacanena sanniṭṭhānaṃ akatvā sabbaññutaññāṇena olokento ‘‘hiyyo aḍḍharatte kālaṅkatvā udako rāmaputto nevasaññānāsaññāyatane nibbatto’’ti addasa. Tasmā evamāha. Sesaṃ purimanayasadisameva. <bold>Bahukārā</bold>ti bahūpakārā. <bold>Padhānapahitattaṃ upaṭṭhahiṃsū</bold>ti padhānatthāya pesitattabhāvaṃ vasanaṭṭhāne pariveṇasammajjanena pattacīvaraṃ gahetvā anubandhanena mukhodakadantakaṭṭhadānādinā ca upaṭṭhahiṃsu. Ke pana te <bold>pañcavaggiyā</bold>nāma? Yete –</paragraph>
<gatha1 line="292">Rāmo <pageBreak edition="V" number="2.0089" /><pageBreak edition="M" number="2.0092" />dhajo lakkhaṇo jotimanti,</gatha1>
<gatha2 line="293">Yañño subhojo suyāmo sudatto;</gatha2>
<gatha3 line="294">Ete tadā aṭṭha ahesuṃ brāhmaṇā,</gatha3>
<gathalast line="295">Chaḷaṅgavā mantaṃ viyākariṃsūti.</gathalast>
<paragraph line="296">Bodhisattassa <pageBreak edition="P" number="2.0187" />jātakāle supinapaṭiggāhakā ceva lakkhaṇapaṭiggāhakā ca aṭṭha brāhmaṇā. Tesu tayo dvedhā byākariṃsu – ‘‘imehi lakkhaṇehi samannāgato agāraṃ ajjhāvasamāno rājā hoti cakkavattī, pabbajamāno buddho’’ti. Pañca brāhmaṇā ekaṃsabyākaraṇā ahesuṃ – ‘‘imehi lakkhaṇehi samannāgato agāre na tiṭṭhati, buddhova hotī’’ti. Tesu purimā tayo yathāmantapadaṃ gatā, ime pana pañca mantapadaṃ atikkantā. Te attanā laddhaṃ puṇṇapattaṃ ñātakānaṃ vissajjetvā ‘‘ayaṃ mahāpuriso agāraṃ na ajjhāvasissati, ekantena buddho bhavissatī’’ti nibbitakkā bodhisattaṃ uddissa samaṇapabbajjaṃ pabbajitā. Tesaṃ puttātipi vadanti. Taṃ aṭṭhakathāya paṭikkhittaṃ.</paragraph>
<paragraph line="297">Ete kira daharakāleyeva bahū mante jāniṃsu, tasmā te brāhmaṇā ācariyaṭṭhāne ṭhapayiṃsu. Te pacchā amhehi puttadārajaṭaṃ chaḍḍetvā na sakkā bhavissati pabbajitunti daharakāleyeva pabbajitvā ramaṇīyāni senāsanāni paribhuñjantā vicariṃsu. Kālena kālaṃ pana ‘‘kiṃ, bho, mahāpuriso mahābhinikkhamanaṃ nikkhanto’’ti pucchanti. Manussā, ‘‘kuhiṃ tumhe mahāpurisaṃ passissatha, tīsu pāsādesu tividhanāṭakamajjhe devo viya sampattiṃ anubhotī’’ti vadanti. Te sutvā, ‘‘na tāva mahāpurisassa ñāṇaṃ paripākaṃ gacchatī’’ti appossukkā vihariṃsuyeva. Kasmā panettha bhagavā, ‘‘bahukārā kho ime pañcavaggiyā’’ti āha? Kiṃ upakārakānaṃyeva esa dhammaṃ deseti, anupakārakānaṃ na desetīti? No na deseti. Paricayavasena hesa āḷārañceva kālāmaṃ udakañca rāmaputtaṃ olokesi. Etasmiṃ pana buddhakkhette ṭhapetvā aññāsikoṇḍaññaṃ paṭhamaṃ dhammaṃ sacchikātuṃ samattho nāma natthi. Kasmā? Tathāvidhaupanissayattā.</paragraph>
<paragraph line="298">Pubbe <pageBreak edition="M" number="2.0093" />kira puññakaraṇakāle dve bhātaro ahesuṃ. Te ekatova sassaṃ akaṃsu. Tattha jeṭṭhakassa <pageBreak edition="V" number="2.0090" />‘‘ekasmiṃ sasse navavāre aggasassadānaṃ mayā dātabba’’nti ahosi. So vappakāle bījaggaṃ nāma datvā gabbhakāle kaniṭṭhena saddhiṃ mantesi – ‘‘gabbhakāle gabbhaṃ phāletvā dassāmā’’ti. Kaniṭṭho ‘‘taruṇasassaṃ nāsetukāmosī’’ti āha. Jeṭṭho kaniṭṭhassa ananuvattanabhāvaṃ <pageBreak edition="P" number="2.0188" />ñatvā khettaṃ vibhajitvā attano koṭṭhāsato gabbhaṃ phāletvā khīraṃ nīharitvā sappiphāṇitehi yojetvā adāsi, puthukakāle puthukaṃ kāretvā adāsi, lāyane lāyanaggaṃ veṇikaraṇe veṇaggaṃ kalāpādīsu kalāpaggaṃ khaḷaggaṃ bhaṇḍaggaṃ koṭṭhagganti evaṃ ekasasse navavāre aggadānaṃ adāsi. Kaniṭṭho panassa uddharitvā adāsi, tesu jeṭṭho aññāsikoṇḍaññatthero jāto, kaniṭṭho subhaddaparibbājako. Iti ekasmiṃ sasse navannaṃ aggadānānaṃ dinnattā ṭhapetvā theraṃ añño paṭhamaṃ dhammaṃ sacchikātuṃ samattho nāma natthi. ‘‘Bahukārā kho ime pañcavaggiyā’’ti idaṃ pana upakārānussaraṇamattakeneva vuttaṃ.</paragraph>
<paragraph line="299"><bold>Isipatane migadāye</bold>ti tasmiṃ kira padese anuppanne buddhe paccekasambuddhā gandhamādanapabbate sattāhaṃ nirodhasamāpattiyā vītināmetvā nirodhā vuṭṭhāya nāgalatādantakaṭṭhaṃ khāditvā anotattadahe mukhaṃ dhovitvā pattacīvaramādāya ākāsena āgantvā nipatanti. Tattha cīvaraṃ pārupitvā nagare piṇḍāya caritvā katabhattakiccā gamanakālepi tatoyeva uppatitvā gacchanti. Iti isayo ettha nipatanti uppatanti cāti taṃ ṭhānaṃ <bold>isipatana</bold>nti saṅkhaṃ gataṃ. Migānaṃ pana abhayatthāya dinnattā <bold>migadāyo</bold>ti vuccati. Tena vuttaṃ ‘‘isipatane migadāye’’ti.</paragraph>
<paragraph line="300" number="285"><bold>Antarā ca gayaṃ antarā ca bodhi</bold>nti gayāya ca bodhissa ca vivare tigāvutantare ṭhāne. Bodhimaṇḍato hi gayā tīṇi gāvutāni. Bārāṇasī aṭṭhārasa yojanāni. Upako bodhimaṇḍassa ca gayāya ca antare bhagavantaṃ addasa. Antarāsaddena pana yuttattā upayogavacanaṃ kataṃ. Īdisesu ca ṭhānesu akkharacintakā ‘‘antarā gāmañca nadiñca yātī’’ti evaṃ ekameva antarāsaddaṃ payujjanti. So dutiyapadenapi yojetabbo hoti <pageBreak edition="M" number="2.0094" />. Ayojiyamāne upayogavacanaṃ na pāpuṇāti. Idha pana yojetvā eva vuttoti. <bold>Addhānamaggapaṭipanna</bold>nti addhānasaṅkhātaṃ maggaṃ paṭipannaṃ, dīghamaggapaṭipannanti attho. Addhānamaggagamanasamayassa hi vibhaṅge ‘‘addhayojanaṃ gacchissāmīti bhuñjitabba’’ntiādivacanato <pageBreak edition="V" number="2.0091" /><pageBreak edition="P" number="2.0189" />(pāci. 218) addhayojanampi addhānamaggo hoti. Bodhimaṇḍato pana gayā tigāvutaṃ.</paragraph>
<paragraph line="301"><bold>Sabbābhibhū</bold>ti sabbaṃ tebhūmakadhammaṃ abhibhavitvā ṭhito. <bold>Sabbavidū</bold>ti sabbaṃ catubhūmakadhammaṃ avediṃ aññāsiṃ. <bold>Sabbesu dhammesu anupalitto</bold>ti sabbesu tebhūmakadhammesu kilesalepanena anupalitto. <bold>Sabbaṃ jaho</bold>ti sabbaṃ tebhūmakadhammaṃ jahitvā ṭhito. <bold>Taṇhākkhaye vimutto</bold>ti taṇhākkhaye nibbāne ārammaṇato vimutto. <bold>Sayaṃ abhiññāyā</bold>ti sabbaṃ catubhūmakadhammaṃ attanāva jānitvā. <bold>Kamuddiseyya</bold>nti kaṃ aññaṃ ‘‘ayaṃ me ācariyo’’ti uddiseyyaṃ.</paragraph>
<paragraph line="302"><bold>Na me ācariyo atthī</bold>ti lokuttaradhamme mayhaṃ ācariyo nāma natthi. <bold>Natthi me paṭipuggalo</bold>ti mayhaṃ paṭibhāgapuggalo nāma natthi. <bold>Sammāsambuddho</bold>ti sahetunā nayena cattāri saccāni sayaṃ buddho. <bold>Sītibhūto</bold>ti sabbakilesagginibbāpanena sītibhūto. Kilesānaṃyeva nibbutattā <bold>nibbuto. Kāsinaṃ pura</bold>nti kāsiraṭṭhe nagaraṃ. <bold>Āhañchaṃ amatadundubhi</bold>nti dhammacakkapaṭilābhāya amatabheriṃ paharissāmīti gacchāmi. <bold>Arahasi anantajino</bold>ti anantajinoti bhavituṃ yutto. <bold>Hupeyya pāvuso</bold>ti, āvuso, evampi nāma bhaveyya. <bold>Pakkāmī</bold>ti vaṅkahārajanapadaṃ nāma agamāsi.</paragraph>
<paragraph line="303">Tatthekaṃ migaluddakagāmakaṃ nissāya vāsaṃ kappesi. Jeṭṭhakaluddako taṃ upaṭṭhāsi. Tasmiñca janapade caṇḍā makkhikā honti. Atha naṃ ekāya cāṭiyā vasāpesuṃ, migaluddako dūre migavaṃ gacchanto ‘‘amhākaṃ arahante mā pamajjī’’ti <bold>chāvaṃ</bold>nāma dhītaraṃ āṇāpetvā agamāsi saddhiṃ puttabhātukehi. Sā cassa dhītā dassanīyā hoti koṭṭhāsasampannā. Dutiyadivase <bold>upako</bold>gharaṃ āgato taṃ dārikaṃ sabbaṃ upacāraṃ katvā parivisituṃ <pageBreak edition="M" number="2.0095" />upagataṃ disvā rāgena abhibhūto bhuñjitumpi asakkonto bhājanena bhattaṃ ādāya vasanaṭṭhānaṃ gantvā bhattaṃ ekamante nikkhipitvā sace chāvaṃ labhāmi, jīvāmi, no ce, marāmīti nirāhāro sayi. Sattame <pageBreak edition="P" number="2.0190" />divase māgaviko āgantvā dhītaraṃ upakassa pavattiṃ pucchi. Sā ‘‘ekadivasameva āgantvā puna nāgatapubbo’’ti āha. Māgaviko āgataveseneva naṃ upasaṅkamitvā pucchissāmīti taṃkhaṇaṃyeva gantvā ‘‘kiṃ, bhante, apphāsuka’’nti pāde parāmasanto <pageBreak edition="V" number="2.0092" />pucchi. Upako nitthunanto parivattatiyeva. So ‘‘vadatha bhante, yaṃ mayā sakkā kātuṃ, taṃ sabbaṃ karissāmī’’ti āha. Upako, ‘‘sace chāvaṃ labhāmi, jīvāmi, no ce, idheva maraṇaṃ seyyo’’ti āha. Jānāsi pana, bhante, kiñci sippanti. Na jānāmīti. Na, bhante, kiñci sippaṃ ajānantena sakkā gharāvāsaṃ adhiṭṭhātunti.</paragraph>
<paragraph line="304">So āha – ‘‘nāhaṃ kiñci sippaṃ jānāmi, apica tumhākaṃ maṃsahārako bhavissāmi, maṃsañca vikkīṇissāmī’’ti. Māgaviko, ‘‘amhākampi etadeva ruccatī’’ti uttarasāṭakaṃ datvā gharaṃ ānetvā dhītaraṃ adāsi. Tesaṃ saṃvāsamanvāya putto vijāyi. <bold>Subhaddo</bold>tissa nāmaṃ akaṃsu. Chāvā tassa rodanakāle ‘‘maṃsahārakassa putta, migaluddakassa putta mā rodī’’tiādīni vadamānā puttatosanagītena upakaṃ uppaṇḍesi. Bhadde tvaṃ maṃ anāthoti maññasi. Atthi me <bold>anantajino</bold>nāma sahāyo. Tassāhaṃ santike gamissāmīti āha. Chāvā evamayaṃ aṭṭīyatīti ñatvā punappunaṃ katheti. So ekadivasaṃ anārocetvāva majjhimadesābhimukho pakkāmi.</paragraph>
<paragraph line="305">Bhagavā ca tena samayena sāvatthiyaṃ viharati jetavane mahāvihāre. Atha kho bhagavā paṭikacceva bhikkhū āṇāpesi – ‘‘yo, bhikkhave, ‘anantajino’ti pucchamāno āgacchati, tassa maṃ dasseyyāthā’’ti. Upakopi kho ‘‘kuhiṃ anantajino vasatī’’ti pucchanto anupubbena sāvatthiṃ āgantvā vihāramajjhe ṭhatvā kuhiṃ anantajinoti pucchi. Taṃ bhikkhū bhagavato santikaṃ nayiṃsu. So bhagavantaṃ disvā – ‘‘sañjānātha maṃ bhagavā’’ti āha. Āma, upaka, sañjānāmi, kuhiṃ pana tvaṃ vasitthāti. Vaṅkahārajanapade, bhanteti. Upaka, mahallakosi jāto pabbajituṃ sakkhissasīti. Pabbajissāmi, bhanteti. Bhagavā pabbājetvā tassa kammaṭṭhānaṃ adāsi. So kammaṭṭhāne kammaṃ karonto anāgāmiphale <pageBreak edition="P" number="2.0191" />patiṭṭhāya kālaṃ katvā avihesu <pageBreak edition="M" number="2.0096" />nibbatto. Nibbattakkhaṇeyeva arahattaṃ pāpuṇīti. Avihesu nibbattamattā hi satta janā arahattaṃ pāpuṇiṃsu, tesaṃ so aññataro.</paragraph>
<paragraph line="306">Vuttañhetaṃ –</paragraph>
<gatha1 line="307">‘‘Avihaṃ <pageBreak edition="V" number="2.0093" />upapannāse, vimuttā satta bhikkhavo;</gatha1>
<gathalast line="308"><bold>Rāgadosa</bold>parikkhīṇā, tiṇṇā loke visattikaṃ.</gathalast>
<gatha1 line="309">Upako palagaṇḍo ca, pukkusāti ca te tayo;</gatha1>
<gatha2 line="310">Bhaddiyo khaṇḍadevo ca, bahuraggi ca saṅgiyo;</gatha2>
<gathalast line="311">Te hitvā mānusaṃ dehaṃ, dibbayogaṃ upajjhagu’’nti. (saṃ. ni. 1.105);</gathalast>
<paragraph line="312" number="286"><bold>Saṇṭhapesu</bold>nti katikaṃ akaṃsu. <bold>Bāhulliko</bold>ti cīvarabāhullādīnaṃ atthāya paṭipanno. <bold>Padhānavibbhanto</bold>ti padhānato vibbhanto bhaṭṭho parihīno. <bold>Āvatto bāhullāyā</bold>ti cīvarādīnaṃ bahulabhāvatthāya āvatto. <bold>Apica kho āsanaṃ ṭhapetabba</bold>nti apica kho panassa uccakule nibbattassa āsanamattaṃ ṭhapetabbanti vadiṃsu. <bold>Nāsakkhiṃsū</bold>ti buddhānubhāvena buddhatejasā abhibhūtā attano katikāya ṭhātuṃ nāsakkhiṃsu. <bold>Nāmena ca āvusovādena ca samudācarantī</bold>ti gotamāti, āvusoti ca vadanti. Āvuso gotama, mayaṃ uruvelāyaṃ padhānakāle tuyhaṃ pattacīvaraṃ gahetvā vicarimhā, mukhodakaṃ dantakaṭṭhaṃ adamhā, vutthapariveṇaṃ sammajjimhā, pacchā ko te vattappaṭipattimakāsi, kacci amhesu pakkantesu na cintayitthāti evarūpiṃ kathaṃ kathentīti attho. <bold>Iriyāyā</bold>ti dukkarairiyāya. <bold>Paṭipadāyā</bold>ti dukkarapaṭipattiyā. <bold>Dukkarakārikāyā</bold>ti pasatapasata-muggayūsādiāharakaraṇādinā dukkarakaraṇena. <bold>Abhijānātha me no</bold>ti abhijānātha nu mama. <bold>Evarūpaṃ pabhāvitameta</bold>nti etaṃ evarūpaṃ vākyabhedanti attho. Api nu ahaṃ uruvelāya padhāne tumhākaṃ saṅgaṇhanatthaṃ anukkaṇṭhanatthaṃ rattiṃ vā divā <pageBreak edition="P" number="2.0192" />vā āgantvā, – ‘‘āvuso, mā vitakkayittha, mayhaṃ obhāso vā nimittaṃ vā paññāyatī’’ti evarūpaṃ kañci vacanabhedaṃ akāsinti adhippāyo. Te ekapadeneva satiṃ labhitvā uppannagāravā, ‘‘handa addhā esa buddho jāto’’ti saddahitvā <bold>no hetaṃ, bhante</bold>ti āhaṃsu. <bold>Asakkhiṃ kho ahaṃ, bhikkhave, pañcavaggiye bhikkhū saññāpetu</bold>nti ahaṃ <pageBreak edition="M" number="2.0097" />, bhikkhave, pañcavaggiye bhikkhū buddho ahanti jānāpetuṃ asakkhiṃ. Tadā pana bhagavā uposathadivaseyeva āgacchi. Attano buddhabhāvaṃ jānāpetvā koṇḍaññattheraṃ kāyasakkhiṃ katvā dhammacakkappavattanasuttaṃ kathesi. Suttapariyosāne thero aṭṭhārasahi brahmakoṭīhi saddhiṃ sotāpattiphale <pageBreak edition="V" number="2.0094" />patiṭṭhāsi. Sūriye dharamāneyeva desanā niṭṭhāsi. Bhagavā tattheva vassaṃ upagacchi.</paragraph>
<paragraph line="313"><bold>Dvepi sudaṃ, bhikkhave, bhikkhū ovadāmī</bold>tiādi pāṭipadadivasato paṭṭhāya piṇḍapātatthāyapi gāmaṃ appavisanadīpanatthaṃ vuttaṃ. Tesañhi bhikkhūnaṃ kammaṭṭhānesu uppannamalavisodhanatthaṃ bhagavā antovihāreyeva ahosi. Uppanne uppanne kammaṭṭhānamale tepi bhikkhū bhagavato santikaṃ gantvā pucchanti. Bhagavāpi tesaṃ nisinnaṭṭhānaṃ gantvā malaṃ vinodeti. Atha nesaṃ bhagavatā evaṃ nīhaṭabhattena ovadiyamānānaṃ vappatthero pāṭipadadivase sotāpanno ahosi. Bhaddiyatthero dutiyāyaṃ, mahānāmatthero tatiyāyaṃ, assajitthero catutthiyaṃ. Pakkhassa pana pañcamiyaṃ sabbeva te ekato sannipātetvā anattalakkhaṇasuttaṃ kathesi, suttapariyosāne sabbepi arahattaphale patiṭṭhahiṃsu. Tenāha – ‘‘atha kho, bhikkhave, pañcavaggiyā bhikkhū mayā evaṃ ovadiyamānā…pe… anuttaraṃ yogakkhemaṃ nibbānaṃ ajjhagamaṃsu…pe… natthi dāni punabbhavo’’ti. Ettakaṃ kathāmaggaṃ bhagavā yaṃ pubbe avaca – ‘‘tumhepi mamañceva pañcavaggiyānañca maggaṃ āruḷhā, ariyapariyesanā tumhākaṃ pariyesanā’’ti imaṃ ekameva anusandhiṃ dassento āhari.</paragraph>
<paragraph line="314" number="287">Idāni yasmā na agāriyānaṃyeva pañcakāmaguṇapariyesanā <pageBreak edition="P" number="2.0193" />hoti, anagāriyānampi cattāro paccaye appaccavekkhitvā paribhuñjantānaṃ pañcakāmaguṇavasena anariyapariyesanā hoti, tasmā taṃ dassetuṃ <bold>pañcime, bhikkhave, kāmaguṇā</bold>tiādimāha. Tattha navarattesu pattacīvarādīsu cakkhuviññeyyā rūpātiādayo cattāro kāmaguṇā labbhanti. Raso panettha paribhogaraso hoti. Manuññe piṇḍapāte bhesajje ca pañcapi labbhanti. Senāsanamhi cīvare viya cattāro. Raso pana etthāpi paribhogarasova. <bold>Ye hi keci, bhikkhave</bold>ti kasmā ārabhi? Evaṃ pañca kāmaguṇe dassetvā idāni ye evaṃ vadeyyuṃ, ‘‘pabbajitakālato paṭṭhāya anariyapariyesanā nāma kuto, ariyapariyesanāva pabbajitāna’’nti, tesaṃ paṭisedhanatthāya ‘‘pabbajitānampi catūsu paccayesu appaccavekkhaṇaparibhogo anariyapariyesanā <pageBreak edition="M" number="2.0098" />evā’’ti dassetuṃ imaṃ desanaṃ ārabhi. Tattha <bold>gadhitā</bold>ti taṇhāgedhena gadhitā. <bold>Mucchitā</bold>ti taṇhāmucchāya mucchitā <pageBreak edition="V" number="2.0095" />. <bold>Ajjhopannā</bold>ti taṇhāya ajjhogāḷhā. <bold>Anādīnavadassāvino</bold>ti ādīnavaṃ apassantā. <bold>Anissaraṇapaññā</bold>ti nissaraṇaṃ vuccati paccavekkhaṇañāṇaṃ. Te tena virahitā.</paragraph>
<paragraph line="315">Idāni tassatthassa sādhakaṃ upamaṃ dassento <bold>seyyathāpi, bhikkhave</bold>tiādimāha. Tatrevaṃ opammasaṃsandanaṃ veditabbaṃ – āraññakamago viya hi samaṇabrāhmaṇā, luddakena araññe ṭhapitapāso viya cattāro paccayā, tassa luddassa pāsarāsiṃ ajjhottharitvā sayanakālo viya tesaṃ cattāro paccaye appaccavekkhitvā paribhogakālo. Luddake āgacchante magassa yena kāmaṃ agamanakālo viya samaṇabrāhmaṇānaṃ mārassa yathākāmakaraṇīyakālo, māravasaṃ upagatabhāvoti attho. Magassa pana abaddhassa pāsarāsiṃ adhisayitakālo viya samaṇabrāhmaṇānaṃ catūsu paccayesu paccavekkhaṇaparibhogo, luddake āgacchante magassa yena kāmaṃ gamanaṃ viya samaṇabrāhmaṇānaṃ māravasaṃ anupagamanaṃ veditabbaṃ. <bold>Vissattho</bold>ti nibbhayo nirāsaṅko. Sesaṃ sabbattha uttānatthamevāti.</paragraph>
<centered line="316">Papañcasūdaniyā majjhimanikāyaṭṭhakathāya</centered>
<centered line="317">Pāsarāsisuttavaṇṇanā niṭṭhitā.</centered>
<centered line="318">Ariyapariyesanātipi etasseva nāmaṃ.</centered>
<subhead line="319">7. Cūḷahatthipadopamasuttavaṇṇanā</subhead>
<paragraph line="320" number="288"><bold>Evaṃ</bold><pageBreak edition="V" number="2.0096" /><pageBreak edition="P" number="2.0194" /><bold>me suta</bold>nti cūḷahatthipadopamasuttaṃ. Tattha <bold>sabbasetena vaḷavābhirathenā</bold>ti, ‘‘setā sudaṃ assā yuttā honti setālaṅkārā. Seto ratho setālaṅkāro setaparivāro, setā rasmiyo, setā patodalaṭṭhi, setaṃ chattaṃ, setaṃ uṇhīsaṃ, setāni vatthāni, setā upāhanā, setāya sudaṃ vālabījaniyā bījiyatī’’ti (saṃ. ni. 5.4) evaṃ vuttena sakalasetena catūhi vaḷavāhi yuttarathena.</paragraph>
<paragraph line="321">Ratho <pageBreak edition="M" number="2.0099" />ca nāmeso duvidho hoti – yodharatho, alaṅkārarathoti. Tattha yodharatho caturassasaṇṭhāno hoti nātimahā, dvinnaṃ tiṇṇaṃ vā janānaṃ gahaṇasamattho. Alaṅkāraratho mahā hoti, dīghato dīgho, puthulato puthulo. Tattha chattaggāhako vālabījaniggāhako tālavaṇṭaggāhakoti evaṃ aṭṭha vā dasa vā sukhena ṭhātuṃ vā nisīdituṃ vā nipajjituṃ vā sakkonti, ayampi alaṅkārarathoyeva. So sabbo sacakkapañjarakubbaro rajataparikkhitto ahosi. Vaḷavā pakatiyā setavaṇṇāva. Pasādhanampi tādisaṃ rajatamayaṃ ahosi. Rasmiyopi rajatapanāḷi suparikkhittā. Patodalaṭṭhipi rajataparikkhittā. Brāhmaṇopi setavatthaṃ nivāsetvā setaṃyeva uttarāsaṅgamakāsi, setavilepanaṃ vilimpi, setamālaṃ pilandhi, dasasu aṅgulīsu aṅgulimuddikā, kaṇṇesu kuṇḍalānīti evamādialaṅkāropissa rajatamayova ahosi. Parivārabrāhmaṇāpissa dasasahassamattā tatheva setavatthavilepanamālālaṅkārā ahesuṃ. Tena vuttaṃ ‘‘sabbasetena vaḷavābhirathenā’’ti.</paragraph>
<paragraph line="322"><bold>Sāvatthiyā niyyātī</bold>ti so kira channaṃ channaṃ māsānaṃ ekavāraṃ nagaraṃ padakkhiṇaṃ karoti. Ito ettakehi divasehi nagaraṃ padakkhiṇaṃ karissatīti puretarameva ghosanā karīyati; taṃ sutvā ye nagarato na pakkantā, te na pakkamanti. Ye pakkantā, tepi, ‘‘puññavato sirisampattiṃ passissāmā’’ti āgacchanti. Yaṃ divasaṃ brāhmaṇo nagaraṃ anuvicarati, tadā pātova nagaravīthiyo sammajjitvā vālikaṃ okiritvā lājapañcamehi pupphehi <pageBreak edition="V" number="2.0097" />abhippakiritvā puṇṇaghaṭe ṭhapetvā <pageBreak edition="P" number="2.0195" />kadaliyo ca dhaje ca ussāpetvā sakalanagaraṃ dhūpitavāsitaṃ karonti. Brāhmaṇo pātova sīsaṃ nhāyitvā purebhattaṃ bhuñjitvā vuttanayeneva setavatthādīhi attānaṃ alaṅkaritvā pāsādā oruyha rathaṃ abhiruhati. Atha naṃ te brāhmaṇā sabbasetavatthavilepanamālālaṅkārā setacchattāni gahetvā parivārenti; tato mahājanassa sannipātanatthaṃ paṭhamaṃyeva taruṇadārakānaṃ phalāphalāni vikiritvā tadanantaraṃ māsakarūpāni; tadanantaraṃ kahāpaṇe vikiranti; mahājanā sannipatanti. Ukkuṭṭhiyo ceva celukkhepā ca pavattanti. Atha brāhmaṇo maṅgalikasovatthikādīsu maṅgalāni ceva suvatthiyo <pageBreak edition="M" number="2.0100" />ca karontesu mahāsampattiyā nagaraṃ anuvicarati. Puññavantā manussā ekabhūmakādipāsāde āruyha sukapattasadisāni vātapānakavāṭāni vivaritvā olokenti. Brāhmaṇopi attano yasasirisampattiyā nagaraṃ ajjhottharanto viya dakkhiṇadvārābhimukho hoti. Tena vuttaṃ ‘‘sāvatthiyā niyyātī’’ti.</paragraph>
<paragraph line="323"><bold>Divā divassā</bold>ti divasassa divā, majjhanhakāleti attho. <bold>Pilotikaṃ paribbājaka</bold>nti <bold>pilotikā</bold>ti evaṃ itthiliṅgavohāravasena laddhanāmaṃ paribbājakaṃ. So kira paribbājako daharo paṭhamavaye ṭhito suvaṇṇavaṇṇo buddhupaṭṭhāko, pātova tathāgatassa ceva mahātherānañca upaṭṭhānaṃ katvā tidaṇḍakuṇḍikādiparikkhāraṃ ādāya jetavanā nikkhamitvā nagarābhimukho pāyāsi. Taṃ esa dūratova āgacchantaṃ addasa. <bold>Etadavocā</bold>ti anukkamena santikaṃ āgataṃ sañjānitvā etaṃ, ‘‘handa kuto nu bhavaṃ vacchāyano āgacchatī’’ti gottaṃ kittento vacanaṃ avoca. <bold>Paṇḍito maññe</bold>ti bhavaṃ vacchāyano samaṇaṃ gotamaṃ paṇḍitoti maññati, udāhu noti ayamettha attho.</paragraph>
<paragraph line="324"><bold>Ko cāhaṃ, bho</bold>ti, bho, samaṇassa gotamassa paññāveyyattiyaṃ jānane ahaṃ ko nāma? <bold>Ko ca samaṇassa gotamassa paññāveyyattiyaṃ jānissāmī</bold>ti kuto cāhaṃ samaṇassa gotamassa paññāveyyattiyaṃ jānissāmi, kena kāraṇena jānissāmīti? Evaṃ sabbathāpi attano ajānanabhāvaṃ dīpeti <pageBreak edition="P" number="2.0196" />. <bold>Sopi nūnassa tādisovā</bold>ti yo samaṇassa gotamassa paññāveyyattiyaṃ jāneyya, sopi nūna dasa pāramiyo pūretvā sabbaññutaṃ patto tādiso buddhoyeva bhaveyya. Sineruṃ vā himavantaṃ vā pathaviṃ vā ākāsaṃ vā pametukāmena tappamāṇova daṇḍo vā rajju vā <pageBreak edition="V" number="2.0098" />laddhuṃ vaṭṭati. Samaṇassa gotamassa paññaṃ jānantenapi tassa ñāṇasadisameva sabbaññutaññāṇaṃ laddhuṃ vaṭṭatīti dīpeti. Ādaravasena panettha āmeḍitaṃ kataṃ. <bold>Uḷārāyā</bold>ti uttarāya seṭṭhāya. <bold>Ko cāhaṃ, bho</bold>ti, bho, ahaṃ samaṇassa gotamassa pasaṃsane ko nāma? <bold>Ko ca samaṇaṃ gotamaṃ pasaṃsissāmī</bold>ti kena kāraṇena pasaṃsissāmi? <bold>Pasatthapasattho</bold>ti sabbaguṇānaṃ uttaritarehi sabbalokapasatthehi attano guṇeheva pasattho, na tassa aññehi pasaṃsanakiccaṃ atthi. Yathā hi campakapupphaṃ vā nīluppalaṃ vā padumaṃ vā lohitacandanaṃ vā attano vaṇṇagandhasiriyāva <pageBreak edition="M" number="2.0101" />pāsādikañceva sugandhañca, na tassa āgantukehi vaṇṇagandhehi thomanakiccaṃ atthi. Yathā ca maṇiratanaṃ vā candamaṇḍalaṃ vā attano ālokeneva obhāsati, na tassa aññena obhāsanakiccaṃ atthi. Evaṃ samaṇo gotamo sabbalokapasatthehi attano guṇeheva pasattho thomito sabbalokassa seṭṭhataṃ pāpito, na tassa aññena pasaṃsanakiccaṃ atthi. Pasatthehi vā pasatthotipi pasatthapasattho.</paragraph>
<paragraph line="325">Ke pasatthā nāma? Rājā pasenadi kosalo kāsikosalavāsikehi pasattho, bimbisāro aṅgamagadhavāsīhi. Vesālikā licchavī vajjiraṭṭhavāsīhi pasatthā. Pāveyyakā mallā, kosinārakā mallā, aññepi te te khattiyā tehi tehi jānapadehi pasatthā. Caṅkīādayo brāhmaṇā brāhmaṇagaṇehi, anāthapiṇḍikādayo upāsakā anekasatehi upāsakagaṇehi, visākhādayo upāsikā anekasatāhi upāsikāhi, sakuludāyiādayo paribbājakā anekehi paribbājakasatehi, uppalavaṇṇātheriādikā mahāsāvikā anekehi bhikkhunisatehi, sāriputtattherādayo mahāsāvakā anekasatehi <pageBreak edition="P" number="2.0197" />bhikkhūhi, sakkādayo devā anekasahassehi devehi, mahābrahmādayo brahmāno anekasahassehi brahmehi pasatthā. Te sabbepi dasabalaṃ thomenti vaṇṇenti, pasaṃsantīti bhagavā ‘‘pasatthapasattho’’ti vuccati.</paragraph>
<paragraph line="326"><bold>Atthavasa</bold>nti atthānisaṃsaṃ. Athassa paribbājako attano pasādakāraṇaṃ ācikkhanto <bold>seyyathāpi, bho, kusalo nāgavaniko</bold>tiādimāha. Tattha <bold>nāgavaniko</bold>ti nāgavanavāsiko anuggahitasippo puriso. Parato pana uggahitasippo puriso nāgavanikoti āgato. <bold>Cattāri padānī</bold>ti cattāri ñāṇapadāni ñāṇavalañjāni, ñāṇena akkantaṭṭhānānīti attho.</paragraph>
<paragraph line="327" number="289"><bold>Khattiyapaṇḍite</bold>tiādīsu <pageBreak edition="V" number="2.0099" /><bold>paṇḍite</bold>ti paṇḍiccena samannāgate. <bold>Nipuṇe</bold>ti saṇhe sukhumabuddhino, sukhumaatthantarapaṭivijjhanasamatthe. <bold>Kataparappavāde</bold>ti viññātaparappavāde ceva parehi saddhiṃ katavādaparicaye ca. <bold>Vālavedhirūpe</bold>ti vālavedhidhanuggahasadise. <bold>Te bhindantā maññe carantī</bold>ti vālavedhi <pageBreak edition="M" number="2.0102" />viya vālaṃ sukhumānipi paresaṃ diṭṭhigatāni attano paññāgatena bhindantā viya carantīti attho. <bold>Pañhaṃ abhisaṅkharontī</bold>ti dupadampi tipadampi catuppadampi pañhaṃ karonti. <bold>Vādaṃ āropessāmā</bold>ti dosaṃ āropessāma. <bold>Na ceva samaṇaṃ gotamaṃ pañhaṃ pucchantī</bold>ti; kasmā na pucchanti? Bhagavā kira parisamajjhe dhammaṃ desento parisāya ajjhāsayaṃ oloketi, tato passati – ‘‘ime khattiyapaṇḍitā guḷhaṃ rahassaṃ pañhaṃ ovaṭṭikasāraṃ katvā āgatā’’ti. So tehi apuṭṭhoyeva evarūpe pañhe pucchāya ettakā dosā, vissajjane ettakā, atthe pade akkhare ettakāti ime pañhe pucchanto evaṃ puccheyya, vissajjento evaṃ vissajjeyyāti, iti ovaṭṭikasāraṃ katvā ānīte pañhe dhammakathāya antare pakkhipitvā viddhaṃseti. Khattiyapaṇḍitā ‘‘seyyo vata no, ye mayaṃ ime pañhe na pucchimhā, sace hi mayaṃ puccheyyāma, appatiṭṭheva no katvā samaṇo gotamo khipeyyā’’ti attamanā bhavanti.</paragraph>
<paragraph line="328">Apica buddhā nāma dhammaṃ desentā parisaṃ mettāya pharanti, mettāpharaṇena dasabale mahājanassa cittaṃ pasīdati, buddhā ca nāma rūpaggappattā honti dassanasampannā madhurassarā mudujivhā suphusitadantāvaraṇā <pageBreak edition="P" number="2.0198" />amatena hadayaṃ siñcantā viya dhammaṃ kathenti. Tatra nesaṃ mettāpharaṇena pasannacittānaṃ evaṃ hoti – ‘‘evarūpaṃ advejjhakathaṃ amoghakathaṃ niyyānikakathaṃ kathentena bhagavatā saddhiṃ na sakkhissāma paccanīkaggāhaṃ gaṇhitu’’nti attano pasannabhāveneva na pucchanti.</paragraph>
<paragraph line="329"><bold>Aññadatthū</bold>ti ekaṃsena. <bold>Sāvakā sampajjantī</bold>ti saraṇagamanavasena sāvakā honti. <bold>Tadanuttara</bold>nti taṃ anuttaraṃ. <bold>Brahmacariyapariyosāna</bold>nti maggabrahmacariyassa pariyosānabhūtaṃ arahattaphalaṃ, tadatthāya hi te pabbajanti. <bold>Manaṃ vata, bho, anassāmā</bold>ti, bho, sace mayaṃ na upasaṅkameyyāma, iminā thokena anupasaṅkamanamattena apayirupāsanamatteneva naṭṭhā bhaveyyāma. Upasaṅkamanamattakena panamhā na naṭṭhāti attho. Dutiyapadaṃ purimasseva vevacanaṃ. <bold>Assamaṇāva samānā</bold>tiādīsu <pageBreak edition="V" number="2.0100" />pāpānaṃ asamitattā <bold>assamaṇāva</bold>. Abāhitattā ca pana <bold>abrāhmaṇāva</bold>. Kilesārīnaṃ ahatattā <bold>anarahanto</bold>yeva samānāti attho.</paragraph>
<paragraph line="330" number="290"><bold>Udānaṃ udānesī</bold>ti udāhāraṃ udāhari. Yathā hi yaṃ telaṃ mānaṃ gahetuṃ na sakkoti, vissanditvā gacchati, taṃ avasekoti vuccati, yañca <pageBreak edition="M" number="2.0103" />jalaṃ taḷākaṃ gahetuṃ na sakkoti, ajjhottharitvā gacchati, taṃ oghoti vuccati. Evameva yaṃ pītimayaṃ vacanaṃ hadayaṃ gahetuṃ na sakkoti, adhikaṃ hutvā anto asaṇṭhahitvā bahi nikkhamati, taṃ <bold>udāna</bold>nti vuccati. Evarūpaṃ pītimayaṃ vacanaṃ nicchāresīti attho. <bold>Hatthipadopamo</bold>ti hatthipadaṃ upamā assa dhammassāti hatthipadopamo. So na ettāvatā vitthārena paripūro hotīti dasseti. <bold>Nāgavaniko</bold>ti uggahitahatthisippo hatthivanacāriko. Atha kasmā idha kusaloti na vuttoti? Parato ‘‘yo hoti kusalo’’ti vibhāgadassanato. Yo hi koci pavisati, yo pana kusalo hoti, so neva tāva niṭṭhaṃ gacchati. Tasmā idha kusaloti avatvā parato vutto.</paragraph>
<paragraph line="331" number="291"><bold>Vāmanikā</bold>ti rassā āyāmatopi na dīghā mahākucchihatthiniyo. <bold>Uccā ca nisevita</bold>nti sattaṭṭharatanubbedhe vaṭarukkhādīnaṃ khandhappadese ghaṃsitaṭṭhānaṃ. <bold>Uccā kāḷārikā</bold>ti uccā ca yaṭṭhisadisapādā hutvā, kāḷārikā ca dantānaṃ kaḷāratāya. Tāsaṃ kira eko danto unnato hoti, eko onato. Ubhopi ca viraḷā honti, na āsannā. <bold>Uccā</bold><pageBreak edition="P" number="2.0199" /><bold>ca dantehi ārañjitānī</bold>ti sattaṭṭharatanubbedhe vaṭarukkhādīnaṃ khandhappadese pharasunā pahataṭṭhānaṃ viya dāṭṭhāhi chinnaṭṭhānaṃ. <bold>Uccā kaṇerukā nāmā</bold>ti uccā ca yaṭṭhisadisadīghapādā hutvā, kaṇerukā ca dantānaṃ kaṇerutāya, tā kira makuḷadāṭhā honti. Tasmā kaṇerukāti vuccanti. <bold>So niṭṭhaṃ gacchatī</bold>ti so nāgavaniko yassa vatāhaṃ nāgassa anupadaṃ āgato, ayameva so, na añño. Yañhi ahaṃ paṭhamaṃ padaṃ disvā vāmanikānaṃ padaṃ idaṃ bhavissatīti niṭṭhaṃ na gato, yampi tato orabhāge disvā kāḷārikānaṃ bhavissati, kaṇerukānaṃ bhavissatīti niṭṭhaṃ na gato, sabbaṃ taṃ imasseva mahāhatthino padanti mahāhatthiṃ disvāva niṭṭhaṃ gacchati.</paragraph>
<paragraph line="332"><bold>Evameva kho</bold>ti ettha idaṃ opammasaṃsandanaṃ – nāgavanaṃ viya hi ādito paṭṭhāya yāva nīvaraṇappahānā dhammadesanā veditabbā. Kusalo nāgavaniko viya yogāvacaro; mahānāgo viya <pageBreak edition="V" number="2.0101" />sammāsambuddho; mahantaṃ hatthipadaṃ viya jhānābhiññā. Nāgavanikassa tattha tattha hatthipadaṃ disvāpi vāmanikānaṃ padaṃ bhavissati, kāḷārikānaṃ kaṇerukānaṃ padaṃ bhavissatīti aniṭṭhaṅgatabhāvo viya yogino, imā jhānābhiññā nāma bāhirakaparibbājakānampi <pageBreak edition="M" number="2.0104" />santīti aniṭṭhaṅgatabhāvo. Nāgavanikassa, tattha tattha mayā diṭṭhaṃ padaṃ imasseva mahāhatthino, na aññassāti mahāhatthiṃ disvā niṭṭhaṅgamanaṃ viya ariyasāvakassa arahattaṃ patvāva niṭṭhaṅgamanaṃ. Idañca pana opammasaṃsandanaṃ matthake ṭhatvāpi kātuṃ vaṭṭati. Imasmimpi ṭhāne vaṭṭatiyeva. Anukkamāgataṃ pana pāḷipadaṃ gahetvā idheva kataṃ. Tattha <bold>idhā</bold>ti desāpadese nipāto. Svāyaṃ katthaci lokaṃ upādāya vuccati. Yathāha – ‘‘idha tathāgato loke uppajjatī’’ti (dī. ni. 1.279). Katthaci sāsanaṃ. Yathāha – ‘‘idheva, bhikkhave, samaṇo, idha dutiyo samaṇo’’ti (a. ni. 4.241). Katthaci okāsaṃ. Yathāha –</paragraph>
<gatha1 line="333">‘‘Idheva tiṭṭhamānassa, devabhūtassa me sato;</gatha1>
<gathalast line="334">Punarāyu ca me laddho, evaṃ jānāhi mārisā’’ti. (dī. ni. 2.369; dī. ni. aṭṭha. 1.190);</gathalast>
<paragraph line="335">Katthaci <pageBreak edition="P" number="2.0200" />padapūraṇamattameva. Yathāha – ‘‘idhāhaṃ, bhikkhave, bhuttāvī assaṃ pavārito’’ti (ma. ni. 1.30). Idha pana lokaṃ upādāya vuttoti veditabbo. Idaṃ vuttaṃ hoti ‘‘brāhmaṇa imasmiṃ loke tathāgato uppajjati arahaṃ…pe… buddho bhagavā’’ti.</paragraph>
<paragraph line="336">Tattha <bold>tathāgata</bold>saddo mūlapariyāye, arahantiādayo visuddhimagge vitthāritā. <bold>Loke uppajjatī</bold>ti ettha pana <bold>loko</bold>ti okāsaloko sattaloko saṅkhāralokoti tividho. Idha pana sattaloko adhippeto. Sattaloke uppajjamānopi ca tathāgato na devaloke, na brahmaloke, manussalokeyeva uppajjati. Manussalokepi na aññasmiṃ cakkavāḷe, imasmiṃyeva cakkavāḷe. Tatrāpi na sabbaṭṭhānesu, ‘‘puratthimāya disāya <bold>gajaṅgalaṃ</bold>nāma nigamo. Tassāparena mahāsālo, tato parā paccantimā janapadā, orato majjhe. Puratthimadakkhiṇāya disāya <bold>sallavatī</bold>nāma nadī, tato parā paccantimā janapadā, orato majjhe. Dakkhiṇāya disāya <bold>setakaṇṇikaṃ</bold>nāma nigamo, tato parā paccantimā janapadā, orato majjhe. Pacchimāya disāya thūṇaṃ nāma brāhmaṇagāmo <pageBreak edition="V" number="2.0102" />, tato parā paccantimā janapadā, orato majjhe. Uttarāya <pageBreak edition="M" number="2.0105" />disāya <bold>usiraddhajo</bold>nāma pabbato, tato parā paccantimā janapadā, orato majjhe’’ti (mahāva. 259) evaṃ paricchinne āyāmato tiyojanasate vitthārato aḍḍhateyyayojanasate parikkhepato navayojanasate majjhimapadese uppajjati. Na kevalañca tathāgatova, paccekabuddhā aggasāvakā asīti mahātherā buddhamātā buddhapitā cakkavattī rājā aññe ca sārappattā brāhmaṇagahapatikā ettheva uppajjanti. Tattha tathāgato sujātāya dinnamadhupāyasabhojanato paṭṭhāya yāva arahattamaggo, tāva uppajjati nāma. Arahattaphale uppanno nāma. Mahābhinikkhamanato vā yāva arahattamaggo. Tusitabhavanato vā yāva arahattamaggo. Dīpaṅkarapādamūlato vā yāva arahattamaggo, tāva uppajjati nāma. Arahattaphale uppanno nāma. Idha sabbapaṭhamaṃ uppannabhāvaṃ sandhāya uppajjatīti vuttaṃ <pageBreak edition="P" number="2.0201" />, tathāgato loke uppanno hotīti ayañhettha attho.</paragraph>
<paragraph line="337"><bold>So imaṃ loka</bold>nti so bhagavā imaṃ lokaṃ, idāni vattabbaṃ nidasseti. <bold>Sadevaka</bold>nti saha devehi sadevakaṃ. Evaṃ saha mārena <bold>samārakaṃ</bold>. Saha brahmunā <bold>sabrahmakaṃ</bold>. Saha samaṇabrāhmaṇehi <bold>sassamaṇabrāhmaṇiṃ</bold>. Pajātattā pajā, taṃ <bold>pajaṃ</bold>. Saha devamanussehi <bold>sadevamanussaṃ</bold>. Tattha sadevakavacanena pañcakāmāvacaradevaggahaṇaṃ veditabbaṃ. Samārakavacanena chaṭṭhakāmāvacaradevaggahaṇaṃ. Sabrahmakavacanena brahmakāyikādibrahmaggahaṇaṃ. Sassamaṇabrāhmaṇivacanena sāsanassa paccatthipaccāmittasamaṇabrāhmaṇaggahaṇaṃ samitapāpabāhitapāpasamaṇabrāhmaṇaggahaṇañca. Pajāvacanena sattalokaggahaṇaṃ. Sadevamanussavacanena sammutidevaavasesamanussaggahaṇaṃ. Evamettha tīhi padehi okāsalokena saddhiṃ sattaloko, dvīhi pajāvasena sattalokova gahitoti veditabbo.</paragraph>
<paragraph line="338">Aparo nayo – sadevakaggahaṇena arūpāvacaradevaloko gahito. Samārakaggahaṇena chakāmāvacaradevaloko. Sabrahmakaggahaṇena rūpī brahmaloko. Sassamaṇabrāhmaṇādiggahaṇena catuparisavasena sammutidevehi vā saha manussaloko avasesasabbasattaloko vā.</paragraph>
<paragraph line="339">Apicettha <pageBreak edition="M" number="2.0106" />sadevakavacanena ukkaṭṭhaparicchedato sabbassa lokassa sacchikatabhāvamāha. Tato yesaṃ ahosi – ‘‘māro mahānubhāvo chakāmāvacarissaro vasavattī. Kiṃ sopi etena sacchikato’’ti? Tesaṃ vimatiṃ vidhamanto <bold>samāraka</bold>nti āha. Yesaṃ pana ahosi – ‘‘brahmā mahānubhāvo <pageBreak edition="V" number="2.0103" />, ekaṅguliyā ekasmiṃ cakkavāḷasahasse ālokaṃ pharati, dvīhi…pe… dasahi aṅgulīhi dasasu cakkavāḷasahassesu ālokaṃ pharati, anuttarañca jhānasamāpattisukhaṃ paṭisaṃvedeti. Kiṃ sopi sacchikato’’ti? Tesaṃ vimatiṃ vidhamanto <bold>sabrahmaka</bold>nti āha. Tato ye cintesuṃ – ‘‘puthū samaṇabrāhmaṇā sāsanassa paccatthikā, kiṃ tepi sacchikatā’’ti? Tesaṃ vimatiṃ vidhamanto <bold>sassamaṇabrāhmaṇiṃ paja</bold>nti āha. Evaṃ ukkaṭṭhukkaṭṭhānaṃ sacchikatabhāvaṃ pakāsetvā atha sammutideve avasesamanusse ca upādāya ukkaṭṭhaparicchedavasena <pageBreak edition="P" number="2.0202" />sesasattalokassa sacchikatabhāvaṃ pakāsento <bold>sadevamanussa</bold>nti āha. Ayamettha bhāvānukkamo. Porāṇā panāhu – <bold>sadevaka</bold>nti devatāhi saddhiṃ avasesalokaṃ. <bold>Samāraka</bold>nti mārena saddhiṃ avasesalokaṃ. <bold>Sabrahmaka</bold>nti brahmehi saddhiṃ avasesalokaṃ. Evaṃ sabbepi tibhavūpage satte tīhākārehi tīsu padesu pakkhipetvā puna dvīhi padehi pariyādiyanto ‘‘sassamaṇabrāhmaṇiṃ pajaṃ sadevamanussa’’nti āha. Evaṃ pañcahi padehi tena tenākārena tedhātukameva pariyādinnanti.</paragraph>
<paragraph line="340"><bold>Sayaṃ abhiññā sacchikatvā pavedetī</bold>ti <bold>saya</bold>nti sāmaṃ aparaneyyo hutvā. <bold>Abhiññā</bold>ti abhiññāya, adhikena ñāṇena ñatvāti attho. <bold>Sacchikatvā</bold>ti paccakkhaṃ katvā. Etena anumānādipaṭikkhepo kato hoti. <bold>Pavedetī</bold>ti bodheti viññāpeti pakāseti. <bold>So dhammaṃ deseti ādikalyāṇaṃ…pe… pariyosānakalyāṇa</bold>nti so bhagavā sattesu kāruññataṃ paṭicca hitvāpi anuttaraṃ vivekasukhaṃ dhammaṃ deseti. Tañca kho appaṃ vā bahuṃ vā desento ādikalyāṇādippakārameva deseti. Ādimhipi kalyāṇaṃ bhaddakaṃ anavajjameva katvā deseti. Majjhepi… pariyosānepi kalyāṇaṃ bhaddakaṃ anavajjameva katvā desetīti vuttaṃ hoti.</paragraph>
<paragraph line="341">Tattha <pageBreak edition="M" number="2.0107" />atthi desanāya ādimajjhapariyosānaṃ, atthi sāsanassa. <bold>Desanāya</bold>tāva catuppadikāyapi gāthāya paṭhamapādo ādi nāma, tato dve majjhaṃ nāma, ante eko pariyosānaṃ nāma. Ekānusandhikassa suttassa nidānamādi, idamavocāti pariyosānaṃ, ubhinnaṃ antarā majjhaṃ. Anekānusandhikassa suttassa paṭhamānusandhi ādi, ante anusandhi pariyosānaṃ, majjhe eko vā dve vā bahū vā majjhameva. <bold>Sāsanassa</bold>pana sīlasamādhivipassanā <pageBreak edition="V" number="2.0104" />ādi nāma. Vuttampi cetaṃ – ‘‘ko cādi kusalānaṃ dhammānaṃ, sīlañca suvisuddhaṃ, diṭṭhi ca ujukā’’ti (saṃ. ni. 5.369). ‘‘Atthi, bhikkhave, majjhimā paṭipadā tathāgatena abhisambuddhā’’ti evaṃ vutto pana ariyamaggo majjhaṃ nāma, phalañceva nibbānañca pariyosānaṃ nāma. ‘‘Etadatthamidaṃ, brāhmaṇa, brahmacariyametaṃ sāraṃ, etaṃ pariyosāna’’nti (ma. ni. 1.324) hi ettha phalaṃ pariyosānanti vuttaṃ. ‘‘Nibbānogadhañhi <pageBreak edition="P" number="2.0203" />, āvuso visākha, brahmacariyaṃ vussati nibbānaparāyaṇaṃ nibbānapariyosāna’’nti (ma. ni. 1.466) ettha nibbānaṃ pariyosānanti vuttaṃ. Idha desanāya ādimajjhapariyosānaṃ adhippetaṃ. Bhagavā hi dhammaṃ desento ādimhi sīlaṃ dassetvā majjhe maggaṃ pariyosāne nibbānaṃ dasseti. Tena vuttaṃ – ‘‘so dhammaṃ deseti ādikalyāṇaṃ majjhekalyāṇaṃ pariyosānakalyāṇa’’nti. Tasmā aññopi dhammakathiko dhammaṃ kathento –</paragraph>
<gatha1 line="342">‘‘Ādimhi sīlaṃ dasseyya, majjhe maggaṃ vibhāvaye;</gatha1>
<gathalast line="343">Pariyosānamhi nibbānaṃ, esā kathikasaṇṭhitī’’ti. (dī. ni. aṭṭha. 1.190);</gathalast>
<paragraph line="344"><bold>Sātthaṃ sabyañjana</bold>nti yassa hi yāgubhattaitthipurisādivaṇṇanā nissitā desanā hoti, na so sātthaṃ deseti. Bhagavā pana tathārūpaṃ desanaṃ pahāya catusatipaṭṭhānādinissitaṃ desanaṃ deseti. Tasmā ‘‘sātthaṃ desetī’’ti vuccati. Yassa pana desanā ekabyañjanādiyuttā vā sabbaniroṭṭhabyañjanā vā sabbavissaṭṭhasabbaniggahītabyañjanā vā, tassa damiḷakirāsavarādimilakkhūnaṃ bhāsā viya byañjanapāripūriyā abhāvato abyañjanā nāma desanā hoti. Bhagavā pana –</paragraph>
<gatha1 line="345">‘‘Sithilaṃ <pageBreak edition="M" number="2.0108" />dhanitañca dīgharassaṃ, garukaṃ lahukañca niggahītaṃ;</gatha1>
<gathalast line="346">Sambandhaṃ vavatthitaṃ vimuttaṃ, dasadhā byañjanabuddhiyā pabhedo’’ti. (dī. ni. aṭṭha. 1.190) –</gathalast>
<unindented line="347">Evaṃ <pageBreak edition="V" number="2.0105" />vuttaṃ dasavidhaṃ byañjanaṃ amakkhetvā paripuṇṇabyañjanameva katvā dhammaṃ deseti. Tasmā ‘‘sabyañjanaṃ dhammaṃ desetī’’ti vuccati.</unindented>
<paragraph line="348"><bold>Kevalaparipuṇṇa</bold>nti ettha <bold>kevala</bold>nti sakalādhivacanaṃ. <bold>Paripuṇṇa</bold>nti anūnādhikavacanaṃ. Idaṃ vuttaṃ hoti – ‘‘sakalaparipuṇṇameva deseti, ekadesanāpi aparipuṇṇā natthī’’ti. <bold>Parisuddha</bold>nti nirupakkilesaṃ. Yo hi idaṃ dhammadesanaṃ nissāya lābhaṃ vā sakkāraṃ vā labhissāmīti deseti, tassa aparisuddhā desanā hoti. Bhagavā pana lokāmisanirapekkho <pageBreak edition="P" number="2.0204" />hitapharaṇena mettābhāvanāya muduhadayo ullumpanasabhāvasaṇṭhitena cittena deseti. Tasmā ‘‘parisuddhaṃ dhammaṃ desetī’’ti vuccati. <bold>Brahmacariyaṃ pakāsetī</bold>ti ettha <bold>brahmacariya</bold>nti sikkhattayasaṅgahaṃ sakalasāsanaṃ. Tasmā brahmacariyaṃ pakāsetīti so dhammaṃ deseti ādikalyāṇaṃ…pe… parisuddhaṃ, evaṃ desento ca sikkhattayasaṅgahitaṃ sakalasāsanaṃ brahmacariyaṃ pakāsetīti evamettha attho daṭṭhabbo. <bold>Brahmacariya</bold>nti seṭṭhaṭṭhena brahmabhūtaṃ cariyaṃ. Brahmabhūtānaṃ vā buddhādīnaṃ cariyanti vuttaṃ hoti.</paragraph>
<paragraph line="349"><bold>Taṃ dhamma</bold>nti taṃ vuttappakārasampadaṃ dhammaṃ. <bold>Suṇāti gahapati vā</bold>ti kasmā paṭhamaṃ gahapatiṃ niddisatīti? Nihatamānattā ussannattā ca. Yebhuyyena hi khattiyakulato pabbajitā jātiṃ nissāya mānaṃ karonti. Brāhmaṇakulā pabbajitā mante nissāya mānaṃ karonti. Hīnajaccakulā pabbajitā attano vijātitāya patiṭṭhātuṃ na sakkonti. Gahapatidārakā pana kacchehi sedaṃ muñcantehi piṭṭhiyā loṇaṃ pupphamānāya bhūmiṃ kasitvā nihatamānadappā honti. Te pabbajitvā mānaṃ vā dappaṃ vā akatvā yathābalaṃ buddhavacanaṃ uggahetvā vipassanāya kammaṃ karontā sakkonti arahatte patiṭṭhātuṃ. Itarehi ca kulehi nikkhamitvā pabbajitā nāma na bahukā, gahapatikāva bahukā, iti nihatamānattā ussannattā ca paṭhamaṃ gahapatiṃ niddisatīti.</paragraph>
<paragraph line="350"><bold>Aññatarasmiṃ vā</bold>ti itaresaṃ vā kulānaṃ aññatarasmiṃ. <bold>Paccājāto</bold>ti patijāto. <bold>Tathāgate saddhaṃ paṭilabhatī</bold>ti parisuddhaṃ dhammaṃ sutvā <pageBreak edition="M" number="2.0109" />dhammassāmimhi tathāgate ‘‘sammāsambuddho vata bhagavā’’ti saddhaṃ paṭilabhati. <bold>Iti paṭisañcikkhatī</bold>ti evaṃ paccavekkhati. <bold>Sambādho gharāvāso</bold>ti sacepi saṭṭhihatthe ghare yojanasatantarepi vā dve jāyampatikā vasanti, tathāpi nesaṃ sakiñcanasapalibodhaṭṭhena gharāvāso sambādhoyeva. <bold>Rajopatho</bold>ti rāgarajādīnaṃ uṭṭhānaṭṭhānanti mahāaṭṭhakathāyaṃ <pageBreak edition="V" number="2.0106" />vuttaṃ. Āgamanapathotipi vaṭṭati. Alagganaṭṭhena abbhokāso viyāti <bold>abbhokāso</bold>. Pabbajito hi kūṭāgāraratanapāsādadevavimānādīsu pihitadvāravātapānesu paṭicchannesu vasantopi neva laggati na <pageBreak edition="P" number="2.0205" />sajjati na bajjhati. Tena vuttaṃ – ‘‘abbhokāso pabbajjā’’ti. Apica sambādho gharāvāso kusalakiriyāya okāsābhāvato. Rajopatho asaṃvutasaṅkāraṭṭhānaṃ viya rajānaṃ kilesarajānaṃ sannipātaṭṭhānato. Abbhokāso pabbajjā kusalakiriyāya yathāsukhaṃ okāsasabbhāvato.</paragraph>
<paragraph line="351"><bold>Nayidaṃ sukaraṃ…pe… pabbajeyya</bold>nti ettha ayaṃ saṅkhepakathā – yadetaṃ sikkhattayabrahmacariyaṃ ekampi divasaṃ akhaṇḍaṃ katvā carimakacittaṃ pāpetabbatāya ekantaparipuṇṇaṃ. Ekadivasampi ca kilesamalena amalinaṃ katvā carimakacittaṃ pāpetabbatāya ekantaparisuddhaṃ, saṅkhalikhitaṃ likhitasaṅkhasadisaṃ dhotasaṅkhasappaṭibhāgaṃ caritabbaṃ, idaṃ na sukaraṃ agāraṃ ajjhāvasatā agāramajjhe vasantena ekantaparipuṇṇaṃ…pe… carituṃ. Yaṃnūnāhaṃ kese ca massuñca ohāretvā kāsāyarasapītatāya kāsāyāni brahmacariyaṃ carantānaṃ anucchavikāni vatthāni acchādetvā paridahitvā agārasmā nikkhamitvā anagāriyaṃ pabbajeyyanti. Ettha ca yasmā agārassa hitaṃ kasivāṇijjādikammaṃ <bold>agāriya</bold>nti vuccati, tañca pabbajjāya natthi. Tasmā pabbajjā anagāriyāti ñātabbā, taṃ <bold>anagāriyaṃ. Pabbajeyya</bold>nti paṭipajjeyyaṃ. <bold>Appaṃ vā</bold>ti sahassato heṭṭhā bhogakkhandho appo nāma hoti, sahassato paṭṭhāya mahā. Ābandhanaṭṭhena ñāti eva parivaṭṭo <bold>ñātiparivaṭṭo</bold>. So vīsatiyā heṭṭhā appo hoti, vīsatiyā paṭṭhāya mahā.</paragraph>
<paragraph line="352" number="292"><bold>Bhikkhūnaṃ sikkhāsājīvasamāpanno</bold>ti yā bhikkhūnaṃ adhisīlasaṅkhātā sikkhā, tañca, yattha cete saha jīvanti ekajīvikā sabhāgavuttino <pageBreak edition="M" number="2.0110" />honti, taṃ bhagavatā paññattasikkhāpadasaṅkhātaṃ sājīvañca tattha sikkhanabhāvena samāpannoti bhikkhūnaṃ sikkhāsājīvasamāpanno. <bold>Samāpanno</bold>ti sikkhaṃ paripūrento, sājīvañca avītikkamanto hutvā tadubhayaṃ upagatoti attho. <bold>Pāṇātipātaṃ pahāyā</bold>tiādīsu pāṇātipātādikathā heṭṭhā vitthāritā eva. <bold>Pahāyā</bold>ti imaṃ pāṇātipātacetanāsaṅkhātaṃ dussīlyaṃ pajahitvā. <bold>Paṭivirato hotī</bold>ti pahīnakālato paṭṭhāya tato dussīlyato orato viratova hoti. <bold>Nihitadaṇḍo nihitasattho</bold>ti parūpaghātatthāya daṇḍaṃ vā satthaṃ vā ādāya avattanato nikkhittadaṇḍo ceva nikkhittasattho cāti <pageBreak edition="V" number="2.0107" /><pageBreak edition="P" number="2.0206" />attho. Ettha ca ṭhapetvā daṇḍaṃ sabbampi avasesaṃ upakaraṇaṃ sattānaṃ vihiṃsanabhāvato satthanti veditabbaṃ. Yaṃ pana bhikkhū kattaradaṇḍaṃ vā dantakaṭṭhavāsiṃ vā pipphalakaṃ vā gahetvā vicaranti, na taṃ parūpaghātatthāya. Tasmā nihitadaṇḍo nihitasatthotveva saṅkhaṃ gacchati. <bold>Lajjī</bold>ti pāpajigucchanalakkhaṇāya lajjāya samannāgato. <bold>Dayāpanno</bold>ti dayaṃ mettacittataṃ āpanno. <bold>Sabbapāṇabhūtahitānukampī</bold>ti sabbe pāṇabhūte hitena anukampako. Tāya dayāpannatāya sabbesaṃ pāṇabhūtānaṃ hitacittakoti attho. <bold>Viharatī</bold>ti iriyati pāleti.</paragraph>
<paragraph line="353">Dinnameva ādiyatīti <bold>dinnādāyī</bold>. Cittenapi dinnameva paṭikaṅkhatīti <bold>dinnapāṭikaṅkhī</bold>. Thenetīti theno. Na thenena <bold>athenena</bold>. Athenattāyeva <bold>sucibhūtena. Attanā</bold>ti attabhāvena, athenaṃ sucibhūtaṃ attabhāvaṃ katvā viharatīti vuttaṃ hoti.</paragraph>
<paragraph line="354"><bold>Abrahmacariya</bold>nti aseṭṭhacariyaṃ. Brahmaṃ seṭṭhaṃ ācāraṃ caratīti <bold>brahmacārī. Ārācārī</bold>ti abrahmacariyato dūracārī. <bold>Methunā</bold>ti rāgapariyuṭṭhānavasena sadisattā methunakāti laddhavohārehi paṭisevitabbato methunāti saṅkhaṃ gatā asaddhammā. <bold>Gāmadhammā</bold>ti gāmavāsīnaṃ dhammā.</paragraph>
<paragraph line="355">Saccaṃ vadatīti <bold>saccavādī</bold>. Saccena saccaṃ sandahati ghaṭetīti <bold>saccasandho,</bold>na antarantarā musā vadatīti attho. Yo hi puriso kadāci musā vadati, kadāci saccaṃ, tassa musāvādena antaritattā saccaṃ saccena na ghaṭīyati <pageBreak edition="M" number="2.0111" />. Tasmā na so saccasandho, ayaṃ pana na tādiso, jīvitahetupi musāvādaṃ avatvā saccena saccaṃ sandahatiyevāti <bold>saccasandho. Theto</bold>ti thiro, thirakathoti attho. Eko hi puggalo haliddirāgo viya, thusarāsimhi nikhātakhāṇu viya, assapiṭṭhe ṭhapitakumbhaṇḍamiva ca na thirakatho hoti. Eko pāsāṇalekhā viya indakhilo viya ca thirakatho hoti; asinā sīse chijjantepi dve kathā na katheti; ayaṃ vuccati theto <pageBreak edition="P" number="2.0207" />. <bold>Paccayiko</bold>ti pattiyāyitabbako, saddhāyikoti attho. Ekacco hi puggalo na paccayiko hoti, ‘‘idaṃ kena vuttaṃ, asukenā’’ti vutte ‘‘mā tassa vacanaṃ saddahathā’’ti vattabbataṃ āpajjati. Eko paccayiko hoti, ‘‘idaṃ kena vuttaṃ, asukenā’’ti vutte, ‘‘yadi tena vuttaṃ, idameva pamāṇaṃ, idāni upaparikkhitabbaṃ natthi, evameva ida’’nti vattabbataṃ <pageBreak edition="V" number="2.0108" />āpajjati, ayaṃ vuccati paccayiko. <bold>Avisaṃvādako lokassā</bold>ti tāya saccavāditāya lokaṃ na visaṃvādetīti attho.</paragraph>
<paragraph line="356"><bold>Imesaṃ bhedāyā</bold>ti yesaṃ ito sutvāti vuttānaṃ santike sutaṃ, tesaṃ bhedāya. <bold>Bhinnānaṃ vā sandhātā</bold>ti dvinnampi mittānaṃ vā samānupajjhāyakādīnaṃ vā kenacideva kāraṇena bhinnānaṃ ekamekaṃ upasaṅkamitvā ‘‘tumhākaṃ īdise kule jātānaṃ evaṃ bahussutānaṃ idaṃ na yutta’’ntiādīni vatvā sandhānaṃ kattā. <bold>Anuppadātā</bold>ti sandhānānuppadātā, dve jane samagge disvā, ‘‘tumhākaṃ evarūpe kule jātānaṃ evarūpehi guṇehi samannāgatānaṃ anucchavikameta’’ntiādīni vatvā daḷhīkammaṃ kattāti attho. Samaggo ārāmo assāti <bold>samaggārāmo</bold>. Yattha samaggā natthi, tattha vasitumpi na icchatīti attho. ‘‘Samaggarāmo’’tipi pāḷi, ayamevettha attho. <bold>Samaggarato</bold>ti samaggesu rato, te pahāya aññatra gantumpi na icchatīti attho. Samagge disvāpi sutvāpi nandatīti <bold>samagganandī. Samaggakaraṇiṃ vācaṃ bhāsitā</bold>ti yā vācā satte samaggeyeva karoti, taṃ sāmaggiguṇaparidīpakameva vācaṃ bhāsati, na itaranti.</paragraph>
<paragraph line="357"><bold>Nelā</bold>ti elaṃ vuccati doso, nāssā elanti nelā, niddosāti attho. ‘‘Nelaṅgo setapacchādo’’ti ettha vuttanelaṃ viya. <bold>Kaṇṇasukhā</bold>ti <pageBreak edition="M" number="2.0112" />byañjanamadhuratāya kaṇṇānaṃ sukhā, sūcivijjhanaṃ viya kaṇṇasūlaṃ na janeti. Atthamadhuratāya sakalasarīre kopaṃ ajanetvā pemaṃ janetīti <bold>pemanīyā</bold>. Hadayaṃ gacchati, apaṭihaññamānā sukhena cittaṃ pavisatīti <bold>hadayaṅgamā</bold>. Guṇaparipuṇṇatāya pure bhavāti <bold>porī,</bold>pure saṃvaddhanārī viya sukumārātipi porī, purassa esātipi porī, nagaravāsīnaṃ kathāti attho <pageBreak edition="P" number="2.0208" />. Nagaravāsino hi yuttakathā honti, pitimattaṃ pitāti, mātimattaṃ mātāti, bhātimattaṃ bhātāti vadanti. Evarūpī kathā bahuno janassa kantā hotīti <bold>bahujanakantā</bold>. Kantabhāveneva bahuno janassa manāpā cittavuddhikarāti <bold>bahujanamanāpā</bold>.</paragraph>
<paragraph line="358">Kālena vadatīti <bold>kālavādī,</bold>vattabbayuttakālaṃ sallakkhetvā vadatīti attho. Bhūtaṃ tacchaṃ sabhāvameva vadatīti <bold>bhūtavādī</bold>. Diṭṭhadhammikasamparāyikatthasannissitameva katvā vadatīti <bold>atthavādī</bold><pageBreak edition="V" number="2.0109" />. Navalokuttaradhammasannissitaṃ katvā vadatīti <bold>dhammavādī</bold>. Saṃvaravinayapahānavinayasannissitaṃ katvā vadatīti <bold>vinayavādī</bold>. Nidhānaṃ vuccati ṭhapanokāso, nidhānamassā atthīti <bold>nidhānavatī,</bold>hadaye nidhātabba yuttavācaṃ bhāsitāti attho. <bold>Kālenā</bold>ti evarūpiṃ bhāsamānopi ca ‘‘ahaṃ nidhānavatiṃ vācaṃ bhāsissāmī’’ti na akālena bhāsati, yuttakālaṃ pana avekkhitvā bhāsatīti attho. <bold>Sāpadesa</bold>nti saupamaṃ, sakāraṇanti attho. <bold>Pariyantavati</bold>nti paricchedaṃ dassetvā yathāssā paricchedo paññāyati, evaṃ bhāsatīti attho. <bold>Atthasaṃhita</bold>nti anekehipi nayehi vibhajantena pariyādātuṃ asakkuṇeyyatāya atthasampannaṃ, yaṃ vā so atthavādī atthaṃ vadati, tena atthena saṃhitattā atthasaṃhitaṃ vācaṃ bhāsati, na aññaṃ nikkhipitvā aññaṃ bhāsatīti vuttaṃ hoti.</paragraph>
<paragraph line="359" number="293"><bold>Bījagāmabhūtagāmasamārambhā</bold>ti mūlabījaṃ khandhabījaṃ phaḷubījaṃ aggabījaṃ bījabījanti pañcavidhassa bījagāmassa ceva yassa kassaci nīlatiṇarukkhādikassa bhūtagāmassa ca samārambhā, chedanabhedanapacanādibhāvena vikopanā paṭiviratoti attho. <bold>Ekabhattiko</bold>ti pātarāsabhattaṃ sāyamāsabhattanti dve bhattāni. Tesu pātarāsabhattaṃ antomajjhanhikena paricchinnaṃ, itaraṃ majjhanhikato uddhaṃ antoaruṇena. Tasmā antomajjhanhike dasakkhattuṃ bhuñjamānopi <pageBreak edition="M" number="2.0113" />ekabhattikova hoti, taṃ sandhāya vuttaṃ ‘‘ekabhattiko’’ti. Rattiyā bhojanaṃ ratti, tato uparatoti <bold>rattūparato</bold>. Atikkante majjhanhike yāva sūriyatthaṃgamanā bhojanaṃ <bold>vikālabhojanaṃ</bold>nāma. Tato viratattā <bold>virato vikālabhojanā</bold>. Sāsanassa <pageBreak edition="P" number="2.0209" />ananulomattā visūkaṃ paṭāṇībhūtaṃ dassananti <bold>visūkadassanaṃ</bold>. Attanā naccananaccāpanādivasena naccā ca gītā ca vāditā ca, antamaso mayūranaccanādivasenāpi pavattānaṃ naccādīnaṃ visūkabhūtā dassanā cāti <bold>naccagītavāditavisūkadassanā</bold>. Naccādīni hi attanā payojetuṃ vā parehi payojāpetuṃ vā payuttāni passituṃ vā neva bhikkhūnaṃ na bhikkhunīnaṃ vaṭṭanti. <bold>Mālā</bold>dīsu <bold>mālā</bold>ti yaṃkiñci pupphaṃ. <bold>Gandha</bold>nti yaṃkiñci gandhajātaṃ. <bold>Vilepana</bold>nti chavirāgakaraṇaṃ. Tattha piḷandhanto <bold>dhāreti</bold>nāma. Ūnaṭṭhānaṃ pūrento <bold>maṇḍeti</bold>nāma. Gandhavasena chavirāgavasena ca sādiyanto <bold>vibhūseti</bold>nāma. Ṭhānaṃ vuccati kāraṇaṃ. Tasmā yāya dussīlyacetanāya tāni mālādhāraṇādīni mahājano karoti, tato paṭiviratoti attho.</paragraph>
<paragraph line="360"><bold>Uccāsayanaṃ</bold><pageBreak edition="V" number="2.0110" />vuccati pamāṇātikkantaṃ. <bold>Mahāsayanaṃ</bold>akappiyattharaṇaṃ. Tato paṭiviratoti attho. <bold>Jātarūpa</bold>nti suvaṇṇaṃ. <bold>Rajata</bold>nti kahāpaṇo lohamāsako jatumāsako dārumāsakoti ye vohāraṃ gacchanti, tassa ubhayassapi paṭiggahaṇā paṭivirato, neva naṃ uggaṇhāti, na uggaṇhāpeti, na upanikkhittaṃ sādiyatīti attho. <bold>Āmakadhaññapaṭiggahaṇā</bold>ti sālivīhiyavagodhūmakaṅguvarakakudrūsakasaṅkhātassa sattavidhassāpi āmakadhaññassa paṭiggahaṇā. Na kevalañca etesaṃ paṭiggahaṇameva, āmasanampi bhikkhūnaṃ na vaṭṭatiyeva. <bold>Āmakamaṃsapaṭiggahaṇā</bold>ti ettha aññatra odissa anuññātā āmakamaṃsamacchānaṃ paṭiggahaṇameva bhikkhūnaṃ na vaṭṭati, no āmasanaṃ.</paragraph>
<paragraph line="361"><bold>Itthikumārikapaṭiggahaṇā</bold>ti ettha <bold>itthī</bold>ti purisantaragatā, itarā <bold>kumārikā</bold>nāma. Tāsaṃ paṭiggahaṇampi āmasanampi akappiyameva. <bold>Dāsidāsapaṭiggahaṇā</bold>ti ettha dāsidāsavaseneva tesaṃ paṭiggahaṇaṃ na vaṭṭati, ‘‘kappiyakārakaṃ dammi, ārāmikaṃ dammī’’ti evaṃ vutte pana vaṭṭati. <bold>Ajeḷakā</bold>dīsu khettavatthupariyosānesu <pageBreak edition="M" number="2.0114" />kappiyākappiyanayo vinayavasena upaparikkhitabbo. Tattha <bold>khettaṃ</bold>nāma yasmiṃ pubbaṇṇaṃ ruhati. <bold>Vatthu</bold>nāma yasmiṃ aparaṇṇaṃ <pageBreak edition="P" number="2.0210" />ruhati. Yattha vā ubhayampi ruhati, taṃ <bold>khettaṃ</bold>. Tadatthāya akatabhūmibhāgo <bold>vatthu</bold>. Khettavatthusīsena cettha vāpitaḷākādīnipi saṅgahitāneva. <bold>Dūteyyaṃ</bold>vuccati dūtakammaṃ, gihīnaṃ paṇṇaṃ vā sāsanaṃ vā gahetvā tattha tattha gamanaṃ. <bold>Pahiṇagamanaṃ</bold>vuccati gharā gharaṃ pesitassa khuddakagamanaṃ. <bold>Anuyogo</bold>nāma tadubhayakaraṇaṃ, tasmā dūteyyapahiṇagamanānaṃ anuyogāti evamettha attho veditabbo.</paragraph>
<paragraph line="362"><bold>Kayavikkayā</bold>ti kayā ca vikkayā ca. <bold>Tulākūṭā</bold>dīsu <bold>kūṭa</bold>nti vañcanaṃ. Tattha tulākūṭaṃ tāva rūpakūṭaṃ aṅgakūṭaṃ gahaṇakūṭaṃ paṭicchannakūṭanti catubbidhaṃ hoti. Tattha <bold>rūpakūṭaṃ</bold>nāma dve tulā sarūpā katvā gaṇhanto mahatiyā gaṇhāti, dadanto khuddikāya deti. <bold>Aṅgakūṭaṃ</bold>nāma gaṇhanto pacchābhāge hatthena tulaṃ akkamati, dadanto pubbabhāge. <bold>Gahaṇakūṭaṃ</bold>nāma gaṇhanto mūle rajjuṃ gaṇhāti, dadanto agge. <bold>Paṭicchannakūṭaṃ</bold>nāma tulaṃ susiraṃ katvā anto ayacuṇṇaṃ pakkhipitvā gaṇhanto taṃ pacchābhāge karoti, dadanto aggabhāge. <bold>Kaṃso</bold>vuccati suvaṇṇapāti, tāya vañcanaṃ <bold>kaṃsakūṭaṃ</bold>. Kathaṃ? Ekaṃ suvaṇṇapātiṃ katvā aññā dve tisso lohapātiyo suvaṇṇavaṇṇā karoti, tato janapadaṃ gantvā kiñcideva addhakulaṃ pavisitvā, ‘‘suvaṇṇabhājanāni <pageBreak edition="V" number="2.0111" />kiṇathā’’ti vatvā agghe pucchite samagghataraṃ dātukāmā honti. Tato tehi ‘‘kathaṃ imesaṃ suvaṇṇabhāvo jānitabbo’’ti vutte – ‘‘vīmaṃsitvā gaṇhathā’’ti suvaṇṇapātiṃ pāsāṇe ghaṃsitvā sabbā pātiyo datvā gacchati.</paragraph>
<paragraph line="363"><bold>Mānakūṭaṃ</bold>nāma hadayabhedasikhābhedarajjubhedavasena tividhaṃ hoti. Tattha <bold>hadayabhedo</bold>sappitelādiminanakāle labbhati. Tāni hi gaṇhanto heṭṭhā chiddena mānena, ‘‘saṇikaṃ āsiñcā’’ti vatvā antobhājane bahuṃ paggharāpetvā gaṇhāti; dadanto chiddaṃ pidhāya sīghaṃ pūretvā deti. <bold>Sikhābhedo</bold>tilataṇḍulādiminanakāle labbhati. Tāni hi gaṇhanto saṇikaṃ sikhaṃ ussāpetvā gaṇhāti, dadanto vegena pūretvā sikhaṃ chindanto deti. <bold>Rajjubhedo</bold>khettavatthuminanakāle <pageBreak edition="P" number="2.0211" />labbhati. Lañjaṃ alabhantā hi khettaṃ amahantampi mahantaṃ katvā minanti.</paragraph>
<paragraph line="364"><bold>Ukkoṭanā</bold>dīsu <pageBreak edition="M" number="2.0115" /><bold>ukkoṭana</bold>nti sāmike assāmike kātuṃ lañjaggahaṇaṃ. <bold>Vañcana</bold>nti tehi tehi upāyehi paresaṃ vañcanaṃ. Tatridamekaṃ vatthu – eko kira luddako migañca migapotakañca gahetvā āgacchati. Tameko dhutto, ‘‘kiṃ, bho, migo agghati, kiṃ migapotako’’ti āha. ‘‘Migo dve kahāpaṇe migapotako eka’’nti ca vutte kahāpaṇaṃ datvā migapotakaṃ gahetvā thokaṃ gantvā nivatto, ‘‘na me, bho, migapotakena attho, migaṃ me dehī’’ti āha. Tena hi ‘‘dve kahāpaṇe dehī’’ti. So āha – ‘‘nanu te, bho, mayā paṭhamaṃ eko kahāpaṇo dinno’’ti. Āma dinnoti. ‘‘Imampi migapotakaṃ gaṇha, evaṃ so ca kahāpaṇo ayañca kahāpaṇagghanako migapotakoti dve kahāpaṇā bhavissantī’’ti. So kāraṇaṃ vadatīti sallakkhetvā migapotakaṃ gahetvā migaṃ adāsīti.</paragraph>
<paragraph line="365"><bold>Nikatī</bold>ti yogavasena vā māyāvasena vā apāmaṅgaṃ pāmaṅganti, amaṇiṃ maṇinti, asuvaṇṇaṃ suvaṇṇanti katvā paṭirūpakena vañcanaṃ. <bold>Sāciyogo</bold>ti kuṭilayogo, etesaṃyeva ukkoṭanādīnametaṃ nāmaṃ, tasmā ukkoṭanasāciyogo vañcanasāciyogo nikatisāciyogoti evamettha attho daṭṭhabbo. Keci aññaṃ dassetvā aññassa parivattanaṃ sāciyogoti vadanti. Taṃ pana vañcaneneva saṅgahitaṃ. <bold>Chedanādīsu</bold><bold>chedana</bold>nti hatthacchedanādi. <bold>Vadho</bold>ti māraṇaṃ. <bold>Bandho</bold>ti rajjubandhanādīhi <pageBreak edition="V" number="2.0112" />bandhanaṃ. <bold>Viparāmoso</bold>ti himaviparāmoso gumbaviparāmosoti duvidho. Yaṃ himapātasamaye himena paṭicchannā hutvā maggapaṭipannaṃ janaṃ musanti, ayaṃ <bold>himaviparāmoso</bold>. Yaṃ gumbādīhi paṭicchannā musanti, ayaṃ <bold>gumbaviparāmoso. Ālopo</bold>vuccati gāmanigamādīnaṃ vilopakaraṇaṃ. <bold>Sahasākāro</bold>ti sāhasikakiriyā, gehaṃ pavisitvā manussānaṃ ure satthaṃ ṭhapetvā icchitabhaṇḍaggahaṇaṃ. Evametasmā chedana…pe… sahasākārā paṭivirato hoti.</paragraph>
<paragraph line="366" number="294"><bold>So santuṭṭho hotī</bold>ti svāyaṃ bhikkhu heṭṭhā vuttena catūsu paccayesu dvādasavidhena itarītarapaccayasantosena samannāgato hoti. Iminā pana dvādasavidhena itarītarapaccayasantosena <pageBreak edition="P" number="2.0212" />samannāgatassa bhikkhuno aṭṭha parikkhārā vaṭṭanti tīṇi cīvarāni patto dantakaṭṭhacchedanavāsi ekā sūci kāyabandhanaṃ parissāvananti. Vuttampi cetaṃ –</paragraph>
<gatha1 line="367">‘‘Ticīvarañca <pageBreak edition="M" number="2.0116" />patto ca, vāsi sūci ca bandhanaṃ;</gatha1>
<gathalast line="368">Parissāvanena aṭṭhete, yuttayogassa bhikkhuno’’ti.</gathalast>
<paragraph line="369">Te sabbepi kāyaparihārikāpi honti kucchiparihārikāpi. Kathaṃ? Ticīvaraṃ tāva nivāsetvā pārupitvā ca vicaraṇakāle kāyaṃ pariharati posetīti <bold>kāyaparihārikaṃ</bold>hoti, cīvarakaṇṇena udakaṃ parissāvetvā pivanakāle khāditabbaphalāphalaggahaṇakāle ca kucchiṃ pariharati posetīti <bold>kucchiparihārikaṃ</bold>hoti. Pattopi tena udakaṃ uddharitvā nahānakāle kuṭiparibhaṇḍakaraṇakāle ca kāyaparihāriko hoti, āhāraṃ gahetvā bhuñjanakāle kucchiparihāriko hoti. Vāsipi tāya dantakaṭṭhacchedanakāle mañcapīṭhānaṃ aṅgapādacīvarakuṭidaṇḍakasajjanakāle ca kāyaparihārikā hoti, ucchucchedananāḷikerāditacchanakāle kucchiparihārikā. Sūcipi cīvarasibbanakāle kāyaparihārikā hoti, pūvaṃ vā phalaṃ vā vijjhitvā khādanakāle kucchiparihārikā. Kāyabandhanaṃ bandhitvā vicaraṇakāle kāyaparihārikaṃ, ucchuādīni bandhitvā gahaṇakāle kucchiparihārikaṃ. Parissāvanaṃ tena udakaṃ parissāvetvā nahānakāle, senāsanaparibhaṇḍakaraṇakāle ca kāyaparihārikaṃ, pānīyaparissāvanakāle teneva tilataṇḍulaputhukādīni gahetvā khādanakāle ca kucchiparihārikaṃ. Ayaṃ tāva aṭṭhaparikkhārikassa parikkhāramattā.</paragraph>
<paragraph line="370">Navaparikkhārikassa <pageBreak edition="V" number="2.0113" />pana seyyaṃ pavisantassa tatraṭṭhakapaccattharaṇaṃ vā kuñcikā vā vaṭṭati. Dasaparikkhārikassa nisīdanaṃ vā cammakhaṇḍaṃ vā vaṭṭati. Ekādasaparikkhārikassa kattarayaṭṭhi vā telanāḷikā vā vaṭṭati. Dvādasaparikkhārikassa chattaṃ vā upāhanā vā vaṭṭati. Etesu ca aṭṭhaparikkhārikova santuṭṭho, itare asantuṭṭhā, mahicchā mahābhārāti na vattabbā. Etepi hi appicchāva santuṭṭhāva <pageBreak edition="P" number="2.0213" />subharāva sallahukavuttinova. Bhagavā pana nayimaṃ suttaṃ tesaṃ vasena kathesi, aṭṭhaparikkhārikassa vasena kathesi. So hi khuddakavāsiñca sūciñca parissāvane pakkhipitvā pattassa anto ṭhapetvā pattaṃ aṃsakūṭe laggetvā ticīvaraṃ kāyapaṭibaddhaṃ katvā yenicchakaṃ sukhaṃ pakkamati. Paṭinivattetvā gahetabbaṃ nāmassa na hoti, iti <pageBreak edition="M" number="2.0117" />imassa bhikkhuno sallahukavuttitaṃ dassento bhagavā, <bold>santuṭṭho hoti kāyaparihārikena cīvarenā</bold>tiādimāha.</paragraph>
<paragraph line="371">Tattha <bold>kāyaparihārikenā</bold>ti kāyapariharaṇamattakena. <bold>Kucchiparihārikenā</bold>ti kucchipariharaṇamattakena. <bold>Samādāyeva pakkamatī</bold>ti taṃ aṭṭhaparikkhāramattakaṃ sabbaṃ gahetvā kāyapaṭibaddhaṃ katvāva gacchati, ‘‘mama vihāro pariveṇaṃ upaṭṭhāko’’tissa saṅgo vā baddho vā na hoti, so jiyā mutto saro viya, yūthā apakkanto mattahatthī viya icchiticchitaṃ senāsanaṃ vanasaṇḍaṃ rukkhamūlaṃ vanapabbhāraṃ paribhuñjanto ekova tiṭṭhati, ekova nisīdati, sabbiriyāpathesu ekova adutiyo.</paragraph>
<gatha1 line="372">‘‘Cātuddiso appaṭigho ca hoti,</gatha1>
<gatha2 line="373">Santussamāno itarītarena;</gatha2>
<gatha3 line="374">Parissayānaṃ sahitā achambhī,</gatha3>
<gathalast line="375">Eko care khaggavisāṇakappo’’ti. (su. ni. 42);</gathalast>
<paragraph line="376">Evaṃ vaṇṇitaṃ khaggavisāṇakappataṃ āpajjati.</paragraph>
<paragraph line="377">Idāni tamatthaṃ upamāya sādhento <bold>seyyathāpī</bold>tiādimāha. Tattha <bold>pakkhī sakuṇo</bold>ti pakkhayutto sakuṇo. <bold>Ḍetī</bold>ti uppatati. Ayaṃ panettha saṅkhepattho – sakuṇā nāma ‘‘asukasmiṃ padese <pageBreak edition="V" number="2.0114" />rukkho paripakkaphalo’’ti ñatvā nānādisāhi āgantvā nakhapakkhatuṇḍādīhi tassa phalāni vijjhantā vidhunantā khādanti. ‘‘Idaṃ ajjatanāya idaṃ svātanāya bhavissatī’’ti nesaṃ na hoti. Phale pana khīṇe neva rukkhassa ārakkhaṃ ṭhapenti, na tattha pattaṃ vā nakhaṃ vā tuṇḍaṃ vā ṭhapenti, atha kho tasmiṃ rukkhe anapekkho hutvā yo yaṃ disābhāgaṃ icchati, so tena sapattabhārova – uppatitvā gacchati. Evameva ayaṃ bhikkhu nissaṅgo <pageBreak edition="P" number="2.0214" />nirapekkhoyeva pakkamati. Tena vuttaṃ ‘‘samādāyeva pakkamatī’’ti. <bold>Ariyenā</bold>ti niddosena. <bold>Ajjhatta</bold>nti sake attabhāve. <bold>Anavajjasukha</bold>nti niddosasukhaṃ.</paragraph>
<paragraph line="378" number="295"><bold>So cakkhunā rūpaṃ disvā</bold>ti so iminā ariyena sīlakkhandhena samannāgato bhikkhu cakkhuviññāṇena rūpaṃ passitvāti attho. Sesapadesu yaṃ vattabbaṃ siyā, taṃ sabbaṃ visuddhimagge vuttaṃ. <bold>Abyāsekasukha</bold>nti kilesehi <pageBreak edition="M" number="2.0118" />anavasittasukhaṃ, avikiṇṇasukhantipi vuttaṃ. Indriyasaṃvarasukhañhi diṭṭhādīsu diṭṭhamattādivasena pavattatāya avikiṇṇaṃ hoti. <bold>So abhikkante paṭikkante</bold>ti so manacchaṭṭhānaṃ indriyānaṃ saṃvarena samannāgato bhikkhu imesu abhikkantapaṭikkantādīsu sattasu ṭhānesu satisampajaññavasena sampajānakārī hoti. Tattha yaṃ vattabbaṃ siyā, taṃ satipaṭṭhāne vuttameva.</paragraph>
<paragraph line="379" number="296"><bold>So iminā cā</bold>tiādinā kiṃ dasseti? Araññavāsassa paccayasampattiṃ dasseti. Yassa hi ime cattāro paccayā natthi, tassa araññavāso na ijjhati, tiracchānagatehi vā vanacarakehi vā saddhiṃ vattabbataṃ āpajjati, araññe adhivatthā devatā, ‘‘kiṃ evarūpassa pāpabhikkhuno araññavāsenā’’ti bheravasaddaṃ sāventi, hatthehi sīsaṃ paharitvā palāyanākāraṃ karonti. ‘‘Asuko bhikkhu araññaṃ pavisitvā idañcidañca pāpakammaṃ akāsī’’ti ayaso pattharati. Yassa panete cattāro paccayā atthi, tassa araññavāso ijjhati, so hi attano sīlaṃ paccavekkhanto kiñci kāḷakaṃ vā tilakaṃ vā apassanto pītiṃ uppādetvā taṃ khayato vayato sammasanto ariyabhūmiṃ okkamati, araññe adhivatthā devatā attamanā vaṇṇaṃ bhāsanti, itissa udake pakkhittatelabindu viya yaso vitthāriko hoti.</paragraph>
<paragraph line="380">Tattha <pageBreak edition="V" number="2.0115" /><bold>vivitta</bold>nti suññaṃ appasaddaṃ, appanigghosanti attho. Etadeva hi sandhāya vibhaṅge, ‘‘vivittanti santike cepi senāsanaṃ hoti, tañca anākiṇṇaṃ gahaṭṭhehi pabbajitehi, tena taṃ vivitta’’nti (vibha. 526) vuttaṃ. Seti ceva āsati ca etthāti <bold>senāsanaṃ,</bold>mañcapīṭhādīnametaṃ adhivacanaṃ. Tenāha – ‘‘senāsananti mañcopi senāsanaṃ, pīṭhampi bhisipi bimbohanampi, vihāropi aḍḍhayogopi, pāsādopi, hammiyampi, guhāpi, aṭṭopi, māḷopi, leṇampi, veḷugumbopi <pageBreak edition="P" number="2.0215" />, rukkhamūlampi, maṇḍapopi senāsanaṃ, yattha vā pana bhikkhū paṭikkamanti, sabbametaṃ senāsana’’nti. Apica ‘‘vihāro aḍḍhayogo pāsādo hammiyaṃ guhā’’ti idaṃ vihārasenāsanaṃ nāma. ‘‘Mañco pīṭhaṃ, bhisi bimbohana’’nti idaṃ mañcapīṭhasenāsanaṃ nāma. ‘‘Cimilikā, cammakhaṇḍo, tiṇasanthāro, paṇṇasanthāro’’ti idaṃ santhatasenāsanaṃ nāma. ‘‘Yattha <pageBreak edition="M" number="2.0119" />vā pana bhikkhū paṭikkamantī’’ti idaṃ okāsasenāsanaṃ nāmāti evaṃ catubbidhaṃ senāsanaṃ hoti, taṃ sabbampi senāsanaggahaṇena gahitameva. Imassa pana sakuṇasadisassa cātuddisassa bhikkhuno anucchavikaṃ dassento <bold>araññaṃ rukkhamūla</bold>ntiādimāha.</paragraph>
<paragraph line="381">Tattha <bold>arañña</bold>nti ‘‘nikkhamitvā bahi indakhīlā, sabbametaṃ arañña’’nti idaṃ bhikkhunīnaṃ vasena āgataṃ araññaṃ. ‘‘Āraññakaṃ nāma senāsanaṃ pañcadhanusatikaṃ pacchima’’nti (pārā. 654) idaṃ pana imassa bhikkhuno anurūpaṃ, tassa lakkhaṇaṃ visuddhimagge dhutaṅganiddese vuttaṃ. <bold>Rukkhamūla</bold>nti yaṃkiñci sandacchāyaṃ vivittaṃ rakkhamūlaṃ. <bold>Pabbata</bold>nti selaṃ. Tattha hi udakasoṇḍīsu udakakiccaṃ katvā sītāya rukkhacchāyāya nisinnassa nānādisāsu khāyamānāsu sītena vātena vījiyamānassa cittaṃ ekaggaṃ hoti. <bold>Kandara</bold>nti kaṃ vuccati udakaṃ, tena dāritaṃ, udakena bhinnaṃ pabbatappadesaṃ, yaṃ nadītumbantipi nadīkuñjantipi vadanti. Tattha hi rajatapaṭṭasadisā vālikā honti, matthake maṇivitānaṃ viya vanagahanaṃ, maṇikkhandhasadisaṃ udakaṃ sandati. Evarūpaṃ kandaraṃ oruyha pānīyaṃ pivitvā gattāni sītāni katvā vālikaṃ ussāpetvā paṃsukūlacīvaraṃ paññāpetvā nisinnassa samaṇadhammaṃ karoto cittaṃ ekaggaṃ hoti. <bold>Giriguha</bold>nti dvinnaṃ pabbatānaṃ antarā, ekasmiṃyeva vā umaṅgasadisaṃ mahāvivaraṃ. Susānalakkhaṇaṃ visuddhimagge vuttaṃ. <bold>Vanapattha</bold>nti atikkamitvā manussānaṃ upacāraṭṭhānaṃ, yattha na kasanti na vapanti. Tenevāha – ‘‘vanapatthanti dūrānametaṃ senāsanānaṃ adhivacana’’ntiādi (vibha. 531). <bold>Abbhokāsa</bold>nti <pageBreak edition="V" number="2.0116" />acchannaṃ, ākaṅkhamāno panettha cīvarakuṭiṃ katvā vasati. <bold>Palālapuñja</bold>nti palālarāsiṃ <pageBreak edition="P" number="2.0216" />. Mahāpalālapuñjato hi palālaṃ nikkaḍḍhitvā pabbhāraleṇasadise ālaye karonti, gacchagumbādīnampi upari palālaṃ pakkhipitvā heṭṭhā nisinnā samaṇadhammaṃ karonti, taṃ sandhāyetaṃ vuttaṃ.</paragraph>
<paragraph line="382"><bold>Pacchābhatta</bold>nti bhattassa pacchato. <bold>Piṇḍapātapaṭikkanto</bold>ti piṇḍapātapariyesanato paṭikkanto. <bold>Pallaṅka</bold>nti samantato ūrubaddhāsanaṃ. <bold>Ābhujitvā</bold>ti bandhitvā. <bold>Ujuṃ kāyaṃ paṇidhāyā</bold>ti uparimaṃ sarīraṃ ujukaṃ ṭhapetvā aṭṭhārasa <pageBreak edition="M" number="2.0120" />piṭṭhikaṇṭake koṭiyā koṭiṃ paṭipādetvā. Evañhi nisinnassa cammamaṃsanahārūni na paṇamanti. Athassa yā tesaṃ paṇamanapaccayā khaṇe khaṇe vedanā uppajjeyyuṃ, tā na uppajjanti. Tāsu anuppajjamānāsu cittaṃ ekaggaṃ hoti, kammaṭṭhānaṃ na paripatati, vuddhiṃ phātiṃ upagacchati. <bold>Parimukhaṃ satiṃ upaṭṭhapetvā</bold>ti kammaṭṭhānābhimukhaṃ satiṃ ṭhapayitvā, mukhasamīpe vā katvāti attho. Teneva vibhaṅge vuttaṃ – ‘‘ayaṃ sati upaṭṭhitā hoti sūpaṭṭhitā nāsikagge vā mukhanimitte vā, tena vuccati parimukhaṃ satiṃ upaṭṭhapetvā’’ti (vibha. 537). Atha vā <bold>‘‘parī</bold>ti pariggahaṭṭho, <bold>mukha</bold>nti niyyānattho, <bold>satī</bold>ti upaṭṭhānattho, tena vuccati parimukhaṃ sati’’nti (paṭi. ma. 1.164) evaṃ paṭisambhidāyaṃ vuttanayenapettha attho daṭṭhabbo. Tatrāyaṃ saṅkhepo ‘‘pariggahitaniyyānasatiṃ katvā’’ti.</paragraph>
<paragraph line="383"><bold>Abhijjhaṃ loke</bold>ti ettha lujjanapalujjanaṭṭhena pañcupādānakkhandhā loko, tasmā pañcasu upādānakkhandhesu rāgaṃ pahāya kāmacchandaṃ vikkhambhetvāti ayamettha attho. <bold>Vigatābhijjhenā</bold>ti vikkhambhanavasena pahīnattā vigatābhijjhena, na cakkhuviññāṇasadisenāti attho. <bold>Abhijjhāya cittaṃ parisodhetī</bold>ti abhijjhāto cittaṃ parimoceti. Yathā naṃ sā muñcati ceva, muñcitvā ca na puna gaṇhāti, evaṃ karotīti attho. <bold>Byāpādapadosaṃ pahāyā</bold>tiādīsupi eseva nayo. Byāpajjati iminā cittaṃ pūtikammāsādayo viya purimapakatiṃ pajahatīti <bold>byāpādo</bold>. Vikārāpattiyā padussati, paraṃ vā padūseti vināsetīti <bold>padoso</bold>. Ubhayametaṃ kodhassevādhivacanaṃ. <bold>Thinaṃ</bold>cittagelaññaṃ. <bold>Middhaṃ</bold>cetasikagelaññaṃ. Thinañca middhañca <bold>thinamiddhaṃ. Ālokasaññī</bold>ti <pageBreak edition="P" number="2.0217" />rattimpi divā diṭṭhaālokasañjānanasamatthatāya vigatanīvaraṇāya parisuddhāya saññāya <pageBreak edition="V" number="2.0117" />samannāgato. <bold>Sato sampajāno</bold>ti satiyā ca ñāṇena ca samannāgato. Idaṃ ubhayaṃ ālokasaññāya upakārattā vuttaṃ. Uddhaccañca kukkuccañca <bold>uddhaccakukkuccaṃ. Tiṇṇavicikiccho</bold>ti vicikicchaṃ taritvā atikkamitvā ṭhito. ‘‘Kathamidaṃ kathamida’’nti evaṃ nappavattatīti <bold>akathaṃkathī. Kusalesu dhammesū</bold>ti anavajjesu dhammesu. ‘‘Ime nu kho kusalā, kathamime kusalā’’ti evaṃ na vicikicchati na kaṅkhatīti attho. Ayamettha saṅkhepo, imesu pana nīvaraṇesu <pageBreak edition="M" number="2.0121" />vacanatthalakkhaṇādibhedato yaṃ vattabbaṃ siyā, taṃ sabbaṃ visuddhimagge vuttaṃ.</paragraph>
<paragraph line="384" number="297"><bold>Paññāya dubbalīkaraṇe</bold>ti ime pañca nīvaraṇā uppajjamānā anuppannāya lokiyalokuttarāya paññāya uppajjituṃ na denti, uppannā api aṭṭha samāpattiyo pañca vā abhiññā ucchinditvā pātenti; tasmā ‘‘paññāya dubbalīkaraṇā’’ti vuccanti. <bold>Tathāgatapadaṃ itipī</bold>ti idampi tathāgatassa ñāṇapadaṃ ñāṇavaḷañjaṃ ñāṇena akkantaṭṭhānanti vuccati. <bold>Tathāgatanisevita</bold>nti tathāgatassa ñāṇaphāsukāya nighaṃsitaṭṭhānaṃ. <bold>Tathāgatārañjita</bold>nti tathāgatassa ñāṇadāṭhāya ārañjitaṭṭhānaṃ.</paragraph>
<paragraph line="385" number="299"><bold>Yathābhūtaṃ pajānātī</bold>ti yathāsabhāvaṃ pajānāti. <bold>Natveva tāva ariyasāvako niṭṭhaṃ gato hotī</bold>ti imā jhānābhiññā bāhirakehipi sādhāraṇāti na tāva niṭṭhaṃ gato hoti. Maggakkhaṇepi apariyositakiccatāya na tāva niṭṭhaṃ gato hoti. <bold>Apica kho niṭṭhaṃ gacchatī</bold>ti apica kho pana maggakkhaṇe mahāhatthiṃ passanto nāgavaniko viya sammāsambuddho bhagavāti iminā ākārena tīsu ratanesu niṭṭhaṃ gacchati. <bold>Niṭṭhaṃ gato hotī</bold>ti evaṃ maggakkhaṇe niṭṭhaṃ gacchanto arahattaphalakkhaṇe pariyositasabbakiccatāya sabbākārena tīsu ratanesu niṭṭhaṃ gato hoti. Sesaṃ uttānatthamevāti.</paragraph>
<centered line="386">Papañcasūdaniyā majjhimanikāyaṭṭhakathāya</centered>
<centered line="387">Cūḷahatthipadopamasuttavaṇṇanā niṭṭhitā.</centered>
<subhead line="388">8. Mahāhatthipadopamasuttavaṇṇanā</subhead>
<paragraph line="389" number="300"><bold>Evaṃ</bold><pageBreak edition="V" number="2.0118" /><pageBreak edition="P" number="2.0218" /><bold>me suta</bold>nti mahāhatthipadopamasuttaṃ. Tattha <bold>jaṅgalāna</bold>nti pathavītalacārīnaṃ. <bold>Pāṇāna</bold>nti sapādakapāṇānaṃ. <bold>Padajātānī</bold>ti padāni. <bold>Samodhānaṃ gacchantī</bold>ti odhānaṃ pakkhepaṃ gacchanti. <bold>Aggamakkhāyatī</bold>ti seṭṭhaṃ akkhāyati. <bold>Yadidaṃ mahantattenā</bold>ti mahantabhāvena aggaṃ akkhāyati, na guṇavasenāti attho. <bold>Ye keci kusalā dhammā</bold>ti ye keci lokiyā <pageBreak edition="M" number="2.0122" />vā lokuttarā vā kusalā dhammā. <bold>Saṅgahaṃ gacchantī</bold>ti ettha catubbidho saṅgaho – sajātisaṅgaho, sañjātisaṅgaho, kiriyasaṅgaho, gaṇanasaṅgahoti. Tattha ‘‘sabbe khattiyā āgacchantu sabbe brāhmaṇā’’ti evaṃ samānajātivasena saṅgaho <bold>sajātisaṅgaho</bold>nāma. ‘‘Sabbe kosalakā sabbe māgadhakā’’ti evaṃ sañjātidesavasena saṅgaho <bold>sañjātisaṅgaho</bold>nāma. ‘‘Sabbe rathikā sabbe dhanuggahā’’ti evaṃ kiriyavasena saṅgaho <bold>kiriyasaṅgaho</bold>nāma. ‘‘Cakkhāyatanaṃ katamakkhandhagaṇanaṃ gacchatīti? Cakkhāyatanaṃ rūpakkhandhagaṇanaṃ gacchati. Hañci cakkhāyatanaṃ rūpakkhandhagaṇanaṃ gacchati, tena vata re vattabbe cakkhāyatanaṃ rūpakkhandhena saṅgahita’’nti (kathā. 471), ayaṃ <bold>gaṇanasaṅgaho</bold>nāma. Imasmimpi ṭhāne ayameva adhippeto.</paragraph>
<paragraph line="390">Nanu ca ‘‘catunnaṃ ariyasaccānaṃ kati kusalā kati akusalā kati abyākatāti pañhassa vissajjane samudayasaccaṃ akusalaṃ, maggasaccaṃ kusalaṃ, nirodhasaccaṃ abyākataṃ, dukkhasaccaṃ siyā kusalaṃ, siyā akusalaṃ, siyā abyākata’’nti (vibha. 216-217) āgatattā catubhūmakampi kusalaṃ diyaḍḍhameva saccaṃ bhajati. Atha kasmā mahāthero catūsu ariyasaccesu gaṇanaṃ gacchatīti āhāti? Saccānaṃ antogadhattā. Yathā hi ‘‘sādhikamidaṃ, bhikkhave, diyaḍḍhasikkhāpadasataṃ anvaddhamāsaṃ uddesaṃ āgacchati, yattha attakāmā <pageBreak edition="P" number="2.0219" />kulaputtā sikkhanti. Tisso imā, bhikkhave, sikkhā adhisīlasikkhā adhicittasikkhā adhipaññāsikkhā’’ti (a. ni. 3.88) ettha sādhikamidaṃ diyaḍḍhasikkhāpadasataṃ ekā adhisīlasikkhāva hoti, taṃ sikkhantopi tisso sikkhā sikkhatīti dassito, sikkhānaṃ antogadhattā. Yathā ca ekassa hatthipadassa catūsu koṭṭhāsesu ekasmiṃ koṭṭhāse otiṇṇānipi dvīsu <pageBreak edition="V" number="2.0119" />tīsu catūsu koṭṭhāsesu otiṇṇānipi siṅgālasasamigādīnaṃ pādāni hatthipade samodhānaṃ gatāneva honti. Hatthipadato amuccitvā tasseva antogadhattā. Evameva ekasmimpi dvīsupi tīsupi catūsupi saccesu gaṇanaṃ gatā dhammā catūsu saccesu gaṇanaṃ gatāva honti; saccānaṃ antogadhattāti diyaḍḍhasaccagaṇanaṃ gatepi kusaladhamme ‘‘sabbe te catūsu ariyasaccesu saṅgahaṃ gacchantī’’ti āha. ‘‘Dukkhe ariyasacce’’tiādīsu uddesapadesu ceva jātipi dukkhātiādīsu niddesapadesu ca yaṃ <pageBreak edition="M" number="2.0123" />vattabbaṃ, taṃ visuddhimagge vuttameva. Kevalaṃ panettha desanānukkamova veditabbo.</paragraph>
<paragraph line="391" number="301">Yathā hi cheko vilīvakāro sujātaṃ veḷuṃ labhitvā catudhā chetvā tato tayo koṭṭhāse ṭhapetvā ekaṃ gaṇhitvā pañcadhā bhindeyya, tatopi cattāro ṭhapetvā ekaṃ gaṇhitvā phālento pañca pesiyo kareyya, tato catasso ṭhapetvā ekaṃ gaṇhitvā kucchibhāgaṃ piṭṭhibhāganti dvidhā phāletvā piṭṭhibhāgaṃ ṭhapetvā kucchibhāgaṃ ādāya tato samuggabījanitālavaṇṭādinānappakāraṃ veḷuvikatiṃ kareyya, so piṭṭhibhāgañca itarā ca catasso pesiyo itare ca cattāro koṭṭhāse itare ca tayo koṭṭhāse kammāya na upanessatīti na vattabbo. Ekappahārena pana upanetuṃ na sakkā, anupubbena upanessati. Evameva ayaṃ mahātheropi vilīvakāro sujātaṃ veḷuṃ labhitvā cattāro koṭṭhāse viya, imaṃ mahantaṃ suttantaṃ ārabhitvā catuariyasaccavasena mātikaṃ ṭhapesi. Vilīvakārassa tayo koṭṭhāse ṭhapetvā ekaṃ gahetvā tassa pañcadhā karaṇaṃ viya therassa tīṇi ariyasaccāni ṭhapetvā ekaṃ dukkhasaccaṃ gahetvā bhājentassa khandhavasena pañcadhā karaṇaṃ. Tato yathā so vilīvakāro cattāro koṭṭhāse <pageBreak edition="P" number="2.0220" />ṭhapetvā ekaṃ bhāgaṃ gahetvā pañcadhā phālesi, evaṃ thero cattāro arūpakkhandhe ṭhapetvā rūpakkhandhaṃ vibhajanto <bold>cattāri ca mahābhūtāni catunnañca mahābhūtānaṃ upādāya rūpa</bold>nti pañcadhā akāsi. Tato yathā so vilīvakāro catasso pesiyo ṭhapetvā ekaṃ gahetvā kucchibhāgaṃ piṭṭhibhāganti dvidhā phālesi, evaṃ thero upādāya rūpañca tisso ca dhātuyo ṭhapetvā ekaṃ pathavīdhātuṃ vibhajanto ajjhattikabāhiravasena dvidhā dassesi. Yathā so vilīvakāro piṭṭhibhāgaṃ ṭhapetvā kucchibhāgaṃ ādāya nānappakāraṃ vilīvavikatiṃ akāsi, evaṃ thero bāhiraṃ pathavīdhātuṃ ṭhapetvā ajjhattikaṃ pathavīdhātuṃ vīsatiyā ākārehi vibhajitvā dassetuṃ <bold>katamā cāvuso, ajjhattikā pathavīdhātū</bold>tiādimāha.</paragraph>
<paragraph line="392">Yathā <pageBreak edition="V" number="2.0120" />pana vilīvakāro piṭṭhibhāgañca itarā ca cattasso pesiyo itare ca cattāro koṭṭhāse itare ca tayo koṭṭhāse anupubbena <pageBreak edition="M" number="2.0124" />kammāya upanessati, na hi sakkā ekappahārena upanetuṃ, evaṃ theropi bāhirañca pathavīdhātuṃ itarā ca tisso dhātuyo upādārūpañca itare ca cattāro arūpino khandhe itarāni ca tīṇi ariyasaccāni anupubbena vibhajitvā dassessati, na hi sakkā ekappahārena dassetuṃ. Apica rājaputtūpamāyapi ayaṃ kamo vibhāvetabbo –</paragraph>
<paragraph line="393">Eko kira mahārājā, tassa parosahassaṃ puttā. So tesaṃ piḷandhanaparikkhāraṃ catūsu peḷāsu ṭhapetvā jeṭṭhaputtassa appesi – ‘‘idaṃ te, tāta, bhātikānaṃ piḷandhanabhaṇḍaṃ tathārūpe chaṇe sampatte piḷandhanaṃ no dehīti yācantānaṃ dadeyyāsī’’ti. So ‘‘sādhu devā’’ti sāragabbhe paṭisāmesi, tathārūpe chaṇadivase rājaputtā rañño santikaṃ gantvā ‘‘piḷandhanaṃ no, tāta, detha, nakkhattaṃ kīḷissāmā’’ti āhaṃsu. Tātā, jeṭṭhabhātikassa vo hatthe mayā piḷandhanaṃ ṭhapitaṃ, taṃ āharāpetvā piḷandhathāti. Te sādhūti paṭissuṇitvā tassa santikaṃ gantvā, ‘‘tumhākaṃ kira no hatthe piḷandhanabhaṇḍaṃ, taṃ dethā’’ti āhaṃsu. So evaṃ karissāmīti gabbhaṃ vivaritvā, catasso peḷāyo nīharitvā tisso ṭhapetvā ekaṃ vivaritvā, tato pañca samugge nīharitvā cattāro ṭhapetvā ekaṃ vivaritvā, tato pañcasu karaṇḍesu <pageBreak edition="P" number="2.0221" />nīharitesu cattāro ṭhapetvā ekaṃ vivaritvā pidhānaṃ passe ṭhapetvā tato hatthūpagapādūpagādīni nānappakārāni piḷandhanāni nīharitvā adāsi. So kiñcāpi itarehi catūhi karaṇḍehi itarehi catūhi samuggehi itarāhi tīhi peḷāhi na tāva bhājetvā deti, anupubbena pana dassati, na hi sakkā ekappahārena dātuṃ.</paragraph>
<paragraph line="394">Tattha mahārājā viya bhagavā daṭṭhabbo. Vuttampi cetaṃ – ‘‘rājāhamasmi selāti bhagavā, dhammarājā anuttaro’’ti (su. ni. 559). Jeṭṭhaputto viya sāriputtatthero, vuttampi cetaṃ – ‘‘yaṃ kho taṃ, bhikkhave, sammā vadamāno vadeyya, ‘bhagavato putto oraso mukhato jāto dhammajo dhammanimmito dhammadāyādo, no āmisadāyādo’ti sāriputtameva taṃ sammā vadamāno vadeyya, bhagavato putto…pe… no āmisadāyādo’’ti (ma. ni. 3.97). Parosahassarājaputtā viya bhikkhusaṅgho daṭṭhabbo. Vuttampi cetaṃ –</paragraph>
<gatha1 line="395">‘‘Parosahassaṃ <pageBreak edition="V" number="2.0121" /><pageBreak edition="M" number="2.0125" />bhikkhūnaṃ, sugataṃ payirupāsati;</gatha1>
<gathalast line="396">Desentaṃ virajaṃ dhammaṃ, nibbānaṃ akutobhaya’’nti. (saṃ. ni. 1.216);</gathalast>
<paragraph line="397">Rañño tesaṃ puttānaṃ piḷandhanaṃ catūsu peḷāsu pakkhipitvā jeṭṭhaputtassa hatthe ṭhapitakālo viya bhagavato dhammasenāpatissa hatthe catusaccappakāsanāya ṭhapitakālo, tenevāha – ‘‘sāriputto, bhikkhave, pahoti cattāri ariyasaccāni vitthārena ācikkhituṃ desetuṃ paññāpetuṃ paṭṭhapetuṃ vivarituṃ vibhajituṃ uttānīkātu’’nti (ma. ni. 3.371). Tathārūpe khaṇe tesaṃ rājaputtānaṃ taṃ rājānaṃ upasaṅkamitvā piḷandhanaṃ yācanakālo viya bhikkhusaṅghassa vassūpanāyikasamaye āgantvā dhammadesanāya yācitakālo. Upakaṭṭhāya kira vassūpanāyikāya idaṃ suttaṃ desitaṃ. Rañño, ‘‘tātā, jeṭṭhabhātikassa vo hatthe mayā piḷandhanaṃ ṭhapitaṃ taṃ āharāpetvā piḷandhathā’’ti vuttakālo viya sambuddhenāpi, ‘‘sevetha, bhikkhave, sāriputtamoggallāne, bhajatha, bhikkhave, sāriputtamoggallāne. Paṇḍitā bhikkhū anuggāhakā sabrahmacārīna’’nti evaṃ dhammasenāpatino santike bhikkhūnaṃ pesitakālo.</paragraph>
<paragraph line="398">Rājaputtehi rañño kathaṃ sutvā jeṭṭhabhātikassa santikaṃ gantvā piḷandhanaṃ yācitakālo viya bhikkhūhi satthukathaṃ sutvā <pageBreak edition="P" number="2.0222" />dhammasenāpatiṃ upasaṅkamma dhammadesanaṃ āyācitakālo. Jeṭṭhabhātikassa gabbhaṃ vivaritvā catasso peḷāyo nīharitvā ṭhapanaṃ viya dhammasenāpatissa imaṃ suttantaṃ ārabhitvā catunnaṃ ariyasaccānaṃ vasena mātikāya ṭhapanaṃ. Tisso peḷāyo ṭhapetvā ekaṃ vivaritvā tato pañcasamugganīharaṇaṃ viya tīṇi ariyasaccāni ṭhapetvā dukkhaṃ ariyasaccaṃ vibhajantassa pañcakkhandhadassanaṃ. Cattāro samugge ṭhapetvā ekaṃ vivaritvā tato pañcakaraṇḍanīharaṇaṃ viya cattāro arūpakkhandhe ṭhapetvā ekaṃ rūpakkhandhaṃ vibhajantassa catumahābhūtaupādārūpavasena pañcakoṭṭhāsadassanaṃ.</paragraph>
<paragraph line="399" number="302">Cattāro karaṇḍe ṭhapetvā ekaṃ vivaritvā pidhānaṃ passe ṭhapetvā hatthūpagapādūpagādipiḷandhanadānaṃ viya tīṇi mahābhūtāni upādārūpañca ṭhapetvā ekaṃ pathavīdhātuṃ vibhajantassa bāhiraṃ tāva pidhānaṃ viya ṭhapetvā ajjhattikāya <pageBreak edition="M" number="2.0126" />pathavīdhātuyā nānāsabhāvato vīsatiyā ākārehi dassanatthaṃ ‘‘katamā cāvuso ajjhattikā pathavīdhātū’’tiādivacanaṃ.</paragraph>
<paragraph line="400">Tassa <pageBreak edition="V" number="2.0122" />pana rājaputtassa tehi catūhi karaṇḍehi catūhi samuggehi tīhi ca peḷāhi pacchā anupubbena nīharitvā piḷandhanadānaṃ viya therassāpi itaresañca tiṇṇaṃ mahābhūtānaṃ upādārūpānañca catunnaṃ arūpakkhandhānañca tiṇṇaṃ ariyasaccānañca pacchā anupubbena bhājetvā dassanaṃ veditabbaṃ. Yaṃ panetaṃ ‘‘katamā cāvuso, ajjhattikā pathavīdhātū’’tiādi vuttaṃ. Tattha <bold>ajjhattaṃ paccatta</bold>nti ubhayampetaṃ niyakādhivacanameva. <bold>Kakkhaḷa</bold>nti thaddhaṃ. <bold>Kharigata</bold>nti pharusaṃ. <bold>Upādinna</bold>nti na kammasamuṭṭhānameva, avisesena pana sarīraṭṭhakassetaṃ gahaṇaṃ. Sarīraṭṭhakañhi upādinnaṃ vā hotu, anupādinnaṃ vā, ādinnagahitaparāmaṭṭhavasena sabbaṃ upādinnameva nāma. Seyyathidaṃ – kesā lomā…pe… udariyaṃ karīsanti idaṃ dhātukammaṭṭhānikassa kulaputtassa ajjhattikapathavīdhātuvasena tāva kammaṭṭhānaṃ vibhattaṃ. Ettha pana manasikāraṃ ārabhitvā vipassanaṃ vaḍḍhetvā arahattaṃ gahetukāmena <pageBreak edition="P" number="2.0223" />yaṃ kātabbaṃ, taṃ sabbaṃ visuddhimagge vitthāritameva. Matthaluṅgaṃ pana na idha pāḷiāruḷhaṃ. Tampi āharitvā, visuddhimagge vuttanayeneva vaṇṇasaṇṭhānādivasena vavatthapetvā, ‘‘ayampi acetanā abyākatā suññā thaddhā pathavīdhātu evā’’ti manasi kātabbaṃ. <bold>Yaṃ vā panaññampī</bold>ti idaṃ itaresu tīsu koṭṭhāsesu anugatāya pathavīdhātuyā gahaṇatthaṃ vuttaṃ. <bold>Yā ceva kho pana ajjhattikā pathavīdhātū</bold>ti yā ca ayaṃ vuttappakārā ajjhattikā pathavīdhātu. <bold>Yā ca bāhirā</bold>ti yā ca vibhaṅge, ‘‘ayo lohaṃ tipu sīsa’’ntiādinā (vibha. 173) nayena āgatā bāhirā pathavīdhātu.</paragraph>
<paragraph line="401">Ettāvatā therena ajjhattikā pathavīdhātu nānāsabhāvato vīsatiyā ākārehi vitthārena dassitā, bāhirā saṅkhepena. Kasmā? Yasmiñhi ṭhāne sattānaṃ ālayo nikanti patthanā pariyuṭṭhānaṃ gahaṇaṃ parāmāso balavā hoti, tattha tesaṃ ālayādīnaṃ uddharaṇatthaṃ buddhā vā buddhasāvakā vā vitthārakathaṃ kathenti. Yattha pana na balavā, tattha kattabbakiccābhāvato saṅkhepena kathenti. Yathā hi kassako khettaṃ kasamāno yattha mūlasantānakānaṃ balavatāya naṅgalaṃ laggati, tattha goṇe ṭhapetvā paṃsuṃ viyūhitvā mūlasantānakāni chetvā chetvā <pageBreak edition="M" number="2.0127" />uddharanto bahuṃ vāyāmaṃ karoti. Yattha tāni natthi, tattha balavaṃ payogaṃ katvā goṇe piṭṭhiyaṃ paharamāno kasatiyeva, evaṃsampadamidaṃ veditabbaṃ.</paragraph>
<paragraph line="402"><bold>Pathavīdhāturevesā</bold>ti duvidhāpesā thaddhaṭṭhena kakkhaḷaṭṭhena pharusaṭṭhena ekalakkhaṇā pathavīdhātuyeva <pageBreak edition="V" number="2.0123" />, āvusoti ajjhattikaṃ bāhirāya saddhiṃ yojetvā dasseti. Yasmā bāhirāya pathavīdhātuyā acetanābhāvo pākaṭo, na ajjhattikāya, tasmā sā bāhirāya saddhiṃ ekasadisā acetanāyevāti gaṇhantassa sukhapariggaho hoti. Yathā kiṃ? Yathā dantena goṇena saddhiṃ yojito adanto katipāhameva visūkāyati vipphandati, atha na cirasseva damathaṃ upeti. Evaṃ ajjhattikāpi bāhirāya saddhiṃ ekasadisāti gaṇhantassa katipāhameva acetanābhāvo <pageBreak edition="P" number="2.0224" />na upaṭṭhāti, atha na cirenevassā acetanābhāvo pākaṭo hoti. <bold>Taṃ netaṃ mamā</bold>ti taṃ ubhayampi na etaṃ mama, na esohamasmi, na eso me attāti evaṃ yathābhūtaṃ sammappaññāya daṭṭhabbaṃ. <bold>Yathābhūta</bold>nti yathāsabhāvaṃ, tañhi aniccādisabhāvaṃ, tasmā aniccaṃ dukkhamanattāti evaṃ daṭṭhabbanti attho.</paragraph>
<paragraph line="403"><bold>Hoti kho so, āvuso</bold>ti kasmā ārabhi? Bāhiraāpodhātuvasena bāhirāya pathavīdhātuyā vināsaṃ dassetvā tato visesatarena upādinnāya sarīraṭṭhakapathavīdhātuyā vināsadassanatthaṃ. <bold>Pakuppatī</bold>ti āposaṃvaṭṭavasena vaḍḍhamānā kuppati. <bold>Antarahitā tasmiṃ samaye bāhirā pathavīdhātu hotī</bold>ti tasmiṃ samaye koṭisatasahassacakkavāḷe khārodakena vilīyamānā udakānugatā hutvā sabbā pabbatādivasena saṇṭhitā pathavīdhātu antarahitā hoti. Vilīyitvā udakameva hoti. <bold>Tāva mahallikāyā</bold>ti tāva mahantāya.</paragraph>
<gatha1 line="404">Duve satasahassāni, cattāri nahutāni ca;</gatha1>
<gathalast line="405">Ettakaṃ bahalattena, saṅkhātāyaṃ vasundharāti. –</gathalast>
<unindented line="406">Evaṃ bahalatteneva mahantāya, vitthārato pana koṭisatasahassacakkavāḷappamāṇāya. <bold>Aniccatā</bold>ti hutvā abhāvatā. <bold>Khayadhammatā</bold>ti khayaṃ gamanasabhāvatā <pageBreak edition="M" number="2.0128" />. <bold>Vayadhammatā</bold>ti vayaṃ gamanasabhāvatā. <bold>Vipariṇāmadhammatā</bold>ti pakativijahanasabhāvatā, iti sabbehipi imehi padehi aniccalakkhaṇameva vuttaṃ. Yaṃ pana aniccaṃ, taṃ dukkhaṃ. Yaṃ dukkhaṃ, taṃ anattāti tīṇipi lakkhaṇāni āgatāneva honti. <bold>Mattaṭṭhakassā</bold>ti parittaṭṭhitikassa, tattha dvīhākārehi imassa kāyassa parittaṭṭhititā veditabbā ṭhitiparittatāya ca sarasaparittatāya ca. Ayañhi atīte cittakkhaṇe jīvittha, na jīvati, na jīvissati. Anāgate cittakkhaṇe jīvissati, na jīvati, na jīvittha. Paccuppanne cittakkhaṇe jīvati <pageBreak edition="V" number="2.0124" />, na jīvittha, na jīvissatīti vuccati.</unindented>
<gatha1 line="407">‘‘Jīvitaṃ attabhāvo ca, sukhadukkhā ca kevalā;</gatha1>
<gathalast line="408">Ekacittasamāyuttā, lahu so vattate khaṇo’’ti. –</gathalast>
<unindented line="409">Idaṃ <pageBreak edition="P" number="2.0225" />etasseva parittaṭṭhitidassanatthaṃ vuttaṃ. Evaṃ <bold>ṭhitiparittatāya</bold>parittaṭṭhititā veditabbā.</unindented>
<paragraph line="410">Assāsapassāsūpanibaddhādibhāvena panassa <bold>sarasaparittatā</bold>veditabbā. Sattānañhi assāsūpanibaddhaṃ jīvitaṃ, passāsūpanibaddhaṃ jīvitaṃ, assāsapassāsūpanibaddhaṃ jīvitaṃ, mahābhūtūpanibaddhaṃ jīvitaṃ, kabaḷīkārāhārūpanibaddhaṃ jīvitaṃ, viññāṇūpanibaddhaṃ jīvitanti visuddhimagge vitthāritaṃ.</paragraph>
<paragraph line="411"><bold>Taṇhupādinnassā</bold>ti taṇhāya ādinnagahitaparāmaṭṭhassa <bold>ahanti vā mamanti vā asmīti vā. Atha khvāssa notevettha hotī</bold>ti atha kho assa bhikkhuno evaṃ tīṇi lakkhaṇāni āropetvā passantassa ettha ajjhattikāya pathavīdhātuyā ahanti vātiādi tividho taṇhāmānadiṭṭhiggāho noteva hoti, na hotiyevāti attho. Yathā ca āpodhātuvasena, evaṃ tejodhātuvāyodhātuvasenapi bāhirāya pathavīdhātuyā antaradhānaṃ hoti. Idha pana ekaṃyeva āgataṃ. Itarānipi atthato veditabbāni.</paragraph>
<paragraph line="412"><bold>Tañce, āvuso</bold>ti idha tassa dhātukammaṭṭhānikassa bhikkhuno sotadvāre pariggahaṃ paṭṭhapento balaṃ dasseti. <bold>Akkosantī</bold>ti dasahi akkosavatthūhi akkosanti. <bold>Paribhāsantī</bold>ti tayā idañcidañca kataṃ, evañca evañca taṃ karissāmāti vācāya paribhāsanti. <bold>Rosentī</bold>ti ghaṭṭenti. <bold>Vihesentī</bold>ti dukkhāpenti, sabbaṃ vācāya ghaṭṭanameva vuttaṃ. <bold>So eva</bold>nti so dhātukammaṭṭhāniko <pageBreak edition="M" number="2.0129" />evaṃ sampajānāti. <bold>Uppannā kho me aya</bold>nti sampativattamānuppannabhāvena ca samudācāruppannabhāvena ca uppannā. <bold>Sotasamphassajā</bold>ti upanissayavasena sotasamphassato jātā sotadvārajavanavedanā, <bold>phasso anicco</bold>ti sotasamphasso hutvā abhāvaṭṭhena aniccoti passati. Vedanādayopi <pageBreak edition="V" number="2.0125" />sotasamphassasampayuttāva veditabbā. <bold>Dhātārammaṇamevā</bold>ti dhātusaṅkhātameva ārammaṇaṃ. <bold>Pakkhandatī</bold>ti otarati. <bold>Pasīdatī</bold>ti tasmiṃ ārammaṇe pasīdati, bhummavacanameva vā etaṃ. Byañjanasandhivasena ‘‘dhātārammaṇamevā’’ti vuttaṃ, dhātārammaṇeyevāti ayamettha attho. <bold>Adhimuccatī</bold>ti dhātuvasena evanti adhimokkhaṃ labhati, na rajjati, na dussati. Ayañhi <pageBreak edition="P" number="2.0226" />sotadvāramhi ārammaṇe āpāthagate mūlapariññāāgantukatāvakālikavasena pariggahaṃ karoti, tassa vitthārakathā satipaṭṭhāne satisampajaññapabbe vuttā. Sā pana tattha cakkhudvāravasena vuttā, idha sotadvāravasena veditabbā.</paragraph>
<paragraph line="413">Evaṃ katapariggahassa hi dhātukammaṭṭhānikassa balavavipassakassa sacepi cakkhudvārādīsu ārammaṇe āpāthagate ayoniso āvajjanaṃ uppajjati, voṭṭhabbanaṃ patvā ekaṃ dve vāre āsevanaṃ labhitvā cittaṃ bhavaṅgameva otarati, na rāgādivasena uppajjati, ayaṃ koṭippatto tikkhavipassako. Aparassa rāgādivasena ekaṃ vāraṃ javanaṃ javati, javanapariyosāne pana rāgādivasena evaṃ me javanaṃ javitanti āvajjato ārammaṇaṃ pariggahitameva hoti, puna vāraṃ tathā na javati. Aparassa ekavāraṃ evaṃ āvajjato puna dutiyavāraṃ rāgādivasena javanaṃ javatiyeva, dutiyavārāvasāne pana evaṃ me javanaṃ javitanti āvajjato ārammaṇaṃ pariggahitameva hoti, tatiyavāre tathā na uppajjati. Ettha pana paṭhamo atitikkho, tatiyo atimando, dutiyassa pana vasena imasmiṃ sutte, laṭukikopame, indriyabhāvane ca ayamattho veditabbo.</paragraph>
<paragraph line="414">Evaṃ sotadvāre pariggahitavasena dhātukammaṭṭhānikassa balaṃ dassetvā idāni kāyadvāre dīpento <bold>tañce, āvuso</bold>tiādimāha. Aniṭṭhārammaṇañhi patvā dvīsu vāresu kilamati sotadvāre ca kāyadvāre ca. Tasmā yathā nāma khettassāmī puriso kudālaṃ gahetvā khettaṃ <pageBreak edition="M" number="2.0130" />anusañcaranto yattha vā tattha vā mattikapiṇḍaṃ adatvā dubbalaṭṭhānesuyeva kudālena bhūmiṃ bhinditvā satiṇamattikapiṇḍaṃ deti. Evameva mahāthero anāgate sikkhākāmā padhānakammikā kulaputtā imesu dvāresu saṃvaraṃ paṭṭhapetvā khippameva jātijarāmaraṇassa antaṃ karissantīti imesuyeva dvīsu dvāresu gāḷhaṃ katvā saṃvaraṃ desento imaṃ desanaṃ ārabhi.</paragraph>
<paragraph line="415">Tattha <pageBreak edition="V" number="2.0126" /><bold>samudācarantī</bold>ti upakkamanti. <bold>Pāṇisamphassenā</bold>ti <pageBreak edition="P" number="2.0227" />pāṇippahārena, itaresupi eseva nayo. <bold>Tathābhūto</bold>ti tathāsabhāvo. <bold>Yathābhūtasmi</bold>nti yathāsabhāve. <bold>Kamantī</bold>ti pavattanti. <bold>Evaṃ buddhaṃ anussarato</bold>tiādīsu itipi so bhagavātiādinā nayena anussarantopi buddhaṃ anussarati, vuttaṃ kho panetaṃ bhagavatāti anussarantopi anussaratiyeva. Svākkhāto bhagavatā dhammotiādinā nayena anussarantopi dhammaṃ anussarati, kakacūpamovādaṃ anussarantopi anussaratiyeva. Suppaṭipannotiādinā nayena anussarantopi saṅghaṃ anussarati, kakacokantanaṃ adhivāsayamānassa bhikkhuno guṇaṃ anussaramānopi anussaratiyeva.</paragraph>
<paragraph line="416"><bold>Upekkhā kusalanissitā na saṇṭhātī</bold>ti idha vipassanupekkhā adhippetā. <bold>Upekkhā kusalanissitā saṇṭhātī</bold>ti idha chaḷaṅgupekkhā, sā panesā kiñcāpi khīṇāsavassa iṭṭhāniṭṭhesu ārammaṇesu arajjanādivasena pavattati, ayaṃ pana bhikkhu vīriyabalena bhāvanāsiddhiyā attano vipassanaṃ khīṇāsavassa chaḷaṅgupekkhāṭhāne ṭhapetīti vipassanāva chaḷaṅgupekkhā nāma jātā.</paragraph>
<paragraph line="417" number="303">Āpodhātuniddese <bold>āpogata</bold>nti sabbaāpesu gataṃ allayūsabhāvalakkhaṇaṃ. <bold>Pittaṃ semha</bold>ntiādīsu pana yaṃ vattabbaṃ, taṃ sabbaṃ saddhiṃ bhāvanānayena visuddhimagge vuttaṃ. <bold>Pakuppatī</bold>ti oghavasena vaḍḍhati, samuddato vā udakaṃ uttarati, ayamassa pākatiko pakopo, āposaṃvaṭṭakāle pana koṭisatasahassacakkavāḷaṃ udakapūrameva hoti. <bold>Ogacchantī</bold>ti heṭṭhā gacchanti, uddhane āropitaudakaṃ viya khayaṃ vināsaṃ pāpuṇanti. Sesaṃ purimanayeneva veditabbaṃ.</paragraph>
<paragraph line="418" number="304">Tejodhātuniddese <pageBreak edition="M" number="2.0131" /><bold>tejogata</bold>nti sabbatejesu gataṃ uṇhattalakkhaṇaṃ. Tejo eva vā tejobhāvaṃ gatanti <bold>tejogataṃ</bold>. Purime āpogatepi pacchime vāyogatepi eseva nayo. <bold>Yena cā</bold>ti yena tejogatena. Tasmiṃ kuppite ayaṃ kāyo santappati, ekāhikajarādibhāvena usumajāto hoti. <bold>Yena ca jīrīyatī</bold>ti yena ayaṃ kāyo jīrati, indriyavekallattaṃ balaparikkhayaṃ valipalitādibhāvañca pāpuṇāti. <bold>Yena ca pariḍayhatī</bold>ti yena kuppitena ayaṃ kāyo dayhati, so ca puggalo dayhāmi <pageBreak edition="P" number="2.0228" />dayhāmīti kandanto satadhotasappigosītacandanādilepañca <pageBreak edition="V" number="2.0127" />tālavaṇṭavātañca paccāsīsati. <bold>Yena ca asitapītakhāyitasāyitaṃ sammā pariṇāmaṃ gacchatī</bold>ti yena taṃ asitaṃ vā odanādi, pītaṃ vā pānakādi, khāyitaṃ vā piṭṭhakhajjakādi, sāyitaṃ vā ambapakkamadhuphāṇitādi sammā paripākaṃ gacchati, rasādibhāvena vivekaṃ gacchatīti attho. Ayamettha saṅkhepo. Vitthārato pana yaṃ vattabbaṃ siyā, taṃ sabbaṃ saddhiṃ bhāvanānayena visuddhimagge vuttaṃ.</paragraph>
<paragraph line="419"><bold>Haritanta</bold>nti haritameva. Allatiṇādiṃ āgamma nibbāyatīti attho. <bold>Panthanta</bold>nti mahāmaggameva. <bold>Selanta</bold>nti pabbataṃ. <bold>Udakanta</bold>nti udakaṃ. <bold>Ramaṇīyaṃ vā bhūmibhāga</bold>nti tiṇagumbādirahitaṃ, vivittaṃ abbhokāsaṃ bhūmibhāgaṃ. <bold>Anāhārā</bold>ti nirāhārā nirupādānā, ayampi pakatiyāva tejovikāro vutto, tejosaṃvaṭṭakāle pana koṭisatasahassacakkavāḷaṃ jhāpetvā chārikāmattampi na tiṭṭhati. <bold>Nhārudaddulenā</bold>ti cammanillekhanena. <bold>Aggiṃ gavesantī</bold>ti evarūpaṃ sukhumaṃ upādānaṃ gahetvā aggiṃ pariyesanti, yaṃ appamattakampi usumaṃ labhitvā pajjalati, sesamidhāpi purimanayeneva veditabbaṃ.</paragraph>
<paragraph line="420" number="305">Vāyodhātuniddese <bold>uddhaṅgamā vātā</bold>ti uggārahikkārādipavattakā uddhaṃ ārohanavātā. <bold>Adhogamā vātā</bold>ti uccārapassāvādinīharaṇakā adho orohanavātā. <bold>Kucchisayā vātā</bold>ti antānaṃ bahivātā. <bold>Koṭṭhāsayā vātā</bold>ti antānaṃ antovātā. <bold>Aṅgamaṅgānusārino</bold>ti dhamanījālānusārena sakalasarīre aṅgamaṅgāni anusaṭā samiñjanapasāraṇādinibbattakavātā. <bold>Assāso</bold>ti antopavisananāsikavāto <pageBreak edition="M" number="2.0132" />. <bold>Passāso</bold>ti bahinikkhamananāsikavāto. Ayamettha saṅkhepo. Vitthārato pana yaṃ vattabbaṃ siyā, taṃ sabbaṃ saddhiṃ bhāvanānayena visuddhimagge vuttaṃ.</paragraph>
<paragraph line="421"><bold>Gāmampi vahatī</bold>ti sakalagāmampi cuṇṇavicuṇṇaṃ kurumānā ādāya gacchati, nigamādīsupi eseva nayo. Idha vāyosaṃvaṭṭakāle koṭisatasahassacakkavāḷaviddhaṃsanavasena <pageBreak edition="P" number="2.0229" />vāyodhātuvikāro dassito. <bold>Vidhūpanenā</bold>ti aggibījanakena. <bold>Ossavane</bold>ti chadanagge, tena hi udakaṃ savati, tasmā taṃ ‘‘ossavana’’nti vuccati. Sesamidhāpi purimanayeneva yojetabbaṃ.</paragraph>
<paragraph line="422" number="306"><bold>Seyyathāpi</bold><pageBreak edition="V" number="2.0128" />, <bold>āvuso</bold>ti idha kiṃ dasseti? Heṭṭhā kathitānaṃ mahābhūtānaṃ nissattabhāvaṃ. <bold>Kaṭṭha</bold>nti dabbasambhāraṃ. <bold>Valli</bold>nti ābandhanavalliṃ. <bold>Tiṇa</bold>nti chadanatiṇaṃ. <bold>Mattika</bold>nti anulepamattikaṃ. <bold>Ākāso parivārito</bold>ti etāni kaṭṭhādīni anto ca bahi ca parivāretvā ākāso ṭhitoti attho. <bold>Agāraṃtveva saṅkhaṃ gacchatī</bold>ti <bold>agāra</bold>nti paṇṇattimattaṃ hoti. Kaṭṭhādīsu pana visuṃ visuṃ rāsikatesu kaṭṭharāsivallirāsītveva vuccati. <bold>Evameva kho</bold>ti evameva aṭṭhiādīni anto ca bahi ca parivāretvā ṭhito ākāso, tāneva aṭṭhiādīni paṭicca rūpaṃtveva saṅkhaṃ gacchati, sarīranti vohāraṃ gacchati. Yathā kaṭṭhādīni paṭicca gehanti saṅkhaṃ gataṃ agāraṃ khattiyagehaṃ brāhmaṇagehanti vuccati, evamidampi khattiyasarīraṃ brāhmaṇasarīranti vuccati, na hettha koci satto vā jīvo vā vijjati.</paragraph>
<paragraph line="423"><bold>Ajjhattikañceva, āvuso, cakkhū</bold>ti idaṃ kasmā āraddhaṃ? Heṭṭhā upādārūpaṃ cattāro ca arūpino khandhā tīṇi ca ariyasaccāni na kathitāni, idāni tāni kathetuṃ ayaṃ desanā āraddhāti. Tattha <bold>cakkhuṃ aparibhinna</bold>nti cakkhupasāde niruddhepi upahatepi pittasemhalohitehi palibuddhepi cakkhu cakkhuviññāṇassa paccayo bhavituṃ na sakkoti, paribhinnameva hoti, cakkhuviññāṇassa pana paccayo bhavituṃ samatthaṃ aparibhinnaṃ nāma. <bold>Bāhirā ca rūpā</bold>ti bāhirā catusamuṭṭhānikarūpā. <bold>Tajjo samannāhāro</bold>ti taṃ cakkhuñca rūpe ca paṭicca bhavaṅgaṃ āvaṭṭetvā uppajjanamanasikāro, bhavaṅgāvaṭṭanasamatthaṃ cakkhudvāre <pageBreak edition="M" number="2.0133" />kiriyamanodhātucittanti attho. Taṃ rūpānaṃ anāpāthagatattāpi aññāvihitassapi na hoti, <bold>tajjassā</bold>ti tadanurūpassa. <bold>Viññāṇabhāgassā</bold>ti viññāṇakoṭṭhāsassa.</paragraph>
<paragraph line="424"><bold>Yaṃ tathābhūtassā</bold>tiādīsu dvāravasena cattāri saccāni <pageBreak edition="P" number="2.0230" />dasseti. Tattha <bold>tathābhūtassā</bold>ti cakkhuviññāṇena sahabhūtassa, cakkhuviññāṇasamaṅginoti attho. <bold>Rūpa</bold>nti cakkhuviññāṇassa na rūpajanakattā cakkhuviññāṇakkhaṇe tisamuṭṭhānarūpaṃ, tadanantaracittakkhaṇe catusamuṭṭhānampi labbhati. <bold>Saṅgahaṃ gacchatī</bold>ti gaṇanaṃ gacchati. Vedanādayo cakkhuviññāṇasampayuttāva. Viññāṇampi cakkhuviññāṇameva. Ettha ca saṅkhārāti cetanāva vuttā. <bold>Saṅgaho</bold>ti ekato saṅgaho. <bold>Sannipāto</bold>ti samāgamo. <bold>Samavāyo</bold>ti rāsi. <bold>Yo paṭiccasamuppādaṃ passatī</bold>ti yo paccaye passati. <bold>So dhammaṃ passatī</bold>ti so paṭiccasamuppannadhamme passati, <bold>chando</bold>tiādi sabbaṃ taṇhāvevacanameva <pageBreak edition="V" number="2.0129" />, taṇhā hi chandakaraṇavasena <bold>chando</bold>. Ālayakaraṇavasena <bold>ālayo</bold>. Anunayakaraṇavasena <bold>anunayo</bold>. Ajjhogāhitvā gilitvā gahanavasena <bold>ajjhosāna</bold>nti vuccati. <bold>Chandarāgavinayo chandarāgappahāna</bold>nti nibbānasseva vevacanaṃ, iti tīṇi saccāni pāḷiyaṃ āgatāneva maggasaccaṃ āharitvā gahetabbaṃ, yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi bhāvanāpaṭivedho, ayaṃ maggoti. <bold>Bahukataṃ hotī</bold>ti ettāvatāpi bahuṃ bhagavato sāsanaṃ kataṃ hoti, <bold>ajjhattikañceva, āvuso, sota</bold>ntiādivāresupi eseva nayo.</paragraph>
<paragraph line="425">Manodvāre pana ajjhattiko mano nāma bhavaṅgacittaṃ. Taṃ niruddhampi āvajjanacittassa paccayo bhavituṃ asamatthaṃ mandathāmagatameva pavattamānampi <bold>paribhinnaṃ</bold>nāma hoti. Āvajjanassa pana paccayo bhavituṃ samatthaṃ <bold>aparibhinnaṃ</bold>nāma. <bold>Bāhirā ca dhammā</bold>ti dhammārammaṇaṃ. <bold>Neva tāva tajjassā</bold>ti idaṃ bhavaṅgasamayeneva kathitaṃ. Dutiyavāro paguṇajjhānapaccavekkhaṇena vā, paguṇakammaṭṭhānamanasikārena vā, paguṇabuddhavacanasajjhāyakaraṇādinā vā, aññavihitakaṃ sandhāya vutto. Imasmiṃ vāre <bold>rūpa</bold>nti catusamuṭṭhānampi labbhati. Manoviññāṇañhi rūpaṃ samuṭṭhāpeti, vedanādayo manoviññāṇasampayuttā <pageBreak edition="P" number="2.0231" />, viññāṇaṃ manoviññāṇameva. Saṅkhārā panettha phassacetanāvaseneva <pageBreak edition="M" number="2.0134" />gahitā. Sesaṃ vuttanayeneva veditabbaṃ. Iti mahāthero heṭṭhā ekadesameva sammasanto āgantvā imasmiṃ ṭhāne ṭhatvā heṭṭhā parihīnadesanaṃ sabbaṃ taṃtaṃdvāravasena bhājetvā dassento yathānusandhināva suttantaṃ niṭṭhapesīti.</paragraph>
<centered line="426">Papañcasūdaniyā majjhimanikāyaṭṭhakathāya</centered>
<centered line="427">Mahāhatthipadopamasuttavaṇṇanā niṭṭhitā.</centered>
<subhead line="428">9. Mahāsāropamasuttavaṇṇanā</subhead>
<paragraph line="429" number="307"><bold>Evaṃ</bold><pageBreak edition="V" number="2.0130" /><bold>me suta</bold>nti mahāsāropamasuttaṃ. Tattha <bold>acirapakkante</bold>ti saṅghaṃ bhinditvā ruhiruppādakammaṃ katvā nacirapakkante saliṅgeneva pāṭiyekke jāte.</paragraph>
<paragraph line="430"><bold>Idha, bhikkhave, ekacco kulaputto</bold>ti kiñcāpi asukakulaputtoti na niyāmito, devadattaṃyeva pana sandhāya idaṃ vuttanti veditabbaṃ. So hi asambhinnāya mahāsammatapaveṇiyā okkākavaṃse jātattā jātikulaputto. <bold>Otiṇṇo</bold>ti yassa jāti anto anupaviṭṭhā, so jātiyā otiṇṇo nāma. Jarādīsupi eseva nayo. <bold>Lābhasakkārādī</bold>supi <bold>lābho</bold>ti cattāro paccayā. <bold>Sakkāro</bold>ti tesaṃyeva sukatabhāvo. <bold>Siloko</bold>ti vaṇṇabhaṇanaṃ. <bold>Abhinibbattetī</bold>ti uppādeti. <bold>Apaññātā</bold>ti dvinnaṃ janānaṃ ṭhitaṭṭhāne na paññāyanti, ghāsacchādanamattampi na labhanti. <bold>Appesakkhā</bold>ti appaparivārā, purato vā pacchato vā gacchantaṃ na labhanti.</paragraph>
<paragraph line="431"><bold>Sārena sārakaraṇīya</bold>nti rukkhasārena kattabbaṃ akkhacakkayuganaṅgalādikaṃ yaṃkiñci. <bold>Sākhāpalāsaṃ aggahesi brahmacariyassā</bold>ti maggaphalasārassa sāsanabrahmacariyassa cattāro paccayā sākhāpalāsaṃ nāma, taṃ aggahesi. <bold>Tena ca vosānaṃ āpādī</bold>ti teneva ca alamettāvatā sāro me pattoti vosānaṃ āpanno.</paragraph>
<paragraph line="432" number="310"><bold>Ñāṇadassanaṃ ārādhetī</bold>ti devadatto pañcābhiñño, dibbacakkhu ca pañcannaṃ abhiññānaṃ matthake ṭhitaṃ, taṃ imasmiṃ sutte ‘‘ñāṇadassana’’nti vuttaṃ <pageBreak edition="M" number="2.0135" />. <bold>Ajānaṃ apassaṃ viharantī</bold>ti <pageBreak edition="P" number="2.0232" />kiñci sukhumaṃ rūpaṃ ajānantā antamaso paṃsupisācakampi apassantā viharanti.</paragraph>
<paragraph line="433" number="311"><bold>Asamayavimokkhaṃ ārādhetī</bold>ti, ‘‘katamo asamayavimokkho? Cattāro ca ariyamaggā cattāri ca sāmaññaphalāni, nibbānañca, ayaṃ asamayavimokkho’’ti (paṭi. ma. 1.213) evaṃ <pageBreak edition="V" number="2.0131" />vutte navalokuttaradhamme ārādheti sampādeti paṭilabhati. Lokiyasamāpattiyo hi appitappitakkhaṇeyeva paccanīkadhammehi vimuccanti, tasmā, ‘‘katamo samayavimokkho? Cattāri ca jhānāni catasso ca arūpāvacarasamāpattiyo, ayaṃ samayavimokkho’’ti evaṃ samayavimokkhoti vuttā. Lokuttaradhammā pana kālena kālaṃ vimuccanti, sakiṃ vimuttāni hi maggaphalāni vimuttāneva honti. Nibbānaṃ sabbakilesehi accantaṃ vimuttamevāti ime nava dhammā asamayavimokkhoti vuttā.</paragraph>
<paragraph line="434"><bold>Akuppā cetovimuttī</bold>ti arahattaphalavimutti. Ayamattho etassāti <bold>etadatthaṃ,</bold>arahattaphalatthamidaṃ brahmacariyaṃ. Ayaṃ etassa atthoti vuttaṃ hoti. <bold>Etaṃ sāra</bold>nti etaṃ arahattaphalaṃ brahmacariyassa sāraṃ. <bold>Etaṃ pariyosāna</bold>nti etaṃ arahattaphalaṃ brahmacariyassa pariyosānaṃ, esā koṭi, na ito paraṃ pattabbaṃ atthīti yathānusandhināva desanaṃ niṭṭhapesīti.</paragraph>
<centered line="435">Papañcasūdaniyā majjhimanikāyaṭṭhakathāya</centered>
<centered line="436">Mahāsāropamasuttavaṇṇanā niṭṭhitā.</centered>
<subhead line="437">10. Cūḷasāropamasuttavaṇṇanā</subhead>
<paragraph line="438" number="312"><bold>Evaṃ</bold><pageBreak edition="V" number="2.0132" /><bold>me suta</bold>nti cūḷasāropamasuttaṃ. Tattha <bold>piṅgalakoccho</bold>ti so brāhmaṇo piṅgaladhātuko. <bold>Koccho</bold>ti panassa nāmaṃ, tasmā ‘‘piṅgalakoccho’’ti vuccati. <bold>Saṅghino</bold>tiādīsu pabbajitasamūhasaṅkhāto saṅgho etesaṃ atthīti <bold>saṅghino</bold>. Sveva gaṇo etesaṃ atthīti <bold>gaṇino</bold>. Ācārasikkhāpanavasena tassa gaṇassa ācariyāti <bold>gaṇācariyā. Ñātā</bold>ti paññātā pākaṭā. ‘‘Appicchā santuṭṭhā, appicchatāya <pageBreak edition="M" number="2.0136" />vatthampi na nivāsentī’’tiādinā nayena samuggato yaso etesaṃ <pageBreak edition="P" number="2.0233" />atthīti <bold>yasassino. Titthakarā</bold>ti laddhikarā. <bold>Sādhusammatā</bold>ti ime sādhu sundarā sappurisāti evaṃ sammatā. <bold>Bahujanassā</bold>ti assutavato andhabālaputhujjanassa. Idāni te dassento <bold>seyyathidaṃ pūraṇo</bold>tiādimāha. Tattha <bold>pūraṇo</bold>ti tassa satthupaṭiññassa nāmaṃ. <bold>Kassapo</bold>ti gottaṃ. So kira aññatarassa kulassa ekūnadāsasataṃ pūrayamāno jāto, tenassa ‘‘pūraṇo’’ti nāmaṃ akaṃsu. Maṅgaladāsattā cassa ‘‘dukkaṭa’’nti vattā natthi, akataṃ vā na katanti. ‘‘So kimahamettha vasāmī’’ti palāyi. Athassa corā vatthāni acchindiṃsu. So paṇṇena vā tiṇena vā paṭicchādetumpi ajānanto jātarūpeneva ekaṃ gāmaṃ pāvisi. Manussā taṃ disvā, ‘‘ayaṃ samaṇo arahā appiccho, natthi iminā sadiso’’ti pūvabhattādīni gahetvā upasaṅkamanti. So ‘‘mayhaṃ sāṭakaṃ anivatthabhāvena idaṃ uppanna’’nti tato paṭṭhāya sāṭakaṃ labhitvāpi na nivāsesi, tadeva pabbajjaṃ aggahesi. Tassa santike aññepi pañcasatā manussā pabbajiṃsu, taṃ sandhāyāha ‘‘pūraṇo kassapo’’ti.</paragraph>
<paragraph line="439"><bold>Makkhalī</bold>ti tassa nāmaṃ. Gosālāya jātattā <bold>gosālo</bold>ti dutiyaṃ nāmaṃ. Taṃ kira sakaddamāya bhūmiyā telaghaṭaṃ gahetvā gacchantaṃ, ‘‘tāta, mā khalī’’ti sāmiko āha. So pamādena khalitvā patitvā sāmikassa bhayena palāyituṃ āraddho. Sāmiko upadhāvitvā sāṭakakaṇṇe aggahesi. Sopi sāṭakaṃ chaḍḍetvā acelako hutvā palāyi, sesaṃ pūraṇasadisameva.</paragraph>
<paragraph line="440"><bold>Ajito</bold>ti <pageBreak edition="V" number="2.0133" />tassa nāmaṃ. Kesakambalaṃ dhāretīti <bold>kesakambalo</bold>. Iti nāmadvayaṃ saṃsanditvā ‘‘ajito kesakambalo’’ti vuccati. Tattha <bold>kesakambalo</bold>nāma manussakesehi katakambalo, tato paṭikiṭṭhataraṃ vatthaṃ nāma natthi. Yathāha – ‘‘seyyathāpi, bhikkhave, yāni kānici tantāvutānaṃ vatthānaṃ, kesakambalo tesaṃ paṭikiṭṭho akkhāyati, kesakambalo, bhikkhave, sīte sīto uṇhe uṇho dubbaṇṇo duggandho dukkhasamphasso’’ti (a. ni. 3.138).</paragraph>
<paragraph line="441"><bold>Pakudho</bold>ti <pageBreak edition="M" number="2.0137" />tassa nāmaṃ. <bold>Kaccāyano</bold>ti gottaṃ. Iti <pageBreak edition="P" number="2.0234" />nāmagottaṃ saṃsanditvā, ‘‘pakudho kaccāyano’’ti vuccati. Sītudakapaṭikkhittako esa, vaccaṃ katvāpi udakakiccaṃ na karoti, uṇhodakaṃ vā kañjiyaṃ vā labhitvā karoti, nadiṃ vā maggodakaṃ vā atikkamma, ‘‘sīlaṃ me bhinna’’nti vālikathūpaṃ katvā sīlaṃ adhiṭṭhāya gacchati, evarūpo nissirikaladdhiko esa.</paragraph>
<paragraph line="442"><bold>Sañjayo</bold>ti tassa nāmaṃ. Belaṭṭhassa puttoti <bold>belaṭṭhaputto</bold>. Amhākaṃ gaṇṭhanakileso palibujjhanakileso natthi, kilesagaṇṭharahitā mayanti evaṃ vāditāya laddhanāmavasena <bold>nigaṇṭho</bold>. Nāṭassa puttoti <bold>nāṭaputto. Abbhaññaṃsū</bold>ti yathā tesaṃ paṭiññā, tatheva jāniṃsu. Idaṃ vuttaṃ hoti – sace nesaṃ sā paṭiññā niyyānikā sabbe abbhaññaṃsu. No ce, na abbhaññaṃsu. Tasmā kiṃ tesaṃ paṭiññā niyyānikā na niyyānikāti, ayametassa pañhassa attho. Atha bhagavā nesaṃ aniyyānikabhāvakathanena atthābhāvato alanti paṭikkhipitvā upamāya atthaṃ pavedento dhammameva desetuṃ, <bold>dhammaṃ, te brāhmaṇa, desessāmī</bold>ti āha.</paragraph>
<paragraph line="443" number="320">Tattha <bold>sacchikiriyāyā</bold>ti sacchikaraṇatthaṃ. <bold>Na chandaṃ janetī</bold>ti kattukamyatāchandaṃ na janayati. <bold>Na vāyamatī</bold>ti vāyāmaṃ parakkamaṃ na karoti. <bold>Olīnavuttiko ca hotī</bold>ti līnajjhāsayo hoti. <bold>Sāthaliko</bold>ti sithilaggāhī, sāsanaṃ sithilaṃ katvā gaṇhāti, daḷhaṃ na gaṇhāti.</paragraph>
<paragraph line="444" number="323"><bold>Idha, brāhmaṇa bhikkhu, vivicceva kāmehī</bold>ti kathaṃ ime paṭhamajjhānādidhammā ñāṇadassanena uttaritarā jātāti? Nirodhapādakattā. Heṭṭhā paṭhamajjhānādidhammā hi vipassanāpādakā <pageBreak edition="V" number="2.0134" />, idha nirodhapādakā, tasmā uttaritarā jātāti veditabbā. Iti bhagavā idampi suttaṃ yathānusandhināva niṭṭhapesi. Desanāvasāne brāhmaṇo saraṇesu patiṭṭhitoti.</paragraph>
<centered line="445">Papañcasūdaniyā majjhimanikāyaṭṭhakathāya</centered>
<centered line="446">Cūḷasāropamasuttavaṇṇanā niṭṭhitā.</centered>
<centered line="447">Tatiyavaggavaṇṇanā niṭṭhitā.</centered>
</body>
</document>