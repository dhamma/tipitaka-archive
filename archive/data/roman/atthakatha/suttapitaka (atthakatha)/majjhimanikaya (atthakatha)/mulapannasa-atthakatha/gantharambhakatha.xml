<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0201a.att0.xml</normativeSource>
    <archivePath>roman/atthakatha/suttapitaka (atthakatha)/majjhimanikaya (atthakatha)/mulapannasa-atthakatha/gantharambhakatha.xml</archivePath>
    <baseFileName>gantharambhakatha</baseFileName>
    <titlePath>Ganthārambhakathā - Mūlapaṇṇāsa-aṭṭhakathā - Majjhimanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Majjhimanikāye</nikaya>
    <book line="3">Mūlapaṇṇāsa-aṭṭhakathā</book>
    <subhead line="4">(Paṭhamo bhāgo)</subhead>
    <subsubhead line="5">Ganthārambhakathā</subsubhead>
    <gatha1 line="6">Karuṇāsītalahadayaṃ <pageBreak edition="Vipassana Research Institut" number="1.0001" /><pageBreak edition="Myanmar" number="1.0001" /><pageBreak edition="Pali Text Society" number="1.0001" />, paññāpajjotavihatamohatamaṃ;</gatha1>
    <gathalast line="7">Sanarāmaralokagaruṃ, vande <bold>sugataṃ</bold> gativimuttaṃ.</gathalast>
    <gatha1 line="8">Buddhopi buddhabhāvaṃ, bhāvetvā ceva sacchikatvā ca;</gatha1>
    <gathalast line="9">Yaṃ upagato gatamalaṃ, vande tamanuttaraṃ <bold>dhammaṃ</bold>.</gathalast>
    <gatha1 line="10">Sugatassa orasānaṃ, puttānaṃ mārasenamathanānaṃ;</gatha1>
    <gathalast line="11">Aṭṭhannampi samūhaṃ, sirasā vande <bold>ariyasaṅghaṃ</bold>.</gathalast>
    <gatha1 line="12">Iti <pageBreak edition="Vipassana Research Institut" number="1.0002" /> me pasannamatino, ratanattayavandanāmayaṃ puññaṃ;</gatha1>
    <gathalast line="13">Yaṃ suvihatantarāyo, hutvā tassānubhāvena.</gathalast>
    <gatha1 line="14">Majjhimapamāṇasuttaṅkitassa idha <bold>majjhimāgamavarassa</bold>;</gatha1>
    <gathalast line="15">Buddhānubuddhasaṃvaṇṇitassa paravādamathanassa.</gathalast>
    <gatha1 line="16">Atthappakāsanatthaṃ, <bold>aṭṭhakathā</bold> ādito vasisatehi;</gatha1>
    <gathalast line="17">Pañcahi yā saṅgītā, anusaṅgītā ca pacchāpi.</gathalast>
    <gatha1 line="18">Sīhaḷadīpaṃ pana ābhatātha vasinā mahāmahindena;</gatha1>
    <gathalast line="19">Ṭhapitā sīhaḷabhāsāya, dīpavāsīnamatthāya.</gathalast>
    <gatha1 line="20">Apanetvāna tatohaṃ, sīhaḷabhāsaṃ manoramaṃ bhāsaṃ;</gatha1>
    <gathalast line="21">Tantinayānucchavikaṃ, āropento vigatadosaṃ.</gathalast>
    <gatha1 line="22">Samayaṃ <pageBreak edition="Myanmar" number="1.0002" /> avilomento, therānaṃ theravaṃsadīpānaṃ;</gatha1>
    <gathalast line="23">Sunipuṇavinicchayānaṃ, mahāvihāre nivāsīnaṃ.</gathalast>
    <gatha1 line="24">Hitvā punappunāgatamatthaṃ, atthaṃ pakāsayissāmi;</gatha1>
    <gathalast line="25">Sujanassa ca tuṭṭhatthaṃ, ciraṭṭhitatthañca dhammassa.</gathalast>
    <gatha1 line="26">Sīlakathā <pageBreak edition="Pali Text Society" number="1.0002" /> dhutadhammā, kammaṭṭhānāni ceva sabbāni;</gatha1>
    <gathalast line="27">Cariyāvidhānasahito, jhānasamāpattivitthāro.</gathalast>
    <gatha1 line="28">Sabbā ca abhiññāyo, paññāsaṅkalananicchayo ceva;</gatha1>
    <gathalast line="29">Khandhādhātāyatanindriyāni ariyāni ceva cattāri.</gathalast>
    <gatha1 line="30">Saccāni <pageBreak edition="Vipassana Research Institut" number="1.0003" /> paccayākāradesanā suparisuddhanipuṇanayā;</gatha1>
    <gathalast line="31">Avimuttatantimaggā, vipassanābhāvanā ceva.</gathalast>
    <gatha1 line="32">Iti pana sabbaṃ yasmā, <bold>visuddhimagge</bold> mayā suparisuddhaṃ;</gatha1>
    <gathalast line="33">Vuttaṃ tasmā bhiyyo, na taṃ idha vicārayissāmi.</gathalast>
    <gatha1 line="34">‘‘Majjhe <bold>visuddhimaggo,</bold> esa catunnampi āgamānañhi;</gatha1>
    <gathalast line="35">Ṭhatvā pakāsayissati, tattha yathābhāsitamatthaṃ’’.</gathalast>
    <gatha1 line="36">Icceva kato tasmā, tampi gahetvāna saddhimetāya;</gatha1>
    <gathalast line="37">Aṭṭhakathāya vijānatha, majjhimasaṅgītiyā atthanti.</gathalast>
    <subsubhead line="38">Nidānakathā</subsubhead>
    <paragraph line="39" number="1"> Tattha <bold>majjhimasaṅgīti</bold> nāma paṇṇāsato mūlapaṇṇāsā majjhimapaṇṇāsā uparipaṇṇāsāti paṇṇāsattayasaṅgahā. Vaggato ekekāya paṇṇāsāya pañca pañca vagge katvā pannarasavaggasamāyogā. Suttato diyaḍḍhasuttasataṃ dve ca suttantā. Padato tevīsuttarapañcasatādhikāni asītipadasahassāni. Tenāhu porāṇā –</paragraph>
    <gatha1 line="40">‘‘Asītipadasahassāni, bhiyyo pañcasatāni ca;</gatha1>
    <gathalast line="41">Puna tevīsati vuttā, padamevaṃ vavatthita’’nti.</gathalast>
    <paragraph line="42">Akkharato <pageBreak edition="Myanmar" number="1.0003" /> satta akkharasatasahassāni cattālīsañca sahassāni tepaññāsañca akkharāni. Bhāṇavārato asīti bhāṇavārā tevīsapadādhiko ca upaḍḍhabhāṇavāro. Anusandhito pucchānusandhi-ajjhāsayānusandhi-yathānusandhivasena saṅkhepato tividho anusandhi. Vitthārato panettha tīṇi anusandhisahassāni nava ca satāni honti. Tenāhu porāṇā –</paragraph>
    <gatha1 line="43">‘‘Tīṇi <pageBreak edition="Vipassana Research Institut" number="1.0004" /> sandhisahassāni, tathā navasatāni ca;</gatha1>
    <gathalast line="44">Anusandhinayā ete, majjhimassa pakāsitā’’ti.</gathalast>
    <paragraph line="45">Tattha paṇṇāsāsu <bold>mūlapaṇṇāsā</bold> ādi, vaggesu <bold>mūlapariyāyavaggo,</bold> suttesu <bold>mūlapariyāyasuttaṃ</bold>. Tassāpi ‘‘evaṃ me suta’’ntiādikaṃ āyasmatā ānandena paṭhamamahāsaṅgītikāle vuttaṃ nidānamādi. Sā panesā paṭhamamahāsaṅgīti sumaṅgalavilāsiniyā dīghanikāyaṭṭhakathāya ādimhi vitthāritā. Tasmā sā tattha vitthāritanayeneva veditabbā.</paragraph>
  </content>
</document>