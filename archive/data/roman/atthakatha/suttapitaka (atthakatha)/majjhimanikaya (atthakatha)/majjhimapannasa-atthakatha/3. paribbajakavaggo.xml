<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0202a.att2.xml</normativeSource>
    <archivePath>roman/atthakatha/suttapitaka (atthakatha)/majjhimanikaya (atthakatha)/majjhimapannasa-atthakatha/3. paribbajakavaggo.xml</archivePath>
    <baseFileName>3. paribbajakavaggo</baseFileName>
    <titlePath>3. Paribbājakavaggo - Majjhimapaṇṇāsa-aṭṭhakathā - Majjhimanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">3. Paribbājakavaggo</chapter>
    <subhead line="2">1. Tevijjavacchasuttavaṇṇanā</subhead>
    <paragraph line="3" number="185"><bold>Evaṃ</bold><pageBreak edition="V" number="3.0139" /><pageBreak edition="M" number="3.0136" /><bold>me suta</bold>nti tevijjavacchasuttaṃ. Tattha <bold>ekapuṇḍarīke</bold>ti puṇḍarīko vuccati setambarukkho, so tasmiṃ ārāme eko puṇḍarīko atthīti ekapuṇḍarīko. <bold>Etadahosī</bold>ti tattha pavisitukāmatāya ahosi. <bold>Cirassaṃ kho, bhante</bold>ti pakatiyā āgatapubbataṃ upādāya. <bold>Dhammassa cānudhamma</bold>nti idha sabbaññutaññāṇaṃ dhammo nāma, mahājanassa byākaraṇaṃ anudhammo nāma. Sesaṃ jīvakasutte (ma. ni. 2.51 ādayo) vuttanayameva. <bold>Na me te</bold>ti ananuññāya ṭhatvā anuññampi paṭikkhipati. ‘‘Sabbaññū sabbadassāvī aparisesaṃ ñāṇadassanaṃ paṭijānātī’’ti hi idaṃ anujānitabbaṃ siyā, – ‘‘carato ca me…pe… paccupaṭṭhita’’nti idaṃ pana nānujānitabbaṃ. Sabbaññutaññāṇena hi āvajjitvā pajānāti. Tasmā ananuññāya ṭhatvā anuññampi paṭikkhipanto evamāha.</paragraph>
    <paragraph line="4" number="186"><bold>Āsavānaṃ khayā</bold>ti ettha sakiṃ khīṇānaṃ āsavānaṃ puna khepetabbābhāvā yāvadevāti na vuttaṃ. Pubbenivāsañāṇena cettha bhagavā atītajānanaguṇaṃ dasseti, dibbacakkhuñāṇena <pageBreak edition="P" number="3.0196" /> paccuppannajānanaguṇaṃ, āsavakkhayañāṇena lokuttaraguṇanti. Iti imāhi tīhi vijjāhi sakalabuddhaguṇe saṃkhipitvā kathesi.</paragraph>
    <paragraph line="5"><bold>Gihisaṃyojana</bold>nti gihibandhanaṃ gihiparikkhāresu nikantiṃ. <bold>Natthi kho vacchā</bold>ti gihisaṃyojanaṃ appahāya dukkhassantakaro nāma natthi. Yepi hi santatimahāmatto uggaseno seṭṭhiputto vītasokadārakoti gihiliṅge ṭhitāva arahattaṃ pattā, tepi maggena sabbasaṅkhāresu nikantiṃ <pageBreak edition="V" number="3.0140" /> sukkhāpetvā pattā. Taṃ patvā pana na tena liṅgena aṭṭhaṃsu, gihiliṅgaṃ nāmetaṃ hīnaṃ, uttamaguṇaṃ dhāretuṃ na sakkoti. Tasmā tattha ṭhito arahattaṃ patvā taṃdivasameva pabbajati vā parinibbāti vā. Bhūmadevatā pana tiṭṭhanti. Kasmā? Nilīyanokāsassa atthitāya. Sesakāmabhave manussesu sotāpannādayo tayo tiṭṭhanti, kāmāvacaradevesu <pageBreak edition="M" number="3.0137" /> sotāpannā sakadāgāmino ca, anāgāmikhīṇāsavā panettha na tiṭṭhanti. Kasmā? Tañhi ṭhānaṃ laḷitajanassa āvāso, natthi tattha tesaṃ pavivekārahaṃ paṭicchannaṭṭhānañca. Iti tattha khīṇāsavo parinibbāti, anāgāmī cavitvā suddhāvāse nibbattati. Kāmāvacaradevato upari pana cattāropi ariyā tiṭṭhanti.</paragraph>
    <paragraph line="6"><bold>Sopāsi kammavādī</bold>ti sopi kammavādī ahosi, kiriyampi na paṭibāhittha. Tañhi ekanavutikappamatthake attānaṃyeva gahetvā katheti. Tadā kira mahāsatto pāsaṇḍapariggaṇhanatthaṃ pabbajito tassapi pāsaṇḍassa nipphalabhāvaṃ <pageBreak edition="P" number="3.0197" /> jānitvā vīriyaṃ na hāpesi, kiriyavādī hutvā sagge nibbattati. Tasmā evamāha. Sesaṃ sabbattha uttānamevāti.</paragraph>
    <centered line="7">Papañcasūdaniyā majjhimanikāyaṭṭhakathāya</centered>
    <centered line="8">Tevijjavacchasuttavaṇṇanā niṭṭhitā.</centered>
    <subhead line="9">2. Aggivacchasuttavaṇṇanā</subhead>
    <paragraph line="10" number="187"><bold>Evaṃ</bold><pageBreak edition="V" number="3.0141" /><bold>me suta</bold>nti aggivacchasuttaṃ. Tattha <bold>na kho aha</bold>nti paṭhamavāre nāhaṃ sassatadiṭṭhikoti vadati, dutiye nāhaṃ ucchedadiṭṭhikoti. Evaṃ antānantikādivasena sabbavāresu paṭikkhepo veditabbo. <bold>Hoti ca na ca hotī</bold>ti ayaṃ panettha ekaccasassatavādo. <bold>Neva hoti na na hotī</bold>ti ayaṃ amarāvikkhepoti veditabbo.</paragraph>
    <paragraph line="11" number="189"><bold>Sadukkha</bold>nti kilesadukkhena ceva vipākadukkhena ca sadukkhaṃ. <bold>Savighāta</bold>nti tesaṃyeva dvinnaṃ vasena saupaghātakaṃ. <bold>Saupāyāsa</bold>nti tesaṃyeva vasena saupāyāsaṃ. <bold>Sapariḷāha</bold>nti tesaṃyeva vasena sapariḷāhaṃ.</paragraph>
    <paragraph line="12"><bold>Kiñci diṭṭhigata</bold>nti kāci ekā diṭṭhipi ruccitvā khamāpetvā gahitā atthīti pucchati. <bold>Apanīta</bold>nti nīhaṭaṃ apaviddhaṃ. <bold>Diṭṭha</bold>nti paññāya diṭṭhaṃ. <bold>Tasmā</bold>ti yasmā pañcannaṃ khandhānaṃ udayavayaṃ addasa, tasmā. <bold>Sabbamaññitāna</bold>nti <pageBreak edition="P" number="3.0198" /> sabbesaṃ tiṇṇampi taṇhādiṭṭhimānamaññitānaṃ. <bold>Mathitāna</bold>nti tesaṃyeva vevacanaṃ. Idāni tāni vibhajitvā dassento <bold>sabbaahaṃkāra-mamaṃkāra-mānānusayāna</bold>nti āha. Ettha <pageBreak edition="M" number="3.0138" /> hi ahaṃkāro diṭṭhi, mamaṃkāro taṇhā, mānānusayo māno. <bold>Anupādā vimutto</bold>ti catūhi upādānehi kañci dhammaṃ anupādiyitvā vimutto.</paragraph>
    <paragraph line="13" number="190"><bold>Na upetī</bold>ti na yujjati. Ettha ca ‘‘na upapajjatī’’ti idaṃ anujānitabbaṃ siyā. Yasmā pana evaṃ vutte so paribbājako ucchedaṃ gaṇheyya, upapajjatīti pana sassatameva, upapajjati ca na ca upapajjatīti ekaccasassataṃ, neva upapajjati na na upapajjatīti amarāvikkhepaṃ, tasmā bhagavā – ‘‘ayaṃ appatiṭṭho anālambo hotu, sukhapavesanaṭṭhānaṃ mā labhatū’’ti ananuññāya ṭhatvā anuññampi paṭikkhipi. <bold>Ala</bold>nti samatthaṃ pariyattaṃ <pageBreak edition="V" number="3.0142" />. <bold>Dhammo</bold>ti paccayākāradhammo. <bold>Aññatrayogenā</bold>ti aññattha payogena. <bold>Aññatrācariyakenā</bold>ti paccayākāraṃ ajānantānaṃ aññesaṃ ācariyānaṃ santike vasantena.</paragraph>
    <paragraph line="14" number="191"><bold>Tena hi vacchā</bold>ti yasmā tvaṃ sammohamāpādinti vadasi, tasmā taṃyevettha paṭipucchissāmi. <bold>Anāhāro</bold><pageBreak edition="P" number="3.0199" /><bold>nibbuto</bold>ti appaccayo nibbuto.</paragraph>
    <paragraph line="15" number="192"><bold>Yena rūpenā</bold>ti yena rūpena sattasaṅkhātaṃ tathāgataṃ rūpīti paññāpeyya. <bold>Gambhīro</bold>ti guṇagambhīro. <bold>Appameyyo</bold>ti pamāṇaṃ gaṇhituṃ na sakkuṇeyyo. <bold>Duppariyogāḷho</bold>ti duogāho dujjāno. <bold>Seyyathāpi mahāsamuddo</bold>ti yathā mahāsamuddo gambhīro appameyyo dujjāno, evameva khīṇāsavopi. Taṃ ārabbha upapajjatītiādi sabbaṃ na yujjati. Kathaṃ? Yathā parinibbutaṃ aggiṃ ārabbha puratthimaṃ disaṃ gatotiādi sabbaṃ na yujjati, evaṃ.</paragraph>
    <paragraph line="16"><bold>Aniccatā</bold>ti aniccatāya. <bold>Sāre patiṭṭhita</bold>nti lokuttaradhammasāre patiṭṭhitaṃ. Sesaṃ sabbattha uttānamevāti.</paragraph>
    <centered line="17">Papañcasūdaniyā majjhimanikāyaṭṭhakathāya</centered>
    <centered line="18">Aggivacchasuttavaṇṇanā niṭṭhitā.</centered>
    <subhead line="19">3. Mahāvacchasuttavaṇṇanā</subhead>
    <paragraph line="20" number="193"><bold>Evaṃ</bold><pageBreak edition="V" number="3.0143" /><pageBreak edition="M" number="3.0139" /><bold>me suta</bold>nti mahāvacchasuttaṃ. Tattha <bold>sahakathī</bold>ti saddhiṃvādo, bahuṃ mayā tumhehi saddhiṃ kathitapubbanti kathaṃ sāreti mettiṃ ghaṭeti. Purimāni hi dve suttāni etasseva kathitāni, saṃyuttake abyākatasaṃyuttaṃ (saṃ. ni. 4.416 ādayo) nāma etasseva kathitaṃ – ‘‘kiṃ nu kho, bho gotama, sassato loko idameva saccaṃ moghamaññanti <pageBreak edition="P" number="3.0200" /> abyākatameta’’nti evaṃ ekuttaranikāyepi iminā saddhiṃ kathitaṃ atthiyeva. Tasmā evamāha. Sammāsambuddhopi tassa āgatāgatassa saṅgahaṃ katvā okāsamakāsiyeva. Kasmā? Ayañhi sassatadiṭṭhiko, sassatadiṭṭhikā ca sīghaṃ laddhiṃ na vissajjenti, vasātelamakkhitapilotikā viya cirena sujjhanti. Passati ca bhagavā – ‘‘ayaṃ paribbājako kāle gacchante gacchante laddhiṃ vissajjetvā mama santike pabbajitvā cha abhiññāyo sacchikatvā abhiññātasāvako bhavissatī’’ti. Tasmā tassa āgatāgatassa saṅgahaṃ katvā okāsamakāsiyeva. Idaṃ panassa pacchimagamanaṃ. So hi imasmiṃ sutte taraṇaṃ vā hotu ataraṇaṃ vā, yaṭṭhiṃ otaritvā udake patamāno viya samaṇassa gotamassa santikaṃ gantvā pabbajissāmīti sanniṭṭhānaṃ katvā āgato. Tasmā dhammadesanaṃ yācanto <bold>sādhu me bhavaṃ gotamo</bold>tiādimāha. Tassa bhagavā mūlavasena saṃkhittadesanaṃ, kammapathavasena vitthāradesanaṃ desesi. Mūlavasena cettha atisaṃkhittā desanā, kammapathavasena saṃkhittā vitthārasadisā. Buddhānaṃ pana nippariyāyena vitthāradesanā nāma natthi. Catuvīsatisamantapaṭṭhānampi hi sattapakaraṇe abhidhammapiṭake ca sabbaṃ saṃkhittameva. Tasmā mūlavasenāpi kammapathavasenāpi saṃkhittameva desesīti veditabbo.</paragraph>
    <paragraph line="21" number="194"> Tattha <bold>pāṇātipātā veramaṇī kusala</bold>ntiādīsu paṭipāṭiyā sattadhammā kāmāvacarā, anabhijjhādayo tayo catubhūmikāpi vaṭṭanti.</paragraph>
    <paragraph line="22"><bold>Yato</bold><pageBreak edition="P" number="3.0201" /><bold>kho, vaccha, bhikkhuno</bold>ti kiñcāpi aniyametvā vuttaṃ, yathā pana jīvakasutte ca caṅkīsutte ca, evaṃ imasmiṃ sutte ca attānameva sandhāyetaṃ bhagavatā vuttanti veditabbaṃ.</paragraph>
    <paragraph line="23" number="195"><bold>Atthi</bold><pageBreak edition="V" number="3.0144" /><pageBreak edition="M" number="3.0140" /><bold>panā</bold>ti kiṃ pucchāmīti pucchati? Ayaṃ kirassa laddhi – ‘‘tasmiṃ tasmiṃ sāsane satthāva arahā hoti, sāvako pana arahattaṃ pattuṃ samattho natthi. Samaṇo ca gotamo ‘yato kho, vaccha, bhikkhuno’ti ekaṃ bhikkhuṃ kathento viya katheti, atthi nu kho samaṇassa gotamassa sāvako arahattappatto’’ti. Etamatthaṃ pucchissāmīti pucchati. Tattha <bold>tiṭṭhatū</bold>ti bhavaṃ tāva gotamo tiṭṭhatu, bhavañhi loke pākaṭo arahāti attho. Tasmiṃ byākate uttari bhikkhunīādīnaṃ vasena pañhaṃ pucchi, bhagavāpissa byākāsi.</paragraph>
    <paragraph line="24" number="196"><bold>Ārādhako</bold>ti sampādako paripūrako.</paragraph>
    <paragraph line="25" number="197"><bold>Sekhāya vijjāya pattabba</bold>nti heṭṭhimaphalattayaṃ pattabbaṃ. Taṃ sabbaṃ mayā anuppattanti vadati. Vitaṇḍavādī panāha – ‘‘katame dhammā sekkhā? Cattāro maggā apariyāpannā heṭṭhimāni ca tīṇi sāmaññaphalānī’’ti (dha. sa. 1023) vacanato arahattamaggopi anena pattoyeva. Phalaṃ pana apattaṃ, tassa pattiyā uttari yogaṃ kathāpetīti. So evaṃ saññāpetabbo –</paragraph>
    <gatha1 line="26">‘‘Yo <pageBreak edition="P" number="3.0202" /> ve kilesāni pahāya pañca,</gatha1>
    <gatha2 line="27">Paripuṇṇasekho aparihānadhammo;</gatha2>
    <gatha3 line="28">Cetovasippatto samāhitindriyo,</gatha3>
    <gathalast line="29">Sa ve ṭhitattoti naro pavuccatī’’ti. (a. ni. 4.5);</gathalast>
    <paragraph line="30">Anāgāmipuggalo hi ekantaparipuṇṇasekho. Taṃ sandhāya ‘‘sekhāya vijjāya pattabba’’nti āha. Maggassa pana ekacittakkhaṇikattā tattha ṭhitassa pucchā nāma natthi. Iminā suttena maggopi bahucittakkhaṇiko hotūti ce. Etaṃ na buddhavacanaṃ, vuttagāthāya ca attho virujjhati. Tasmā anāgāmiphale ṭhatvā arahattamaggassa vipassanaṃ kathāpetīti veditabbo. Yasmā panassa na kevalaṃ suddhaarahattasseva upanissayo, channampi abhiññānaṃ upanissayo atthi, tasmā bhagavā – ‘‘evamayaṃ samathe kammaṃ katvā pañca abhiññā nibbattessati <pageBreak edition="V" number="3.0145" />, vipassanāya kammaṃ katvā arahattaṃ pāpuṇissati. Evaṃ chaḷabhiñño mahāsāvako bhavissatī’’ti vipassanāmattaṃ akathetvā samathavipassanā ācikkhi.</paragraph>
    <paragraph line="31" number="198"><bold>Sati</bold><pageBreak edition="M" number="3.0141" /><bold>satiāyatane</bold>ti sati satikāraṇe. Kiñcettha kāraṇaṃ? Abhiññā vā abhiññāpādakajjhānaṃ vā avasāne pana arahattaṃ vā kāraṇaṃ arahattassa vipassanā vāti veditabbaṃ.</paragraph>
    <paragraph line="32" number="200"><bold>Pariciṇṇo me bhagavā</bold>ti satta hi sekhā bhagavantaṃ paricaranti nāma, khīṇāsavena bhagavā pariciṇṇo hoti. Iti saṅkhepena arahattaṃ byākaronto thero evamāha. Te pana bhikkhū tamatthaṃ na jāniṃsu, ajānantāva tassa vacanaṃ sampaṭicchitvā. Bhagavato ārocesuṃ. <bold>Devatā</bold>ti tesaṃ guṇānaṃ lābhī devatā. Sesaṃ sabbattha uttānamevāti.</paragraph>
    <centered line="33">Papañcasūdaniyā majjhimanikāyaṭṭhakathāya</centered>
    <centered line="34">Mahāvacchasuttavaṇṇanā niṭṭhitā.</centered>
    <subhead line="35">4. Dīghanakhasuttavaṇṇanā</subhead>
    <paragraph line="36" number="201"><bold>Evaṃ</bold><pageBreak edition="V" number="3.0146" /><pageBreak edition="P" number="3.0203" /><bold>me suta</bold>nti dīghanakhasuttaṃ. Tattha <bold>sūkarakhatāya</bold>nti sūkarakhatāti evaṃnāmake leṇe. Kassapabuddhakāle kira taṃ leṇaṃ ekasmiṃ buddhantare pathaviyā vaḍḍhamānāya antobhūmigataṃ jātaṃ. Athekadivasaṃ eko sūkaro tassa chadanapariyantasamīpe paṃsuṃ khaṇi. Deve vuṭṭe paṃsudhoto chadanapariyanto pākaṭo ahosi. Eko vanacarako disvā – ‘‘pubbe sīlavantehi paribhuttaleṇena bhavitabbaṃ, paṭijaggissāmi na’’nti samantato paṃsuṃ apanetvā leṇaṃ sodhetvā kuṭṭaparikkhepaṃ katvā dvāravātapānaṃ yojetvā supariniṭṭhita-sudhākammacittakammarajatapaṭṭasadisāya vālukāya santhatapariveṇaṃ leṇaṃ katvā mañcapīṭhaṃ paññāpetvā bhagavato vasanatthāya adāsi. Leṇaṃ gambhīraṃ ahosi otaritvā abhiruhitabbaṃ. Taṃ sandhāyetaṃ vuttaṃ.</paragraph>
    <paragraph line="37"><bold>Dīghanakho</bold>ti tassa paribbājakassa nāmaṃ. <bold>Upasaṅkamī</bold>ti kasmā upasaṅkami? So kira there aḍḍhamāsapabbajite cintesi – ‘‘mayhaṃ mātulo aññaṃ pāsaṇḍaṃ gantvā na ciraṃ tiṭṭhati, idāni panassa samaṇassa gotamassa santikaṃ gatassa aḍḍhamāso jāto. Pavattimpissa na suṇāmi, ojavantaṃ <pageBreak edition="M" number="3.0142" /> nu kho sāsanaṃ, jānissāmi na’’nti gantukāmo jāto. Tasmā upasaṅkami. <bold>Ekamantaṃ ṭhito</bold>ti tasmiṃ kira samaye thero bhagavantaṃ bījayamāno ṭhito hoti, paribbājako mātule <pageBreak edition="P" number="3.0204" /> hirottappena ṭhitakova pañhaṃ pucchi. Tena vuttaṃ ‘‘ekamantaṃ ṭhito’’ti.</paragraph>
    <paragraph line="38"><bold>Sabbaṃ me nakkhamatī</bold>ti sabbā me upapattiyo nakkhamanti, paṭisandhiyo nakkhamantīti adhippāyena vadati. Ettāvatānena ‘‘ucchedavādohamasmī’’ti dīpitaṃ hoti. Bhagavā panassa adhippāyaṃ muñcitvā akkhare tāva dosaṃ dassento <bold>yāpi kho te</bold>tiādimāha. Tattha <bold>esāpi te diṭṭhi nakkhamatī</bold>ti esāpi te paṭhamaṃ ruccitvā khamāpetvā gahitadiṭṭhi nakkhamatīti. <bold>Esā ce me, bho gotama, diṭṭhi khameyyā</bold>ti mayhañhi sabbaṃ nakkhamatīti diṭṭhi, tassa mayhaṃ yā esā sabbaṃ me nakkhamatīti diṭṭhi, esā me khameyya. Yaṃ taṃ ‘‘sabbaṃ me nakkhamatī’’ti vuttaṃ, tampissa tādisameva. Yathā sabbagahaṇena gahitāpi ayaṃ diṭṭhi khamati, evamevaṃ tampi khameyya <pageBreak edition="V" number="3.0147" />. Evaṃ attano vāde āropitaṃ dosaṃ ñatvā taṃ pariharāmīti saññāya vadati, atthato panassa ‘‘esā diṭṭhi na me khamatī’’ti āpajjati. Yassa panesā na khamati na ruccati, tassāyaṃ tāya diṭṭhiyā sabbaṃ me na khamatīti diṭṭhi rucitaṃ. Tena hi diṭṭhiakkhamena arucitena bhavitabbanti sabbaṃ khamatīti ruccatīti āpajjati. Na panesa taṃ sampaṭicchati, kevalaṃ tassāpi ucchedadiṭṭhiyā ucchedameva gaṇhāti. Tenāha bhagavā <bold>ato kho te, aggivessana,…pe… aññañca diṭṭhiṃ upādiyantī</bold>ti. Tattha <bold>ato</bold>ti pajahanakesu nissakkaṃ, ye pajahanti, tehi ye nappajahantīti vucciyanti, teva bahutarāti attho. <bold>Bahū hi bahutarā</bold>ti ettha hikāro nipātamattaṃ, bahū bahutarāti attho. Parato <pageBreak edition="P" number="3.0205" /><bold>tanū hi tanutarā</bold>ti padepi eseva nayo. <bold>Ye evamāhaṃsū</bold>ti ye evaṃ vadanti. <bold>Tañceva diṭṭhiṃ nappajahanti, aññañca diṭṭhiṃ upādiyantī</bold>ti mūladassanaṃ nappajahanti, aparadassanaṃ upādiyanti.</paragraph>
    <paragraph line="39">Ettha ca sassataṃ gahetvā tampi appahāya ucchedaṃ vā ekaccasassataṃ vā gahetuṃ na sakkā, ucchedampi gahetvā taṃ appahāya sassataṃ vā ekaccasassataṃ vā na sakkā gahetuṃ, ekaccasassatampi gahetvā taṃ appahāya sassataṃ vā ucchedaṃ vā na sakkā gahetuṃ. Mūlasassataṃ pana appahāya <pageBreak edition="M" number="3.0143" /> aññaṃ sassatameva sakkā gahetuṃ. Kathaṃ? Ekasmiñhi samaye ‘‘rūpaṃ sassata’’nti gahetvā aparasmiṃ samaye ‘‘na suddharūpameva sassataṃ, vedanāpi sassatā, viññāṇampi sassata’’nti gaṇhāti. Ucchedepi ekaccasassatepi eseva nayo. Yathā ca khandhesu, evaṃ āyatanesupi yojetabbaṃ. Idaṃ sandhāya vuttaṃ – ‘‘tañceva diṭṭhiṃ nappajahanti, aññañca diṭṭhiṃ upādiyantī’’ti.</paragraph>
    <paragraph line="40">Dutiyavāre <bold>ato</bold>ti appajahanakesu nissakkaṃ, ye nappajahanti, tehi, ye pajahantīti vucciyanti, teva tanutarā appatarāti attho. <bold>Tañceva diṭṭhiṃ pajahanti, aññañca diṭṭhiṃ na upādiyantī</bold>ti tañca mūladassanaṃ pajahanti, aññañca dassanaṃ na gaṇhanti. Kathaṃ? Ekasmiñhi samaye ‘‘rūpaṃ sassata’’nti gahetvā aparasmiṃ samaye tattha ādīnavaṃ disvā ‘‘oḷārikametaṃ mayhaṃ dassana’’nti pajahati ‘‘na kevalañca rūpaṃ sassatanti dassanameva oḷārikaṃ, vedanāpi sassatā…pe… viññāṇampi sassatanti dassanaṃ oḷārikamevā’’ti vissajjeti <pageBreak edition="V" number="3.0148" />. Ucchedepi ekaccasassatepi eseva nayo. Yathā ca khandhesu, evaṃ āyatanesupi yojetabbaṃ. Evaṃ tañca mūladassanaṃ pajahanti, aññañca dassanaṃ na gaṇhanti.</paragraph>
    <paragraph line="41"><bold>Santaggivessanā</bold>ti <pageBreak edition="P" number="3.0206" /> kasmā ārabhi? Ayaṃ ucchedaladdhiko attano laddhiṃ nigūhati, tassā pana laddhiyā vaṇṇe vuccamāne attano laddhiṃ pātukarissatīti tisso laddhiyo ekato dassetvā vibhajituṃ imaṃ desanaṃ ārabhi.</paragraph>
    <paragraph line="42"><bold>Sārāgāya santike</bold>tiādīsu rāgavasena vaṭṭe rajjanassa āsannā taṇhādiṭṭhisaṃyojanena vaṭṭasaṃyojanassa santike. <bold>Abhinandanāyā</bold>ti taṇhādiṭṭhivaseneva gilitvā pariyādiyanassa gahaṇassa ca āsannāti attho. <bold>Asārāgāya santike</bold>tiādīsu vaṭṭe arajjanassa āsannātiādinā nayena attho veditabbo.</paragraph>
    <paragraph line="43">Ettha ca sassatadassanaṃ appasāvajjaṃ dandhavirāgaṃ, ucchedadassanaṃ mahāsāvajjaṃ khippavirāgaṃ. Kathaṃ? Sassatavādī hi idhalokaṃ paralokañca atthīti jānāti, sukatadukkaṭānaṃ phalaṃ atthīti jānāti, kusalaṃ karoti, akusalaṃ karonto bhāyati, vaṭṭaṃ assādeti, abhinandati. Buddhānaṃ <pageBreak edition="M" number="3.0144" /> vā buddhasāvakānaṃ vā sammukhībhūto sīghaṃ laddhiṃ jahituṃ na sakkoti. Tasmā taṃ sassatadassanaṃ appasāvajjaṃ dandhavirāganti vuccati. Ucchedavādī pana idhalokaparalokaṃ atthīti jānāti, sukatadukkaṭānaṃ phalaṃ atthīti jānāti, kusalaṃ na karoti, akusalaṃ karonto na bhāyati, vaṭṭaṃ na assādeti, nābhinandati, buddhānaṃ vā buddhasāvakānaṃ vā sammukhībhāve sīghaṃ dassanaṃ pajahati. Pāramiyo pūretuṃ sakkonto buddho hutvā, asakkonto abhinīhāraṃ katvā sāvako hutvā parinibbāyati. Tasmā ucchedadassanaṃ mahāsāvajjaṃ khippavirāganti vuccati.</paragraph>
    <paragraph line="44" number="202"> So pana paribbājako etamatthaṃ <pageBreak edition="P" number="3.0207" /> asallakkhetvā – ‘‘mayhaṃ dassanaṃ saṃvaṇṇeti pasaṃsati, addhā me sundaraṃ dassana’’nti sallakkhetvā <bold>ukkaṃseti me bhava</bold>ntiādimāha.</paragraph>
    <paragraph line="45">Idāni yasmā ayaṃ paribbājako kañjiyeneva tittakālābu, ucchedadassaneneva pūrito, so <pageBreak edition="V" number="3.0149" /> yathā kañjiyaṃ appahāya na sakkā lābumhi telaphāṇitādīni pakkhipituṃ, pakkhittānipi na gaṇhāti, evamevaṃ taṃ laddhiṃ appahāya abhabbo maggaphalānaṃ lābhāya, tasmā laddhiṃ jahāpanatthaṃ <bold>tatraggivessanā</bold>tiādi āraddhaṃ. <bold>Viggaho</bold>ti kalaho. <bold>Evametāsaṃ diṭṭhīnaṃ pahānaṃ hotī</bold>ti evaṃ viggahādiādīnavaṃ disvā tāsaṃ diṭṭhīnaṃ pahānaṃ hoti. So hi paribbājako ‘‘kiṃ me iminā viggahādinā’’ti taṃ ucchedadassanaṃ pajahati.</paragraph>
    <paragraph line="46" number="205"> Athassa bhagavā vamitakañjiye lābumhi sappiphāṇitādīni pakkhipanto viya hadaye amatosadhaṃ pūressāmīti vipassanaṃ ācikkhanto <bold>ayaṃ kho pana, aggivessana, kāyo</bold>tiādimāha. Tassattho vammikasutte vutto. <bold>Aniccato</bold>tiādīnipi heṭṭhā vitthāritāneva. <bold>Yo kāyasmiṃ kāyachando</bold>ti yā kāyasmiṃ taṇhā. <bold>Sneho</bold>ti taṇhāsnehova. <bold>Kāyanvayatā</bold>ti kāyānugamanabhāvo, kāyaṃ anugacchanakakilesoti attho.</paragraph>
    <paragraph line="47">Evaṃ rūpakammaṭṭhānaṃ dassetvā idāni arūpakammaṭṭhānaṃ dassento <bold>tisso kho</bold>tiādimāha. Puna tāsaṃyeva vedanānaṃ asammissabhāvaṃ dassento <bold>yasmiṃ, aggivessana, samaye</bold>tiādimāha. Tatrāyaṃ saṅkhepattho <pageBreak edition="M" number="3.0145" /><pageBreak edition="P" number="3.0208" /> – yasmiṃ samaye sukhādīsu ekaṃ vedanaṃ vedayati, tasmiṃ samaye aññā vedanā attano vāraṃ vā okāsaṃ vā olokayamānā nisinnā nāma natthi, atha kho anuppannāva honti bhinnaudakapupphuḷā viya ca antarahitā vā. <bold>Sukhāpi kho</bold>tiādi tāsaṃ vedanānaṃ cuṇṇavicuṇṇabhāvadassanatthaṃ vuttaṃ.</paragraph>
    <paragraph line="48"><bold>Na kenaci saṃvadatī</bold>ti tassataṃ gahetvā ‘‘sassatavādī aha’’nti ucchedavādināpi saddhiṃ na saṃvadati, tameva gahetvā ‘‘sassatavādī aha’’nti ekaccasassatavādinā saddhiṃ na vivadati. Evaṃ tayopi vādā parivattetvā yojetabbā. <bold>Yañca loke vutta</bold>nti yaṃ loke kathitaṃ voharitaṃ, tena voharati aparāmasanto kiñci dhammaṃ parāmāsaggāhena aggaṇhanto. Vuttampi cetaṃ –</paragraph>
    <gatha1 line="49">‘‘Yo hoti bhikkhu arahaṃ katāvī,</gatha1>
    <gatha2 line="50">Khīṇāsavo antimadehadhārī;</gatha2>
    <gatha3 line="51">Ahaṃ <pageBreak edition="V" number="3.0150" /> vadāmītipi so vadeyya,</gatha3>
    <gatha2 line="52">Mamaṃ vadantītipi so vadeyya;</gatha2>
    <gatha3 line="53">Loke samaññaṃ kusalo viditvā,</gatha3>
    <gathalast line="54">Vohāramattena so vohareyyā’’ti. (saṃ. ni. 1.25);</gathalast>
    <unindented line="55">Aparampi vuttaṃ – ‘‘imā kho citta lokasamaññā lokaniruttiyo lokavohārā lokapaññattiyo, yāhi tathāgato voharati aparāmasa’’nti (dī. ni. 1.440).</unindented>
    <paragraph line="56" number="206"><bold>Abhiññāpahānamāhā</bold>ti sassatādīsu tesaṃ tesaṃ dhammānaṃ sassataṃ abhiññāya jānitvā sassatassa pahānamāha, ucchedaṃ, ekaccasassataṃ abhiññāya ekaccasassatassa pahānaṃ vadati. Rūpaṃ abhiññāya rūpassa pahānaṃ vadatītiādinā nayenettha attho veditabbo.</paragraph>
    <paragraph line="57"><bold>Paṭisañcikkhato</bold>ti <pageBreak edition="P" number="3.0209" /> paccavekkhantassa. <bold>Anupādāya āsavehi cittaṃ vimuccī</bold>ti anuppādanirodhena niruddhehi āsavehi aggahetvāva cittaṃ vimucci. Ettāvatā cesa parassa vaḍḍhitaṃ bhattaṃ bhuñjitvā khudaṃ vinodento viya parassa <pageBreak edition="M" number="3.0146" /> āraddhāya dhammadesanāya ñāṇaṃ pesetvā vipassanaṃ vaḍḍhetvā arahattañceva patto, sāvakapāramīñāṇassa ca matthakaṃ, soḷasa ca paññā paṭivijjhitvā ṭhito. Dīghanakho pana sotāpattiphalaṃ patvā saraṇesu patiṭṭhito.</paragraph>
    <paragraph line="58">Bhagavā pana imaṃ desanaṃ sūriye dharamāneyeva niṭṭhāpetvā gijjhakūṭā oruyha veḷuvanaṃ gantvā sāvakasannipātamakāsi, caturaṅgasamannāgato sannipāto ahosi. Tatrimāni aṅgāni – māghanakkhattena yutto puṇṇamauposathadivaso, kenaci anāmantitāni hutvā attanoyeva dhammatāya sannipatitāni aḍḍhatelasāni bhikkhusatāni, tesu ekopi puthujjano vā sotāpanna-sakadāgāmi-anāgāmi-sukkhavipassaka-arahantesu vā aññataro natthi, sabbe chaḷabhiññāva, ekopi cettha satthakena kese chinditvā pabbajito nāma natthi, sabbe ehibhikkhunoyevāti.</paragraph>
    <centered line="59">Papañcasūdaniyā majjhimanikāyaṭṭhakathāya</centered>
    <centered line="60">Dīghanakhasuttavaṇṇanā niṭṭhitā.</centered>
    <subhead line="61">5. Māgaṇḍiyasuttavaṇṇanā</subhead>
    <paragraph line="62" number="207"><bold>Evaṃ</bold><pageBreak edition="V" number="3.0151" /><bold>me suta</bold>nti māgaṇḍiyasuttaṃ. Tattha <bold>agyāgāre</bold>ti aggihomasālayaṃ. <bold>Tiṇasanthārake</bold>ti dve māgaṇḍiyā mātulo ca bhāgineyyo ca. Tesu mātulo pabbajitvā arahattaṃ patto, bhāgineyyopi <pageBreak edition="P" number="3.0210" /> saupanissayo nacirasseva pabbajitvā arahattaṃ pāpuṇissati. Athassa bhagavā upanissayaṃ disvā ramaṇīyaṃ devagabbhasadisaṃ gandhakuṭiṃ pahāya tattha chārikatiṇakacavarādīhi uklāpe agyāgāre tiṇasanthārakaṃ paññāpetvā parasaṅgahakaraṇatthaṃ katipāhaṃ vasittha. Taṃ sandhāyetaṃ vuttaṃ. <bold>Tenupasaṅkamī</bold>ti na kevalaṃ taṃdivasameva, yasmā pana taṃ agyāgāraṃ gāmūpacāre dārakadārikāhi okiṇṇaṃ avivittaṃ, tasmā bhagavā niccakālampi divasabhāgaṃ tasmiṃ vanasaṇḍe vītināmetvā sāyaṃ vāsatthāya tattha upagacchati.</paragraph>
    <paragraph line="63"><bold>Addasā</bold><pageBreak edition="M" number="3.0147" /><bold>kho…pe… tiṇasanthārakaṃ paññatta</bold>nti bhagavā aññesu divasesu tiṇasanthārakaṃ saṅgharitvā saññāṇaṃ katvā gacchati, taṃdivasaṃ pana paññapetvāva agamāsi. Kasmā? Tadā hi paccūsasamaye lokaṃ oloketvāva addasa – ‘‘ajja māgaṇḍiyo idhāgantvā imaṃ tiṇasanthārakaṃ disvā bhāradvājena saddhiṃ tiṇasanthārakaṃ ārabbha kathāsallāpaṃ karissati, athāhaṃ āgantvā dhammaṃ desessāmi, so dhammaṃ sutvā mama santike pabbajitvā arahattaṃ pāpuṇissati. Paresaṃ saṅgahakaraṇatthameva hi mayā pāramiyo pūritā’’ti tiṇasanthārakaṃ paññapetvāva agamāsi.</paragraph>
    <paragraph line="64"><bold>Samaṇaseyyānurūpaṃ maññe</bold>ti imaṃ tiṇasanthārakaṃ ‘‘samaṇassa anucchavikā seyyā’’ti maññāmi. Na ca asaññatasamaṇassa nivutthaṭṭhānametaṃ. Tathāhettha hatthena ākaḍḍhitaṭṭhānaṃ vā pādena ākaḍḍhitaṭṭhānaṃ vā sīsena pahaṭaṭṭhānaṃ vā na paññāyati, anākulo anākiṇṇo abhinno <pageBreak edition="P" number="3.0211" /> chekena cittakārena tūlikāya paricchinditvā paññatto viya. Saññatasamaṇassa vasitaṭṭhānaṃ, kassa bho vasitaṭṭhānanti pucchati. <bold>Bhūnahuno</bold>ti hatavaḍḍhino mariyādakārakassa. Kasmā evamāha? Chasu dvāresu vaḍḍhipaññāpanaladdhikattā. Ayañhi tassa laddhi – cakkhu brūhetabbaṃ vaḍḍhetabbaṃ, adiṭṭhaṃ dakkhitabbaṃ, diṭṭhaṃ samatikkamitabbaṃ. Sotaṃ brūhetabbaṃ vaḍḍhetabbaṃ, asutaṃ <pageBreak edition="V" number="3.0152" /> sotabbaṃ, sutaṃ samatikkamitabbaṃ. Ghānaṃ brūhetabbaṃ vaḍḍhetabbaṃ, aghāyitaṃ ghāyitabbaṃ, ghāyitaṃ samatikkamitabbaṃ. Jivhā brūhetabbā vaḍḍhetabbā, assāyitaṃ sāyitabbaṃ, sāyitaṃ samatikkamitabbaṃ. Kāyo brūhetabbo vaḍḍhetabbo, aphuṭṭhaṃ phusitabbaṃ, phuṭṭhaṃ samatikkamitabbaṃ. Mano brūhetabbo vaḍḍhetabbo, aviññātaṃ vijānitabbaṃ, viññātaṃ samatikkamitabbaṃ. Evaṃ so chasu dvāresu vaḍḍhiṃ paññapeti. Bhagavā pana –</paragraph>
    <gatha1 line="65">‘‘Cakkhunā saṃvaro sādhu, sādhu sotena saṃvaro;</gatha1>
    <gathalast line="66">Ghānena saṃvaro sādhu, sādhu jivhāya saṃvaro.</gathalast>
    <gatha1 line="67">Kāyena saṃvaro sādhu, sādhu vācāya saṃvaro;</gatha1>
    <gatha2 line="68">Manasā saṃvaro sādhu, sādhu sabbattha saṃvaro;</gatha2>
    <gathalast line="69">Sabbattha saṃvuto bhikkhu, sabbadukkhā pamuccatī’’ti. (dha. pa. 360-361) –</gathalast>
    <unindented line="70">Chasu <pageBreak edition="M" number="3.0148" /> dvāresu saṃvaraṃ paññapeti. Tasmā so ‘‘vaḍḍhihato samaṇo gotamo mariyādakārako’’ti maññamāno ‘‘bhūnahuno’’ti āha.</unindented>
    <paragraph line="71"><bold>Ariye ñāye dhamme kusale</bold>ti parisuddhe kāraṇadhamme anavajje. Iminā kiṃ dasseti? Evarūpassa nāma uggatassa paññātassa yasassino upari vācaṃ bhāsamānena vīmaṃsitvā upadhāretvā mukhe ārakkhaṃ ṭhapetvā bhāsitabbo <pageBreak edition="P" number="3.0212" /> hoti. Tasmā mā sahasā abhāsi, mukhe ārakkhaṃ ṭhapehīti dasseti. <bold>Evañhi no sutte ocaratī</bold>ti yasmā amhākaṃ sutte evaṃ āgacchati, na mayaṃ mukhāruḷhicchāmattaṃ vadāma, sutte ca nāma āgataṃ vadamānā kassa bhāyeyyāma, tasmā sammukhāpi naṃ vadeyyāmāti attho. <bold>Appossukko</bold>ti mama rakkhanatthāya anussukko avāvaṭo hutvāti attho. <bold>Vuttova naṃ vadeyyā</bold>ti mayā vuttova hutvā apucchitova kathaṃ samuṭṭhāpetvā ambajambūādīni gahetvā viya apūrayamāno mayā kathitaniyāmena bhavaṃ bhāradvājo vadeyya, vadassūti attho.</paragraph>
    <paragraph line="72" number="208"><bold>Assosi</bold><pageBreak edition="V" number="3.0153" /><bold>kho</bold>ti satthā ālokaṃ vaḍḍhetvā dibbacakkhunā māgaṇḍiyaṃ tattha āgataṃ addasa, dvinnaṃ janānaṃ bhāsamānānaṃ dibbasotena saddampi assosi. <bold>Paṭisallānā vuṭṭhito</bold>ti phalasamāpattiyā vuṭṭhito. <bold>Saṃviggo</bold>ti pītisaṃvegena saṃviggo calito kampito. Tassa kira etadahosi – ‘‘neva māgaṇḍiyena samaṇassa gotamassa ārocitaṃ, na mayā. Amhe muñcitvā añño ettha tatiyopi natthi, suto bhavissati amhākaṃ saddo tikhiṇasotena purisenā’’ti. Athassa abbhantare pīti uppajjitvā navanavutilomakūpasahassāni uddhaggāni akāsi. Tena vuttaṃ ‘‘saṃviggo lomahaṭṭhajāto’’ti. <bold>Atha</bold><pageBreak edition="P" number="3.0213" /><bold>kho māgaṇḍiyo paribbājako</bold>ti paribbājakassa pabhinnamukhaṃ viya bījaṃ paripākagataṃ ñāṇaṃ, tasmā sannisīdituṃ asakkonto āhiṇḍamāno puna satthu santikaṃ āgantvā ekamantaṃ nisīdi. Taṃ dassetuṃ ‘‘atha kho māgaṇḍiyo’’tiādi vuttaṃ.</paragraph>
    <paragraph line="73" number="209"> Satthā – ‘‘evaṃ kira tvaṃ, māgaṇḍiya, maṃ avacā’’ti avatvāva <bold>cakkhuṃ kho, māgaṇḍiyā</bold>ti paribbājakassa dhammadesanaṃ ārabhi. Tattha vasanaṭṭhānaṭṭhena <pageBreak edition="M" number="3.0149" /> rūpaṃ cakkhussa ārāmoti cakkhu <bold>rūpārāmaṃ</bold>. Rūpe ratanti <bold>rūparataṃ</bold>. Rūpena cakkhu āmoditaṃ pamoditanti <bold>rūpasamuditaṃ. Danta</bold>nti nibbisevanaṃ. <bold>Gutta</bold>nti gopitaṃ. <bold>Rakkhita</bold>nti ṭhapitarakkhaṃ. <bold>Saṃvuta</bold>nti pihitaṃ. <bold>Saṃvarāyā</bold>ti pidhānatthāya.</paragraph>
    <paragraph line="74" number="210"><bold>Paricāritapubbo</bold>ti abhiramitapubbo. <bold>Rūpapariḷāha</bold>nti rūpaṃ ārabbha uppajjanapariḷāhaṃ. <bold>Imassa pana te, māgaṇḍiya, kimassa vacanīya</bold>nti imassa rūpaṃ pariggaṇhitvā arahattappattassa khīṇāsavassa tayā kiṃ vacanaṃ vattabbaṃ assa, vuḍḍhihato mariyādakārakoti idaṃ vattabbaṃ, na vattabbanti pucchati. <bold>Na kiñci, bho gotamā</bold>ti, bho gotama, kiñci vattabbaṃ natthi. Sesadvāresupi eseva nayo.</paragraph>
    <paragraph line="75" number="211"> Idāni yasmā tayā pañcakkhandhe pariggahetvā arahattappattassa khīṇāsavassa kiñci vattabbaṃ natthi, ahañca pañcakkhandhe pariggahetvā <pageBreak edition="P" number="3.0214" /> sabbaññutaṃ patto, tasmā ahampi te na kiñci vattabboti dassetuṃ <bold>ahaṃ kho panā</bold>tiādimāha. <bold>Tassa mayhaṃ māgaṇḍiyā</bold>ti gihikāle attano sampattiṃ dassento āha. Tattha <bold>vassiko</bold>tiādīsu yattha sukhaṃ hoti vassakāle <pageBreak edition="V" number="3.0154" /> vasituṃ, ayaṃ vassiko. Itaresupi eseva nayo. Ayaṃ panettha vacanattho – vassaṃ vāso vassaṃ, vassaṃ arahatīti <bold>vassiko</bold>. Itaresupi eseva nayo.</paragraph>
    <paragraph line="76">Tattha vassiko pāsādo nātiucco hoti nātinīco, dvāravātapānānipissa nātitanūni nātibahūni, bhūmattharaṇapaccattharaṇakhajjabhojjānipettha missakāneva vaṭṭanti. Hemantike thambhāpi bhittiyopi nīcā honti, dvāravātapānāni tanukāni sukhumacchiddāni. Uṇhapavesanatthāya bhittiniyūhāni nīharīyanti. Bhūmattharaṇapaccattharaṇanivāsanapārupanāni panettha uṇhavīriyāni kambalādīni vaṭṭanti. Khajjabhojjaṃ siniddhaṃ kaṭukasannissitañca. Gimhike thambhāpi bhittiyopi uccā honti. Dvāravātapānāni panettha bahūni vipulajālāni bhavanti. Bhūmattharaṇādīni dukūlamayāni vaṭṭanti, khajjabhojjāni madhurarasasītavīriyāni. Vātapānasamīpesu cettha nava cāṭiyo ṭhapetvā udakassa pūretvā nīluppalādīhi sañchādenti. Tesu tesu padesesu udakayantāni <pageBreak edition="M" number="3.0150" /> karonti, yehi deve vassante viya udakadhārā nikkhamanti.</paragraph>
    <paragraph line="77">Bodhisattassa pana aṭṭhasatasuvaṇṇaghaṭe ca rajataghaṭe ca gandhodakassa pūretvā nīluppalagacchake katvā sayanaṃ parivāretvā ṭhapayiṃsu. Mahantesu lohakaṭāhesu <pageBreak edition="P" number="3.0215" /> gandhakalalaṃ pūretvā nīluppalapadumapuṇḍarīkāni ropetvā utuggahaṇatthāya tattha tattha ṭhapesuṃ. Sūriyarasmīhi pupphāni pupphanti. Nānāvidhā bhamaragaṇā pāsādaṃ pavisitvā pupphesu rasaṃ gaṇhantā vicaranti. Pāsādo atisugandho hoti. Yamakabhittiyā antare lohanāḷiṃ ṭhapetvā navabhūmikapāsādassa upari ākāsaṅgaṇe ratanamaṇḍapamatthake sukhumacchiddakaṃ jālaṃ baddhaṃ ahosi. Ekasmiṃ ṭhāne sukkhamahiṃsacammaṃ pasāreti. Bodhisattassa udakakīḷanavelāya mahiṃsacamme pāsāṇaguḷe khipanti, meghathanitasaddo viya hoti. Heṭṭhā yantaṃ parivattenti, udakaṃ abhiruhitvā jālamatthake patati, vassapatanasalilaṃ viya hoti. Tadā bodhisatto nīlapaṭaṃ nivāseti, nīlapaṭaṃ pārupati, nīlapasādhanaṃ pasādheti. Parivārāpissa cattālīsanāṭakasahassāni nīlavatthābharaṇāneva nīlavilepanāni hutvā mahāpurisaṃ parivāretvā ratanamaṇḍapaṃ gacchanti. Divasabhāgaṃ udakakīḷaṃ kīḷanto sītalaṃ utusukhaṃ anubhoti.</paragraph>
    <paragraph line="78">Pāsādassa catūsu disāsu cattāro sarā honti. Divākāle nānāvaṇṇasakuṇagaṇā pācīnasarato <pageBreak edition="V" number="3.0155" /> vuṭṭhāya viravamānā pāsādamatthakena pacchimasaraṃ gacchanti. Pacchimasarato vuṭṭhāya pācīnasaraṃ, uttarasarato dakkhiṇasaraṃ, dakkhiṇasarato uttarasaraṃ gacchanti, antaravassasamayo viya hoti. Hemantikapāsādo pana pañcabhūmiko ahosi, vassikapāsādo sattabhūmiko.</paragraph>
    <paragraph line="79"><bold>Nippurisehī</bold>ti purisavirahitehi. Na kevalañcettha tūriyāneva nippurisāni, sabbaṭṭhānānipi nippurisāneva <pageBreak edition="P" number="3.0216" />. Dovārikāpi itthiyova, nhāpanādiparikammakarāpi itthiyova. Rājā kira – ‘‘tathārūpaṃ issariyasukhasampattiṃ anubhavamānassa purisaṃ disvā parisaṅkā uppajjati, sā me puttassa <pageBreak edition="M" number="3.0151" /> mā ahosī’’ti sabbakiccesu itthiyova ṭhapesi. <bold>Tāya ratiyā ramamāno</bold>ti idaṃ catutthajjhānikaphalasamāpattiratiṃ sandhāya vuttaṃ.</paragraph>
    <paragraph line="80" number="212"><bold>Gahapati vā gahapatiputto vā</bold>ti ettha yasmā khattiyānaṃ setacchattasmiṃyeva patthanā hoti, mahā ca nesaṃ papañco, brāhmaṇā mantehi atittā mante gavesantā vicaranti, gahapatino pana muddāgaṇanamattaṃ uggahitakālato paṭṭhāya sampattiṃyeva anubhavanti, tasmā khattiyabrāhmaṇe aggahetvā ‘‘gahapati vā gahapatiputto vā’’ti āha. <bold>Āvaṭṭeyyā</bold>ti mānusakakāmahetu āvaṭṭo bhaveyyāti attho. <bold>Abhikkantatarā</bold>ti visiṭṭhatarā. <bold>Paṇītatarā</bold>ti atappakatarā. Vuttampi cetaṃ –</paragraph>
    <gatha1 line="81">‘‘Kusaggenudakamādāya, samudde udakaṃ mine;</gatha1>
    <gathalast line="82">Evaṃ mānusakā kāmā, dibbakāmāna santike’’ti. (jā. 2.21.389) –</gathalast>
    <unindented line="83"><bold>Samadhigayha tiṭṭhatī</bold>ti dibbasukhaṃ gaṇhitvā tato visiṭṭhatarā hutvā tiṭṭhati.</unindented>
    <paragraph line="84">Opammasaṃsandanaṃ panettha evaṃ veditabbaṃ – gahapatissa pañcahi kāmaguṇehi samaṅgībhūtakālo viya bodhisattassa tīsu pāsādesu cattālīsasahassaitthimajjhe modanakālo, tassa sucaritaṃ pūretvā sagge nibbattakālo viya bodhisattassa abhinikkhamanaṃ katvā bodhipallaṅke sabbaññutaṃ paṭividdhakālo <pageBreak edition="P" number="3.0217" />, tassa nandanavane sampattiṃ anubhavanakālo viya tathāgatassa catutthajjhānikaphalasamāpattiratiyā vītivattanakālo, tassa mānusakānaṃ pañcannaṃ kāmaguṇānaṃ <pageBreak edition="V" number="3.0156" /> apatthanakālo viya tathāgatassa catutthajjhānikaphalasamāpattiratiyā vītināmentassa hīnajanasukhassa apatthanakāloti.</paragraph>
    <paragraph line="85" number="213"><bold>Sukhī</bold>ti paṭhamaṃ dukkhito pacchā sukhito assa. <bold>Serī</bold>ti paṭhamaṃ vejjadutiyako pacchā serī ekako bhaveyya. <bold>Sayaṃvasī</bold>ti paṭhamaṃ vejjassa vase vattamāno vejjena nisīdāti vutte nisīdi, nipajjāti vutte nipajji, bhuñjāti vutte bhuñji, pivāti vutte pivi, pacchā sayaṃvasī jāto. <bold>Yena kāmaṃ</bold><pageBreak edition="M" number="3.0152" /><bold>gamo</bold>ti paṭhamaṃ icchiticchitaṭṭhānaṃ gantuṃ nālattha, pacchā roge vūpasante vanadassana-giridassana-pabbatadassanādīsupi yenakāmaṃ gamo jāto, yattha yattheva gantuṃ icchati, tattha tattheva gaccheyya.</paragraph>
    <paragraph line="86">Etthāpi idaṃ opammasaṃsandanaṃ – purisassa kuṭṭhikālo viya hi bodhisattassa agāramajjhe vasanakālo, aṅgārakapallaṃ viya ekaṃ kāmavatthu, dve kapallāni viya dve vatthūni, sakkassa pana devarañño aḍḍhateyyakoṭiyāni aṅgārakapallāni viya aḍḍhatiyanāṭakakoṭiyo, nakhehi vaṇamukhāni tacchetvā aṅgārakapalle paritāpanaṃ viya vatthupaṭisevanaṃ, bhesajjaṃ āgamma arogakālo viya kāmesu ādīnavaṃ nekkhamme ca ānisaṃsaṃ disvā nikkhamma buddhabhūtakāle catutthajjhānikaphalasamāpattiratiyā vītivattanakālo, aññaṃ kuṭṭhipurisaṃ disvā apatthanakālo viya tāya ratiyā vītināmentassa hīnajanaratiyā apatthanakāloti.</paragraph>
    <paragraph line="87" number="214"><bold>Upahatindriyo</bold>ti <pageBreak edition="P" number="3.0218" /> kimirakuṭṭhena nāma upahatakāyappasādo. <bold>Upahatindriyā</bold>ti upahatapaññindriyā. Te yathā so upahatakāyindriyo kuṭṭhī dukkhasamphassasmiṃyeva aggismiṃ sukhamiti viparītasaññaṃ paccalattha, evaṃ paññindriyassa upahatattā dukkhasamphassesveva kāmesu sukhamiti viparītasaññaṃ paccalatthuṃ.</paragraph>
    <paragraph line="88" number="215"><bold>Asucitarāni cevā</bold>tiādīsu pakatiyāva tāni asucīni ca duggandhāni ca pūtīni ca, idāni pana asucitarāni ceva duggandhatarāni ca pūtitarāni ca honti. <bold>Kācī</bold>ti tassa hi paritāpentassa ca kaṇḍūvantassa ca pāṇakā anto pavisanti, duṭṭhalohitaduṭṭhapubbā paggharanti. Evamassa kāci assādamattā hoti.</paragraph>
    <paragraph line="89"><bold>Ārogyaparamā</bold>ti <pageBreak edition="V" number="3.0157" /> gāthāya ye keci dhanalābhā vā yasalābhā vā puttalābhā vā atthi, ārogyaṃ tesaṃ paramaṃ uttamaṃ, natthi tato uttaritaro lābhoti, ārogyaparamā lābhā. Yaṃkiñci jhānasukhaṃ vā maggasukhaṃ vā phalasukhaṃ vā atthi, nibbānaṃ tattha paramaṃ, natthi tato uttaritaraṃ sukhanti nibbānaṃ paramaṃ sukhaṃ. <bold>Aṭṭhaṅgiko maggāna</bold>nti pubbabhāgamaggānaṃ pubbabhāgagamaneneva amatagāmīnaṃ aṭṭhaṅgiko khemo, natthi tato khemataro <pageBreak edition="M" number="3.0153" /> añño maggo. Atha vā <bold>khemaṃ amatagāmina</bold>nti ettha khemantipi amatantipi nibbānasseva nāmaṃ. Yāvatā puthusamaṇabrāhmaṇā parappavādā khemagāmino ca amatagāmino cāti laddhivasena gahitā, sabbesaṃ tesaṃ khemaamatagāmīnaṃ maggānaṃ aṭṭhaṅgiko paramo uttamoti ayamettha attho.</paragraph>
    <paragraph line="90" number="216"><bold>Ācariyapācariyāna</bold>nti ācariyānañceva ācariyācariyānañca. <bold>Sametī</bold>ti <pageBreak edition="P" number="3.0219" /> ekanāḷiyā mitaṃ viya ekatulāya tulitaṃ viya sadisaṃ hoti ninnānākaraṇaṃ. <bold>Anomajjatī</bold>ti pāṇiṃ heṭṭhā otārento majjati – ‘‘idaṃ taṃ, bho gotama, ārogyaṃ, idaṃ taṃ nibbāna’’nti kālena sīsaṃ kālena uraṃ parimajjanto evamāha.</paragraph>
    <paragraph line="91" number="217"><bold>Cheka</bold>nti sampannaṃ. <bold>Sāhuḷicīrenā</bold>ti kāḷakehi eḷakalomehi katathūlacīrena. Saṅkāracoḷakenātipi vadanti. <bold>Vācaṃ nicchāreyyā</bold>ti kālena dasāya kālena ante kālena majjhe parimajjanto nicchāreyya, vadeyyāti attho. <bold>Pubbakehesā</bold>ti pubbakehi esā. Vipassīpi hi bhagavā…pe… kassapopi bhagavā catuparisamajjhe nisinno imaṃ gāthaṃ abhāsi, ‘‘atthanissitagāthā’’ti mahājano uggaṇhi. Satthari parinibbute aparabhāge paribbājakānaṃ antaraṃ paviṭṭhā. Te potthakagataṃ katvā padadvayameva rakkhituṃ sakkhiṃsu. Tenāha – <bold>sā etarahi anupubbena puthujjanagāthā</bold>ti.</paragraph>
    <paragraph line="92" number="218"> Rogova bhūtoti <bold>rogabhūto</bold>. Sesapadesupi eseva nayo. <bold>Ariyaṃ cakkhu</bold>nti parisuddhaṃ vipassanāñāṇañceva maggañāṇañca. <bold>Pahotī</bold>ti samattho. <bold>Bhesajjaṃ kareyyā</bold>ti uddhaṃvirecanaṃ adhovirecanaṃ añjanañcāti bhesajjaṃ kareyya.</paragraph>
    <paragraph line="93" number="219"><bold>Na cakkhūni uppādeyyā</bold>ti yassa hi antarā pittasemhādipaliveṭhena <pageBreak edition="P" number="3.0220" /> cakkhupasādo <pageBreak edition="V" number="3.0158" /> upahato hoti, so chekaṃ vejjaṃ āgamma sappāyabhesajjaṃ sevanto cakkhūni uppādeti nāma. Jaccandhassa pana <pageBreak edition="M" number="3.0154" /> mātukucchiyaṃyeva vinaṭṭhāni, tasmā so na labhati. Tena vuttaṃ ‘‘na cakkhūni uppādeyyā’’ti.</paragraph>
    <paragraph line="94" number="220"> Dutiyavāre <bold>jaccandho</bold>ti jātakālato paṭṭhāya pittādipaliveṭhena andho. <bold>Amusmi</bold>nti tasmiṃ pubbe vutte. <bold>Amittatopi daheyyā</bold>ti amitto me ayanti evaṃ amittato ṭhapeyya. Dutiyapadepi eseva nayo. <bold>Iminā cittenā</bold>ti vaṭṭe anugatacittena. <bold>Tassa me upādānapaccayā</bold>ti ekasandhi dvisaṅkhepo paccayākāro kathito, vaṭṭaṃ vibhāvitaṃ.</paragraph>
    <paragraph line="95" number="221"><bold>Dhammānudhamma</bold>nti dhammassa anudhammaṃ anucchavikaṃ paṭipadaṃ. <bold>Ime rogā gaṇḍā sallā</bold>ti pañcakkhandhe dasseti. <bold>Upādānanirodhā</bold>ti vivaṭṭaṃ dassento āha. Sesaṃ sabbattha uttānamevāti.</paragraph>
    <centered line="96">Papañcasūdaniyā majjhimanikāyaṭṭhakathāya</centered>
    <centered line="97">Māgaṇḍiyasuttavaṇṇanā niṭṭhitā.</centered>
    <subhead line="98">6. Sandakasuttavaṇṇanā</subhead>
    <paragraph line="99" number="223"><bold>Evaṃ</bold><pageBreak edition="V" number="3.0159" /><bold>me suta</bold>nti sandakasuttaṃ. Tattha <bold>pilakkhaguhāya</bold>nti tassā guhāya dvāre pilakkharukkho ahosi, tasmā pilakkhaguhātveva saṅkhaṃ gatā. <bold>Paṭisallānā vuṭṭhito</bold>ti vivekato vuṭṭhito. <bold>Devakatasobbho</bold>ti vassodakeneva tinnaṭṭhāne jāto mahāudakarahado. <bold>Guhādassanāyā</bold>ti ettha <bold>guhā</bold>ti paṃsuguhā. Sā unname <pageBreak edition="P" number="3.0221" /> udakamuttaṭṭhāne ahosi, ekato umaṅgaṃ katvā khāṇuke ca paṃsuñca nīharitvā anto thambhe ussāpetvā matthake padaracchannagehasaṅkhepena katā, tattha te paribbājakā vasanti. Sā vassāne udakapuṇṇā tiṭṭhati, nidāghe tattha vasanti. Taṃ sandhāya ‘‘guhādassanāyā’’ti āha. Vihāradassanatthañhi anamataggiyaṃ paccavekkhitvā samuddapabbatadassanatthaṃ vāpi gantuṃ vaṭṭatīti.</paragraph>
    <paragraph line="100"><bold>Unnādiniyā</bold>ti <pageBreak edition="M" number="3.0155" /> uccaṃ nadamānāya. Evaṃ nadamānāya cassā uddhaṅgamanavasena ucco, disāsu patthaṭavasena mahāsaddoti uccāsaddamahāsaddo, tāya <bold>uccāsaddamahāsaddāya</bold>. Tesaṃ paribbājakānaṃ pātova uṭṭhāya kattabbaṃ nāma cetiyavattaṃ vā bodhivattaṃ vā ācariyupajjhāyavattaṃ vā yonisomanasikāro vā natthi. Tena te pātova uṭṭhāya bālātape nisinnā, sāyaṃ vā kathāya phāsukatthāya sannipatitā ‘‘imassa hattho sobhaṇo imassa pādo’’ti evaṃ aññamaññassa hatthapādādīni vā ārabbha itthipurisadārakadārikāvaṇṇe vā aññaṃ vā kāmassādabhavassādādivatthuṃ ārabbha kathaṃ paṭṭhapetvā anupubbena rājakathādianekavidhaṃ tiracchānakathaṃ kathenti. Sā hi aniyyānikattā saggamokkhamaggānaṃ tiracchānabhūtā kathāti <bold>tiracchānakathā</bold>. Tattha rājānaṃ ārabbha ‘‘mahāsammato mandhātā dhammāsoko evaṃmahānubhāvo’’tiādinā nayena pavattā kathā <bold>rājakathā</bold>. Esa nayo <bold>corakathādīsu</bold>.</paragraph>
    <paragraph line="101">Tesu ‘‘asuko rājā abhirūpo dassanīyo’’tiādinā <pageBreak edition="P" number="3.0222" /> nayena gehassitakathāva tiracchānakathā hoti. ‘‘Sopi nāma evaṃ mahānubhāvo khayaṃ gato’’ti evaṃ pavattā pana kammaṭṭhānabhāve tiṭṭhati. Coresupi ‘‘mūladevo evaṃmahānubhāvo, meghamālo evaṃmahānubhāvo’’ti tesaṃ <pageBreak edition="V" number="3.0160" /> kammaṃ paṭicca aho sūrāti gehassitakathāva tiracchānakathā. Yuddhepi bhāratayuddhādīsu ‘‘asukena asuko evaṃ mārito evaṃ viddho’’ti kāmassādavaseneva kathā tiracchānakathā. ‘‘Tepi nāma khayaṃ gatā’’ti evaṃ pavattā pana sabbattha kathā kammaṭṭhānameva hoti. Apica annādīsu ‘‘evaṃ vaṇṇavantaṃ gandhavantaṃ rasavantaṃ phassasampannaṃ khādimha bhuñjimha pivimha paribhuñjimhā’’ti kāmassādavasena kathetuṃ na vaṭṭati, sātthakaṃ pana katvā – ‘‘pubbe evaṃ vaṇṇādisampannaṃ annaṃ pānaṃ vatthaṃ sayanaṃ mālaṃ gandhaṃ sīlavantānaṃ adamha, cetiye pūjaṃ akarimhā’’ti kathetuṃ vaṭṭati.</paragraph>
    <paragraph line="102"><bold>Ñātikathādīsupi</bold> ‘‘amhākaṃ ñātakā sūrā samatthā’’ti vā ‘‘pubbe mayaṃ evaṃ vicitrehi yānehi carimhā’’ti vā assādavasena vattuṃ na vaṭṭati, sātthakaṃ pana katvā ‘‘tepi no ñātakā khayaṃ gatā’’ti vā ‘‘pubbe mayaṃ evarūpā upāhanā saṅghassa adamhā’’ti vā kathetabbā. <bold>Gāmakathāpi</bold> suniviṭṭhadunniviṭṭhasubhikkhadubbhikkhādivasena vā ‘‘asukagāmavāsino sūrā samatthā’’ti vā evaṃ assādavasena na vaṭṭati, sātthakaṃ pana katvā saddhā pasannāti <pageBreak edition="M" number="3.0156" /> vā khayavayaṃ gatāti vā vattuṃ vaṭṭati. <bold>Nigamanagarajanapadakathāsupi</bold> eseva nayo. <bold>Itthikathāpi</bold> vaṇṇasaṇṭhānādīni paṭicca assādavasena na vaṭṭati, saddhā pasannā khayaṃ gatāti evameva vaṭṭati. <bold>Sūrakathāpi</bold><pageBreak edition="P" number="3.0223" /> nandimitto nāma yodho sūro ahosīti assādavaseneva na vaṭṭati, saddho pasanno ahosi khayaṃ gatoti evameva vaṭṭati. <bold>Visikhākathāpi</bold> asukā visikhā suniviṭṭhā dunniviṭṭhā sūrā samatthāti assādavaseneva na vaṭṭati, saddhā pasannā khayaṃ gatā iccevaṃ vaṭṭati.</paragraph>
    <paragraph line="103"><bold>Kumbhaṭṭhānakathā</bold>ti kumbhaṭṭhānaudakatitthakathā vā vuccati kumbhadāsikathā vā. Sāpi ‘‘pāsādikā naccituṃ gāyituṃ chekā’’ti assādavasena na vaṭṭati, saddhā pasannātiādinā nayeneva vaṭṭati. <bold>Pubbapetakathā</bold>ti atītañātikathā. Tattha vattamānañātikathāsadisova vinicchayo.</paragraph>
    <paragraph line="104"><bold>Nānattakathā</bold>ti purimapacchimakathāvimuttā avasesā nānāsabhāvā niratthakakathā. <bold>Lokakkhāyikā</bold>ti <pageBreak edition="V" number="3.0161" /> ayaṃ loko kena nimmito, asukena nāma nimmito, kākā setā aṭṭhīnaṃ setattā, bakā rattā lohitassa rattattāti evamādikā lokāyatavitaṇḍasallāpakathā.</paragraph>
    <paragraph line="105"><bold>Samuddakkhāyikā</bold> nāma kasmā samuddo sāgaro, sāgaradevena khaṇitattā sāgaro, khato meti hatthamuddāya niveditattā samuddoti evamādikā niratthakā samuddakkhāyikakathā. Iti bhavo, iti abhavoti yaṃ vā taṃ vā niratthakakāraṇaṃ vatvā pavattitakathā <bold>itibhavābhavakathā</bold>. Ettha ca bhavoti sassataṃ, abhavoti ucchedaṃ. Bhavoti vaḍḍhi, abhavoti <pageBreak edition="P" number="3.0224" /> hāni. Bhavoti kāmasukhaṃ, abhavoti attakilamatho. Iti imāya chabbidhāya itibhavābhavakathāya saddhiṃ bāttiṃsatiracchānakathā nāma hoti. Evarūpiṃ tiracchānakathaṃ kathentiyā nisinno hoti.</paragraph>
    <paragraph line="106">Tato sandako paribbājako te paribbājake oloketvā – ‘‘ime paribbājakā ativiya aññamaññaṃ agāravā appatissā, mayañca samaṇassa <pageBreak edition="M" number="3.0157" /> gotamassa pātubhāvato paṭṭhāya sūriyuggamane khajjopanakūpamā jātā, lābhasakkāropi no parihīno. Sace pana imaṃ ṭhānaṃ samaṇo gotamo gotamasāvako vā gihiupaṭṭhākopi vāssa āgaccheyya, ativiya lajjanīyaṃ bhavissati. Parisadoso kho pana parisajeṭṭhakasseva upari ārohatī’’ti ito cito ca vilokento theraṃ addasa. Tena vuttaṃ <bold>addasā kho sandako paribbājako…pe… tuṇhī ahesu</bold>nti.</paragraph>
    <paragraph line="107">Tattha <bold>saṇṭhapesī</bold>ti sikkhāpesi, vajjamassā paṭicchādesi. Yathā suṭṭhapitā hoti, tathā naṃ ṭhapesi. Yathā nāma parisamajjhaṃ pavisanto puriso vajjapaṭicchādanatthaṃ nivāsanaṃ saṇṭhapeti, pārupanaṃ saṇṭhapeti, rajokiṇṇaṭṭhānaṃ puñchati, evamassā vajjapaṭicchādanatthaṃ ‘‘appasaddā bhonto’’ti sikkhāpento yathā suṭṭhapitā hoti, tathā naṃ ṭhapesīti attho. <bold>Appasaddakāmā</bold>ti appasaddaṃ icchanti, ekakā nisīdanti, ekakā tiṭṭhanti, na gaṇasaṅgaṇikāya yāpenti. <bold>Appasaddavinītā</bold>ti appasaddena niravena buddhena vinītā. <bold>Appasaddassa</bold><pageBreak edition="P" number="3.0225" /><bold>vaṇṇavādino</bold>ti yaṃ ṭhānaṃ appasaddaṃ nissaddaṃ. Tassa vaṇṇavādino. <bold>Upasaṅkamitabbaṃ maññeyyā</bold>ti idhāgantabbaṃ maññeyya.</paragraph>
    <paragraph line="108">Kasmā panesa therassa upasaṅkamanaṃ paccāsīsatīti. Attano vuddhiṃ patthayamāno. Paribbājakā <pageBreak edition="V" number="3.0162" /> kira buddhesu vā buddhasāvakesu vā attano santikaṃ āgatesu – ‘‘ajja amhākaṃ santikaṃ samaṇo gotamo āgato, sāriputto āgato, na kho panete yassa vā tassa vā santikaṃ gacchanti, passatha amhākaṃ uttamabhāva’’nti attano upaṭṭhākānaṃ santike attānaṃ ukkhipanti ucce ṭhāne ṭhapenti. Bhagavatopi upaṭṭhāke gaṇhituṃ vāyamanti. Te kira bhagavato upaṭṭhāke disvā evaṃ vadanti – ‘‘tumhākaṃ satthā bhavaṃ gotamopi gotamassa sāvakāpi amhākaṃ santikaṃ āgacchanti, mayaṃ aññamaññaṃ samaggā. Tumhe pana amhe akkhīhi passituṃ na icchatha, sāmīcikammaṃ na karotha, kiṃ vo amhehi aparaddha’’nti. Appekacce manussā – ‘‘buddhāpi etesaṃ santikaṃ gacchanti, kiṃ amhāka’’nti tato paṭṭhāya te disvā nappamajjanti. <bold>Tuṇhī ahesu</bold>nti sandakaṃ parivāretvā nissaddā nisīdiṃsu.</paragraph>
    <paragraph line="109" number="224"><bold>Svāgataṃ bhoto ānandassā</bold>ti suāgamanaṃ bhoto ānandassa. Bhavante hi no āgate ānando hoti, gate sokoti <pageBreak edition="M" number="3.0158" /> dīpeti. <bold>Cirassaṃ kho</bold>ti piyasamudācāravacanametaṃ. Thero pana kālena kālaṃ paribbājakārāmaṃ cārikatthāya gacchatīti purimagamanaṃ gahetvā evamāha. Evañca pana vatvā na mānatthaddho hutvā nisīdi, attano pana āsanā vuṭṭhāya taṃ āsanaṃ papphoṭetvā theraṃ āsanena nimantento <bold>nisīdatu bhavaṃ ānando, idamāsanaṃ paññatta</bold>nti āha.</paragraph>
    <paragraph line="110"><bold>Antarākathā</bold><pageBreak edition="P" number="3.0226" /><bold>vippakatā</bold>ti nisinnānaṃ vo ārambhato paṭṭhāya yāva mamāgamanaṃ etasmiṃ antare kā nāma kathā vippakatā, mamāgamanapaccayā katamā kathā pariyantaṃ na gatāti pucchati.</paragraph>
    <paragraph line="111">Atha paribbājako ‘‘niratthakakathāva esā nissārā vaṭṭasannissitā, na tumhākaṃ purato vattabbataṃ arahatī’’ti dīpento <bold>tiṭṭhatesā, bho</bold>tiādimāha. <bold>Nesā bhoto</bold>ti sace bhavaṃ sotukāmo bhavissati, pacchāpesā kathā na dullabhā bhavissati, amhākaṃ panimāya attho natthi. Bhoto pana āgamanaṃ labhitvā aññadeva sukāraṇaṃ kathaṃ sotukāmamhāti dīpeti. Tato dhammadesanaṃ yācanto <bold>sādhu vata bhavantaṃ ye vā</bold>tiādimāha. Tattha <bold>ācariyake</bold>ti ācariyasamaye. <bold>Anassāsikānī</bold>ti assāsavirahitāni. <bold>Sasakka</bold>nti ekaṃsatthe nipāto, viññū puriso ekaṃseneva <pageBreak edition="V" number="3.0163" /> na vaseyyāti attho. <bold>Vasanto ca nārādheyyā</bold>ti na sampādeyya, na paripūreyyāti vuttaṃ hoti. <bold>Ñāyaṃ dhammaṃ kusala</bold>nti kāraṇabhūtaṃ anavajjaṭṭhena kusalaṃ dhammaṃ.</paragraph>
    <paragraph line="112" number="225"><bold>Idhā</bold>ti imasmiṃ loke. <bold>Natthi dinna</bold>ntiādīni sāleyyakasutte (ma. ni. 1.440) vuttāni. <bold>Cātumahābhūtiko</bold>ti catumahābhūtamayo. <bold>Pathavī pathavīkāya</bold>nti ajjhattikā pathavīdhātu bāhirapathavīdhātuṃ. <bold>Anupetī</bold>ti <pageBreak edition="P" number="3.0227" /> anuyāti. <bold>Anupagacchatī</bold>ti tasseva vevacanaṃ, anugacchatītipi attho, ubhayenāpi upeti upagacchatīti dasseti. Āpādīsupi eseva nayo. <bold>Indriyānī</bold>ti manacchaṭṭhāni indriyāni ākāsaṃ pakkhandanti. <bold>Āsandipañcamā</bold>ti nipannamañcena pañcamā, mañco ceva, cattāro mañcapāde gahetvā ṭhitā cattāro purisā cāti attho. <bold>Yāvāḷāhanā</bold>ti yāva susānā. <bold>Padānī</bold>ti ayaṃ evaṃ sīlavā ahosi, evaṃ dussīlotiādinā nayena pavattāni <pageBreak edition="M" number="3.0159" /> guṇapadāni. Sarīrameva vā ettha padānīti adhippetaṃ. <bold>Kāpotakānī</bold>ti kapotakavaṇṇāni, pārāvatapakkhavaṇṇānīti attho.</paragraph>
    <paragraph line="113"><bold>Bhassantā</bold>ti bhasmantā, ayameva vā pāḷi. <bold>Āhutiyo</bold>ti yaṃ paheṇakasakkārādibhedaṃ dinnadānaṃ, sabbaṃ taṃ chārikāvasānameva hoti, na tato paraṃ phaladāyakaṃ hutvā gacchatīti attho. <bold>Dattupaññatta</bold>nti dattūhi bālamanussehi paññattaṃ. Idaṃ vuttaṃ hoti – bālehi abuddhīhi paññattamidaṃ dānaṃ, na paṇḍitehi. Bālā denti, paṇḍitā gaṇhantīti dasseti. <bold>Atthikavāda</bold>nti atthi dinnaṃ dinnaphalanti imaṃ atthikavādaṃyeva vadanti tesaṃ tucchaṃ vacanaṃ musāvilāpo. <bold>Bāle</bold><pageBreak edition="P" number="3.0228" /><bold>ca paṇḍite cā</bold>ti bālā ca paṇḍitā ca.</paragraph>
    <paragraph line="114"><bold>Akatena me ettha kata</bold>nti mayhaṃ akateneva samaṇakammena ettha etassa samaye kammaṃ kataṃ nāma hoti, avusiteneva brahmacariyena vusitaṃ nāma hoti. <bold>Etthā</bold>ti etasmiṃ samaṇadhamme. <bold>Samasamā</bold>ti ativiya samā, samena vā guṇena samā. <bold>Sāmaññaṃ pattā</bold>ti samānabhāvaṃ pattā.</paragraph>
    <paragraph line="115" number="226"><bold>Karato</bold>tiādīni apaṇṇakasutte vuttāni. <bold>Tathā natthi hetū</bold>tiādīni.</paragraph>
    <paragraph line="116" number="228"> Catutthabrahmacariyavāse <pageBreak edition="V" number="3.0164" /><bold>akaṭā</bold>ti akatā. <bold>Akaṭavidhā</bold>ti akatavidhānā, evaṃ karohīti kenaci kārāpitā na hontīti attho. <bold>Animmitā</bold>ti iddhiyāpi na nimmitā. <bold>Animmātā</bold>ti animmāpitā. Keci animmitabbāti padaṃ vadanti, taṃ neva pāḷiyaṃ, na aṭṭhakathāyaṃ sandissati. <bold>Vañjhā</bold>ti vañjhapasuvañjhatālādayo viya aphalā, kassaci ajanakāti attho. Etena pathavīkāyādīnaṃ rūpādijanakabhāvaṃ paṭikkhipati. Pabbatakūṭā viya ṭhitāti <bold>kūṭaṭṭhā. Īsikaṭṭhāyiṭṭhitā</bold>ti muñje īsikā viya ṭhitā. Tatrāyamadhippāyo – yamidaṃ jāyatīti vuccati, taṃ muñjato īsikā viya vijjamānameva nikkhamatīti. ‘‘Esikaṭṭhāyiṭṭhitā’’tipi <pageBreak edition="P" number="3.0229" /> pāṭho, sunikhāto esikatthambho niccalo tiṭṭhati, evaṃ ṭhitāti attho. Ubhayenapi tesaṃ vināsābhāvaṃ dīpeti. <bold>Na iñjantī</bold>ti esikatthambho viya ṭhitattā na calanti. <bold>Na vipariṇāmentī</bold>ti pakatiṃ na jahanti. <bold>Na aññamaññaṃ byābādhentī</bold>ti aññamaññaṃ na upahananti. <bold>Nāla</bold>nti na samatthā.</paragraph>
    <paragraph line="117"><bold>Pathavīkāyo</bold>tiādīsu <pageBreak edition="M" number="3.0160" /> pathavīyeva pathavīkāyo, pathavīsamūho vā. <bold>Tatthā</bold>ti tesu jīvasattamesu kāyesu. <bold>Natthi hantā vā</bold>ti hantuṃ vā ghātetuṃ vā sotuṃ vā sāvetuṃ vā jānituṃ vā jānāpetuṃ vā samattho nāma natthīti dīpeti. <bold>Sattannaṃtveva kāyāna</bold>nti yathā muggarāsiādīsu pahaṭaṃ satthaṃ muggarāsiādīnaṃ antarena pavisati, evaṃ sattannaṃ kāyānaṃ antarena chiddena vivarena satthaṃ pavisati. Tattha ‘‘ahaṃ imaṃ jīvitā voropemī’’ti kevalaṃ saññāmattameva hotīti dasseti. <bold>Yonipamukhasatasahassānī</bold>ti pamukhayonīnaṃ <pageBreak edition="P" number="3.0230" /> uttamayonīnaṃ cuddasasatasahassāni aññāni ca saṭṭhisatāni aññāni ca chasatāni. <bold>Pañca ca kammuno satānī</bold>ti pañca kammasatāni ca, kevalaṃ takkamattakena niratthakaṃ diṭṭhiṃ dīpeti. <bold>Pañca ca kammāni tīṇi ca kammānī</bold>tiādīsupi eseva nayo. Keci panāhu <bold>pañca kammānī</bold>ti pañcindriyavasena bhaṇati. <bold>Tīṇī</bold>ti kāyakammādivasenāti. <bold>Kamme ca aḍḍhakamme cā</bold>ti ettha panassa kāyakammañca vacīkammañca kammanti laddhi, manokammaṃ upaḍḍhakammanti. <bold>Dvaṭṭhipaṭipadā</bold>ti dvāsaṭṭhi paṭipadāti vadati. <bold>Dvaṭṭhantarakappā</bold>ti ekasmiṃ kappe catusaṭṭhi antarakappā nāma honti, ayaṃ pana aññe dve ajānanto evamāha. <bold>Chaḷābhijātiyo</bold> apaṇṇakasutte vitthāritā.</paragraph>
    <paragraph line="118"><bold>Aṭṭha purisabhūmiyo</bold>ti mandabhūmi khiḍḍābhūmi vīmaṃsakabhūmi ujugatabhūmi sekkhabhūmi samaṇabhūmi <pageBreak edition="V" number="3.0165" /> jinabhūmi pannabhūmīti imā aṭṭha purisabhūmiyoti vadati. Tattha jātadivasato paṭṭhāya sattadivase sambādhaṭṭhānato nikkhantattā sattā mandā honti momūhā. Ayaṃ mandabhūmīti vadati. Ye pana duggatito āgatā honti, te abhiṇhaṃ rodanti ceva viravanti <pageBreak edition="P" number="3.0231" /> ca. Sugatito āgatā taṃ anussaritvā anussaritvā hasanti. Ayaṃ khiḍḍābhūmi nāma. Mātāpitūnaṃ hatthaṃ vā pādaṃ vā mañcaṃ vā pīṭhaṃ vā gahetvā bhūmiyaṃ padanikkhipanaṃ vīmaṃsakabhūmi nāma. Padasāva gantuṃ samatthakālo ujugatabhūmi nāma. Sippānaṃ sikkhanakālo sekkhabhūmi nāma. Gharā nikkhamma pabbajanakālo samaṇabhūmi nāma. Ācariyaṃ sevitvā jānanakālo jinabhūmi nāma. Bhikkhu ca pannako jino na kiñci āhāti evaṃ alābhiṃ samaṇaṃ pannabhūmīti vadati.</paragraph>
    <paragraph line="119"><bold>Ekūnapaññāsa</bold><pageBreak edition="M" number="3.0161" /><bold>ājīvasate</bold>ti ekūnapaññāsa ājīvavuttisatāni. <bold>Paribbājakasate</bold>ti paribbājakapabbajjasatāni. <bold>Nāgāvāsasate</bold>ti nāgamaṇḍalasatāni. <bold>Vīse indriyasate</bold>ti vīsa indriyasatāni. <bold>Tiṃse nirayasate</bold>ti tiṃsa nirayasatāni. <bold>Rajodhātuyo</bold>ti rajaokiraṇaṭṭhānāni. Hatthapiṭṭhipādapiṭṭhādīni sandhāya vadati. <bold>Satta saññīgabbhā</bold>ti oṭṭhagoṇagadrabhaajapasumigamahiṃse sandhāya vadati. <bold>Asaññīgabbhā</bold>ti sāliyavagodhumamuggakaṅguvarakakudrūsake sandhāya vadati. <bold>Nigaṇṭhigabbhā</bold>ti nigaṇṭhimhi jātagabbhā, ucchuveḷunaḷādayo sandhāya vadati. <bold>Satta devā</bold>ti bahū devā, so pana sattāti vadati. Mānusāpi <pageBreak edition="P" number="3.0232" /> anantā, so sattāti vadati. <bold>Satta pisācā</bold>ti pisācā mahantā, sattāti vadati.</paragraph>
    <paragraph line="120"><bold>Sarā</bold>ti mahāsarā. Kaṇṇamuṇḍa-rathakāra-anotatta-sīhapapātakuḷira-mucalinda-kuṇāladahe gahetvā vadati. <bold>Pavuṭā</bold>ti gaṇṭhikā. <bold>Papātā</bold>ti mahāpapātā. <bold>Papātasatānī</bold>ti khuddakapapātasatāni. <bold>Supinā</bold>ti mahāsupinā. <bold>Supinasatānī</bold>ti khuddakasupinasatāni. <bold>Mahākappino</bold>ti mahākappānaṃ. Ettha ekamhā sarā vassasate vassasate kusaggena ekaṃ udakabinduṃ nīharitvā nīharitvā sattakkhattuṃ tamhi sare nirudake kate eko mahākappoti vadati. Evarūpānaṃ mahākappānaṃ caturāsītisatasahassāni khepetvā bālā ca paṇḍitā ca dukkhassantaṃ karontīti ayamassa laddhi. Paṇḍitopi kira antarā sujjhituṃ na sakkoti, bālopi tato uddhaṃ na gacchati.</paragraph>
    <paragraph line="121"><bold>Sīlenā</bold>ti <pageBreak edition="V" number="3.0166" /> acelakasīlena vā aññena vā yena kenaci. <bold>Vatenā</bold>ti tādisena vatena. <bold>Tapenā</bold>ti tapokammena. Aparipakkaṃ paripāceti nāma yo ‘‘ahaṃ paṇḍito’’ti antarā visujjhati. Paripakkaṃ <pageBreak edition="P" number="3.0233" /> phussa phussa byantiṃ karoti nāma yo ‘‘ahaṃ bālo’’ti vuttaparimāṇaṃ kālaṃ atikkamitvā yāti. <bold>Hevaṃ natthī</bold>ti evaṃ natthi. Tañhi ubhayampi na sakkā kātunti dīpeti. <bold>Doṇamite</bold>ti doṇena mitaṃ viya. <bold>Sukhadukkhe</bold>ti sukhadukkhaṃ. <bold>Pariyantakate</bold>ti vuttaparimāṇena kālena katapariyanto. <bold>Natthi hāyanavaḍḍhane</bold>ti natthi hāyanavaḍḍhanāni. Na saṃsāro paṇḍitassa hāyati, na bālassa vaḍḍhatīti attho. <bold>Ukkaṃsāvakaṃse</bold>ti ukkaṃsāvakaṃsā, hāpanavaḍḍhanānamevetaṃ vevacanaṃ. Idāni tamatthaṃ upamāya sādhento <pageBreak edition="M" number="3.0162" /><bold>seyyathāpi nāmā</bold>tiādimāha. Tattha <bold>suttaguḷe</bold>ti veṭhetvā katasuttaguḷaṃ. <bold>Nibbeṭhiyamānameva paletī</bold>ti pabbate vā rukkhagge vā ṭhatvā khittaṃ suttapamāṇena nibbeṭhiyamānaṃ gacchati, sutte khīṇe tattha tiṭṭhati na gacchati. Evamevaṃ vuttakālato uddhaṃ na gacchatīti dasseti.</paragraph>
    <paragraph line="122" number="229"><bold>Kimida</bold>nti kimidaṃ tava aññāṇaṃ, kiṃ sabbaññu nāma tvanti evaṃ puṭṭho samāno niyativāde pakkhipanto <bold>suññaṃ me agāra</bold>ntiādimāha.</paragraph>
    <paragraph line="123" number="230"><bold>Anussaviko hotī</bold>ti anussavanissito hoti. <bold>Anussavasacco</bold>ti savanaṃ saccato gahetvā ṭhito. <bold>Piṭakasampadāyā</bold>ti vaggapaṇṇāsakāya piṭakaganthasampattiyā.</paragraph>
    <paragraph line="124" number="232"><bold>Mando</bold>ti mandapañño. <bold>Momūho</bold>ti atimūḷho. <bold>Vācāvikkhepaṃ āpajjatī</bold>ti vācāya vikkhepaṃ āpajjati. Kīdisaṃ? Amarāvikkhepaṃ, apariyantavikkhepanti attho. Atha <pageBreak edition="P" number="3.0234" /> vā amarā nāma macchajāti. Sā ummujjananimmujjanādivasena udake sandhāvamānā gahetuṃ na sakkāti evameva ayampi vādo ito cito ca sandhāvati, gāhaṃ na upagacchatīti amarāvikkhepoti vuccati. Taṃ amarāvikkhepaṃ.</paragraph>
    <paragraph line="125"><bold>Evantipi me no</bold>tiādīsu idaṃ kusalanti puṭṭho ‘‘evantipi me no’’ti vadati, tato kiṃ akusalanti vutte ‘‘tathātipi me no’’ti vadati, kiṃ ubhayato aññathāti vutte ‘‘aññathātipi me no’’ti vadati, tato tividhenāpi na hotīti te laddhīti vutte ‘‘notipi me <pageBreak edition="V" number="3.0167" /> no’’ti vadati, tato kiṃ no noti te laddhīti vutte ‘‘no notipi me no’’ti vikkhepamāpajjati, ekasmimpi pakkhe na tiṭṭhati. <bold>Nibbijja pakkamatī</bold>ti attanopi esa satthā avassayo bhavituṃ na sakkoti, mayhaṃ kiṃ sakkhissatīti nibbinditvā pakkamati. Purimesupi anassāsikesu eseva nayo.</paragraph>
    <paragraph line="126" number="234"><bold>Sannidhikārakaṃ kāme paribhuñjitu</bold>nti yathā pubbe gihibhūto sannidhiṃ katvā vatthukāme paribhuñjati, evaṃ tilataṇḍulasappinavanītādīni sannidhiṃ katvā idāni paribhuñjituṃ abhabboti attho. Nanu ca khīṇāsavassa vasanaṭṭhāne <pageBreak edition="M" number="3.0163" /> tilataṇḍulādayo paññāyantīti. No na paññāyanti, na panesa te attano atthāya ṭhapeti, aphāsukapabbajitādīnaṃ atthāya ṭhapeti. Anāgāmissa <pageBreak edition="P" number="3.0235" /> kathanti. Tassāpi pañca kāmaguṇā sabbasova pahīnā, dhammena pana laddhaṃ vicāretvā paribhuñjati.</paragraph>
    <paragraph line="127" number="236"><bold>Puttamatāya puttā</bold>ti so kira imaṃ dhammaṃ sutvā ājīvakā matā nāmāti saññī hutvā evamāha. Ayañhettha attho – ājīvakā matā nāma, tesaṃ mātā puttamatā hoti, iti ājīvakā puttamatāya puttā nāma honti. <bold>Samaṇe gotame</bold>ti samaṇe gotame brahmacariyavāso atthi, aññattha natthīti dīpeti. Sesaṃ sabbattha uttānamevāti.</paragraph>
    <centered line="128">Papañcasūdaniyā majjhimanikāyaṭṭhakathāya</centered>
    <centered line="129">Sandakasuttavaṇṇanā niṭṭhitā.</centered>
    <subhead line="130">7. Mahāsakuludāyisuttavaṇṇanā</subhead>
    <paragraph line="131" number="237"><bold>Evaṃ</bold><pageBreak edition="V" number="3.0168" /><bold>me suta</bold>nti mahāsakuludāyisuttaṃ. Tattha <bold>moranivāpe</bold>ti tasmiṃ ṭhāne morānaṃ abhayaṃ ghosetvā bhojanaṃ adaṃsu. Tasmā taṃ ṭhānaṃ <bold>moranivāpo</bold>ti saṅkhaṃ gataṃ. <bold>Annabhāro</bold>ti ekassa paribbājakassa nāmaṃ. Tathā <bold>varadharo</bold>ti. <bold>Aññe cā</bold>ti na kevalaṃ ime tayo, aññepi abhiññātā bahū paribbājakā. <bold>Appasaddassa vaṇṇavādī</bold>ti idha appasaddavinītoti avatvāva idaṃ vuttaṃ. Kasmā? Na hi bhagavā aññena vinītoti.</paragraph>
    <paragraph line="132" number="238"><bold>Purimānī</bold>ti hiyyodivasaṃ upādāya purimāni nāma honti, tato paraṃ purimatarāni. <bold>Kutūhalasālāya</bold>nti kutūhalasālā nāma paccekasālā natthi, yattha pana nānātitthiyā samaṇabrāhmaṇā nānāvidhaṃ kathaṃ pavattenti, sā bahūnaṃ – ‘‘ayaṃ kiṃ vadati <pageBreak edition="P" number="3.0236" />, ayaṃ kiṃ vadatī’’ti kutūhaluppattiṭṭhānato ‘‘kutūhalasālā’’ti vuccati. ‘‘Kotūhalasālā’’tipi pāṭho. <bold>Lābhā</bold>ti ye evarūpe samaṇabrāhmaṇe daṭṭhuṃ pañhaṃ pucchituṃ <pageBreak edition="M" number="3.0164" /> dhammakathaṃ vā nesaṃ sotuṃ labhanti, tesaṃ aṅgamagadhānaṃ ime lābhāti attho.</paragraph>
    <paragraph line="133"><bold>Saṅghino</bold>tiādīsu pabbajitasamūhasaṅkhāto saṅgho etesaṃ atthīti <bold>saṅghino</bold>. Sveva gaṇo etesaṃ atthīti <bold>gaṇino</bold>. Ācārasikkhāpanavasena tassa gaṇassa ācariyāti <bold>gaṇācariyā. Ñātā</bold>ti paññātā pākaṭā. Yathābhuccaguṇehi ceva ayathābhūtaguṇehi ca samuggato yaso etesaṃ atthīti <bold>yasassino</bold>. Pūraṇādīnañhi ‘‘appiccho santuṭṭho, appicchatāya vatthampi na nivāsetī’’tiādinā nayena yaso samuggato, tathāgatassa ‘‘itipi so bhagavā’’tiādīhi yathābhūtaguṇehi. <bold>Titthakarā</bold>ti laddhikarā. <bold>Sādhusammatā</bold>ti ime sādhū sundarā sappurisāti evaṃ sammatā. <bold>Bahujanassā</bold>ti assutavato ceva andhabālaputhujjanassa vibhāvino ca paṇḍitajanassa. Tattha titthiyā bālajanassa evaṃ sammatā, tathāgato paṇḍitajanassa. Iminā nayena <bold>pūraṇo kassapo saṅghī</bold>tiādīsu attho veditabbo. Bhagavā pana yasmā aṭṭhatiṃsa ārammaṇāni vibhajanto bahūni nibbānaotaraṇatitthāni akāsi, tasmā ‘‘titthakaro’’ti vattuṃ vaṭṭati.</paragraph>
    <paragraph line="134">Kasmā <pageBreak edition="V" number="3.0169" /> panete sabbepi tattha osaṭāti? Upaṭṭhākarakkhaṇatthañceva lābhasakkāratthañca. Tesañhi evaṃ hoti – ‘‘amhākaṃ upaṭṭhākā samaṇaṃ gotamaṃ saraṇaṃ gaccheyyuṃ, te ca rakkhissāma. Samaṇassa ca gotamassa upaṭṭhāke sakkāraṃ karonte disvā amhākampi upaṭṭhākā amhākaṃ <pageBreak edition="P" number="3.0237" /> sakkāraṃ karissantī’’ti. Tasmā yattha yattha bhagavā osarati, tattha tattha sabbe osaranti.</paragraph>
    <paragraph line="135" number="239"><bold>Vādaṃ āropetvā</bold>ti vāde dosaṃ āropetvā. <bold>Apakkantā</bold>ti, apagatā, keci disaṃ pakkantā, keci gihibhāvaṃ pattā, keci imaṃ sāsanaṃ āgatā. <bold>Sahitaṃ me</bold>ti mayhaṃ vacanaṃ sahitaṃ siliṭṭhaṃ, atthayuttaṃ kāraṇayuttanti attho. <bold>Asahitaṃ te</bold>ti tuyhaṃ vacanaṃ asahitaṃ. <bold>Adhiciṇṇaṃ te viparāvatta</bold>nti yaṃ tuyhaṃ dīgharattāciṇṇavasena suppaguṇaṃ, taṃ mayhaṃ ekavacaneneva viparāvattaṃ viparivattitvā ṭhitaṃ, na kiñci jātanti attho. <bold>Āropito te vādo</bold>ti mayā tava vāde doso <pageBreak edition="M" number="3.0165" /> āropito. <bold>Cara vādappamokkhāyā</bold>ti dosamocanatthaṃ cara vicara, tattha tattha gantvā sikkhāti attho. <bold>Nibbeṭhehi vā sace pahosī</bold>ti atha sayaṃ pahosi, idāneva nibbeṭhehi. <bold>Dhammakkosenā</bold>ti sabhāvakkosena.</paragraph>
    <paragraph line="136" number="240"><bold>Taṃ no sossāmā</bold>ti taṃ amhākaṃ desitaṃ dhammaṃ suṇissāma. <bold>Khuddamadhu</bold>nti khuddakamakkhikāhi kataṃ daṇḍakamadhuṃ. <bold>Anelaka</bold>nti niddosaṃ apagatamacchikaṇḍakaṃ. <bold>Pīḷeyyā</bold>ti dadeyya. <bold>Paccāsīsamānarūpo</bold>ti pūretvā nu kho no bhojanaṃ dassatīti bhājanahattho paccāsīsamāno paccupaṭṭhito assa. <bold>Sampayojetvā</bold>ti <pageBreak edition="P" number="3.0238" /> appamattakaṃ vivādaṃ katvā.</paragraph>
    <paragraph line="137" number="241"><bold>Itarītarenā</bold>ti lāmakalāmakena. <bold>Pavivitto</bold>ti idaṃ paribbājako kāyavivekamattaṃ sandhāya vadati, bhagavā pana tīhi vivekehi vivittova.</paragraph>
    <paragraph line="138" number="242"><bold>Kosakāhārāpī</bold>ti dānapatīnaṃ ghare aggabhikkhāṭhapanatthaṃ khuddakasarāvā honti, dānapatino aggabhattaṃ vā tattha ṭhapetvā bhuñjanti, pabbajite sampatte taṃ bhattaṃ tassa denti. Taṃ sarāvakaṃ kosakoti vuccati. Tasmā ye ca ekeneva bhattakosakena yāpenti, te kosakāhārāti. <bold>Beluvāhārā</bold>ti beluvamattabhattāhārā. <bold>Samatittika</bold>nti oṭṭhavaṭṭiyā heṭṭhimalekhāsamaṃ <pageBreak edition="V" number="3.0170" />. <bold>Iminā dhammenā</bold>ti iminā appāhāratādhammena. Ettha pana sabbākāreneva bhagavā anappāhāroti na vattabbo. Padhānabhūmiyaṃ chabbassāni appāhārova ahosi, verañjāyaṃ tayo māse patthodaneneva yāpesi pālileyyakavanasaṇḍe tayo māse bhisamuḷāleheva yāpesi. Idha <pageBreak edition="P" number="3.0239" /> pana etamatthaṃ dasseti – ‘‘ahaṃ ekasmiṃ kāle appāhāro ahosiṃ, mayhaṃ pana sāvakā dhutaṅgasamādānato paṭṭhāya yāvajīvaṃ dhutaṅgaṃ na bhindantī’’ti. Tasmā yadi te iminā dhammena sakkareyyuṃ, mayā hi te visesatarā. Añño ceva pana dhammo atthi, yena maṃ te sakkarontīti dasseti. Iminā nayena sabbavāresu yojanā veditabbā.</paragraph>
    <paragraph line="139"><bold>Paṃsukūlikā</bold>ti <pageBreak edition="M" number="3.0166" /> samādinnapaṃsukūlikaṅgā. <bold>Lūkhacīvaradharā</bold>ti satthasuttalūkhāni cīvarāni dhārayamānā. <bold>Nantakānī</bold>ti antavirahitāni vatthakhaṇḍāni, yadi hi nesaṃ anto bhaveyya, pilotikāti saṅkhaṃ gaccheyyuṃ. <bold>Uccinitvā</bold>ti phāletvā dubbalaṭṭhānaṃ pahāya thiraṭṭhānameva gahetvā. <bold>Alābulomasānī</bold>ti alābulomasadisasuttāni sukhumānīti dīpeti. Ettāvatā ca satthā cīvarasantosena asantuṭṭhoti na vattabbo. Atimuttakasusānato hissa puṇṇadāsiyā pārupitvā pātitasāṇapaṃsukūlaṃ gahaṇadivase udakapariyantaṃ katvā mahāpathavī akampi. Idha pana etamatthaṃ dasseti – ‘‘ahaṃ ekasmiṃyeva kāle paṃsukūlaṃ gaṇhiṃ, mayhaṃ pana sāvakā dhutaṅgasamādānato paṭṭhāya yāvajīvaṃ dhutaṅgaṃ na bhindantī’’ti.</paragraph>
    <paragraph line="140"><bold>Piṇḍapātikā</bold>ti <pageBreak edition="P" number="3.0240" /> atirekalābhaṃ paṭikkhipitvā samādinnapiṇḍapātikaṅgā. <bold>Sapadānacārino</bold>ti loluppacāraṃ paṭikkhipitvā samādinnasapadānacārā. <bold>Uñchāsake vate ratā</bold>ti uñchācariyasaṅkhāte bhikkhūnaṃ pakativate ratā, uccanīcagharadvāraṭṭhāyino hutvā kabaramissakaṃ bhattaṃ saṃharitvā paribhuñjantīti attho. <bold>Antaraghara</bold>nti brahmāyusutte ummārato paṭṭhāya antaragharaṃ, idha indakhīlato paṭṭhāya adhippetaṃ. Ettāvatā ca satthā piṇḍapātasantosena asantuṭṭhoti na vattabbo, appāhāratāya vuttaniyāmeneva pana sabbaṃ vitthāretabbaṃ. Idha pana etamatthaṃ dasseti – ‘‘ahaṃ ekasmiṃyeva kāle nimantanaṃ na sādayiṃ, mayhaṃ pana sāvakā dhutaṅgasamādānato paṭṭhāya yāvajīvaṃ dhutaṅgaṃ na bhindantī’’ti.</paragraph>
    <paragraph line="141"><bold>Rukkhamūlikā</bold>ti channaṃ paṭikkhipitvā samādinnarukkhamūlikaṅgā. <bold>Abbhokāsikā</bold>ti channañca rukkhamūlañca <pageBreak edition="V" number="3.0171" /> paṭikkhipitvā samādinnaabbhokāsikaṅgā. <bold>Aṭṭhamāse</bold>ti hemantagimhike māse. Antovasse pana cīvarānuggahatthaṃ channaṃ pavisanti. Ettāvatā ca satthā senāsanasantosena asantuṭṭhoti na vattabbo, senāsanasantoso <pageBreak edition="P" number="3.0241" /> panassa chabbassikamahāpadhānena ca pālileyyakavanasaṇḍena ca dīpetabbo. Idha pana etamatthaṃ dasseti – ‘‘ahaṃ ekasmiṃyeva kāle channaṃ na pāvisiṃ, mayhaṃ pana sāvakā dhutaṅgasamādānato paṭṭhāya yāvajīvaṃ dhutaṅgaṃ na bhindantī’’ti.</paragraph>
    <paragraph line="142"><bold>Āraññikā</bold>ti <pageBreak edition="M" number="3.0167" /> gāmantasenāsanaṃ paṭikkhipitvā samādinnaāraññikaṅgā. <bold>Saṅghamajjhe osarantī</bold>ti abaddhasīmāya kathitaṃ, baddhasīmāyaṃ pana vasantā attano vasanaṭṭhāneyeva uposathaṃ karonti. Ettāvatā ca satthā no pavivittoti na vattabbo, ‘‘icchāmahaṃ, bhikkhave, aḍḍhamāsaṃ paṭisalliyitu’’nti (pārā. 162; 565) evañhissa paviveko paññāyati. Idha pana etamatthaṃ dasseti ‘‘ahaṃ ekasmiṃyeva tathārūpe kāle paṭisalliyiṃ, mayhaṃ pana sāvakā dhutaṅgasamādānato paṭṭhāya yāvajīvaṃ dhutaṅgaṃ na bhindantī’’ti. <bold>Mamaṃ sāvakā</bold>ti maṃ sāvakā.</paragraph>
    <paragraph line="143" number="244"><bold>Sanidāna</bold>nti sappaccayaṃ. Kiṃ pana appaccayaṃ nibbānaṃ na desetīti. No na deseti, sahetukaṃ pana taṃ desanaṃ katvā deseti, no ahetukanti. <bold>Sappāṭihāriya</bold>nti purimassevetaṃ vevacanaṃ, sakāraṇanti attho. <bold>Taṃ vatā</bold>ti ettha <bold>vatā</bold>ti nipātamattaṃ.</paragraph>
    <paragraph line="144" number="245"><bold>Anāgataṃ vādapatha</bold>nti ajja ṭhapetvā sve vā punadivase vā aḍḍhamāse vā māse vā saṃvacchare vā tassa tassa pañhassa upari āgamanavādapathaṃ. <bold>Na</bold><pageBreak edition="P" number="3.0242" /><bold>dakkhatī</bold>ti yathā saccako nigaṇṭho attano niggahaṇatthaṃ āgatakāraṇaṃ visesetvā vadanto na addasa, evaṃ na dakkhatīti netaṃ ṭhānaṃ vijjati. <bold>Sahadhammenā</bold>ti sakāraṇena. <bold>Antarantarā kathaṃ opāteyyu</bold>nti mama kathāvāraṃ pacchinditvā antarantare attano kathaṃ paveseyyunti attho. <bold>Na kho panāhaṃ, udāyī</bold>ti, udāyi, ahaṃ ambaṭṭhasoṇadaṇḍakūṭadantasaccakanigaṇṭhādīhi saddhiṃ mahāvāde vattamānepi – ‘‘aho vata me ekasāvakopi upamaṃ vā kāraṇaṃ vā āharitvā dadeyyā’’ti evaṃ sāvakesu anusāsaniṃ na paccāsīsāmi. <bold>Mamayevā</bold>ti evarūpesu ṭhānesu sāvakā mamayeva anusāsaniṃ ovādaṃ paccāsīsanti.</paragraph>
    <paragraph line="145" number="246"><bold>Tesāhaṃ</bold><pageBreak edition="V" number="3.0172" /><bold>cittaṃ ārādhemī</bold>ti tesaṃ ahaṃ tassa pañhassa veyyākaraṇena cittaṃ gaṇhāmi sampādemi paripūremi, aññaṃ puṭṭho aññaṃ na byākaromi, ambaṃ puṭṭho labujaṃ viya labujaṃ vā puṭṭho ambaṃ viya. Ettha ca ‘‘adhisīle sambhāventī’’ti vuttaṭṭhāne buddhasīlaṃ nāma kathitaṃ, ‘‘abhikkante ñāṇadassane <pageBreak edition="M" number="3.0168" /> sambhāventī’’ti vuttaṭṭhāne sabbaññutaññāṇaṃ, ‘‘adhipaññāya sambhāventī’’ti vuttaṭṭhāne ṭhānuppattikapaññā, ‘‘yena dukkhenā’’ti vuttaṭṭhāne saccabyākaraṇapaññā. Tattha sabbaññutaññāṇañca saccabyākaraṇapaññañca ṭhapetvā <pageBreak edition="P" number="3.0243" /> avasesā paññā adhipaññaṃ bhajati.</paragraph>
    <paragraph line="146" number="247"> Idāni tesaṃ tesaṃ visesādhigamānaṃ paṭipadaṃ ācikkhanto <bold>puna caparaṃ udāyī</bold>tiādimāha. Tattha <bold>abhiññāvosānapāramippattā</bold>ti abhiññāvosānasaṅkhātañceva abhiññāpāramīsaṅkhātañca arahattaṃ pattā.</paragraph>
    <paragraph line="147"><bold>Sammappadhāne</bold>ti upāyapadhāne. <bold>Chandaṃ janetī</bold>ti kattukamyatākusalacchandaṃ janeti. <bold>Vāyamatī</bold>ti vāyāmaṃ karoti. <bold>Vīriyaṃ ārabhatī</bold>ti vīriyaṃ pavatteti. <bold>Cittaṃ paggaṇhātī</bold>ti cittaṃ ukkhipati. <bold>Padahatī</bold>ti upāyapadhānaṃ karoti. <bold>Bhāvanāya pāripūriyā</bold>ti vaḍḍhiyā paripūraṇatthaṃ. Apicettha – ‘‘yā ṭhiti, so asammoso…pe… yaṃ vepullaṃ, sā bhāvanāpāripūrī’’ti (vibha. 406) evaṃ purimaṃ purimassa pacchimaṃ pacchimassa atthotipi veditabbaṃ.</paragraph>
    <paragraph line="148">Imehi pana sammappadhānehi kiṃ kathitaṃ? Kassapasaṃyuttapariyāyena sāvakassa pubbabhāgapaṭipadā kathitā. Vuttañhetaṃ tattha –</paragraph>
    <paragraph line="149">‘‘Cattārome <pageBreak edition="P" number="3.0244" />, āvuso, sammappadhānā. Katame cattāro? Idhāvuso, bhikkhu, anuppannā me pāpakā akusalā dhammā uppajjamānā anatthāya saṃvatteyyunti ātappaṃ karoti. Uppannā me pāpakā akusalā dhammā appahīyamānā anatthāya saṃvatteyyunti ātappaṃ karoti. Anuppannā me kusalā dhammā anuppajjamānā anatthāya saṃvatteyyunti ātappaṃ karoti. Uppannā me kusalā dhammā nirujjhamānā anatthāya saṃvatteyyunti ātappaṃ karotī’’ti (saṃ. ni. 2.145).</paragraph>
    <paragraph line="150">Ettha <pageBreak edition="V" number="3.0173" /> ca pāpakā akusalāti lobhādayo veditabbā. Anuppannā kusalā dhammāti samathavipassanā ceva maggo ca, uppannā kusalā nāma samathavipassanāva. Maggo pana sakiṃ uppajjitvā nirujjhamāno anatthāya saṃvattanako <pageBreak edition="M" number="3.0169" /> nāma natthi. So hi phalassa paccayaṃ datvāva nirujjhati. Purimasmimpi vā samathavipassanāva gahetabbāti vuttaṃ, taṃ pana na yuttaṃ.</paragraph>
    <paragraph line="151">Tattha ‘‘uppannā samathavipassanā nirujjhamānā anatthāya saṃvattantī’’ti atthassa āvibhāvatthamidaṃ vatthu – eko kira khīṇāsavatthero ‘‘mahācetiyañca mahābodhiñca vandissāmī’’ti samāpattilābhinā bhaṇḍagāhakasāmaṇerena saddhiṃ janapadato mahāvihāraṃ āgantvā vihārapariveṇaṃ pāvisi. Sāyanhasamaye mahābhikkhusaṅghe cetiyaṃ vandamāne cetiyaṃ vandanatthāya na nikkhami. Kasmā? Khīṇāsavānañhi tīsu ratanesu mahantaṃ gāravaṃ hoti. Tasmā bhikkhusaṅghe vanditvā paṭikkamante manussānaṃ sāyamāsabhuttavelāyaṃ sāmaṇerampi ajānāpetvā ‘‘cetiyaṃ vandissāmī’’ti ekakova nikkhami. Sāmaṇero <pageBreak edition="P" number="3.0245" /> – ‘‘kiṃ nu kho thero avelāya ekakova gacchati, jānissāmī’’ti upajjhāyassa padānupadiko nikkhami. Thero anāvajjanena tassa āgamanaṃ ajānanto dakkhiṇadvārena cetiyaṅgaṇaṃ āruhi. Sāmaṇeropi anupadaṃyeva āruḷho.</paragraph>
    <paragraph line="152">Mahāthero mahācetiyaṃ ulloketvā buddhārammaṇaṃ pītiṃ gahetvā sabbaṃ cetaso samannāharitvā haṭṭhapahaṭṭho cetiyaṃ vandati. Sāmaṇero therassa vandanākāraṃ disvā ‘‘upajjhāyo me ativiya pasannacitto vandati, kiṃ nu kho pupphāni labhitvā pūjaṃ kareyyā’’ti cintesi. Thero vanditvā uṭṭhāya sirasi añjaliṃ ṭhapetvā mahācetiyaṃ ulloketvā ṭhito. Sāmaṇero ukkāsitvā attano āgatabhāvaṃ jānāpesi. Thero parivattetvā olokento ‘‘kadā āgatosī’’ti pucchi. Tumhākaṃ cetiyaṃ vandanakāle, bhante. Ativiya pasannā cetiyaṃ vandittha kiṃ nu kho pupphāni labhitvā pūjeyyāthāti? Āma sāmaṇera imasmiṃ cetiye viya aññatra ettakaṃ dhātūnaṃ nidhānaṃ nāma natthi, evarūpaṃ asadisaṃ mahāthūpaṃ pupphāni labhitvā ko na pūjeyyāti. Tena hi, bhante, adhivāsetha, āharissāmīti tāvadeva jhānaṃ samāpajjitvā iddhiyā himavantaṃ gantvā vaṇṇagandhasampannapupphāni parissāvanaṃ pūretvā mahāthere dakkhiṇamukhato pacchimaṃ mukhaṃ asampatteyeva āgantvā pupphaparissāvanaṃ hatthe ṭhapetvā ‘‘pūjetha, bhante,’’ti āha <pageBreak edition="V" number="3.0174" />. Thero ‘‘atimandāni no sāmaṇera pupphānī’’ti āha. Gacchatha, bhante, bhagavato guṇe āvajjitvā pūjethāti.</paragraph>
    <paragraph line="153">Thero <pageBreak edition="M" number="3.0170" /> pacchimamukhanissitena sopāṇena āruyha kucchivedikābhūmiyaṃ <pageBreak edition="P" number="3.0246" /> pupphapūjaṃ kātuṃ āraddho. Vedikābhūmiyaṃ paripuṇṇāni pupphāni patitvā dutiyabhūmiyaṃ jaṇṇupamāṇena odhinā pūrayiṃsu. Tato otaritvā pādapiṭṭhikapantiṃ pūjesi. Sāpi paripūri. Paripuṇṇabhāvaṃ ñatvā heṭṭhimatale vikiranto agamāsi. Sabbaṃ cetiyaṅgaṇaṃ paripūri. Tasmiṃ paripuṇṇe ‘‘sāmaṇera pupphāni na khīyantī’’ti āha. Parissāvanaṃ, bhante, adhomukhaṃ karothāti. Adhomukhaṃ katvā cālesi, tadā pupphāni khīṇāni. Parissāvanaṃ sāmaṇerassa datvā saddhiṃ hatthipākārena cetiyaṃ tikkhattuṃ padakkhiṇaṃ katvā catūsu ṭhānesu vanditvā pariveṇaṃ gacchanto cintesi – ‘‘yāva mahiddhiko vatāyaṃ sāmaṇero, sakkhissati nu kho imaṃ iddhānubhāvaṃ rakkhitu’’nti. Tato ‘‘na sakkhissatī’’ti disvā sāmaṇeramāha – ‘‘sāmaṇera tvaṃ idāni mahiddhiko, evarūpaṃ pana iddhiṃ nāsetvā pacchimakāle kāṇapesakāriyā hatthena madditakañjiyaṃ pivissasī’’ti. Daharakabhāvassa nāmesa dosoyaṃ, so upajjhāyassa kathāyaṃ saṃvijjitvā – ‘‘kammaṭṭhānaṃ me, bhante, ācikkhathā’’ti na yāci, amhākaṃ upajjhāyo kiṃ vadatīti taṃ pana asuṇanto viya agamāsi.</paragraph>
    <paragraph line="154">Thero mahācetiyañca mahābodhiñca vanditvā sāmaṇeraṃ pattacīvaraṃ gāhāpetvā anupubbena kuṭeḷitissamahāvihāraṃ agamāsi. Sāmaṇero upajjhāyassa padānupadiko hutvā bhikkhācāraṃ na gacchati, ‘‘kataraṃ gāmaṃ pavisatha, bhante,’’ti <pageBreak edition="P" number="3.0247" /> pucchitvā pana ‘‘idāni me upajjhāyo gāmadvāraṃ patto bhavissatī’’ti ñatvā attano ca upajjhāyassa ca pattacīvaraṃ gahetvā ākāsena gantvā therassa pattacīvaraṃ datvā piṇḍāya pavisati. Thero sabbakālaṃ ovadati – ‘‘sāmaṇera mā evamakāsi, puthujjaniddhi nāma calā anibaddhā, asappāyaṃ rūpādiārammaṇaṃ labhitvā appamattakeneva bhijjati, santāya samāpattiyā parihīnāya brahmacariyavāso santhambhituṃ na sakkotī’’ti. Sāmaṇero ‘‘kiṃ katheti mayhaṃ upajjhāyo’’ti sotuṃ na icchati, tatheva karoti. Thero anupubbena cetiyavandanaṃ karonto kammubinduvihāraṃ nāma gato. Tattha vasantepi there sāmaṇero tatheva karoti.</paragraph>
    <paragraph line="155">Athekadivasaṃ <pageBreak edition="V" number="3.0175" /><pageBreak edition="M" number="3.0171" /> ekā pesakāradhītā abhirūpā paṭhamavaye ṭhitā kammabindugāmato nikkhamitvā padumassaraṃ oruyha gāyamānā pupphāni bhañjati. Tasmiṃ samaye sāmaṇero padumassaramatthakena gacchati, gacchanto pana silesikāya kāṇamacchikā viya tassā gītasadde bajjhi. Tāvadevassa iddhi antarahitā, chinnapakkhakāko viya ahosi. Santasamāpattibalena pana tattheva udakapiṭṭhe apatitvā simbalitūlaṃ viya patamānaṃ anupubbena padumasaratīre aṭṭhāsi. So vegena gantvā upajjhāyassa pattacīvaraṃ datvā nivatti. Mahāthero ‘‘pagevetaṃ mayā diṭṭhaṃ, nivāriyamānopi na nivattissatī’’ti kiñci avatvā piṇḍāya pāvisi.</paragraph>
    <paragraph line="156">Sāmaṇero gantvā padumasaratīre aṭṭhāsi tassā paccuttaraṇaṃ āgamayamāno. Sāpi sāmaṇeraṃ ākāsena gacchantañca puna āgantvā ṭhitañca disvā ‘‘addhā esa maṃ nissāya ukkaṇṭhito’’ti ñatvā ‘‘paṭikkama sāmaṇerā’’ti āha. So paṭikkami. Itarā paccuttaritvā sāṭakaṃ nivāsetvā taṃ upasaṅkamitvā ‘‘kiṃ, bhante,’’ti pucchi. So tamatthaṃ ārocesi. Sā bahūhi kāraṇehi gharāvāse ādīnavaṃ brahmacariyavāse ānisaṃsañca dassetvā <pageBreak edition="P" number="3.0248" /> ovadamānāpi tassa ukkaṇṭhaṃ vinodetuṃ asakkontī – ‘‘ayaṃ mama kāraṇā evarūpāya iddhiyā parihīno, na dāni yuttaṃ pariccajitu’’nti idheva tiṭṭhāti vatvā gharaṃ gantvā mātāpitūnaṃ taṃ pavattiṃ ārocesi. Tepi āgantvā nānappakāraṃ ovadamānā vacanaṃ aggaṇhantaṃ āhaṃsu – ‘‘tvaṃ amhe uccakulāti sallakkhesi, mayaṃ pesakārā. Sakkhissasi pesakārakammaṃ kātu’’nti sāmaṇero āha – ‘‘upāsaka gihibhūto nāma pesakārakammaṃ vā kareyya naḷakārakammaṃ vā, kiṃ iminā sāṭakamattena lobhaṃ karothā’’ti. Pesakāro udare baddhasāṭakaṃ datvā gharaṃ netvā dhītaraṃ adāsi.</paragraph>
    <paragraph line="157">So pesakārakammaṃ uggaṇhitvā pesakārehi saddhiṃ sālāya kammaṃ karoti. Aññesaṃ itthiyo pātova bhattaṃ sampādetvā āhariṃsu, tassa bhariyā na tāva āgacchati. So itaresu kammaṃ vissajjetvā bhuñjamānesu tasaraṃ vaṭṭento nisīdi. Sā pacchā agamāsi. Atha naṃ so ‘‘aticirena <pageBreak edition="M" number="3.0172" /> āgatāsī’’ti tajjesi. Mātugāmo ca nāma api cakkavattirājānaṃ attani paṭibaddhacittaṃ ñatvā dāsaṃ viya sallakkheti. Tasmā sā evamāha – ‘‘aññesaṃ ghare dārupaṇṇaloṇādīni sannihitāni, bāhirato āharitvā dāyakā pesanatakārakāpi atthi, ahaṃ pana <pageBreak edition="V" number="3.0176" /> ekikāva, tvampi mayhaṃ ghare idaṃ atthi idaṃ natthīti na jānāsi. Sace icchasi, bhuñja, no ce icchasi, mā bhuñjā’’ti. So ‘‘na kevalañca ussūre bhattaṃ āharasi, vācāyapi maṃ ghaṭṭesī’’ti kujjhitvā aññaṃ paharaṇaṃ apassanto tameva tasaradaṇḍakaṃ <pageBreak edition="P" number="3.0249" /> tasarato luñcitvā khipi. Sā taṃ āgacchantaṃ disvā īsakaṃ parivatti. Tasaradaṇḍakassa ca koṭi nāma tikhiṇā hoti, sā tassā parivattamānāya akkhikoṭiyaṃ pavisitvā aṭṭhāsi. Sā ubhohi hatthehi vegena akkhiṃ aggahesi, bhinnaṭṭhānato lohitaṃ paggharati. So tasmiṃ kāle upajjhāyassa vacanaṃ anussari – ‘‘idaṃ sandhāya maṃ upajjhāyo ‘anāgate kāle kāṇapesakāriyā hatthehi madditakañjiyaṃ pivissasī’ti āha, idaṃ therena diṭṭhaṃ bhavissati, aho dīghadassī ayyo’’ti mahāsaddena rodituṃ ārabhi. Tamenaṃ aññe – ‘‘alaṃ, āvuso, mā rodi, akkhi nāma bhinnaṃ na sakkā rodanena paṭipākatikaṃ kātu’’nti āhaṃsu. So ‘‘nāhametamatthaṃ rodāmi, apica kho imaṃ sandhāya rodāmī’’ti sabbaṃ paṭipāṭiyā kathesi. Evaṃ uppannā samathavipassanā nirujjhamānā anatthāya saṃvattanti.</paragraph>
    <paragraph line="158">Aparampi vatthu – tiṃsamattā bhikkhū kalyāṇimahācetiyaṃ vanditvā aṭavimaggena mahāmaggaṃ otaramānā antarāmagge jhāmakhette kammaṃ katvā āgacchantaṃ ekaṃ manussaṃ addasaṃsu. Tassa sarīraṃ masimakkhitaṃ viya ahosi. Masimakkhitaṃyeva ekaṃ kāsāvaṃ kacchaṃ pīḷetvā nivatthaṃ, olokiyamāno jhāmakhāṇuko viya khāyati. So divasabhāge kammaṃ katvā upaḍḍhajjhāyamānānaṃ dārūnaṃ kalāpaṃ ukkhipitvā piṭṭhiyaṃ vippakiṇṇehi kesehi kummaggena āgantvā bhikkhūnaṃ sammukhe aṭṭhāsi. Sāmaṇerā disvā aññamaññaṃ olokayamānā, – ‘‘āvuso, tuyhaṃ pitā tuyhaṃ mahāpitā <pageBreak edition="P" number="3.0250" /> tuyhaṃ mātulo’’ti hasamānā gantvā ‘‘konāmo tvaṃ upāsakā’’ti nāmaṃ pucchiṃsu. So nāmaṃ pucchito vippaṭisārī hutvā dārukalāpaṃ chaḍḍetvā <pageBreak edition="M" number="3.0173" /> vatthaṃ saṃvidhāya nivāsetvā mahāthere vanditvā ‘‘tiṭṭhatha tāva, bhante,’’ti āha. Mahātherā aṭṭhaṃsu.</paragraph>
    <paragraph line="159">Daharasāmaṇerā āgantvā mahātherānaṃ sammukhāpi parihāsaṃ karonti. Upāsako āha – ‘‘bhante, tumhe maṃ passitvā parihasatha, ettakeneva matthakaṃ pattamhāti mā sallakkhetha. Ahampi pubbe tumhādisova samaṇo ahosiṃ. Tumhākaṃ pana cittekaggatāmattakampi natthi, ahaṃ imasmiṃ sāsane <pageBreak edition="V" number="3.0177" /> mahiddhiko mahānubhāvo ahosiṃ, ākāsaṃ gahetvā pathaviṃ karomi, pathaviṃ ākāsaṃ. Dūraṃ gaṇhitvā santikaṃ karomi, santikaṃ dūraṃ. Cakkavāḷasatasahassaṃ khaṇena vinivijjhāmi. Hatthe me passatha, idāni makkaṭahatthasadisā, ahaṃ imeheva hatthehi idha nisinnova candimasūriye parāmasiṃ. Imesaṃyeva pādānaṃ candimasūriye pādakathalikaṃ katvā nisīdiṃ. Evarūpā me iddhi pamādena antarahitā, tumhe mā pamajjittha. Pamādena hi evarūpaṃ byasanaṃ pāpuṇanti. Appamattā viharantā jātijarāmaraṇassa antaṃ karonti. Tasmā tumhe maññeva ārammaṇaṃ karitvā appamattā hotha, bhante,’’ti tajjetvā ovādamadāsi. Te tassa kathentasseva saṃvegaṃ āpajjitvā vipassamānā tiṃsajanā tattheva arahattaṃ pāpuṇiṃsūti. Evampi uppannā samathavipassanā nirujjhamānā anatthāya saṃvattantīti veditabbā.</paragraph>
    <paragraph line="160"><bold>Anuppannānaṃ pāpakāna</bold>nti cettha ‘‘anuppanno vā kāmāsavo <pageBreak edition="P" number="3.0251" /> na uppajjatī’’tiādīsu vuttanayena attho veditabbo. <bold>Uppannānaṃ pāpakāna</bold>nti ettha pana catubbidhaṃ uppannaṃ vattamānuppannaṃ bhutvāvigatuppannaṃ, okāsakatuppannaṃ, bhūmiladdhuppannanti. Tattha ye kilesā vijjamānā uppādādisamaṅgino, idaṃ <bold>vattamānuppannaṃ</bold> nāma. Kamme pana javite ārammaṇarasaṃ anubhavitvā niruddhavipāko bhutvā vigataṃ nāma. Kammaṃ uppajjitvā niruddhaṃ bhavitvā vigataṃ nāma. Tadubhayampi <bold>bhutvāvigatuppanna</bold>nti saṅkhaṃ gacchati. Kusalākusalaṃ kammaṃ aññassa kammassa vipākaṃ paṭibāhitvā attano vipākassa okāsaṃ karoti, evaṃ kate okāse vipāko uppajjamāno okāsakaraṇato paṭṭhāya uppannoti saṅkhaṃ gacchati. Idaṃ <bold>okāsakatuppannaṃ</bold> nāma. Pañcakkhandhā pana vipassanāya bhūmi nāma. Te atītādibhedā honti. Tesu anusayitakilesā pana atītā vā anāgatā vā paccuppannā vāti na vattabbā. Atītakhandhesu anusayitāpi hi appahīnāva honti, anāgatakhandhesu, paccuppannakhandhesu <pageBreak edition="M" number="3.0174" /> anusayitāpi appahīnāva honti. Idaṃ <bold>bhūmiladdhuppannaṃ</bold> nāma. Tenāhu porāṇā – ‘‘tāsu tāsu bhūmīsu asamugghātitakilesā bhūmiladdhuppannāti saṅkhaṃ gacchantī’’ti.</paragraph>
    <paragraph line="161">Aparampi catubbidhaṃ uppannaṃ samudācāruppannaṃ, ārammaṇādhigahituppannaṃ, avikkhambhituppannaṃ asamugghātituppannanti. Tattha sampati vattamānaṃyeva <bold>samudācāruppannaṃ</bold> nāma. Sakiṃ cakkhūni ummīletvā ārammaṇe nimitte gahite anussaritānussaritakkhaṇe kilesā <pageBreak edition="P" number="3.0252" /> nuppajjissantīti na <pageBreak edition="V" number="3.0178" /> vattabbā. Kasmā? Ārammaṇassa adhigahitattā. Yathā kiṃ? Yathā khīrarukkhassa kuṭhāriyā āhatāhataṭṭhāne khīraṃ na nikkhamissatīti na vattabbaṃ, evaṃ. Idaṃ <bold>ārammaṇādhigahituppannaṃ</bold> nāma. Samāpattiyā avikkhambhitā kilesā pana imasmiṃ nāma ṭhāne nuppajjissantīti na vattabbā. Kasmā? Avikkhambhitattā. Yathā kiṃ? Yathā sace khīrarukkhe kuṭhāriyā āhaneyyuṃ, imasmiṃ nāma ṭhāne khīraṃ na nikkhameyyāti na vattabbaṃ, evaṃ. Idaṃ <bold>avikkhambhituppannaṃ</bold> nāma. Maggena asamugghātitakilesā pana bhavagge nibbattassāpi uppajjantīti purimanayeneva vitthāretabbaṃ. Idaṃ <bold>asamugghātituppannaṃ</bold> nāma.</paragraph>
    <paragraph line="162">Imesu uppannesu vattamānuppannaṃ bhutvāvigatuppannaṃ okāsakatuppannaṃ samudācāruppannanti catubbidhaṃ uppannaṃ na maggavajjhaṃ, bhūmiladdhuppannaṃ ārammaṇādhigahituppannaṃ avikkhambhituppannaṃ asamugghātituppannanti catubbidhaṃ maggavajjhaṃ. Maggo hi uppajjamāno ete kilese pajahati. So ye kilese pajahati, te atītā vā anāgatā vā paccuppannā vāti na vattabbā. Vuttampi cetaṃ –</paragraph>
    <paragraph line="163">‘‘Hañci atīte kilese pajahati, tena hi khīṇaṃ khepeti, niruddhaṃ nirodheti, vigataṃ vigameti atthaṅgataṃ atthaṅgameti. Atītaṃ yaṃ natthi, taṃ pajahati. Hañci anāgate kilese pajahati, tena hi ajātaṃ pajahati, anibbattaṃ, anuppannaṃ, apātubhūtaṃ pajahati. Anāgataṃ yaṃ natthi, taṃ pajahati, hañci paccuppanne kilese pajahati, tena hi ratto rāgaṃ pajahati <pageBreak edition="P" number="3.0253" />, duṭṭho dosaṃ, mūḷho mohaṃ, vinibaddho mānaṃ, parāmaṭṭho diṭṭhiṃ, vikkhepagato uddhaccaṃ, aniṭṭhaṅgato vicikicchaṃ, thāmagato anusayaṃ pajahati. Kaṇhasukkadhammā yuganaddhā samameva vattanti. Saṃkilesikā maggabhāvanā hoti…pe… tena hi natthi maggabhāvanā, natthi phalasacchikiriyā, natthi kilesappahānaṃ, natthi dhammābhisamayoti. Atthi <pageBreak edition="M" number="3.0175" /> maggabhāvanā…pe… atthi dhammābhisamayoti. Yathā kathaṃ viya, seyyathāpi taruṇo rukkho ajātaphalo…pe… apātubhūtāyeva na pātubhavantī’’ti.</paragraph>
    <paragraph line="164">Iti pāḷiyaṃ ajātaphalarukkho āgato, jātaphalarukkhena pana dīpetabbaṃ. Yathā hi saphalo taruṇambarukkho, tassa phalāni manussā paribhuñjeyyuṃ, sesāni pātetvā pacchiyo pūreyyuṃ <pageBreak edition="V" number="3.0179" />. Athañño puriso taṃ pharasunā chindeyya, tenassa neva atītāni phalāni nāsitāni honti, na anāgatapaccuppannāni nāsitāni. Atītāni hi manussehi paribhuttāni, anāgatāni anibbattāni, na sakkā nāsetuṃ. Yasmiṃ pana samaye so chinno, tadā phalāniyeva natthīti paccuppannānipi anāsitāni. Sace pana rukkho acchinno, athassa pathavīrasañca āporasañca āgamma yāni phalāni nibbatteyyuṃ, tāni nāsitāni honti. Tāni hi ajātāneva na jāyanti, anibbattāneva na nibbattanti, apātubhūtāneva na pātubhavanti, evameva maggo nāpi atītādibhede kilese pajahati, nāpi na pajahati. Yesañhi kilesānaṃ maggena khandhesu apariññātesu uppatti siyā, maggena uppajjitvā khandhānaṃ pariññātattā te kilesā ajātāva na jāyanti, anibbattāva na nibbattanti, apātubhūtāva na pātubhavanti, taruṇaputtāya itthiyā puna avijāyanatthaṃ, byādhitānaṃ <pageBreak edition="P" number="3.0254" /> rogavūpasamanatthaṃ pītabhesajjehi cāpi ayamattho vibhāvetabbo. Evaṃ maggo ye kilese pajahati, te atītā vā anāgatā vā paccuppannā vāti na vattabbā, na ca maggo kilese na pajahati. Ye pana maggo kilese pajahati, te sandhāya ‘‘uppannānaṃ pāpakāna’’ntiādi vuttaṃ.</paragraph>
    <paragraph line="165">Na kevalañca maggo kileseyeva pajahati, kilesānaṃ pana appahīnattā ye ca uppajjeyyuṃ upādinnakakkhandhā, tepi pajahatiyeva. Vuttampi cetaṃ – ‘‘sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṃsāre ye uppajjeyyuṃ nāmañca rūpañca, etthete nirujjhantī’’ti (cūḷani. 6) vitthāro. Iti maggo upādinnaanupādinnato vuṭṭhāti. Bhavavasena pana sotāpattimaggo apāyabhavato vuṭṭhāti, sakadāgāmimaggo sugatibhavekadesato, anāgāmimaggo sugatikāmabhavato, arahattamaggo <pageBreak edition="M" number="3.0176" /> rūpārūpabhavato vuṭṭhāti. Sabbabhavehi vuṭṭhātiyevātipi vadanti.</paragraph>
    <paragraph line="166">Atha maggakkhaṇe kathaṃ anuppannānaṃ uppādāya bhāvanā hoti, kathaṃ vā uppannānaṃ ṭhitiyāti. Maggappavattiyāyeva. Maggo hi pavattamāno pubbe anuppannapubbattā anuppanno nāma vuccati. Anāgatapubbañhi ṭhānaṃ āgantvā ananubhūtapubbaṃ vā ārammaṇaṃ anubhavitvā vattāro bhavanti ‘‘anāgataṭṭhānaṃ āgatamhā, ananubhūtaṃ ārammaṇaṃ anubhavāmā’’ti. Yā cassa pavatti, ayameva ṭhiti nāmāti ṭhitiyā bhāvetītipi vattuṃ vaṭṭati.</paragraph>
    <paragraph line="167"><bold>Iddhipādesu</bold><pageBreak edition="V" number="3.0180" /><pageBreak edition="P" number="3.0255" /> saṅkhepakathā cetokhilasutte (ma. ni. 1.185 ādayo) vuttā. Upasamamānaṃ gacchati, kilesūpasamatthaṃ vā gacchatīti <bold>upasamagāmī</bold>. Sambujjhamānā gacchati, maggasambodhatthāya vā gacchatīti <bold>sambodhagāmī</bold>.</paragraph>
    <paragraph line="168"><bold>Vivekanissitā</bold>dīni sabbāsavasaṃvare vuttāni. Ayamettha saṅkhepo, vitthārato panāyaṃ bodhipakkhiyakathā <bold>visuddhimagge</bold> vuttā.</paragraph>
    <paragraph line="169" number="248"> Vimokkhakathāyaṃ <bold>vimokkhe</bold>ti kenaṭṭhena vimokkhā, adhimuccanaṭṭhena. Ko panāyaṃ adhimuccanaṭṭho nāma? Paccanīkadhammehi ca suṭṭhu muccanaṭṭho, ārammaṇe ca abhirativasena suṭṭhu muccanaṭṭho, pituaṅke vissaṭṭhaṅgapaccaṅgassa dārakassa sayanaṃ viya aniggahitabhāvena nirāsaṅkatāya ārammaṇe pavattīti vuttaṃ hoti. Ayaṃ panattho pacchimavimokkhe natthi, purimesu sabbesu atthi. <bold>Rūpī rūpāni passatī</bold>ti ettha ajjhattakesādīsu nīlakasiṇādivasena uppāditaṃ rūpajjhānaṃ rūpaṃ, tadassa atthīti <bold>rūpī. Bahiddhā rūpāni passatī</bold>ti bahiddhāpi nīlakasiṇādīni rūpāni jhānacakkhunā passati. Iminā ajjhatta <pageBreak edition="P" number="3.0256" /> bahiddhāvatthukesu kasiṇesu uppāditajjhānassa puggalassa cattāripi rūpāvacarajjhānāni dassitāni.</paragraph>
    <paragraph line="170"><bold>Ajjhattaṃ arūpasaññī</bold>ti ajjhattaṃ na rūpasaññī, attano kesādīsu anuppāditarūpāvacarajjhānoti attho. Iminā bahiddhā parikammaṃ katvā bahiddhāva uppāditajjhānassa rūpāvacarajjhānāni dassitāni. <bold>Subhanteva adhimutto hotī</bold>ti iminā suvisuddhesu nīlādīsu vaṇṇakasiṇesu jhānāni dassitāni. Tattha kiñcāpi antoappanāyaṃ subhanti <pageBreak edition="M" number="3.0177" /> ābhogo natthi, yo pana suvisuddhaṃ subhakasiṇaṃ ārammaṇaṃ katvā viharati, so yasmā subhanti adhimutto hotīti vattabbataṃ āpajjati, tasmā evaṃ desanā katā. Paṭisambhidāmagge pana ‘‘kathaṃ subhanteva adhimutto hotīti vimokkho. Idha bhikkhu mettāsahagatena cetasā ekaṃ disaṃ pharitvā viharati…pe… mettāya bhāvitattā sattā appaṭikūlā honti. Karuṇāsahagatena, muditāsahagatena, upekkhāsahagatena cetasā ekaṃ disaṃ pharitvā viharati…pe… upekkhāya bhāvitattā sattā appaṭikūlā honti. Evaṃ subhanteva adhimutto hotīti vimokkho’’ti (paṭi. ma. 1.212) vuttaṃ.</paragraph>
    <paragraph line="171"><bold>Sabbaso</bold><pageBreak edition="V" number="3.0181" /><bold>rūpasaññāna</bold>ntiādīsu yaṃ vattabbaṃ, taṃ sabbaṃ <bold>visuddhimagge</bold> vuttameva. <bold>Ayaṃ aṭṭhamo vimokkho</bold>ti ayaṃ catunnaṃ khandhānaṃ sabbaso <pageBreak edition="P" number="3.0257" /> vissaṭṭhattā vimuttattā aṭṭhamo uttamo vimokkho nāma.</paragraph>
    <paragraph line="172" number="249"> Abhibhāyatanakathāyaṃ <bold>abhibhāyatanānī</bold>ti abhibhavanakāraṇāni. Kiṃ abhibhavanti? Paccanīkadhammepi ārammaṇānipi. Tāni hi paṭipakkhabhāvena paccanīkadhamme abhibhavanti, puggalassa ñāṇuttaritāya ārammaṇāni. <bold>Ajjhattaṃ rūpasaññī</bold>tiādīsu pana ajjhattarūpe parikammavasena ajjhattaṃ rūpasaññī nāma hoti. Ajjhattañca nīlaparikammaṃ karonto kese vā pitte vā akkhitārakāya vā karoti, pītaparikammaṃ karonto mede vā chaviyā vā hatthatalapādatalesu vā akkhīnaṃ pītaṭṭhāne vā karoti, lohitaparikammaṃ karonto maṃse vā lohite vā jivhāya vā akkhīnaṃ rattaṭṭhāne vā karoti, odātaparikammaṃ karonto aṭṭhimhi vā dante vā nakhe vā akkhīnaṃ setaṭṭhāne vā karoti. Taṃ pana sunīlaṃ supītakaṃ sulohitakaṃ suodātaṃ na hoti, asuvisuddhameva hoti.</paragraph>
    <paragraph line="173"><bold>Eko bahiddhā rūpāni passatī</bold>ti yassetaṃ parikammaṃ ajjhattaṃ uppannaṃ hoti, nimittaṃ pana bahiddhā, so evaṃ ajjhattaṃ parikammassa bahiddhā ca appanāya vasena – ‘‘ajjhattaṃ rūpasaññī eko bahiddhā rūpāni passatī’’ti vuccati. <bold>Parittānī</bold>ti avaḍḍhitāni. <bold>Suvaṇṇadubbaṇṇānī</bold>ti suvaṇṇāni vā hontu dubbaṇṇāni vā, parittavaseneva idamabhibhāyatanaṃ vuttanti veditabbaṃ. <bold>Tāni</bold><pageBreak edition="M" number="3.0178" /><pageBreak edition="P" number="3.0258" /><bold>abhibhuyyā</bold>ti yathā nāma sampannagahaṇiko kaṭacchumattaṃ bhattaṃ labhitvā ‘‘kimettha bhuñjitabbaṃ atthī’’ti saṅkaḍḍhitvā ekakabaḷameva karoti, evamevaṃ ñāṇuttariko puggalo visadañāṇo – ‘‘kimettha parittake ārammaṇe samāpajjitabbaṃ atthi, nāyaṃ mama bhāro’’ti tāni rūpāni abhibhavitvā samāpajjati, saha nimittuppādenevettha appanaṃ pāpetīti attho. <bold>Jānāmi passāmī</bold>ti iminā panassa ābhogo kathito, so ca kho samāpattito vuṭṭhitassa, na antosamāpattiyaṃ.<bold> Evaṃsaññī hotī</bold>ti ābhogasaññāyapi jhānasaññāyapi evaṃsaññī hoti. Abhibhavasaññā hissa antosamāpattiyaṃ atthi, ābhogasaññā pana samāpattito vuṭṭhitasseva.</paragraph>
    <paragraph line="174"><bold>Appamāṇānī</bold>ti vaḍḍhitappamāṇāni, mahantānīti attho. <bold>Abhibhuyyā</bold>ti ettha pana yathā mahagghaso <pageBreak edition="V" number="3.0182" /> puriso ekaṃ bhattavaḍḍhitakaṃ labhitvā ‘‘aññāpi hotu, aññāpi hotu, kimesā mayhaṃ karissatī’’ti taṃ na mahantato passati, evameva ñāṇuttaro puggalo visadañāṇo ‘‘kimettha samāpajjitabbaṃ, nayidaṃ appamāṇaṃ, na mayhaṃ cittekaggatākaraṇe bhāro atthī’’ti tāni abhibhavitvā samāpajjati, saha nimittuppādenevettha appanaṃ pāpetīti attho.</paragraph>
    <paragraph line="175"><bold>Ajjhattaṃ arūpasaññī</bold>ti alābhitāya vā anatthikatāya vā ajjhattarūpe parikammasaññāvirahito. <bold>Eko</bold><pageBreak edition="P" number="3.0259" /><bold>bahiddhā rūpāni passatī</bold>ti yassa parikammampi nimittampi bahiddhāva uppannaṃ, so evaṃ bahiddhā parikammassa ceva appanāya ca vasena – ‘‘ajjhattaṃ arūpasaññī eko bahiddhā rūpāni passatī’’ti vuccati. Sesamettha catutthābhibhāyatane vuttanayameva. Imesu pana catūsu parittaṃ vitakkacaritavasena āgataṃ, appamāṇaṃ mohacaritavasena, suvaṇṇaṃ dosacaritavasena, dubbaṇṇaṃ rāgacaritavasena. Etesañhi etāni sappāyāni. Sā ca nesaṃ sappāyatā vitthārato <bold>visuddhimagge</bold>cariyaniddese vuttā.</paragraph>
    <paragraph line="176">Pañcamaabhibhāyatanādīsu <bold>nīlānī</bold>ti sabbasaṅgāhikavasena vuttaṃ. <bold>Nīlavaṇṇānī</bold>ti vaṇṇavasena. <bold>Nīlanidassanānī</bold>ti nidassanavasena. Apaññāyamānavivarāni asambhinnavaṇṇāni ekanīlāneva hutvā dissantīti vuttaṃ <pageBreak edition="M" number="3.0179" /> hoti. <bold>Nīlanibhāsānī</bold>ti idaṃ pana obhāsavasena vuttaṃ, nīlobhāsāni nīlapabhāyuttānīti attho. Etena nesaṃ suvisuddhataṃ dasseti. Visuddhavaṇṇavaseneva hi imāni cattāri abhibhāyatanāni vuttāni. <bold>Umāpuppha</bold>nti etañhi pupphaṃ siniddhaṃ muduṃ dissamānampi nīlameva hoti. Girikaṇṇikapupphādīni pana dissamānāni setadhātukāni honti. Tasmā idameva gahitaṃ, na tāni. <bold>Bārāṇaseyyaka</bold>nti bārāṇasiyaṃ bhavaṃ. Tattha kira kappāsopi mudu, suttakantikāyopi tantavāyāpi chekā, udakampi suci siniddhaṃ, tasmā vatthaṃ ubhatobhāgavimaṭṭhaṃ hoti, dvīsu passesu maṭṭhaṃ mudu siniddhaṃ khāyati. <bold>Pītānī</bold>tiādīsu <pageBreak edition="P" number="3.0260" /> imināva nayena attho veditabbo. ‘‘Nīlakasiṇaṃ uggaṇhanto nīlasmiṃ nimittaṃ gaṇhāti pupphasmiṃ vā vatthasmiṃ vā vaṇṇadhātuyā vā’’tiādikaṃ panettha kasiṇakaraṇañceva parikammañca appanāvidhānañca sabbaṃ <bold>visuddhimagge</bold> vitthārato vuttameva.</paragraph>
    <paragraph line="177"><bold>Abhiññāvosānapāramippattā</bold>ti ito pubbesu satipaṭṭhānādīsu te dhamme bhāvetvā arahattappattāva <pageBreak edition="V" number="3.0183" /> abhiññāvosānapāramippattā nāma honti, imesu pana aṭṭhasu abhibhāyatanesu ciṇṇavasībhāvāyeva abhiññāvosānapāramippattā nāma.</paragraph>
    <paragraph line="178" number="250"> Kasiṇakathāyaṃ sakalaṭṭhena <bold>kasiṇāni,</bold> tadārammaṇānaṃ dhammānaṃ khettaṭṭhena adhiṭṭhānaṭṭhena vā <bold>āyatanāni. Uddha</bold>nti upari gaganatalābhimukhaṃ. <bold>Adho</bold>ti heṭṭhā bhūmitalābhimukhaṃ. <bold>Tiriya</bold>nti khettamaṇḍalamiva samantā paricchinditvā. Ekacco hi uddhameva kasiṇaṃ vaḍḍheti, ekacco adho, ekacco samantato. Tena tena kāraṇena evaṃ pasāreti ālokamiva rūpadassanakāmo. Tena vuttaṃ – ‘‘pathavīkasiṇameko sañjānāti uddhaṃadhotiriya’’nti. <bold>Advaya</bold>nti disāanudisāsu advayaṃ. Idaṃ pana ekassa aññabhāvānupagamanatthaṃ vuttaṃ. Yathā hi udakaṃ paviṭṭhassa sabbadisāsu udakameva <pageBreak edition="P" number="3.0261" /> hoti anaññaṃ, evamevaṃ pathavīkasiṇaṃ pathavīkasiṇameva hoti, natthi tassa añño kasiṇasambhedoti. Esa nayo sabbattha. <bold>Appamāṇa</bold>nti idaṃ tassa tassa pharaṇaappamāṇavasena vuttaṃ. Tañhi cetasā pharanto sakalameva pharati, ayamassa ādi, idaṃ majjhanti pamāṇaṃ gaṇhātīti. <bold>Viññāṇakasiṇa</bold>nti cettha <pageBreak edition="M" number="3.0180" /> kasiṇugghāṭimākāse pavattaṃ viññāṇaṃ. Tattha kasiṇavasena kasiṇugghāṭimākāse, kasiṇugghāṭimākāsavasena tattha pavattaviññāṇe uddhaṃadhotiriyatā veditabbā. Ayamettha saṅkhepo. Kammaṭṭhānabhāvanānayena panetāni pathavīkasiṇādīni vitthārato <bold>visuddhimagge</bold> vuttāneva. Idhāpi ciṇṇavasibhāveneva abhiññāvosānapāramippattā hontīti veditabbā. Tathā ito anantaresu catūsu jhānesu. Yaṃ panettha vattabbaṃ, taṃ mahāassapurasutte vuttameva.</paragraph>
    <paragraph line="179" number="252"> Vipassanāñāṇe pana rūpītiādīnamattho vuttoyeva. <bold>Ettha sitamettha paṭibaddha</bold>nti ettha cātumahābhūtike kāye nissitañca paṭibaddhañca. <bold>Subho</bold>ti sundaro. <bold>Jātimā</bold>ti suparisuddhaākarasamuṭṭhito. <bold>Suparikammakato</bold>ti suṭṭhu kataparikammo apanītapāsāṇasakkharo. <bold>Accho</bold>ti tanucchavi. <bold>Vippasanno</bold>ti suṭṭhu vippasanno. <bold>Sabbākārasampanno</bold>ti dhovana vedhanādīhi sabbehi ākārehi sampanno. <bold>Nīla</bold>ntiādīhi <pageBreak edition="P" number="3.0262" /> vaṇṇasampattiṃ dasseti. Tādisañhi āvutaṃ pākaṭaṃ hoti.</paragraph>
    <paragraph line="180"><bold>Evameva kho</bold>ti ettha evaṃ upamāsaṃsandanaṃ veditabbaṃ – maṇi viya hi karajakāyo. Āvutasuttaṃ <pageBreak edition="V" number="3.0184" /> viya vipassanāñāṇaṃ. Cakkhumā puriso viya vipassanālābhī bhikkhu. Hatthe karitvā paccavekkhato ‘‘ayaṃ kho maṇī’’ti maṇino āvibhūtakālo viya vipassanāñāṇaṃ abhinīharitvā nisinnassa bhikkhuno cātumahābhūtikakāyassa āvibhūtakālo. ‘‘Tatridaṃ suttaṃ āvuta’’nti suttassa āvibhūtakālo viya vipassanāñāṇaṃ abhinīharitvā nisinnassa bhikkhuno tadārammaṇānaṃ phassapañcamakānaṃ vā sabbacittacetasikānaṃ vā vipassanāñāṇasseva vā āvibhūtakāloti.</paragraph>
    <paragraph line="181">Kiṃ panetaṃ ñāṇassa āvibhūtaṃ, puggalassāti. Ñāṇassa, tassa pana āvibhāvattā puggalassa āvibhūtāva honti. Idañca vipassanāñāṇaṃ maggassa anantaraṃ, evaṃ santepi yasmā abhiññāvāre āraddhe etassa antarāvāro natthi, tasmā idheva dassitaṃ. Yasmā ca aniccādivasena akatasammasanassa dibbāya sotadhātuyā bheravasaddaṃ suṇanto pubbenivāsānussatiyā bherave khandhe anussarato dibbena cakkhunā bheravarūpaṃ <pageBreak edition="M" number="3.0181" /> passato bhayasantāso uppajjati, na aniccādivasena katasammasanassa, tasmā abhiññāpattassa bhayavinodakahetusampādanatthampi idaṃ idheva dassitaṃ. Idhāpi arahattavaseneva abhiññāvosānapāramippattatā veditabbā.</paragraph>
    <paragraph line="182" number="253"> Manomayiddhiyaṃ <pageBreak edition="P" number="3.0263" /> ciṇṇavasitāya. Tattha <bold>manomaya</bold>nti manena nibbattaṃ. <bold>Sabbaṅgapaccaṅgi</bold>nti sabbehi aṅgehi ca paccaṅgehi ca samannāgataṃ. <bold>Ahīnindriya</bold>nti saṇṭhānavasena avikalindriyaṃ. Iddhimatā nimmitarūpañhi sace iddhimā odāto, tampi odātaṃ. Sace aviddhakaṇṇo, tampi aviddhakaṇṇanti evaṃ sabbākārehi tena sadisameva hoti. <bold>Muñjamhā īsika</bold>ntiādi upamattayampi taṃ sadisabhāvadassanatthameva vuttaṃ. Muñjasadisā eva hi tassa anto īsikā hoti. Kosasadisoyeva asi, vaṭṭāya kosiyā vaṭṭaṃ asimeva pakkhipanti, patthaṭāya patthaṭaṃ.</paragraph>
    <paragraph line="183"><bold>Karaṇḍā</bold>ti idampi ahikañcukassa nāmaṃ, na vilīvakaraṇḍakassa. Ahikañcuko hi ahinā sadisova hoti. Tattha kiñcāpi ‘‘puriso ahiṃ karaṇḍā uddhareyyā’’ti hatthena uddharamāno viya dassito, atha kho cittenevassa uddharaṇaṃ veditabbaṃ. Ayañhi ahi nāma sajātiyaṃ <pageBreak edition="V" number="3.0185" /> ṭhito, kaṭṭhantaraṃ vā rukkhantaraṃ vā nissāya, tacato sarīranikkaḍḍhanapayogasaṅkhātena thāmena, sarīraṃ khādamānaṃ viya purāṇatacaṃ jigucchantoti imehi catūhi kāraṇehi sayameva kañcukaṃ jahāti, na sakkā tato aññena uddharituṃ. Tasmā cittena uddharaṇaṃ sandhāya idaṃ vuttanti veditabbaṃ. Iti muñjādisadisaṃ imassa bhikkhuno sarīraṃ, īsikādisadisaṃ nimmitarūpanti idamettha opammasaṃsandanaṃ. Nimmānavidhānaṃ <pageBreak edition="P" number="3.0264" /> panettha parato ca iddhividhādipañcaabhiññākathā sabbākārena <bold>visuddhimagge</bold> vitthāritāti tattha vuttanayeneva veditabbā. Upamāmattameva hi idha adhikaṃ.</paragraph>
    <paragraph line="184">Tattha chekakumbhakārādayo viya iddhividhañāṇalābhī bhikkhu daṭṭhabbo. Suparikammakatamattikādayo viya iddhividhañāṇaṃ daṭṭhabbaṃ. Icchiticchitabhājanavikatiādikaraṇaṃ viya tassa bhikkhuno vikubbanaṃ daṭṭhabbaṃ. Idhāpi ciṇṇavasitāvaseneva abhiññāvosānapāramippattatā veditabbā. Tathā ito parāsu catūsu abhiññāsu.</paragraph>
    <paragraph line="185" number="255"> Tattha <pageBreak edition="M" number="3.0182" /> dibbasotadhātuupamāyaṃ <bold>saṅkhadhamo</bold>ti saṅkhadhamako. <bold>Appakasirenevā</bold>ti niddukkheneva. <bold>Viññāpeyyā</bold>ti jānāpeyya. Tattha evaṃ cātuddisā viññāpente saṅkhadhamake ‘‘saṅkhasaddo aya’’nti vavatthāpentānaṃ sattānaṃ tassa saṅkhasaddassa āvibhūtakālo viya yogino dūrasantikabhedānaṃ dibbānañceva mānusakānañca saddānaṃ āvibhūtakālo daṭṭhabbo.</paragraph>
    <paragraph line="186" number="256"> Cetopariyañāṇa-upamāyaṃ <bold>daharo</bold>ti taruṇo. <bold>Yuvā</bold>ti yobbanena samannāgato. <bold>Maṇḍanakajātiko</bold>ti yuvāpi samāno na alasiyo kiliṭṭhavatthasarīro, atha kho maṇḍanakapakatiko, divasassa dve tayo vāre nhāyitvā suddhavattha-paridahana-alaṅkārakaraṇasīloti attho. <bold>Sakaṇika</bold>nti <pageBreak edition="P" number="3.0265" /> kāḷatilakavaṅka-mukhadūsipīḷakādīnaṃ aññatarena sadosaṃ. Tattha yathā tassa mukhanimittaṃ paccavekkhato mukhadoso pākaṭo hoti, evaṃ cetopariyañāṇāya cittaṃ abhinīharitvā nisinnassa bhikkhuno paresaṃ soḷasavidhaṃ cittaṃ pākaṭaṃ hotīti veditabbaṃ. Pubbenivāsaupamādīsu yaṃ vattabbaṃ, taṃ sabbaṃ mahāassapure vuttameva.</paragraph>
    <paragraph line="187" number="259"><bold>Ayaṃ kho udāyi pañcamo dhammo</bold>ti ekūnavīsati pabbāni paṭipadāvasena ekaṃ dhammaṃ <pageBreak edition="V" number="3.0186" /> katvā pañcamo dhammoti vutto. Yathā hi aṭṭhakanāgarasutte (ma. ni. 2.17 ādayo) ekādasa pabbāni pucchāvasena ekadhammo kato, evamidha ekūnavīsati pabbāni paṭipadāvasena eko dhammo katoti veditabbāni. Imesu ca pana ekūnavīsatiyā pabbesu paṭipāṭiyā aṭṭhasu koṭṭhāsesu vipassanāñāṇe ca āsavakkhayañāṇe ca arahattavasena abhiññāvosānapāramippattatā veditabbā, sesesu ciṇṇavasibhāvavasena. Sesaṃ sabbattha uttānamevāti.</paragraph>
    <centered line="188">Papañcasūdaniyā majjhimanikāyaṭṭhakathāya</centered>
    <centered line="189">Mahāsakuludāyisuttavaṇṇanā niṭṭhitā.</centered>
    <subhead line="190">8. Samaṇamuṇḍikasuttavaṇṇanā</subhead>
    <paragraph line="191" number="260"><bold>Evaṃ</bold><pageBreak edition="V" number="3.0187" /><pageBreak edition="M" number="3.0183" /><bold>me suta</bold>nti samaṇamuṇḍikasuttaṃ. Tattha <bold>uggāhamāno</bold>ti tassa paribbājakassa nāmaṃ. <bold>Sumano</bold>ti pakatināmaṃ. Kiñci kiñci pana uggahituṃ uggāhetuṃ samatthatāya uggāhamānoti naṃ sañjānanti. Samayaṃ <pageBreak edition="P" number="3.0266" /> pavadanti etthāti <bold>samayappavādakaṃ</bold>. Tasmiṃ kira ṭhāne caṅkītārukkhapokkharasātippabhutayo brāhmaṇā nigaṇṭhācelakaparibbājakādayo ca pabbajitā sannipatitvā attano attano samayaṃ pavadanti kathenti dīpenti, tasmā so ārāmo samayappavādakoti vuccati. Sveva tindukācīrasaṅkhātāya timbarūsakarukkhapantiyā parikkhittattā <bold>tindukācīraṃ</bold>. Yasmā panettha paṭhamaṃ ekā sālā ahosi, pacchā mahāpuññaṃ poṭṭhapādaparibbājakaṃ nissāya bahū sālā katā, tasmā tameva ekaṃ sālaṃ upādāya laddhanāmavasena <bold>ekasālako</bold>ti vuccati. Mallikāya pana pasenadirañño deviyā uyyānabhūto so pupphaphalasañchanno ārāmoti katvā <bold>mallikāya ārāmo</bold>ti saṅkhaṃ gato. Tasmiṃ samayappavādake tindukācīre ekasālake mallikāya ārāme. <bold>Paṭivasatī</bold>ti vāsaphāsutāya vasati. <bold>Divā divassā</bold>ti divasassa divā nāma majjhanhātikkamo, tasmiṃ divasassapi divābhūte atikkantamatte majjhanhike nikkhamīti attho. <bold>Paṭisallīno</bold>ti tato tato rūpādigocarato cittaṃ paṭisaṃharitvā līno, jhānaratisevanavasena ekībhāvaṃ gato. <bold>Manobhāvanīyāna</bold>nti manavaḍḍhanakānaṃ, ye <pageBreak edition="P" number="3.0267" /> āvajjato manasikaroto cittaṃ vinīvaraṇaṃ hoti unnamati vaḍḍhati. <bold>Yāvatā</bold>ti yattakā. <bold>Ayaṃ tesaṃ aññataro</bold>ti ayaṃ tesaṃ abbhantaro eko sāvako. <bold>Appeva nāmā</bold>ti tassa upasaṅkamanaṃ patthayamāno āha. Patthanākāraṇaṃ pana sandakasutte vuttameva.</paragraph>
    <paragraph line="192" number="261"><bold>Etadavocā</bold>ti dandapañño ayaṃ gahapati, dhammakathāya naṃ saṅgaṇhitvā attano sāvakaṃ karissāmīti maññamāno etaṃ ‘‘catūhi kho’’tiādivacanaṃ avoca. Tattha <bold>paññpemī</bold>ti dassemi ṭhapemi. <bold>Sampannakusala</bold>nti paripuṇṇakusalaṃ. <bold>Paramakusala</bold>nti uttamakusalaṃ. <bold>Ayojjha</bold>nti vādayuddhena yujjhitvā cāletuṃ asakkuṇeyyaṃ acalaṃ nikkampaṃ thiraṃ. <bold>Na <pageBreak edition="M" number="3.0184" /> karotī</bold>ti akaraṇamattameva <pageBreak edition="V" number="3.0188" /> vadati, ettha pana saṃvarappahānaṃ vā paṭisevanappahānaṃ vā na vadati. Sesapadesupi eseva nayo.</paragraph>
    <paragraph line="193"><bold>Neva abhinandī</bold>ti titthiyā nāma jānitvāpi ajānitvāpi yaṃ vā taṃ vā vadantīti maññamāno nābhinandi. <bold>Na paṭikkosī</bold>ti sāsanassa anulomaṃ viya pasannākāraṃ viya vadatīti maññamāno na paṭisedheti.</paragraph>
    <paragraph line="194" number="262"><bold>Yathā uggāhamānassā</bold>ti yathā tassa vacanaṃ, evaṃ sante uttānaseyyako kumāro ayojjhasamaṇo thirasamaṇo bhavissati, mayaṃ pana evaṃ na vadāmāti dīpeti. <bold>Kāyotipi na hotī</bold>ti sakakāyo parakāyotipi visesañāṇaṃ na hoti. <bold>Aññatra</bold><pageBreak edition="P" number="3.0268" /><bold>phanditamattā</bold>ti paccattharaṇe valisamphassena vā maṅguladaṭṭhena vā kāyaphandanamattaṃ nāma hoti. Taṃ ṭhapetvā aññaṃ kāyena karaṇakammaṃ nāma natthi. Tampi ca kilesasahagatacitteneva hoti. <bold>Vācātipi na hotī</bold>ti micchāvācā sammāvācātipi nānattaṃ na hoti. <bold>Roditamattā</bold>ti jighacchāpipāsāparetassa pana roditamattaṃ hoti. Tampi kilesasahagatacitteneva. <bold>Saṅkappo</bold>ti micchāsaṅkappo sammāsaṅkappotipi nānattaṃ na hoti. <bold>Vikūjitamattā</bold>ti vikūjitamattaṃ rodanahasitamattaṃ hoti. Daharakumārakānañhi cittaṃ atītārammaṇaṃ pavattati, nirayato āgatā nirayadukkhaṃ saritvā rodanti, devalokato āgatā hasanti, tampi kilesasahagatacitteneva hoti. <bold>Ājīvo</bold>ti micchājīvo sammājīvotipi nānattaṃ na hoti. <bold>Aññatra mātuthaññā</bold>ti thaññacoradārakā nāma honti, mātari khīraṃ pāyantiyā apivitvā aññavihitakāle piṭṭhipassena āgantvā thaññaṃ pivanti. Ettakaṃ muñcitvā añño micchājīvo natthi. Ayampi kilesasahagatacitteneva hotīti dasseti.</paragraph>
    <paragraph line="195" number="263"> Evaṃ paribbājakavādaṃ paṭikkhipitvā idāni sayaṃ sekkhabhūmiyaṃ mātikaṃ ṭhapento <bold>catūhi kho aha</bold>ntiādimāha. Tattha <bold>samadhigayha tiṭṭhatī</bold>ti visesetvā tiṭṭhati. <bold>Na</bold><pageBreak edition="P" number="3.0269" /><bold>kāyena pāpa kamma</bold>ntiādīsu na kevalaṃ akaraṇamattameva, bhagavā pana ettha saṃvarappahānapaṭisaṅkhā paññapeti. Taṃ <pageBreak edition="M" number="3.0185" /> sandhāyevamāha. <bold>Na ceva sampannakusala</bold>ntiādi pana khīṇāsavaṃ sandhāya vuttaṃ.</paragraph>
    <paragraph line="196">Idāni <pageBreak edition="V" number="3.0189" /> asekkhabhūmiyaṃ mātikaṃ ṭhapento <bold>dasahi kho aha</bold>ntiādimāha. Tattha tīṇi padāni nissāya dve paṭhamacatukkā ṭhapitā, ekaṃ padaṃ nissāya dve pacchimacatukkā. Ayaṃ sekkhabhūmiyaṃ mātikā.</paragraph>
    <paragraph line="197" number="264"> Idāni taṃ vibhajanto <bold>katame ca thapati akusalasīlā</bold>tiādimāha. Tattha <bold>sarāga</bold>nti aṭṭhavidhaṃ lobhasahagatacittaṃ. <bold>Sadosa</bold>nti paṭighasampayuttacittadvayaṃ. <bold>Samoha</bold>nti vicikicchuddhaccasahagatacittadvayampi vaṭṭati, sabbākusalacittānipi. Moho sabbākusale uppajjatīti hi vuttaṃ. <bold>Itosamuṭṭhānā</bold>ti ito sarāgādicittato samuṭṭhānaṃ uppatti etesanti itosamuṭṭhānā.</paragraph>
    <paragraph line="198"><bold>Kuhi</bold>nti kataraṃ ṭhānaṃ pāpuṇitvā aparisesā nirujjhanti. <bold>Etthete</bold>ti sotāpattiphale bhummaṃ. Pātimokkhasaṃvarasīlañhi sotāpattiphale paripuṇṇaṃ hoti, taṃ ṭhānaṃ patvā akusalasīlaṃ asesaṃ nirujjhati. Akusalasīlanti ca dussīlassetaṃ adhivacananti veditabbaṃ.</paragraph>
    <paragraph line="199"><bold>Akusalānaṃ sīlānaṃ nirodhāya paṭipanno</bold>ti ettha yāva sotāpattimaggā nirodhāya paṭipanno nāma hoti, phalapatte pana te nirodhitā nāma honti.</paragraph>
    <paragraph line="200" number="265"><bold>Vītarāga</bold>ntiādīhi <pageBreak edition="P" number="3.0270" /> aṭṭhavidhaṃ kāmāvacarakusalacittameva vuttaṃ. Etena hi kusalasīlaṃ samuṭṭhāti.</paragraph>
    <paragraph line="201"><bold>Sīlavā hotī</bold>ti sīlasampanno hoti guṇasampanno ca. <bold>No ca sīlamayo</bold>ti alamettāvatā, natthi ito kiñci uttari karaṇīyanti evaṃ sīlamayo na hoti. <bold>Yatthassa te</bold>ti arahattaphale bhummaṃ. Arahattaphalañhi patvā akusalasīlaṃ asesaṃ nirujjhati.</paragraph>
    <paragraph line="202"><bold>Nirodhāya paṭipanno</bold>ti ettha yāva arahattamaggā nirodhāya paṭipanno nāma hoti, phalapatte pana te nirodhitā nāma honti.</paragraph>
    <paragraph line="203" number="266"><bold>Kāmasaññā</bold>dīsu <pageBreak edition="V" number="3.0190" /> kāmasaññā aṭṭhalobhasahagatacittasahajātā, itarā dve domanassasahagatacittadvayena sahajātā.</paragraph>
    <paragraph line="204"><bold>Paṭhamaṃ</bold><pageBreak edition="M" number="3.0186" /><bold>jhāna</bold>nti anāgāmiphalapaṭhamajjhānaṃ. <bold>Etthete</bold>ti anāgāmiphale bhummaṃ. Anāgāmiphalañhi patvā akusalasaṅkappā aparisesā nirujjhanti.</paragraph>
    <paragraph line="205"><bold>Nirodhāya paṭipanno</bold>ti ettha yāva anāgāmimaggā nirodhāya paṭipanno nāma hoti, phalapatte pana te nirodhitā nāma honti. Nekkhammasaññādayo hi tissopi aṭṭhakāmāvacarakusalasahajātasaññāva.</paragraph>
    <paragraph line="206" number="267"><bold>Etthete</bold>ti arahattaphale bhummaṃ. Dutiyajjhānikaṃ arahattaphalañhi pāpuṇitvā kusalasaṅkappā aparisesā nirujjhanti. <bold>Nirodhāya paṭipanno</bold>ti ettha yāva arahattamaggā nirodhāya paṭipanno nāma hoti, phalapatte pana te nirodhitā nāma honti. Sesaṃ sabbattha uttānamevāti.</paragraph>
    <centered line="207">Papañcasūdaniyā majjhimanikāyaṭṭhakathāya</centered>
    <centered line="208">Samaṇamuṇḍikasuttavaṇṇanā niṭṭhitā.</centered>
    <subhead line="209">9. Cūḷasakuludāyisuttavaṇṇanā</subhead>
    <paragraph line="210" number="270"><bold>Evaṃ</bold><pageBreak edition="V" number="3.0191" /><pageBreak edition="P" number="3.0271" /><bold>me suta</bold>nti cūḷasakuludāyisuttaṃ. Tattha <bold>yadā pana, bhante, bhagavā</bold>ti idaṃ paribbājako dhammakathaṃ sotukāmo bhagavato dhammadesanāya sālayabhāvaṃ dassento āha.</paragraph>
    <paragraph line="211" number="271"><bold>Taṃyevettha paṭibhātū</bold>ti sace dhammaṃ sotukāmo, tuyhevettha eko pañho ekaṃ kāraṇaṃ upaṭṭhātu. <bold>Yathā maṃ paṭibhāseyyā</bold>ti yena kāraṇena mama dhammadesanā upaṭṭhaheyya, etena hi kāraṇena kathāya samuṭṭhitāya sukhaṃ dhammaṃ desetunti dīpeti. <bold>Tassa mayhaṃ, bhante</bold>ti so kira taṃ disvā – ‘‘sace bhagavā idha abhavissā, ayametassa bhāsitassa atthoti dīpasahassaṃ viya ujjalāpetvā ajja me pākaṭaṃ akarissā’’ti dasabalaṃyeva anussari. Tasmā <bold>tassa mayhaṃ, bhante</bold>tiādimāha. Tattha <bold>aho nūnā</bold>ti anussaraṇatthe nipātadvayaṃ. Tena tassa bhagavantaṃ anussarantassa etadahosi ‘‘aho nūna bhagavā aho nūna sugato’’ti. <bold>Yo imesa</bold>nti yo imesaṃ dhammānaṃ. <bold>Sukusalo</bold>ti suṭṭhu <pageBreak edition="M" number="3.0187" /> kusalo nipuṇo cheko. So bhagavā aho nūna katheyya, so sugato aho nūna katheyya, tassa hi bhagavato pubbenivāsañāṇassa anekāni kappakoṭisahassāni ekaṅgaṇāni pākaṭānīti, ayamettha adhippāyo.</paragraph>
    <paragraph line="212"><bold>Tassa vāhaṃ pubbantaṃ ārabbhā</bold>ti yo hi lābhī hoti, so ‘‘pubbe tvaṃ khattiyo ahosi, brāhmaṇo ahosī’’ti vutte jānanto <pageBreak edition="P" number="3.0272" /> sakkaccaṃ sussūsati. Alābhī pana – ‘‘evaṃ bhavissati evaṃ bhavissatī’’ti sīsakampamettameva dasseti. Tasmā evamāha – ‘‘tassa vāhaṃ pubbantaṃ ārabbha pañhassa veyyākaraṇena cittaṃ ārādheyya’’nti.</paragraph>
    <paragraph line="213"><bold>So vā maṃ aparanta</bold>nti dibbacakkhulābhino hi anāgataṃsañāṇaṃ ijjhati, tasmā evamāha. Itaraṃ pubbe vuttanayameva.</paragraph>
    <paragraph line="214"><bold>Dhammaṃ</bold><pageBreak edition="V" number="3.0192" /><bold>te desessāmī</bold>ti ayaṃ kira atīte desiyamānepi na bujjhissati, anāgate desiyamānepi na bujjhissati. Athassa bhagavā saṇhasukhumaṃ paccayākāraṃ desetukāmo evamāha. Kiṃ pana taṃ bujjhissatīti? Etaṃ pageva na bujjhissati, anāgate panassa vāsanāya paccayo bhavissatīti disvā bhagavā evamāha.</paragraph>
    <paragraph line="215"><bold>Paṃsupisācaka</bold>nti asuciṭṭhāne nibbattapisācaṃ. So hi ekaṃ mūlaṃ gahetvā adissamānakāyo hoti. Tatridaṃ vatthu – ekā kira yakkhinī dve dārake thūpārāmadvāre nisīdāpetvā āhārapariyesanatthaṃ nagaraṃ gatā. Dārakā ekaṃ piṇḍapātikattheraṃ disvā āhaṃsu, – ‘‘bhante, amhākaṃ mātā anto nagaraṃ paviṭṭhā, tassā vadeyyātha ‘yaṃ vā taṃ vā laddhakaṃ, gahetvā sīghaṃ gaccha, dārakā te jighacchitaṃ sandhāretuṃ na sakkontī’’’ti. Tamahaṃ kathaṃ passissāmīti? Idaṃ, bhante, gaṇhathāti ekaṃ mūlakhaṇḍaṃ adaṃsu. Therassa anekāni yakkhasahassāni paññāyiṃsu, so dārakehi dinnasaññāṇena taṃ yakkhiniṃ addasa virūpaṃ bībhacchaṃ kevalaṃ vīthiyaṃ gabbhamalaṃ paccāsīsamānaṃ. Disvā tamatthaṃ kathesi <pageBreak edition="P" number="3.0273" />. Kathaṃ maṃ tvaṃ passasīti vutte mūlakhaṇḍaṃ dassesi, sā acchinditvā gaṇhi. Evaṃ paṃsupisācakā ekaṃ mūlaṃ gahetvā adissamānakāyā honti. Taṃ sandhāyesa ‘‘paṃsupisācakampi <pageBreak edition="M" number="3.0188" /> na passāmī’’ti āha. <bold>Na pakkhāyatī</bold>ti na dissati na upaṭṭhāti.</paragraph>
    <paragraph line="216" number="272"><bold>Dīghāpi kho te esā</bold>ti udāyi esā tava vācā dīghāpi bhaveyya, evaṃ vadantassa vassasatampi vassasahassampi pavatteyya, na ca atthaṃ dīpeyyāti adhippāyo. <bold>Appāṭihīrakata</bold>nti aniyyānikaṃ amūlakaṃ niratthakaṃ sampajjatīti attho.</paragraph>
    <paragraph line="217">Idāni taṃ vaṇṇaṃ dassento <bold>seyyathāpi, bhante</bold>tiādimāha. Tattha <bold>paṇḍukambale nikkhitto</bold>ti visabhāgavaṇṇe rattakambale ṭhapito. <bold>Evaṃvaṇṇo attā hotī</bold>ti idaṃ so subhakiṇhadevaloke nibbattakkhandhe sandhāya – ‘‘amhākaṃ matakāle attā subhakiṇhadevaloke khandhā viya jotetī’’ti vadati.</paragraph>
    <paragraph line="218" number="273"><bold>Ayaṃ</bold><pageBreak edition="V" number="3.0193" /><bold>imesaṃ ubhinna</bold>nti so kira yasmā maṇissa bahi ābhā na niccharati, khajjopanakassa aṅguladvaṅgulacaturaṅgulamattaṃ niccharati, mahākhajjopanakassa pana khaḷamaṇḍalamattampi niccharatiyeva, tasmā evamāha.</paragraph>
    <paragraph line="219"><bold>Viddhe</bold>ti ubbiddhe, meghavigamena dūrībhūteti attho. <bold>Vigatavalāhake</bold>ti apagatameghe. <bold>Deve</bold>ti ākāse. <bold>Osadhitārakā</bold>ti <pageBreak edition="P" number="3.0274" /> sukkatārakā. Sā hi yasmā tassā udayato paṭṭhāya tena saññāṇena osadhāni gaṇhantipi pivantipi, tasmā ‘‘osadhitārakā’’ti vuccati. <bold>Abhido aḍḍharattasamaya</bold>nti abhinne aḍḍharattasamaye. Iminā gaganamajjhe ṭhitacandaṃ dasseti. Abhido majjhanhikepi eseva nayo.</paragraph>
    <paragraph line="220"><bold>Ato kho</bold>ti ye anubhonti, tehi bahutarā, bahū ceva bahutarā cāti attho. <bold>Ābhā nānubhontī</bold>ti obhāsaṃ na vaḷañjanti, attano sarīrobhāseneva ālokaṃ pharitvā viharanti.</paragraph>
    <paragraph line="221" number="274"> Idāni yasmā so ‘‘ekantasukhaṃ lokaṃ pucchissāmī’’ti nisinno, pucchāmūḷho pana jāto, tasmā naṃ bhagavā taṃ pucchaṃ sarāpento <bold>kiṃ pana, udāyi, atthi ekantasukho loko</bold>tiādimāha. Tattha <pageBreak edition="M" number="3.0189" /><bold>ākāravatī</bold>ti kāraṇavatī. <bold>Aññataraṃ vā pana tapoguṇa</bold>nti acelakapāḷiṃ sandhāyāha, surāpānaviratīti attho.</paragraph>
    <paragraph line="222" number="275"><bold>Katamā pana sā, bhante, ākāravatī paṭipadā ekantasukhassā</bold>ti kasmā pucchati? Evaṃ kirassa ahosi – ‘‘mayaṃ sattānaṃ ekantasukhaṃ vadāma, paṭipadaṃ pana kālena sukhaṃ kālena dukkhaṃ vadāma. Ekantasukhassa kho pana attano paṭipadāyapi ekantasukhāya bhavitabbaṃ. Amhākaṃ kathā aniyyānikā, satthu kathāva niyyānikā’’ti. Idāni satthāraṃyeva pucchitvā jānissāmīti tasmā pucchati.</paragraph>
    <paragraph line="223"><bold>Ettha</bold><pageBreak edition="P" number="3.0275" /><bold>mayaṃ anassāmā</bold>ti etasmiṃ kāraṇe mayaṃ anassāma. Kasmā pana evamāhaṃsu? Te kira pubbe pañcasu dhammesu patiṭṭhāya kasiṇaparikammaṃ katvā tatiyajjhānaṃ nibbattetvā aparihīnajjhānā kālaṃ katvā subhakiṇhesu nibbattantīti jānanti, gacchante gacchante pana kāle <pageBreak edition="V" number="3.0194" /> kasiṇaparikammampi na jāniṃsu, tatiyajjhānampi nibbattetuṃ nāsakkhiṃsu. Pañca pubbabhāgadhamme pana ‘‘ākāravatī paṭipadā’’ti uggahetvā tatiyajjhānaṃ ‘‘ekantasukho loko’’ti uggaṇhiṃsu. Tasmā evamāhaṃsu. <bold>Uttaritara</bold>nti ito pañcahi dhammehi uttaritaraṃ paṭipadaṃ vā tatiyajjhānato uttaritaraṃ ekantasukhaṃ lokaṃ vā na jānāmāti vuttaṃ hoti. <bold>Appasadde katvā</bold>ti ekappahāreneva mahāsaddaṃ kātuṃ āraddhe nissadde katvā.</paragraph>
    <paragraph line="224" number="276"><bold>Sacchikiriyāhetū</bold>ti ettha dve sacchikiriyā paṭilābhasacchikiriyā ca paccakkhasacchikiriyā ca. Tattha tatiyajjhānaṃ nibbattetvā aparihīnajjhāno kālaṃ katvā subhakiṇhaloke tesaṃ devānaṃ samānāyuvaṇṇo hutvā nibbattati, ayaṃ paṭilābhasacchikiriyā nāma. Catutthajjhānaṃ nibbattetvā iddhivikubbanena subhakiṇhalokaṃ gantvā tehi devehi saddhiṃ santiṭṭhati sallapati sākacchaṃ āpajjati, ayaṃ paccakkhasacchikiriyā nāma. Tāsaṃ dvinnampi tatiyajjhānaṃ ākāravatī paṭipadā nāma. Tañhi anuppādetvā neva sakkā subhakiṇhaloke nibbattituṃ, na catutthajjhānaṃ uppādetuṃ. Iti duvidhampetaṃ sacchikiriyaṃ sandhāya – ‘‘etassa nūna, bhante, ekantasukhassa lokassa sacchikiriyāhetū’’ti āha.</paragraph>
    <paragraph line="225" number="277"><bold>Udañcaniko</bold>ti <pageBreak edition="M" number="3.0190" /> udakavārako. <bold>Antarāyamakāsī</bold>ti yathā pabbajjaṃ na labhati, evaṃ upaddutamakāsi yathā taṃ upanissayavipannaṃ. Ayaṃ kira kassapabuddhakāle pabbajitvā samaṇadhammamakāsi. Athassa eko sahāyako bhikkhu sāsane anabhirato, ‘‘āvuso, vibbhamissāmī’’ti <pageBreak edition="P" number="3.0276" /> ārocesi. So tassa pattacīvare lobhaṃ uppādetvā gihibhāvāya vaṇṇaṃ abhāsi. Itaro tassa pattacīvaraṃ datvā vibbhami. Tenassa kammunā idāni bhagavato sammukhā pabbajjāya antarāyo jāto. Bhagavatā panassa purimasuttaṃ atirekabhāṇavāramattaṃ, idaṃ bhāṇavāramattanti ettakāya tantiyā dhammo kathito, ekadesanāyapi maggaphalapaṭivedho na jāto, anāgate panassa paccayo bhavissatīti bhagavā dhammaṃ deseti. Anāgate paccayabhāvañcassa disvā bhagavā dharamāno ekaṃ bhikkhumpi mettāvihārimhi etadagge na ṭhapesi. Passati hi bhagavā – ‘‘anāgate ayaṃ mama sāsane pabbajitvā mettāvihārīnaṃ aggo bhavissatī’’ti.</paragraph>
    <paragraph line="226">So bhagavati parinibbute dhammāsokarājakāle pāṭaliputte nibbattitvā pabbajitvā arahattappatto <pageBreak edition="V" number="3.0195" /><bold>assaguttatthero</bold> nāma hutvā mettāvihārīnaṃ aggo ahosi. Therassa mettānubhāvena tiracchānagatāpi mettacittaṃ paṭilabhiṃsu, thero sakalajambudīpe bhikkhusaṅghassa ovādācariyo hutvā vattanisenāsane āvasi, tiṃsayojanamattā aṭavī ekaṃ padhānagharaṃ ahosi. Thero ākāse cammakhaṇḍaṃ pattharitvā tattha nisinno kammaṭṭhānaṃ kathesi. Gacchante gacchante kāle bhikkhācārampi agantvā vihāre nisinno kammaṭṭhānaṃ kathesi, manussā vihārameva gantvā dānamadaṃsu. Dhammāsokarājā therassa guṇaṃ sutvā daṭṭhukāmo tikkhattuṃ pahiṇi. Thero bhikkhusaṅghassa ovādaṃ dammīti ekavārampi na gatoti.</paragraph>
    <centered line="227">Papañcasūdaniyā majjhimanikāyaṭṭhakathāya</centered>
    <centered line="228">Cūḷasakuludāyisuttavaṇṇanā niṭṭhitā.</centered>
    <subhead line="229">10. Vekhanasasuttavaṇṇanā</subhead>
    <paragraph line="230" number="278"><bold>Evaṃ</bold><pageBreak edition="V" number="3.0196" /><pageBreak edition="P" number="3.0277" /><pageBreak edition="M" number="3.0191" /><bold>me suta</bold>nti vekhanasasuttaṃ. Tattha <bold>vekhanaso</bold>ti ayaṃ kira sakuludāyissa ācariyo, so ‘‘sakuludāyī paribbājako paramavaṇṇapañhe parājito’’ti sutvā ‘‘mayā so sādhukaṃ uggahāpito, tenāpi sādhukaṃ uggahitaṃ, kathaṃ nu kho parājito, handāhaṃ sayaṃ gantvā samaṇaṃ gotamaṃ paramavaṇṇapañhaṃ pucchitvā jānissāmī’’ti rājagahato pañcacattālīsayojanaṃ sāvatthiṃ gantvā yena bhagavā, tenupasaṅkami, upasaṅkamitvā pana ṭhitakova bhagavato santike udānaṃ udānesi. Tattha purimasadisaṃ vuttanayeneva veditabbaṃ.</paragraph>
    <paragraph line="231" number="280"><bold>Pañca kho ime</bold>ti kasmā ārabhi? Agāriyopi ekacco kāmagaruko kāmādhimutto hoti, ekacco nekkhammagaruko nekkhammādhimutto hoti. Pabbajitopi ca ekacco kāmagaruko kāmādhimutto hoti, ekacco nekkhammagaruko nekkhammādhimutto hoti. Ayaṃ pana kāmagaruko kāmādhimutto hoti. So imāya kathāya kathiyamānāya attano kāmādhimuttattaṃ sallakkhessati, evamassāyaṃ desanā sappāyā bhavissatīti imaṃ desanaṃ ārabhi. <bold>Kāmaggasukha</bold>nti nibbānaṃ adhippetaṃ.</paragraph>
    <paragraph line="232" number="281"><bold>Pāpito</bold><pageBreak edition="P" number="3.0278" /><bold>bhavissatī</bold>ti ajānanabhāvaṃ pāpito bhavissati. <bold>Nāmakaṃyeva sampajjatī</bold>ti niratthakavacanamattameva sampajjati. <bold>Tiṭṭhatu pubbanto tiṭṭhatu aparanto</bold>ti yasmā tuyhaṃ atītakathāya anucchavikaṃ pubbenivāsañāṇaṃ natthi, anāgatakathāya anucchavikaṃ dibbacakkhuñāṇaṃ natthi, tasmā ubhayampetaṃ tiṭṭhatūti āha. <bold>Suttabandhanehī</bold>ti suttamayabandhanehi. Tassa hi ārakkhatthāya hatthapādesu ceva gīvāya ca suttakāni bandhanti. Tāni sandhāyetaṃ vuttaṃ. Mahallakakāle panassa tāni sayaṃ vā pūtīni hutvā muñcanti, chinditvā vā haranti.</paragraph>
    <paragraph line="233"><bold>Evameva</bold><pageBreak edition="V" number="3.0197" /><bold>kho</bold>ti iminā idaṃ dasseti – daharassa kumārassa suttabandhanānaṃ ajānanakālo viya avijjāya purimāya koṭiyā ajānanaṃ, na hi sakkā avijjāya purimakoṭi ñātuṃ, mocanakāle jānanasadisaṃ pana <pageBreak edition="M" number="3.0192" /> arahattamaggena avijjābandhanassa pamokkho jātoti jānanaṃ. Sesaṃ sabbattha uttānamevāti.</paragraph>
    <centered line="234">Papañcasūdaniyā majjhimanikāyaṭṭhakathāya</centered>
    <centered line="235">Vekhanasasuttavaṇṇanā niṭṭhitā.</centered>
    <centered line="236">Tatiyavaggavaṇṇanā niṭṭhitā.</centered>
  </content>
</document>