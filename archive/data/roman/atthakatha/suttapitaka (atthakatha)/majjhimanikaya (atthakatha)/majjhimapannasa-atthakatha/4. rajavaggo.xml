<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0202a.att3.xml</normativeSource>
    <archivePath>roman/atthakatha/suttapitaka (atthakatha)/majjhimanikaya (atthakatha)/majjhimapannasa-atthakatha/4. rajavaggo.xml</archivePath>
    <baseFileName>4. rajavaggo</baseFileName>
    <titlePath>4. Rājavaggo - Majjhimapaṇṇāsa-aṭṭhakathā - Majjhimanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">4. Rājavaggo</chapter>
    <subhead line="2">1. Ghaṭikārasuttavaṇṇanā</subhead>
    <paragraph line="3" number="282"><bold>Evaṃ</bold><pageBreak edition="V" number="3.0198" /><pageBreak edition="M" number="3.0193" /><bold>me suta</bold>nti ghaṭikārasuttaṃ. Tattha <bold>sitaṃ pātvākāsī</bold>ti mahāmaggena gacchanto aññataraṃ bhūmippadesaṃ oloketvā – ‘‘atthi nu kho mayā cariyaṃ caramānena imasmiṃ ṭhāne nivutthapubba’’nti āvajjanto addasa <pageBreak edition="P" number="3.0279" /> – ‘‘kassapabuddhakāle imasmiṃ ṭhāne vegaḷiṅgaṃ nāma gāmanigamo ahosi, ahaṃ tadā <bold>jotipālo</bold> nāma māṇavo ahosiṃ, mayhaṃ sahāyo ghaṭikāro nāma kumbhakāro ahosi, tena saddhiṃ mayā idha ekaṃ sukāraṇaṃ kataṃ, taṃ bhikkhusaṅghassa apākaṭaṃ paṭicchannaṃ, handa naṃ bhikkhusaṅghassa pākaṭaṃ karomī’’ti maggā okkamma aññatarasmiṃ padese ṭhitakova sitapātukammamakāsi, aggaggadante dassetvā mandahasitaṃ hasi. Yathā hi lokiyamanussā uraṃ paharantā – ‘‘kuhaṃ kuha’’nti hasanti, na evaṃ buddhā, buddhānaṃ pana hasitaṃ haṭṭhapahaṭṭhākāramattameva hoti.</paragraph>
    <paragraph line="4">Hasitañca nāmetaṃ terasahi somanassasahagatacittehi hoti. Tattha lokiyamahājano akusalato catūhi, kāmāvacarakusalato catūhīti aṭṭhahi cittehi hasati, sekkhā akusalato diṭṭhisampayuttāni dve apanetvā chahi cittehi hasanti, khīṇāsavā catūhi sahetukakiriyacittehi ekena ahetukakiriyacittenāti pañcahi cittehi hasanti. Tesupi balavārammaṇe āpāthagate dvīhi ñāṇasampayuttacittehi hasanti, dubbalārammaṇe duhetukacittadvayena ca ahetukacittena cāti tīhi cittehi hasanti. Imasmiṃ pana ṭhāne kiriyāhetukamanoviññāṇadhātusomanassasahagatacittaṃ bhagavato haṭṭhapahaṭṭhākāramattaṃ hasitaṃ uppādesi.</paragraph>
    <paragraph line="5">Taṃ <pageBreak edition="V" number="3.0199" /> panetaṃ hasitaṃ evaṃ appamattakampi therassa pākaṭaṃ ahosi. Kathaṃ? Tathārūpe hi kāle tathāgatassa catūhi dāṭhāhi catuddīpikamahāmeghamukhato sateratāvijjulatā viya virocamānā mahātālakkhandhapamāṇā rasmivaṭṭiyo <pageBreak edition="P" number="3.0280" /> uṭṭhahitvā tikkhattuṃ sīsavaraṃ padakkhiṇaṃ katvā <pageBreak edition="M" number="3.0194" /> dāṭhaggesuyeva antaradhāyanti. Tena saññāṇena āyasmā ānando bhagavato pacchato gacchamānopi sitapātubhāvaṃ jānāti.</paragraph>
    <paragraph line="6"><bold>Bhagavantaṃ etadavocā</bold>ti – ‘‘ettha kira kassapo bhagavā bhikkhusaṅghaṃ ovadi, catusaccappakāsanaṃ akāsi, bhagavatopi ettha nisīdituṃ ruciṃ uppādessāmi, evamayaṃ bhūmibhāgo dvīhi buddhehi paribhutto bhavissati, mahājano gandhamālādīhi pūjetvā cetiyaṭṭhānaṃ katvā paricaranto saggamaggaparāyaṇo bhavissatī’’ti cintetvā etaṃ ‘‘tena hi, bhante,’’tiādivacanaṃ avoca.</paragraph>
    <paragraph line="7" number="283"><bold>Muṇḍakena samaṇakenā</bold>ti muṇḍaṃ muṇḍoti, samaṇaṃ vā samaṇoti vattuṃ vaṭṭati, ayaṃ pana aparipakkañāṇattā brāhmaṇakule uggahitavohāravaseneva hīḷento evamāha. <bold>Sottisināni</bold>nti sinānatthāya katasottiṃ. Sotti nāma kuruvindapāsāṇacuṇṇāni lākhāya bandhitvā kataguḷikakalāpakā vuccati, yaṃ sandhāya – ‘‘tena kho pana samayena chabbaggiyā bhikkhū kuruvindakasuttiyā nahāyantī’’ti (cūḷava. 243) vuttaṃ. Taṃ ubhosu antesu gahetvā sarīraṃ ghaṃsanti. <bold>Evaṃ sammā</bold>ti yathā etarahipi manussā ‘‘cetiyavandanāya gacchāma, dhammassavanatthāya gacchāmā’’ti vuttā ussāhaṃ na karonti, ‘‘naṭasamajjādidassanatthāya gacchāmā’’ti vuttā pana ekavacaneneva sampaṭicchanti, tatheva <pageBreak edition="P" number="3.0281" /> sinhāyitunti vutte ekavacanena sampaṭicchanto evamāha.</paragraph>
    <paragraph line="8" number="284"><bold>Jotipālaṃ māṇavaṃ āmantesī</bold>ti ekapasse ariyaparihārena paṭhamataraṃ nhāyitvā paccuttaritvā ṭhito tassa mahantena issariyaparihārena nhāyantassa nhānapariyosānaṃ āgametvā taṃ nivatthanivāsanaṃ kese vodake kurumānaṃ āmantesi. <bold>Aya</bold>nti āsannattā dassento āha. <bold>Ovaṭṭikaṃ vinivaṭṭhetvā</bold>ti nāgabalo bodhisatto ‘‘apehi sammā’’ti īsakaṃ parivattamānova tena gahitagahaṇaṃ vissajjāpetvāti attho. <bold>Kesesu parāmasitvā etadavocā</bold>ti so kira cintesi – ‘‘ayaṃ <pageBreak edition="V" number="3.0200" /> jotipālo paññavā, sakiṃ dassanaṃ labhamāno tathāgatassa dassanepi pasīdissati, dhammakathāyapi pasīdissati, pasanno ca pasannākāraṃ kātuṃ sakkhissati, mittā nāma etadatthaṃ honti, yaṃkiñci katvā mama sahāyaṃ gahetvā dasabalassa santikaṃ gamissāmī’’ti. Tasmā naṃ kesesu parāmasitvā etadavoca.</paragraph>
    <paragraph line="9"><bold>Ittarajacco</bold>ti <pageBreak edition="M" number="3.0195" /> aññajātiko, mayā saddhiṃ asamānajātiko, lāmakajātikoti attho. <bold>Na vatida</bold>nti idaṃ amhākaṃ gamanaṃ na vata orakaṃ bhavissati na khuddakaṃ, mahantaṃ bhavissati. Ayañhi na attano thāmena gaṇhi, satthu thāmena gaṇhīti gahaṇasmiṃyeva niṭṭhaṃ agamāsi. <bold>Yāvatādohipī</bold>ti ettha dokārahikārapikārā nipātā, yāvatuparimanti attho. Idaṃ vuttaṃ hoti – ‘‘vācāya ālapanaṃ ovaṭṭikāya gahaṇañca atikkamitvā yāva kesaggahaṇampi tattha gamanatthaṃ payogo kattabbo’’ti.</paragraph>
    <paragraph line="10" number="285"><bold>Dhammiyā</bold><pageBreak edition="P" number="3.0282" /><bold>kathāyā</bold>ti idha satipaṭilābhatthāya pubbenivāsapaṭisaṃyuttā dhammī kathā veditabbā. Tassa hi bhagavā, – ‘‘jotipāla, tvaṃ na lāmakaṭṭhānaṃ otiṇṇasatto, mahābodhipallaṅke pana sabbaññutaññāṇaṃ patthetvā otiṇṇosi, tādisassa nāma pamādavihāro na yutto’’tiādinā nayena satipaṭilābhāya dhammaṃ kathesi. Parasamuddavāsītherā pana vadanti – ‘‘jotipāla, yathā ahaṃ dasapāramiyo pūretvā sabbaññutaññāṇaṃ paṭivijjhitvā vīsatisahassabhikkhuparivāro loke vicarāmi, evamevaṃ tvampi dasapāramiyo pūretvā sabbaññutaññāṇaṃ paṭivijjhitvā samaṇagaṇaparivāro loke vicarissasi. Evarūpena nāma tayā pamādaṃ āpajjituṃ na yutta’’nti yathāssa pabbajjāya cittaṃ namati, evaṃ kāmesu ādīnavaṃ nekkhamme ca ānisaṃsaṃ kathesīti.</paragraph>
    <paragraph line="11" number="286"><bold>Alattha kho, ānanda,…pe… pabbajjaṃ alattha upasampada</bold>nti pabbajitvā kimakāsi? Yaṃ bodhisattehi kattabbaṃ. Bodhisattā hi buddhānaṃ sammukhe pabbajanti. Pabbajitvā ca pana ittarasattā viya patitasiṅgā na honti, catupārisuddhisīle pana supatiṭṭhāya tepiṭakaṃ buddhavacanaṃ uggaṇhitvā terasa dhutaṅgāni samādāya araññaṃ pavisitvā gatapaccāgatavattaṃ pūrayamānā <pageBreak edition="V" number="3.0201" /> samaṇadhammaṃ karontā vipassanaṃ vaḍḍhetvā yāva anulomañāṇaṃ āhacca tiṭṭhanti, maggaphalatthaṃ vāyāmaṃ na karonti. Jotipālopi tatheva akāsi.</paragraph>
    <paragraph line="12" number="287"><bold>Aḍḍhamāsupasampanne</bold>ti kuladārakañhi pabbājetvā aḍḍhamāsampi avasitvā gate mātāpitūnaṃ soko na <pageBreak edition="P" number="3.0283" /> vūpasammati, sopi pattacīvaraggahaṇaṃ <pageBreak edition="M" number="3.0196" /> na jānāti, daharabhikkhusāmaṇerehi saddhiṃ vissāso na uppajjati, therehi saddhiṃ sineho na patiṭṭhāti, gatagataṭṭhāne anabhirati uppajjati. Ettakaṃ pana kālaṃ nivāse sati mātāpitaro passituṃ labhanti. Tena tesaṃ soko tanubhāvaṃ gacchati, pattacīvaraggahaṇaṃ jānāti, sāmaṇeradaharabhikkhūhi saddhiṃ vissāso jāyati, therehi saddhiṃ sineho patiṭṭhāti, gatagataṭṭhāne abhiramati, na ukkaṇṭhati. Tasmā ettakaṃ vasituṃ vaṭṭatīti aḍḍhamāsaṃ vasitvā pakkāmi.</paragraph>
    <paragraph line="13"><bold>Paṇḍupuṭakassa sālino</bold>ti puṭake katvā sukkhāpitassa rattasālino. Tassa kira sālino vappakālato paṭṭhāya ayaṃ parihāro – kedārā suparikammakatā honti, tattha bījāni patiṭṭhāpetvā gandhodakena siñciṃsu, vappakāle vitānaṃ viya upari vatthakilañjaṃ bandhitvā paripakkakāle vīhisīsāni chinditvā muṭṭhimatte puṭake katvā yottabaddhe vehāsaṃyeva sukkhāpetvā gandhacuṇṇāni attharitvā koṭṭhakesu pūretvā tatiye vasse vivariṃsu. Evaṃ tivassaṃ parivutthassa sugandharattasālino apagatakāḷake suparisuddhe taṇḍule gahetvā khajjakavikatimpi bhattampi paṭiyādiyiṃsu. Taṃ sandhāya vuttaṃ <bold>paṇītaṃ khādanīyaṃ bhojanīyaṃ…pe… kālaṃ ārocāpesī</bold>ti.</paragraph>
    <paragraph line="14" number="288"><bold>Adhivuṭṭho me</bold>ti kiṃ sandhāya vadati? Vegaḷiṅgato <pageBreak edition="P" number="3.0284" /> nikkhamanakāle ghaṭikāro attano santike vassāvāsaṃ vasanatthāya paṭiññaṃ aggahesi, taṃ sandhāya vadati. <bold>Ahudeva aññathattaṃ ahu domanassa</bold>nti temāsaṃ dānaṃ dātuṃ, dhammañca sotuṃ, iminā ca niyāmena vīsati bhikkhusahassāni paṭijaggituṃ nālatthanti alābhaṃ ārabbha cittaññathattaṃ cittadomanassaṃ ahosi, na tathāgataṃ ārabbha. Kasmā? Sotāpannattā. So kira pubbe brāhmaṇabhatto ahosi. Athekasmiṃ samaye paccante kupite vūpasamanatthaṃ gacchanto uracchadaṃ nāma dhītaramāha – ‘‘amma amhākaṃ deve mā pamajjī’’ti. Brāhmaṇā taṃ rājadhītaraṃ disvā visaññino ahesuṃ. Ke ime cāti <pageBreak edition="V" number="3.0202" /> vutte tumhākaṃ bhūmidevāti. Bhūmidevā nāma evarūpā hontīti niṭṭhubhitvā pāsādaṃ abhiruhi. Sā ekadivasaṃ vīthiṃ olokentī ṭhitā kassapassa bhagavato aggasāvakaṃ disvā pakkosāpetvā <pageBreak edition="M" number="3.0197" /> piṇḍapātaṃ datvā anumodanaṃ suṇamānāyeva sotāpannā hutvā ‘‘aññepi bhikkhū atthī’’ti pucchitvā ‘‘satthā vīsatiyā bhikkhusahassehi saddhiṃ isipatane vasatī’’ti ca sutvā nimantetvā dānaṃ adāsi.</paragraph>
    <paragraph line="15">Rājā paccantaṃ vūpasametvā āgato. Atha naṃ paṭhamatarameva brāhmaṇā āgantvā dhītu avaṇṇaṃ vatvā paribhindiṃsu. Rājā pana dhītu jātakāleyeva varaṃ adāsi. Tassā ‘‘satta divasāni rajjaṃ dātabba’’nti varaṃ gaṇhiṃsu. Athassā rājā satta divasāni rajjaṃ niyyātesi. Sā satthāraṃ bhojayamānā rājānaṃ pakkosāpetvā bahisāṇiyaṃ nisīdāpesi. Rājā satthu anumodanaṃ sutvāva sotāpanno jāto. Sotāpannassa ca nāma tathāgataṃ ārabbha āghāto natthi. Tena vuttaṃ – ‘‘na tathāgataṃ ārabbhā’’ti.</paragraph>
    <paragraph line="16"><bold>Yaṃ icchati taṃ haratū</bold>ti so kira bhājanāni pacitvā kayavikkayaṃ <pageBreak edition="P" number="3.0285" /> na karoti, evaṃ pana vatvā dārutthāya vā mattikatthāya vā palālatthāya vā araññaṃ gacchati. Mahājanā ‘‘ghaṭikārena bhājanāni pakkānī’’ti sutvā parisuddhataṇḍulaloṇadadhitelaphāṇitādīni gahetvā āgacchanti. Sace bhājanaṃ mahagghaṃ hoti, mūlaṃ appaṃ, yaṃ vā taṃ vā datvā gaṇhāmāti taṃ na gaṇhanti. Dhammiko vāṇijo mātāpitaro paṭijaggati, sammāsambuddhaṃ upaṭṭhahati, bahu no akusalaṃ bhavissatīti puna gantvā mūlaṃ āharanti. Sace pana bhājanaṃ appagghaṃ hoti, ābhataṃ mūlaṃ bahu, dhammiko vāṇijo, amhākaṃ puññaṃ bhavissatīti yathābhataṃ gharasāmikā viya sādhukaṃ paṭisāmetvā gacchanti. Evaṃguṇo pana kasmā na pabbajatīti. Rañño vacanapathaṃ pacchindanto andhe jiṇṇe mātāpitaro posetīti āha.</paragraph>
    <paragraph line="17" number="289"><bold>Ko nu kho</bold>ti kuhiṃ nu kho. <bold>Kumbhiyā</bold>ti ukkhalito. <bold>Pariyogā</bold>ti sūpabhājanato. <bold>Paribhuñjā</bold>ti bhuñja. Kasmā panete evaṃ vadanti? Ghaṭikāro kira bhattaṃ pacitvā sūpaṃ sampādetvā mātāpitaro bhojetvā sayampi bhuñjitvā bhagavato vaḍḍhamānakaṃ bhattasūpaṃ paṭṭhapetvā āsanaṃ paññapetvā ādhārakaṃ upaṭṭhapetvā udakaṃ paccupaṭṭhapetvā mātāpitūnaṃ saññaṃ <pageBreak edition="V" number="3.0203" /> datvā araññaṃ gacchati. Tasmā evaṃ vadanti. <bold>Abhivissattho</bold>ti <pageBreak edition="M" number="3.0198" /> ativissattho. <bold>Pītisukhaṃ</bold><pageBreak edition="P" number="3.0286" /><bold>na vijahatī</bold>ti na nirantaraṃ vijahati, atha kho rattibhāge vā divasabhāge vā gāme vā araññe vā yasmiṃ yasmiṃ khaṇe – ‘‘sadevake nāma loke aggapuggalo mayhaṃ gehaṃ pavisitvā sahatthena āmisaṃ gahetvā paribhuñjati, lābhā vata me’’ti anussarati, tasmiṃ tasmiṃ khaṇe pañcavaṇṇā pīti uppajjati. Taṃ sandhāya evaṃ vuttaṃ.</paragraph>
    <paragraph line="18" number="290"><bold>Kaḷopiyā</bold>ti pacchito. Kiṃ pana bhagavā evamakāsīti. Paccayo dhammiko, bhikkhūnaṃ patte bhattasadiso, tasmā evamakāsi. Sikkhāpadapaññattipi ca sāvakānaṃyeva hoti, buddhānaṃ sikkhāpadavelā nāma natthi. Yathā hi rañño uyyāne pupphaphalāni honti, aññesaṃ tāni gaṇhantānaṃ niggahaṃ karonti, rājā yathāruciyā paribhuñjati, evaṃsampadametaṃ. Parasamuddavāsītherā pana ‘‘devatā kira paṭiggahetvā adaṃsū’’ti vadanti.</paragraph>
    <paragraph line="19" number="291"><bold>Haratha, bhante, haratha bhadramukhā</bold>ti amhākaṃ putto ‘‘kuhiṃ gatosī’’ti vutte – ‘‘dasabalassa santika’’nti vadati, kuhiṃ nu kho gacchati, satthu vasanaṭṭhānassa ovassakabhāvampi na jānātīti putte aparādhasaññino gahaṇe tuṭṭhacittā evamāhaṃsu.</paragraph>
    <paragraph line="20"><bold>Temāsaṃ ākāsacchadanaṃ aṭṭhāsī</bold>ti bhagavā kira catunnaṃ vassikānaṃ māsānaṃ ekaṃ māsaṃ atikkamitvā tiṇaṃ āharāpesi, tasmā evamāha. Ayaṃ panettha padattho – ākāsaṃ chadanamassāti <bold>ākāsacchadanaṃ. Na devotivassī</bold>ti kevalaṃ nātivassi, yathā panettha <pageBreak edition="P" number="3.0287" /> pakatiyā ca nibbakosassa udakapātaṭṭhānabbhantare ekampi udakabindu nātivassi, evaṃ ghanachadanagehabbhantare viya na vātātapāpi ābādhaṃ akaṃsu, pakatiyā utupharaṇameva ahosi. Aparabhāge tasmiṃ nigame chaḍḍitepi taṃ ṭhānaṃ anovassakameva ahosi. Manussā kammaṃ karontā deve vassante tattha sāṭake ṭhapetvā kammaṃ karonti. Yāva kappuṭṭhānā taṃ ṭhānaṃ tādisameva bhavissati. Tañca kho pana na tathāgatassa iddhānubhāvena, tesaṃyeva pana guṇasampattiyā. Tesañhi – ‘‘sammāsambuddho kattha na labheyya, amhākaṃ nāma dvinnaṃ andhakānaṃ nivesanaṃ uttiṇaṃ kāresī’’ti na tappaccayā domanassaṃ udapādi – ‘‘sadevake loke aggapuggalo amhākaṃ <pageBreak edition="M" number="3.0199" /> nivesanā tiṇaṃ āharāpetvā gandhakuṭiṃ chādāpesī’’ti pana tesaṃ anappakaṃ <pageBreak edition="V" number="3.0204" /> balavasomanassaṃ udapādi. Iti tesaṃyeva guṇasampattiyā idaṃ pāṭihāriyaṃ jātanti veditabbaṃ.</paragraph>
    <paragraph line="21" number="292"><bold>Taṇḍulavāhasatānī</bold>ti ettha dve sakaṭāni eko vāhoti veditabbo. <bold>Tadupiyañca sūpeyya</bold>nti sūpatthāya tadanurūpaṃ telaphāṇitādiṃ. Vīsatibhikkhusahassassa temāsatthāya bhattaṃ bhavissatīti kira saññāya rājā ettakaṃ pesesi. <bold>Alaṃ me raññova hotū</bold>ti kasmā paṭikkhipi? Adhigataappicchatāya. Evaṃ kirassa ahosi – ‘‘nāhaṃ raññā diṭṭhapubbo, kathaṃ nu kho pesesī’’ti. Tato cintesi – ‘‘satthā bārāṇasiṃ gato, addhā so rañño vassāvāsaṃ yāciyamāno mayhaṃ paṭiññātabhāvaṃ ārocetvā mama guṇakathaṃ kathesi, guṇakathāya laddhalābho pana naṭena naccitvā laddhaṃ viya <pageBreak edition="P" number="3.0288" /> gāyakena gāyitvā laddhaṃ viya ca hoti. Kiṃ mayhaṃ iminā, kammaṃ katvā uppannena mātāpitūnampi sammāsambuddhassapi upaṭṭhānaṃ sakkā kātu’’nti. Sesaṃ sabbattha uttānamevāti.</paragraph>
    <centered line="22">Papañcasūdaniyā majjhimanikāyaṭṭhakathāya</centered>
    <centered line="23">Ghaṭikārasuttavaṇṇanā niṭṭhitā.</centered>
    <subhead line="24">2. Raṭṭhapālasuttavaṇṇanā</subhead>
    <paragraph line="25" number="293"><bold>Evaṃ</bold><pageBreak edition="V" number="3.0205" /><bold>me suta</bold>nti raṭṭhapālasuttaṃ. Tattha <bold>thullakoṭṭhika</bold>nti thullakoṭṭhaṃ paripuṇṇakoṭṭhāgāraṃ. So kira janapado niccasasso sadā bījabhaṇḍaṃ nikkhamati, khalabhaṇḍaṃ pavisati. Tena tasmiṃ nigame koṭṭhā niccapūrāva honti. Tasmā so thullakoṭṭhikanteva saṅkhaṃ gato.</paragraph>
    <paragraph line="26" number="294"><bold>Raṭṭhapālo</bold>ti kasmā raṭṭhapālo? Bhinnaṃ raṭṭhaṃ sandhāretuṃ pāletuṃ samatthoti raṭṭhapālo. Kadā panassetaṃ nāmaṃ uppannanti. Padumuttarasammāsambuddhakāle. Ito hi pubbe satasahassakappamatthake vassasatasahassāyukesu manussesu padumuttaro nāma satthā uppajjitvā bhikkhusatasahassaparivāro <pageBreak edition="M" number="3.0200" /> lokahitāya cārikaṃ cari, yaṃ sandhāya vuttaṃ –</paragraph>
    <gatha1 line="27">‘‘Nagaraṃ haṃsavatī nāma, ānando nāma khattiyo;</gatha1>
    <gathalast line="28">Sujātā nāma janikā, padumuttarassa satthuno’’ti. (bu. vaṃ. 12.19);</gathalast>
    <paragraph line="29">Padumuttare pana anuppanne eva haṃsavatiyā dve kuṭumbikā saddhā pasannā kapaṇaddhikayācakādīnaṃ dānaṃ paṭṭhapayiṃsu. Tadā pabbatavāsino pañcasatā tāpasā haṃsavatiṃ anuppattā. Te dvepi janā tāpasagaṇaṃ majjhe bhinditvā <pageBreak edition="P" number="3.0289" /> upaṭṭhahiṃsu. Tāpasā kiñcikālaṃ vasitvā pabbatapādameva gatā. Dve saṅghattherā ohīyiṃsu. Tadā tesaṃ te yāvajīvaṃ upaṭṭhānaṃ akaṃsu. Tāpasesu bhuñjitvā anumodanaṃ karontesu eko sakkabhavanassa vaṇṇaṃ kathesi, eko bhūmindharanāgarājabhavanassa.</paragraph>
    <paragraph line="30">Kuṭumbikesu eko sakkabhavanaṃ patthanaṃ katvā sakko hutvā nibbatto, eko nāgabhavane pālitanāgarājā nāma. Taṃ sakko attano upaṭṭhānaṃ āgataṃ disvā nāgayoniyaṃ abhiramasīti pucchi. So nābhiramāmīti āha. Tena hi padumuttarassa bhagavato dānaṃ datvā imasmiṃ <pageBreak edition="V" number="3.0206" /> ṭhāne patthanaṃ karohi, ubho sukhaṃ vasissāmāti. Nāgarājā satthāraṃ nimantetvā bhikkhusatasahassaparivārassa bhagavato sattāhaṃ mahādānaṃ dadamāno padumuttarassa dasabalassa puttaṃ uparevataṃ nāma sāmaṇeraṃ disvā sattame divase buddhappamukhassa saṅghassa dibbavatthāni datvā sāmaṇerassa ṭhānantaraṃ patthesi. Bhagavā anāgataṃ oloketvā – ‘‘anāgate gotamassa nāma buddhassa putto rāhulakumāro bhavissatī’’ti disvā ‘‘samijjhissati te patthanā’’ti kathesi. Nāgarājā tamatthaṃ sakkassa kathesi. Sakko tassa vacanaṃ sutvā tatheva sattāhaṃ dānaṃ datvā bhinnaṃ raṭṭhaṃ sandhāretuṃ pāletuṃ samatthakule nibbattitvā saddhāpabbajitaṃ raṭṭhapālaṃ nāma kulaputtaṃ disvā – ‘‘ahampi anāgate lokasmiṃ tumhādise buddhe uppanne bhinnaṃ raṭṭhaṃ sandhāretuṃ pāletuṃ samatthakule nibbattitvā ayaṃ kulaputto viya saddhāpabbajito raṭṭhapālo nāma bhaveyya’’nti patthanamakāsi. Satthā samijjhanakabhāvaṃ ñatvā imaṃ gāthamāha –</paragraph>
    <gatha1 line="31">‘‘Sarājikaṃ <pageBreak edition="M" number="3.0201" /><pageBreak edition="P" number="3.0290" /> cātuvaṇṇaṃ, posetuṃ yaṃ pahossati;</gatha1>
    <gathalast line="32">Raṭṭhapālakulaṃ nāma, tattha jāyissate aya’’nti. –</gathalast>
    <unindented line="33">Evaṃ padumuttarasammāsambuddhakāle tassetaṃ nāmaṃ uppannanti veditabbaṃ.</unindented>
    <paragraph line="34"><bold>Etadahosī</bold>ti kiṃ ahosi? <bold>Yathā yathā kho</bold>tiādi. Tatrāyaṃ saṅkhepakathā – ahaṃ kho yena yena kāraṇena bhagavatā dhammaṃ desitaṃ ājānāmi, tena tena me upaparikkhato evaṃ hoti – ‘‘yadetaṃ sikkhattayabrahmacariyaṃ ekadivasampi akhaṇḍaṃ katvā carimakacittaṃ pāpetabbatāya ekantaparipuṇṇaṃ caritabbaṃ, ekadivasampi ca kilesamalena amalīnaṃ katvā carimakacittaṃ pāpetabbatāya ekantaparisuddhaṃ, saṅkhalikhitaṃ vilikhitasaṅkhasadisaṃ dhotasaṅkhasappaṭibhāgaṃ katvā caritabbaṃ, nayidaṃ sukaraṃ agāraṃ ajjhāvasatā agāramajjhe vasantena ekantaparipuṇṇaṃ…pe… carituṃ, yaṃnūnāhaṃ kesañca massuñca ohāretvā kāsāyarasapītatāya kāsāyāni brahmacariyaṃ carantānaṃ anucchavikāni vatthāni acchādetvā agārasmā nikkhamitvā anagāriyaṃ pabbajeyya’’nti.</paragraph>
    <paragraph line="35"><bold>Acirapakkantesu thullakoṭṭhikesu brāhmaṇagahapatikesu yena bhagavā tenupasaṅkamī</bold>ti raṭṭhapālo anuṭṭhitesu <pageBreak edition="V" number="3.0207" /> tesu na bhagavantaṃ pabbajjaṃ yāci. Kasmā? Tatthassa <pageBreak edition="P" number="3.0291" /> bahū ñātisālohitā mittāmaccā santi, te – ‘‘tvaṃ mātāpitūnaṃ ekaputtako, na labbhā tayā pabbajitu’’nti bāhāyampi gahetvā ākaḍḍheyyuṃ, tato pabbajjāya antarāyo bhavissatīti saheva parisāya uṭṭhahitvā thokaṃ gantvā puna kenaci sarīrakiccalesena nivattitvā bhagavantaṃ upasaṅkamma pabbajjaṃ yāci. Tena vuttaṃ – ‘‘atha kho raṭṭhapālo kulaputto acirapakkantesu thullakoṭṭhikesu…pe… pabbājetu maṃ bhagavā’’ti. Bhagavā pana yasmā rāhulakumārassa pabbajitato pabhuti mātāpitūhi ananuññātaṃ puttaṃ na pabbājeti, tasmā naṃ pucchi <bold>anuññātosi pana tvaṃ, raṭṭhapāla, mātāpitūhi…pe… pabbajjāyā</bold>ti.</paragraph>
    <paragraph line="36" number="295"><bold>Ammatātā</bold>ti ettha <bold>ammā</bold>ti mātaraṃ ālapati, <bold>tātā</bold>ti pitaraṃ. <bold>Ekaputtako</bold>ti ekova puttako, añño koci jeṭṭho vā kaniṭṭho vā natthi. Ettha ca ekaputtoti vattabbe anukampāvasena ekaputtakoti vuttaṃ. <bold>Piyo</bold>ti pītijanako. <bold>Manāpo</bold>ti manavaḍḍhanako. <bold>Sukhedhito</bold>ti <pageBreak edition="M" number="3.0202" /> sukhena edhito, sukhasaṃvaḍḍhitoti attho. <bold>Sukhaparibhato</bold>ti sukhena paribhato, jātakālato pabhuti dhātīhi aṅkato aṅkaṃ āharitvā dhāriyamāno assakarathakādīhi bālakīḷanakehi kīḷayamāno sādurasabhojanaṃ bhojayamāno sukhena parihaṭo. <bold>Na tvaṃ, tāta raṭṭhapāla, kassaci dukkhassa jānāsī</bold>ti tvaṃ <pageBreak edition="P" number="3.0292" />, tāta raṭṭhapāla appamattakampi kalabhāgaṃ dukkhassa na jānāsi na sarasīti attho. <bold>Maraṇenapi te mayaṃ akāmakā vinā bhavissāmā</bold>ti sacepi tava amhesu jīvamānesu maraṇaṃ bhaveyya, tena te maraṇenapi mayaṃ akāmakā anicchakā na attano ruciyā vinā bhavissāma, tayā viyogaṃ pāpuṇissāmāti attho. <bold>Kiṃ pana mayaṃ ta</bold>nti evaṃ sante kiṃ pana kiṃ nāma taṃ kāraṇaṃ, yena mayaṃ taṃ jīvantaṃ anujānissāma. Atha vā <bold>kiṃ pana mayaṃ ta</bold>nti kena pana kāraṇena mayaṃ taṃ jīvantaṃ anujānissāmāti evamettha attho daṭṭhabbo.</paragraph>
    <paragraph line="37" number="296"><bold>Tatthevā</bold>ti yattha naṃ ṭhitaṃ mātāpitaro nānujāniṃsu, tattheva ṭhāne. <bold>Anantarahitāyā</bold>ti kenaci attharaṇena anatthatāya. <bold>Paricārehī</bold>ti gandhabbanaṭanāṭakādīni paccupaṭṭhapetvā tattha sahāyakehi saddhiṃ yathāsukhaṃ indriyāni cārehi sañcārehi, ito cito ca upanehīti vuttaṃ hoti. Atha vā <bold>paricārehī</bold>ti gandhabbanaṭanāṭakādīni paccupaṭṭhapetvā sahāyakehi saddhiṃ <pageBreak edition="V" number="3.0208" /> laḷa upalaḷa rama, kīḷassūtipi vuttaṃ hoti. <bold>Kāme paribhuñjanto</bold>ti attano puttadārehi saddhiṃ bhoge bhuñjanto. <bold>Puññāni karonto</bold>ti buddhañca dhammañca saṅghañca ārabbha dānappadānādīni sugatimaggasaṃsodhakāni kusalakammāni karonto. <bold>Tuṇhī ahosī</bold>ti kathānuppabandhavicchedanatthaṃ nirālāpasallāpo ahosi.</paragraph>
    <paragraph line="38">Athassa mātāpitaro tikkhattuṃ <pageBreak edition="P" number="3.0293" /> vatvā paṭivacanampi alabhamānā sahāyake pakkosāpetvā ‘‘esa vo sahāyako pabbajitukāmo, nivāretha na’’nti āhaṃsu. Tepi taṃ upasaṅkamitvā tikkhattuṃ avocuṃ, tesampi tuṇhī ahosi. Tena vuttaṃ – <bold>atha kho raṭṭhapālassa kulaputtassa sahāyakā…pe… tuṇhī ahosī</bold>ti. Athassa sahāyakānaṃ tikkhattuṃ vatvā etadahosi – ‘‘sace ayaṃ pabbajjaṃ alabhamāno marissati, na koci guṇo <pageBreak edition="M" number="3.0203" /> labbhati. Pabbajitaṃ pana naṃ mātāpitaropi kālena kālaṃ passissanti, mayampi passissāma, pabbajjāpi ca nāmesā bhāriyā, divase divase mattikāpattaṃ gahetvā piṇḍāya caritabbaṃ, ekaseyyaṃ ekabhattaṃ brahmacariyaṃ atidukkaraṃ, ayañca sukhumālo nāgarikajātiyo, so taṃ carituṃ asakkonto puna idheva āgamissati, handassa mātāpitaro anujānāpessāmā’’ti. Te tathā akaṃsu. Mātāpitaropi naṃ ‘‘pabbajitena ca pana te mātāpitaro uddassetabbā’’ti imaṃ katikaṃ katvā anujāniṃsu. Tena vuttaṃ – ‘‘atha kho raṭṭhapālassa kulaputtassa sahāyakā yena raṭṭhapālassa kulaputtassa mātāpitaro…pe… anuññātosi mātāpitūhi…pe… uddassetabbā’’ti. Tattha <bold>uddassetabbā</bold>ti uddhaṃ dassetabbā, yathā taṃ kālena kālaṃ passanti, evaṃ āgantvā attānaṃ dassetabbā.</paragraph>
    <paragraph line="39" number="299"><bold>Balaṃ gahetvā</bold>ti sappāyabhojanāni bhuñjanto ucchādanādīhi ca kāyaṃ pariharanto kāyabalaṃ janetvā mātāpitaro vanditvā assumukhaṃ ñātiparivaṭṭaṃ pahāya yena bhagavā tenupasaṅkami…pe… pabbājetu maṃ, bhante, bhagavāti. Bhagavā samīpe ṭhitaṃ aññataraṃ bhikkhuṃ <pageBreak edition="P" number="3.0294" /> āmantesi – ‘‘tena hi bhikkhu raṭṭhapālaṃ pabbājehi ceva upasampādehi cā’’ti. Sādhu, bhanteti kho so bhikkhu bhagavato paṭissutvā raṭṭhapālaṃ kulaputtaṃ jinadattiyaṃ saddhivihārikaṃ laddhā pabbājesi ceva upasampādesi ca. Tena vuttaṃ – ‘‘alattha kho raṭṭhapālo kulaputto bhagavato santike pabbajjaṃ, alattha upasampada’’nti.</paragraph>
    <paragraph line="40"><bold>Pahitatto</bold><pageBreak edition="V" number="3.0209" /><bold>viharanto</bold>ti dvādasa saṃvaccharāni evaṃ viharanto. Neyyapuggalo hi ayamāyasmā, tasmā puññavā abhinīhārasampannopi samāno ‘‘ajja ajjeva arahatta’’nti samaṇadhammaṃ karontopi dvādasame vasse arahattaṃ pāpuṇi.</paragraph>
    <paragraph line="41"><bold>Yena bhagavā tenupasaṅkamī</bold>ti mayhaṃ mātāpitaro pabbajjaṃ anujānamānā – ‘‘tayā kālena kālaṃ āgantvā amhākaṃ dassanaṃ dātabba’’nti vatvā anujāniṃsu, dukkarakārikā kho pana mātāpitaro, ahañca yenajjhāsayena pabbajito, so me matthakaṃ patto, idāni bhagavantaṃ āpucchitvā attānaṃ <pageBreak edition="M" number="3.0204" /> mātāpitūnaṃ dassessāmīti cintetvā āpucchitukāmo upasaṅkami. <bold>Manasākāsī</bold>ti ‘‘kiṃ nu kho raṭṭhapāle gate koci upaddavo bhavissatī’’ti manasi akāsi. Tato ‘‘bhavissatī’’ti ñatvā ‘‘sakkhissati nu kho raṭṭhapālo taṃ madditu’’nti olokento tassa arahattasampattiṃ disvā ‘‘sakkhissatī’’ti aññāsi. Tena vuttaṃ – <bold>yathā bhagavā aññāsi…pe… kālaṃ maññasī</bold>ti.</paragraph>
    <paragraph line="42"><bold>Migacīre</bold>ti evaṃnāmake uyyāne. Tañhi raññā – ‘‘akāle sampattapabbajitānaṃ dinnameva idaṃ, yathāsukhaṃ paribhuñjantū’’ti evamanuññātameva ahosi, tasmā thero – ‘‘mama āgatabhāvaṃ mātāpitūnaṃ ārocessāmi, te me pādadhovanauṇhodakapādamakkhanatelādīni <pageBreak edition="P" number="3.0295" /> pesissantī’’ti cittampi anuppādetvā uyyānameva pāvisi. <bold>Piṇḍāya pāvisī</bold>ti dutiyadivase pāvisi.</paragraph>
    <paragraph line="43"><bold>Majjhimāyā</bold>ti sattadvārakoṭṭhakassa gharassa majjhime dvārakoṭṭhake. <bold>Ullikhāpetī</bold>ti kappakena kese paharāpeti. <bold>Etadavocā</bold>ti – ‘‘ime samaṇakā amhākaṃ piyaputtakaṃ pabbājetvā corānaṃ hatthe nikkhipitvā viya ekadivasampi na dassāpenti, evaṃ pharusakārakā ete puna imaṃ ṭhānaṃ upasaṅkamitabbaṃ maññanti, ettova nikaḍḍhitabbā ete’’ti cintetvā etaṃ ‘‘imehi muṇḍakehī’’tiādivacanaṃ avoca. <bold>Ñātidāsī</bold>ti ñātakānaṃ dāsī. <bold>Ābhidosika</bold>nti pārivāsikaṃ ekarattātikkantaṃ pūtibhūtaṃ. Tatthāyaṃ padattho – pūtibhāvadosena abhibhūtoti abhidoso, abhidosova ābhidosiko. Ekarattātikkantasseva nāmasaññā esā yadidaṃ ābhidosikoti, taṃ <bold>ābhidosikaṃ. Kummāsa</bold>nti yavakummāsaṃ. <bold>Chaḍḍetukāmā hotī</bold>ti yasmā antamaso dāsakammakārānaṃ gorūpānampi aparibhogāraho, tasmā naṃ kacavaraṃ viya bahi chaḍḍetukāmā <pageBreak edition="V" number="3.0210" /> hoti. <bold>Saceta</bold>nti sace etaṃ. <bold>Bhaginī</bold>ti ariyavohārena attano dhātiṃ ñātidāsiṃ ālapati. <bold>Chaḍḍanīyadhammanti</bold> chaḍḍetabbasabhāvaṃ. Idaṃ vuttaṃ hoti – ‘‘bhagini etaṃ sace bahi chaḍḍanīyadhammaṃ nissaṭṭhapariggahaṃ, idha me patte ākirāhī’’ti. Kiṃ pana evaṃ vattuṃ labbhati <pageBreak edition="P" number="3.0296" />, viññatti vā payuttavācā vā na hotīti. Na hoti. Kasmā? Nissaṭṭhapariggahattā. Yañhi chaḍḍanīyadhammaṃ nissaṭṭhapariggahaṃ, yattha sāmikā anālayā honti, taṃ sabbaṃ ‘‘detha āharatha <pageBreak edition="M" number="3.0205" /> ākirathā’’ti vattuṃ vaṭṭati. Teneva hi ayamāyasmā aggaariyavaṃsiko samānopi evamāha.</paragraph>
    <paragraph line="44"><bold>Hatthāna</bold>nti bhikkhāgahaṇatthaṃ pattaṃ upanāmayato maṇibandhato pabhuti dvinnampi hatthānaṃ. <bold>Pādāna</bold>nti nivāsanantato paṭṭhāya dvinnampi pādānaṃ. <bold>Sarassā</bold>ti sace taṃ bhaginīti vācaṃ nicchārayato sarassa ca. <bold>Nimittaṃ aggahesī</bold>ti hatthapiṭṭhiādīni olokayamānā – ‘‘puttassa me raṭṭhapālassa viya suvaṇṇakacchapapiṭṭhisadisā imā hatthapādapiṭṭhiyo, haritālavaṭṭiyo viya suvaṭṭitā aṅguliyo, madhuro saro’’ti gihikāle sallakkhitapubbaṃ ākāraṃ aggahesi sañjāni sallakkhesi. Tassa hāyasmato dvādasavassāni araññāvāsañceva piṇḍiyālopabhojanañca paribhuñjantassa aññādiso sarīravaṇṇo ahosi, tena naṃ sā ñātidāsī disvāva na sañjāni, nimittaṃ pana aggahesīti.</paragraph>
    <paragraph line="45" number="300"><bold>Raṭṭhapālassa mātaraṃ etadavocā</bold>ti therassa aṅgapaccaṅgāni saṇṭhāpetvā thaññaṃ pāyetvā saṃvaḍḍhitadhātīpi samānā pabbajitvā mahākhīṇāsavabhāvappattena sāmiputtena saddhiṃ – ‘‘tvaṃ nu kho, me bhante, putto raṭṭhapālo’’tiādivacanaṃ vattuṃ avisahantī vegena gharaṃ pavisitvā raṭṭhapālassa mātaraṃ etadavoca. <bold>Yagghe</bold>ti ārocanatthe nipāto. <bold>Sace</bold><pageBreak edition="P" number="3.0297" /><bold>je sacca</bold>nti ettha jeti ālapane nipāto. Evañhi tasmiṃ dese dāsijanaṃ ālapanti, tasmā ‘‘tvañhi, bhoti dāsi, sace saccaṃ bhaṇasī’’ti evamettha attho daṭṭhabbo.</paragraph>
    <paragraph line="46"><bold>Upasaṅkamī</bold>ti kasmā upasaṅkami? Mahākule itthiyo bahi nikkhamantā garahaṃ pāpuṇanti, idañca accāyikakiccaṃ, seṭṭhissa naṃ ārocessāmīti cinteti. Tasmā upasaṅkami. <bold>Aññataraṃ kuṭṭamūla</bold>nti tasmiṃ kira dese dānapatīnaṃ gharesu sālā honti, āsanāni cettha paññattāni honti, upaṭṭhāpitaṃ udakakañjiyaṃ. Tattha pabbajitā piṇḍāya caritvā nisīditvā bhuñjanti <pageBreak edition="V" number="3.0211" />. Sace icchanti, dānapatīnampi santakaṃ gaṇhanti. Tasmā tampi aññatarassa kulassa īdisāya sālāya aññataraṃ kuṭṭamūlanti veditabbaṃ. Na hi pabbajitā kapaṇamanussā viya asāruppe ṭhāne nisīditvā bhuñjantīti.</paragraph>
    <paragraph line="47"><bold>Atthi</bold><pageBreak edition="M" number="3.0206" /><bold>nāma tātā</bold>ti ettha <bold>atthī</bold>ti vijjamānatthe, <bold>nāmā</bold>ti pucchanatthe maññanatthe vā nipāto. Idañhi vuttaṃ hoti – atthi nu kho, tāta raṭṭhapāla, amhākaṃ dhanaṃ, nanu mayaṃ niddhanāti vattabbā, yesaṃ no tvaṃ īdise ṭhāne nisīditvā ābhidosikaṃ kummāsaṃ paribhuñjissasi. Tathā atthi nu kho, tāta raṭṭhapāla, amhākaṃ jīvitaṃ, nanu mayaṃ matāti vattabbā, yesaṃ no tvaṃ īdise ṭhāne nisīditvā ābhidosikaṃ kummāsaṃ paribhuñjissasi. Tathā atthi maññe, tāta raṭṭhapāla, tava abbhantare sāsanaṃ nissāya paṭiladdho samaṇaguṇo, yaṃ tvaṃ subhojanarasasaṃvaḍḍhitopi imaṃ jigucchaneyyaṃ ābhidosikaṃ kummāsaṃ amatamiva nibbikāro paribhuñjissasīti. So pana gahapati dukkhābhitunnatāya etamatthaṃ paripuṇṇaṃ katvā vattumasakkonto – ‘‘atthi nāma, tāta raṭṭhapāla, ābhidosikaṃ kummāsaṃ paribhuñjissasī’’ti ettakameva avaca. Akkharacintakā panettha idaṃ lakkhaṇaṃ vadanti – anokappanāmarisanatthavasenetaṃ <pageBreak edition="P" number="3.0298" /> atthisadde upapade ‘‘paribhuñjissasī’’ti anāgatavacanaṃ kataṃ. Tassāyamattho – ‘‘atthi nāma…pe… paribhuñjissasi, idaṃ paccakkhampi ahaṃ na saddahāmi na marisayāmī’’ti. Idaṃ ettakaṃ vacanaṃ gahapati therassa pattamukhavaṭṭiyaṃ gahetvā ṭhitakova kathesi. Theropi pitari pattamukhavaṭṭiyaṃ gahetvā ṭhiteyeva taṃ pūtikummāsaṃ paribhuñji sunakhavantasadisaṃ pūtikukkuṭaṇḍamiva bhinnaṭṭhāne pūtikaṃ vāyantaṃ. Puthujjanena kira tathārūpaṃ kummāsaṃ paribhuñjituṃ na sakkā. Thero pana ariyiddhiyaṃ ṭhatvā dibbojaṃ amatarasaṃ paribhuñjamāno viya paribhuñjitvā dhamakaraṇena udakaṃ gahetvā pattañca mukhañca hatthapāde ca dhovitvā <bold>kuto no gahapatī</bold>tiādimāha.</paragraph>
    <paragraph line="48">Tattha <bold>kuto no</bold>ti kuto nu. <bold>Neva dāna</bold>nti deyyadhammavasena neva dānaṃ alatthamha. <bold>Na paccakkhāna</bold>nti ‘‘kiṃ, tāta raṭṭhapāla, kacci te khamanīyaṃ, kaccisi appakilamathena āgato, na tāva tāta gehe bhattaṃ sampādiyatī’’ti evaṃ paṭisanthāravasena paccakkhānampi na alatthamha. Kasmā pana thero evamāha? Pitu anuggahena. Evaṃ kirassa ahosi – ‘‘yathā esa maṃ vadati <pageBreak edition="V" number="3.0212" />, aññepi pabbajite evaṃ vadati maññe. Buddhasāsane ca pattantare padumaṃ viya bhasmāchanno aggi viya pheggupaṭicchanno candanasāro viya suttikāpaṭicchannaṃ muttaratanaṃ viya valāhakapaṭicchanno <pageBreak edition="P" number="3.0299" /> candimā viya mādisānaṃ <pageBreak edition="M" number="3.0207" /> paṭicchannaguṇānaṃ bhikkhūnaṃ anto natthi, tesupi na evarūpaṃ vacanaṃ pavattessati, saṃvare ṭhassatī’’ti anuggahena evamāha.</paragraph>
    <paragraph line="49"><bold>Ehi tātā</bold>ti tāta tuyhaṃ gharaṃ mā hotu, ehi gharaṃ gamissāmāti vadati. <bold>Ala</bold>nti thero ukkaṭṭhaekāsanikatāya paṭikkhipanto evamāha. <bold>Adhivāsesī</bold>ti thero pana pakatiyā ukkaṭṭhasapadānacāriko svātanāyabhikkhaṃ nāma nādhivāseti, mātu anuggahena pana adhivāsesi. Mātu kirassa theraṃ anussaritvā mahāsoko uppajji, rodaneneva pakkakkhi viya jātā, tasmā thero ‘‘sacāhaṃ taṃ apassitvā gamissāmi, hadayampissā phāleyyā’’ti anuggahena adhivāsesi. <bold>Kārāpetvā</bold>ti ekaṃ hiraññassa, ekaṃ suvaṇṇassāti dve puñje kārāpetvā. Kīvamahantā pana puñjā ahesunti. Yathā orato ṭhito puriso pārato ṭhitaṃ majjhimappamāṇaṃ purisaṃ na passati, evaṃmahantā.</paragraph>
    <paragraph line="50" number="301"><bold>Idaṃ te tātā</bold>ti kahāpaṇapuñjañca suvaṇṇapuñjañca dassento āha. <bold>Mattika</bold>nti mātito āgataṃ, idaṃ te mātāmahiyā mātu imaṃ gehaṃ āgacchantiyā gandhamālādīnaṃ atthāya dinnaṃ dhananti attho. <bold>Aññaṃ pettikaṃ aññaṃ pitāmaha</bold>nti yaṃ pana te pitu ca pitāmahānañca santakaṃ, taṃ aññaṃyeva, nihitañca payuttañca ativiya bahu. Ettha ca ‘‘pitāmaha’’nti taddhitalopaṃ katvā vuttanti veditabbaṃ. ‘‘Petāmaha’’nti vā pāṭho. <bold>Sakkā</bold><pageBreak edition="P" number="3.0300" /><bold>tatonidāna</bold>nti dhanahetu dhanapaccayā. Taṃ taṃ dhanaṃ rakkhantassa ca rājādīnaṃ vasena dhanaparikkhayaṃ pāpuṇantassa kassaci uppajjamānasokādayo sandhāya evamāha. Evaṃ vutte seṭṭhi gahapati – ‘‘ahaṃ imaṃ uppabbājessāmīti ānesiṃ, so dāni me dhammakathaṃ kātuṃ āraddho, ayaṃ na me vacanaṃ karissatī’’ti uṭṭhāya gantvā assa orodhānaṃ dvāraṃ vivarāpetvā – ‘‘ayaṃ vo sāmiko, gacchatha yaṃ kiñci katvā naṃ gaṇhituṃ vāyamathā’’ti uyyojesi. Suvaye ṭhitā nāṭakitthiyo nikkhamitvā theraṃ parivārayiṃsu <pageBreak edition="M" number="3.0208" />, tāsu dve jeṭṭhakitthiyo sandhāya <bold>purāṇadutiyikā</bold>tiādi vuttaṃ.<bold> Paccekaṃ pādesu gahetvā</bold>ti ekekamhi pāde naṃ gahetvā.</paragraph>
    <paragraph line="51"><bold>Kīdisā</bold><pageBreak edition="V" number="3.0213" /><bold>nāma tā ayyaputta accharāyo</bold>ti kasmā evamāhaṃsu? Tadā kira sambahule khattiyakumārepi brāhmaṇakumārepi seṭṭhiputtepi mahāsampattiyo pahāya pabbajante disvā pabbajjāguṇaṃ ajānantā kathaṃ samuṭṭhāpenti ‘‘kasmā ete pabbajantī’’ti. Athaññe vadanti ‘‘devaccharādevanāṭakānaṃ kāraṇā’’ti. Sā kathā vitthārikā ahosi. Taṃ gahetvā sabbā evamāhaṃsu. Atha thero paṭikkhipanto <bold>na kho mayaṃ bhaginī</bold>tiādimāha. <bold>Samudācaratī</bold>ti <pageBreak edition="P" number="3.0301" /> voharati vadati. <bold>Tattheva mucchitā papatiṃsū</bold>ti taṃ bhaginivādena samudācarantaṃ disvā ‘‘mayaṃ ajja āgamissati, ajja āgamissatī’’ti dvādasa vassāni bahi na nikkhantā, etaṃ nissāya no dārakā na laddhā, yesaṃ ānubhāvena jīveyyāma, ito camhā parihīnā aññato ca. Ayaṃ loko nāma attanova cintesi, tasmā tāpi ‘‘idāni mayaṃ anāthā jātā’’ti attanova cintayamānā – ‘‘anatthiko dāni amhehi ayaṃ, so amhe pajāpatiyo samānā attanā saddhiṃ ekamātukucchiyā sayitadārikā viya maññatī’’ti samuppannabalavasokā hutvā tasmiṃyeva padese mucchitā papatiṃsu, patitāti attho.</paragraph>
    <paragraph line="52"><bold>Mā no viheṭhethā</bold>ti mā amhe dhanaṃ dassetvā mātugāme ca uyyojetvā viheṭhayittha, vihesā hesā pabbajitānanti. Kasmā evamāha? Mātāpitūnaṃ anuggahena. So kira seṭṭhi – ‘‘pabbajitaliṅgaṃ nāma kiliṭṭhaṃ, pabbajjāvesaṃ hāretvā nhāyitvā tayo janā ekato bhuñjissāmā’’ti maññamāno therassa bhikkhaṃ na deti. Thero – ‘‘mādisassa khīṇāsavassa āhārantarāyaṃ katvā ete bahuṃ apuññaṃ pasaveyyu’’nti tesaṃ anuggahena evamāha.</paragraph>
    <paragraph line="53" number="302"><bold>Gāthā abhāsī</bold>ti gāthāyo abhāsi. Tattha <bold>passā</bold>ti santike ṭhitajanaṃ sandhāya vadati. <bold>Citta</bold>nti cittavicittaṃ. <bold>Bimba</bold>nti attabhāvaṃ. <bold>Arukāya</bold>nti <pageBreak edition="P" number="3.0302" /> navannaṃ vaṇamukhānaṃ vasena vaṇakāyaṃ. <bold>Samussita</bold>nti tīṇi aṭṭhisatāni navahi nhārusatehi bandhitvā navahi maṃsapesisatehi limpitvā samantato ussitaṃ. <bold>Ātura</bold>nti jarāturatāya rogāturatāya kilesāturatāya ca niccāturaṃ. <bold>Bahusaṅkappa</bold>nti paresaṃ uppannapatthanāsaṅkappehi bahusaṅkappaṃ <pageBreak edition="M" number="3.0209" />. Itthīnañhi kāye purisānaṃ saṅkappā uppajjanti, tesaṃ kāye itthīnaṃ. Susāne chaḍḍitakaḷevarabhūtampi cetaṃ kākakulalādayo patthayantiyevāti bahusaṅkappo nāma hoti. <bold>Yassa natthi</bold><pageBreak edition="V" number="3.0214" /><bold>dhuvaṃ ṭhitī</bold>ti yassa kāyassa māyāmarīcipheṇapiṇḍa udakapupphuḷādīnaṃ viya ekaṃseneva ṭhiti nāma natthi, bhijjanadhammatāva niyatā.</paragraph>
    <paragraph line="54"><bold>Tacena onaddha</bold>nti allamanussacammena onaddhaṃ. <bold>Saha vatthebhi sobhatī</bold>ti gandhādīhi maṇikuṇḍalehi ca cittakatampi rūpaṃ vatthehi saheva sobhati, vinā vatthehi jegucchaṃ hoti anolokanakkhamaṃ.</paragraph>
    <paragraph line="55">Alattakakatāti alattakena rañjitā. <bold>Cuṇṇakamakkhita</bold>nti sāsapakakkena mukhapīḷakādīni nīharitvā loṇamattikāya duṭṭhalohitaṃ viliyāpetvā tilapiṭṭhena lohitaṃ pasādetvā haliddiyā vaṇṇaṃ sampādetvā cuṇṇakagaṇḍikāya mukhaṃ paharanti, tenesa ativiya virocati. Taṃ sandhāyetaṃ vuttaṃ.</paragraph>
    <paragraph line="56"><bold>Aṭṭhāpadakatā</bold>ti <pageBreak edition="P" number="3.0303" /> rasodakena makkhitvā nalāṭapariyante āvattanaparivatte katvā aṭṭhapadakaracanāya racitā. <bold>Añjanī</bold>ti añjananāḷikā.</paragraph>
    <paragraph line="57"><bold>Odahī</bold>ti ṭhapesi. <bold>Pāsa</bold>nti vākarājālaṃ. <bold>Nāsadā</bold>ti na ghaṭṭayi. <bold>Nivāpa</bold>nti nivāpasutte vuttanivāpatiṇasadisabhojanaṃ. <bold>Kandante</bold>ti viravamāne paridevamāne. Imāya hi gāthāya thero mātāpitaro migaluddake viya katvā dassesi, avasesañātake migaluddakaparisaṃ viya, hiraññasuvaṇṇaṃ vākarājālaṃ viya, attanā bhuttabhojanaṃ nivāpatiṇaṃ viya, attānaṃ mahāmigaṃ viya katvā dassesi. Yathā hi mahāmigo yāvadatthaṃ nivāpatiṇaṃ khāditvā pānīyaṃ pivitvā gīvaṃ ukkhipitvā disaṃ oloketvā ‘‘imaṃ nāma ṭhānaṃ gatassa sotthi bhavissatī’’ti migaluddakānaṃ paridevantānaṃyeva vākaraṃ aghaṭṭayamānova uppatitvā araññaṃ pavisitvā ghanacchāyassa chattassa viya gumbassa heṭṭhā mandamandena vātena bījayamāno āgatamaggaṃ olokento tiṭṭhati, evameva thero imā gāthā bhāsitvā ākāseneva gantvā migacīre paccupaṭṭhāsi.</paragraph>
    <paragraph line="58">Kasmā pana thero ākāsena gatoti. Pitā kirassa seṭṭhi sattasu dvārakoṭṭhakesu aggaḷaṃ <pageBreak edition="V" number="3.0215" /> dāpetvā malle āṇāpesi – ‘‘sace nikkhamitvā <pageBreak edition="M" number="3.0210" /> gacchati <pageBreak edition="P" number="3.0304" />, hatthapādesu naṃ gahetvā kāsāyāni haritvā gihivesaṃ gaṇhāpethā’’ti. Tasmā thero – ‘‘ete mādisaṃ mahākhīṇāsavaṃ hatthe vā pāde vā gahetvā apuññaṃ pasaveyyuṃ, taṃ nesaṃ mā ahosī’’ti cintetvā ākāsena agamāsi. Parasamuddavāsittherānaṃ pana – ‘‘ṭhitakova imā gāthā bhāsitvā vehāsaṃ abbhuggantvā rañño korabyassa migacīre paccupaṭṭhāsī’’ti ayaṃ vācanāmaggoyeva.</paragraph>
    <paragraph line="59" number="303"><bold>Migavo</bold>ti tassa uyyānapālassa nāmaṃ. <bold>Sodhento</bold>ti uyyānamaggaṃ samaṃ kāretvā antouyyāne tacchitabbayuttaṭṭhānāni tacchāpento sammajjitabbayuttāni ṭhānāni sammajjāpento vālukāokiraṇa-pupphavikiraṇa-puṇṇaghaṭaṭṭhapana-kadalikkhandhaṭhapanādīni ca karontoti attho. <bold>Yena rājā korabyo tenupasaṅkamī</bold>ti amhākaṃ rājā sadā imassa kulaputtassa vaṇṇaṃ kathesi, passitukāmo etaṃ, āgatabhāvaṃ panassa na jānāti, mahā kho panāyaṃ paṇṇākāro, gantvā rañño ārocessāmīti cintetvā yena rājā korabyo tenupasaṅkami.</paragraph>
    <paragraph line="60"><bold>Kittayamāno ahosī</bold>ti so kira rājā theraṃ anussaritvā balamajjhepi nāṭakamajjhepi – ‘‘dukkaraṃ kataṃ kulaputtena tāva mahantaṃ sampattiṃ pahāya pabbajitvā punanivattitvā anapalokentenā’’ti guṇaṃ kathesi, taṃ gahetvā ayaṃ evamāha. <bold>Vissajjethāti</bold><pageBreak edition="P" number="3.0305" /><bold>vatvā</bold>ti orodhamahāmattabalakāyādīsu yassa yaṃ anucchavikaṃ, tassa taṃ dāpetvāti attho. <bold>Ussaṭāya ussaṭāyā</bold>ti ussitāya ussitāya, mahāmattamahāraṭṭhikādīnaṃ vasena uggatuggatameva parisaṃ gahetvā upasaṅkamīti attho. <bold>Idha bhavaṃ raṭṭhapālo hatthatthare nisīdatū</bold>ti hatthattharo tanuko bahalapupphādiguṇaṃ katvā atthato abhilakkhito hoti, tādise anāpucchitvā nisīdituṃ na yuttanti maññamāno evamāha.</paragraph>
    <paragraph line="61" number="304"><bold>Pārijuññānī</bold>ti pārijuññabhāvā parikkhayā. <bold>Jiṇṇo</bold>ti jarājiṇṇo. <bold>Vuḍḍho</bold>ti vayovuḍḍho. <bold>Mahallako</bold>ti jātimahallako. <bold>Addhagato</bold>ti addhānaṃ atikkanto. <bold>Vayoanuppatto</bold>ti pacchimavayaṃ anuppatto. <bold>Pabbajatī</bold>ti dhuravihāraṃ gantvā bhikkhū vanditvā, – ‘‘bhante, mayā daharakāle <pageBreak edition="M" number="3.0211" /> bahuṃ kusalaṃ kataṃ, idāni mahallakomhi, mahallakassa cesā pabbajjā nāma, cetiyaṅgaṇaṃ sammajjitvā appaharitaṃ katvā jīvissāmi, pabbājetha maṃ, bhante,’’ti kāruññaṃ uppādento <pageBreak edition="V" number="3.0216" /> yācati, therā anukampāya pabbājenti. Taṃ sandhāyetaṃ vuttaṃ. Dutiyavārepi eseva nayo.</paragraph>
    <paragraph line="62"><bold>Appābādho</bold>ti arogo. <bold>Appātaṅko</bold>ti <pageBreak edition="P" number="3.0306" /> niddukkho. <bold>Samavepākiniyā</bold>ti samavipācaniyā. <bold>Gahaṇiyā</bold>ti kammajatejodhātuyā. Tattha yassa bhuttabhutto āhāro jīrati, yassa vā pana puṭabhattaṃ viya tatheva tiṭṭhati, ubhopete na samavepākiniyā gahaṇiyā samannāgatā. Yassa pana bhuttakāle bhattacchando uppajjateva, ayaṃ samavepākiniyā samannāgato. <bold>Nātisītāya naccuṇhāyā</bold>ti teneva kāraṇena nātisītāya naccuṇhāya. <bold>Anupubbenā</bold>ti rājāno vā harantītiādinā anukkamena. Dutiyavāre rājabhayacorabhayachātakabhayādinā anukkamena.</paragraph>
    <paragraph line="63" number="305"><bold>Dhammuddesā uddiṭṭhā</bold>ti dhammaniddesā uddiṭṭhā. <bold>Upaniyyatī</bold>ti jarāmaraṇasantikaṃ gacchati, āyukkhayena vā tattha niyyati. <bold>Addhuvo</bold>ti dhuvaṭṭhānavirahito. <bold>Atāṇo</bold>ti tāyituṃ samatthena virahito. <bold>Anabhissaro</bold>ti asaraṇo abhisaritvā abhigantvā assāsetuṃ samatthena virahito. <bold>Assako</bold>ti nissako sakabhaṇḍavirahito. <bold>Sabbaṃ pahāya gamanīya</bold>nti sakabhaṇḍanti sallakkhitaṃ sabbaṃ pahāya lokena gantabbaṃ. <bold>Taṇhādāso</bold>ti taṇhāya dāso.</paragraph>
    <paragraph line="64" number="306"><bold>Hatthismi</bold>nti hatthisippe. <bold>Katāvī</bold>ti <pageBreak edition="P" number="3.0307" /> katakaraṇīyo, sikkhitasikkho paguṇasippoti attho. Esa nayo sabbattha. <bold>Ūrubalī</bold>ti ūrubalasampanno. Yassa hi phalakañca āvudhañca gahetvā parasenaṃ pavisitvā abhinnaṃ bhindato bhinnaṃ sandhārayato parahatthagataṃ rajjaṃ āharituṃ ūrubalaṃ atthi, ayaṃ ūrubalī nāma. <bold>Bāhubalī</bold>ti bāhubalasampanno. Sesaṃ purimasadisameva. <bold>Alamatto</bold>ti samatthaattabhāvo.</paragraph>
    <paragraph line="65"><bold>Pariyodhāya vattissantī</bold>ti uppannaṃ uppaddavaṃ odhāya avattharitvā vattissantīti sallakkhetvā gahitā.</paragraph>
    <paragraph line="66"><bold>Saṃvijjati</bold><pageBreak edition="M" number="3.0212" /><bold>kho, bho raṭṭhapāla, imasmiṃ rājakule pahūtaṃ hiraññasuvaṇṇa</bold>nti idaṃ so rājā upari dhammuddesassa kāraṇaṃ āharanto āha.</paragraph>
    <paragraph line="67"><bold>Athāparaṃ</bold><pageBreak edition="V" number="3.0217" /><bold>etadavocā</bold>ti etaṃ ‘‘passāmi loke’’tiādinā nayena catunnaṃ dhammuddesānaṃ anugītiṃ avoca.</paragraph>
    <paragraph line="68" number="307"> Tattha <bold>bhiyyova kāme abhipatthayantī</bold>ti ekaṃ labhitvā dve patthayanti, dve labhitvā cattāroti evaṃ uttaruttari vatthukāmakilesakāme patthayantiyeva.</paragraph>
    <paragraph line="69"><bold>Pasayhā</bold>ti sapattagaṇaṃ abhibhavitvā. <bold>Sasāgaranta</bold>nti saddhiṃ sāgarantena. <bold>Oraṃ samuddassā</bold>ti yaṃ samuddassa orato sakaraṭṭhaṃ, tena atittarūpoti attho. <bold>Na hatthī</bold>ti na hi atthi.</paragraph>
    <paragraph line="70"><bold>Aho vatā no</bold>ti aho vata nu, ayameva vā pāṭho. <bold>Amarāti</bold><pageBreak edition="P" number="3.0308" /><bold>cāhū</bold>ti amaraṃ iti ca āhu. Idaṃ vuttaṃ hoti – yaṃ mataṃ ñātī parivāretvā kandanti, taṃ – ‘‘aho vata amhākaṃ bhātā mato, putto mato’’tiādīnipi vadanti.</paragraph>
    <paragraph line="71"><bold>Phusanti phassa</bold>nti maraṇaphassaṃ phusanti. <bold>Tatheva phuṭṭho</bold>ti yathā bālo, dhīropi tatheva maraṇaphassena phuṭṭho, aphuṭṭho nāma natthi, ayaṃ pana viseso. <bold>Bālo ca bālyā vadhitova setī</bold>ti bālo bālabhāvena maraṇaphassaṃ āgamma vadhitova seti abhihatova sayati. Akataṃ vata me kalyāṇantiādivippaṭisāravasena calati vedhati vipphandati. <bold>Dhīro ca na vedhatī</bold>ti dhīro sugatinimittaṃ passanto na vedhati na calati.</paragraph>
    <paragraph line="72"><bold>Yāya vosānaṃ idhādhigacchatī</bold>ti yāya paññāya imasmiṃ loke sabbakiccavosānaṃ arahattaṃ adhigacchati, sāva dhanato uttamatarā. <bold>Abyositattā</bold>ti apariyositattā, arahattapattiyā, abhāvenāti attho. <bold>Bhavābhavesū</bold>ti hīnappaṇītesu bhavesu.</paragraph>
    <paragraph line="73"><bold>Upeti gabbhañca parañca loka</bold>nti tesu pāpaṃ karontesu yo koci satto paramparāya saṃsāraṃ āpajjitvā gabbhañca parañca lokaṃ upeti. <bold>Tassappapañño</bold>ti tassa tādisassa appapaññassa añño appapañño abhisaddahanto.</paragraph>
    <paragraph line="74"><bold>Sakammunā</bold><pageBreak edition="V" number="3.0218" /><pageBreak edition="M" number="3.0213" /><bold>haññatī</bold>ti attanā katakammavasena ‘‘kasāhipi tāletī’’tiādīhi kammakāraṇāhi haññati. <bold>Pecca paramhi loke</bold>ti ito gantvā paramhi apāyaloke.</paragraph>
    <paragraph line="75"><bold>Virūparūpenā</bold>ti <pageBreak edition="P" number="3.0309" /> vividharūpena, nānāsabhāvenāti attho. <bold>Kāmaguṇesū</bold>ti diṭṭhadhammikasamparāyikesu sabbakāmaguṇesu ādīnavaṃ disvā. <bold>Daharā</bold>ti antamaso kalalamattabhāvaṃ upādāya taruṇā. <bold>Vuḍḍhā</bold>ti vassasatātikkantā. <bold>Apaṇṇakaṃ sāmaññameva seyyo</bold>ti aviruddhaṃ advajjhagāmiṃ ekantaniyyānikaṃ sāmaññameva ‘‘seyyo, uttaritarañca paṇītatarañcā’’ti upadhāretvā pabbajitosmi mahārājāti. Tasmā yaṃ tvaṃ vadasi – ‘‘kiṃ disvā vā sutvā vā’’ti, idaṃ disvā ca sutvā ca pabbajitosmīti maṃ dhārehīti desanaṃ niṭṭhāpesīti.</paragraph>
    <centered line="76">Papañcasūdaniyā majjhimanikāyaṭṭhakathāya</centered>
    <centered line="77">Raṭṭhapālasuttavaṇṇanā niṭṭhitā.</centered>
    <subhead line="78">3. Maghadevasuttavaṇṇanā</subhead>
    <paragraph line="79" number="308"><bold>Evaṃ</bold><pageBreak edition="V" number="3.0219" /><bold>me suta</bold>nti maghadevasuttaṃ. Tattha <bold>maghadevaambavane</bold>ti pubbe maghadevo nāma rājā taṃ ambavanaṃ ropesi. Tesu rukkhesu palujjamānesu aparabhāge aññepi rājāno ropesuṃyeva. Taṃ pana paṭhamavohāravasena maghadevambavananteva saṅkhaṃ gataṃ. <bold>Sitaṃ pātvākāsī</bold>ti sāyanhasamaye vihāracārikaṃ caramāno ramaṇīyaṃ bhūmibhāgaṃ disvā – ‘‘vasitapubbaṃ nu kho me imasmiṃ okāse’’ti āvajjanto – ‘‘pubbe ahaṃ maghadevo nāma rājā hutvā imaṃ ambavanaṃ ropesiṃ, ettheva <pageBreak edition="P" number="3.0310" /> pabbajitvā cattāro brahmavihāre bhāvetvā brahmaloke nibbattiṃ. Taṃ kho panetaṃ kāraṇaṃ bhikkhusaṅghassa apākaṭaṃ, pākaṭaṃ karissāmī’’ti aggaggadante dassento sitaṃ pātu akāsi.</paragraph>
    <paragraph line="80">Dhammo assa atthīti <bold>dhammiko</bold>. Dhammena rājā jātoti <bold>dhammarājā. Dhamme ṭhito</bold>ti dasakusalakammapathadhamme ṭhito. <bold>Dhammaṃ caratī</bold>ti samaṃ carati <pageBreak edition="M" number="3.0214" />. Tatra <bold>brāhmaṇagahapatikesū</bold>ti yopi so pubbarājūhi brāhmaṇānaṃ dinnaparihāro, taṃ ahāpetvā pakatiniyāmeneva adāsi, tathā gahapatikānaṃ. Taṃ sandhāyetaṃ vuttaṃ. <bold>Pakkhassā</bold>ti iminā pāṭihārikapakkhopi saṅgahito. Aṭṭhamīuposathassa hi paccuggamanānuggamanavasena sattamiyañca navamiyañca, cātuddasapannarasānaṃ paccuggamanānuggamanavasena terasiyañca pāṭipade cāti ime divasā <bold>pāṭihārikapakkhā</bold>ti veditabbā. Tesupi uposathaṃ upavasi.</paragraph>
    <paragraph line="81" number="309"><bold>Devadūtā</bold>ti devoti maccu, tassa dūtāti devadūtā. Sirasmiñhi palitesu pātubhūtesu maccurājassa santike ṭhito viya hoti, tasmā palitāni maccudevassa dūtāti vuccanti. Devā viya dūtātipi devadūtā. Yathā hi alaṅkatapaṭiyattāya devatāya ākāse ṭhatvā ‘‘asukadivase marissatī’’ti vutte taṃ tatheva hoti, evaṃ sirasmiṃ palitesu pātubhūtesu devatābyākaraṇasadisameva <pageBreak edition="P" number="3.0311" /> hoti. Tasmā palitāni devasadisā dūtāti vuccanti. Visuddhidevānaṃ dūtātipi <bold>devadūtā</bold>. Sabbabodhisattā hi jiṇṇabyādhitamatapabbajite disvāva saṃvegamāpajjitvā nikkhamma pabbajanti. Yathāha –</paragraph>
    <gatha1 line="82">‘‘Jiṇṇañca <pageBreak edition="V" number="3.0220" /> disvā dukhitañca byādhitaṃ,</gatha1>
    <gatha2 line="83">Matañca disvā gatamāyusaṅkhayaṃ;</gatha2>
    <gatha3 line="84">Kāsāyavatthaṃ pabbajitañca disvā,</gatha3>
    <gathalast line="85">Tasmā ahaṃ pabbajitomhi rājā’’ti.</gathalast>
    <unindented line="86">Iminā pariyāyena palitāni visuddhidevānaṃ dūtattā devadūtāti vuccanti.</unindented>
    <paragraph line="87"><bold>Kappakassa gāmavaraṃ datvā</bold>ti satasahassuṭṭhānakaṃ jeṭṭhakagāmaṃ datvā. Kasmā adāsi? Saṃviggamānasattā. Tassa hi añjalismiṃ ṭhapitāni palitāni disvāva saṃvego uppajjati. Aññāni caturāsītivassasahassāni āyu atthi, evaṃ santepi maccurājassa santike ṭhitaṃ viya attānaṃ maññamāno saṃviggo pabbajjaṃ roceti. Tena vuttaṃ –</paragraph>
    <gatha1 line="88">‘‘Sire <pageBreak edition="M" number="3.0215" /> disvāna palitaṃ, maghadevo disampati;</gatha1>
    <gathalast line="89">Saṃvegaṃ alabhī dhīro, pabbajjaṃ samarocayī’’ti.</gathalast>
    <unindented line="90">Aparampi vuttaṃ –</unindented>
    <gatha1 line="91">‘‘Uttamaṅgaruhā mayhaṃ, ime jātā vayoharā;</gatha1>
    <gathalast line="92">Pātubhūtā devadūtā, pabbajjāsamayo mamā’’ti.</gathalast>
    <paragraph line="93"><bold>Purisayuge</bold>ti vaṃsasambhave purise. <bold>Kesamassuṃ ohāretvā</bold>ti tāpasapabbajjaṃ pabbajantāpi hi paṭhamaṃ kesamassuṃ ohāretvā pabbajanti, tato paṭṭhāya vaḍḍhite kese bandhitvā jaṭākalāpadharā hutvā vicaranti. Bodhisattopi tāpasapabbajjaṃ pabbaji. Pabbajito pana anesanaṃ <pageBreak edition="P" number="3.0312" /> ananuyuñjitvā rājagehato āhaṭabhikkhāya yāpento brahmavihāraṃ bhāvesi. Tasmā so <bold>mettāsahagatenā</bold>tiādi vuttaṃ.</paragraph>
    <paragraph line="94"><bold>Kumārakīḷitaṃ kīḷī</bold>ti aṅkena aṅkaṃ parihariyamāno kīḷi. Mālākalāpaṃ viya hi naṃ ukkhipitvāva <pageBreak edition="V" number="3.0221" /> vicariṃsu. <bold>Rañño maghadevassa putto…pe… pabbajī</bold>ti imassa pabbajitadivase pañca maṅgalāni ahesuṃ. Maghadevarañño matakabhattaṃ, tassa rañño pabbajitamaṅgalaṃ, tassa puttassa chattussāpanamaṅgalaṃ, tassa puttassa uparajjamaṅgalaṃ, tassa puttassa nāmakaraṇamaṅgalanti ekasmiṃyeva samaye pañca maṅgalāni ahesuṃ, sakalajambudīpatale unnaṅgalamahosi.</paragraph>
    <paragraph line="95" number="311"><bold>Puttapaputtakā</bold>ti puttā ca puttaputtā cāti evaṃ pavattā tassa paramparā. <bold>Pacchimako ahosī</bold>ti pabbajjāpacchimako ahosi. Bodhisatto kira brahmaloke nibbatto – ‘‘pavattati nu kho taṃ mayā manussaloke nihataṃ kalyāṇavatta’’nti āvajjanto addasa – ‘‘ettakaṃ addhānaṃ pavattati, idāni na pavattissatī’’ti. Na kho panāhaṃ mayhaṃ paveṇiyā ucchijjituṃ dassāmīti attano vaṃse jātaraññoyeva aggamahesiyā kucchismiṃ paṭisandhiṃ gahetvā attano vaṃsassa nemiṃ ghaṭento viya nibbatto, tenevassa nimīti nāmaṃ ahosi. Iti so pabbajitarājūnaṃ <pageBreak edition="M" number="3.0216" /> sabbapacchimako hutvā pabbajitoti pabbajjāpacchimako ahosi. Guṇehi pana atirekataro. Tassa hi sabbarājūhi atirekatarā dve guṇā ahesuṃ <pageBreak edition="P" number="3.0313" />. Catūsu dvāresu satasahassaṃ satasahassaṃ vissajjetvā devasikaṃ dānaṃ adāsi, anuposathikassa ca dassanaṃ nivāresi. Anuposathikesu hi rājānaṃ passissāmāti gatesu dovāriko pucchati ‘‘tumhe uposathikā no vā’’ti. Ye anuposathikā honti, te nivāreti ‘‘anuposathikānaṃ rājā dassanaṃ na detī’’ti. ‘‘Mayaṃ janapadavāsino kāle bhojanaṃ kuhiṃ labhissāmā’’tipi tattha vacanokāso natthi. Catūsu hi dvāresu rājaṅgaṇe ca anekāni bhattacāṭisahassāni paṭiyattāneva honti. Tasmā mahājano icchiticchitaṭṭhāne massuṃ kāretvā nhāyitvā vatthāni parivattetvā yathārucitaṃ bhojanaṃ bhuñjitvā uposathaṅgāni adhiṭṭhāya rañño gehadvāraṃ gacchati. Dovārikena ‘‘uposathikā tumhe’’ti pucchitapucchitā ‘‘āma āmā’’ti vadanti. Tena hi āgacchathāti pavesetvā rañño dasseti. Iti imehi dvīhi guṇehi atirekataro ahosi.</paragraph>
    <paragraph line="96" number="312"><bold>Devānaṃ tāvatiṃsāna</bold>nti tāvatiṃsabhavane nibbattadevānaṃ. Te kira devā videharaṭṭhe mithilanagaravāsino rañño ovāde ṭhatvā pañca sīlāni rakkhitvā uposathakammaṃ katvā tattha nibbattā rañño guṇakathaṃ kathenti. Te sandhāya vuttaṃ ‘‘devānaṃ tāvatiṃsāna’’nti.</paragraph>
    <paragraph line="97"><bold>Nisinno</bold><pageBreak edition="V" number="3.0222" /><bold>hotī</bold>ti pāsādavarassa uparigato dānañca sīlañca upaparikkhamāno nisinno hoti. Evaṃ kirassa ahosi – ‘‘dānaṃ nu kho mahantaṃ udāhu sīlaṃ, yadi dānaṃ mahantaṃ, ajjhottharitvā dānameva dassāmi. Atha sīlaṃ, sīlameva pūrissāmī’’ti. Tassa ‘‘idaṃ mahantaṃ idaṃ mahanta’’nti nicchituṃ asakkontasseva sakko gantvā purato pāturahosi. Tena vuttaṃ <bold>atha kho, ānanda,…pe… sammukhe pāturahosī</bold>ti. Evaṃ kirassa ahosi – ‘‘rañño kaṅkhā uppannā, tassa kaṅkhacchedanatthaṃ pañhañca kathessāmi, idhāgamanatthāya paṭiññañca gaṇhissāmī’’ti <pageBreak edition="P" number="3.0314" />. Tasmā gantvā sammukhe pāturahosi. Rājā adiṭṭhapubbaṃ rūpaṃ disvā bhīto ahosi lomahaṭṭhajāto. Atha naṃ sakko – ‘‘mā bhāyi, mahārāja, vissattho pañhaṃ puccha, kaṅkhaṃ te paṭivinodessāmī’’ti āha.</paragraph>
    <paragraph line="98">Rājā <pageBreak edition="M" number="3.0217" /> –</paragraph>
    <gatha1 line="99">‘‘Pucchāmi taṃ mahārāja, sabbabhūtānamissara;</gatha1>
    <gathalast line="100">Dānaṃ vā brahmacariyaṃ vā, katamaṃ su mahapphala’’nti. –</gathalast>
    <unindented line="101">Pañhaṃ pucchi. Sakko – ‘‘dānaṃ nāma kiṃ, sīlameva guṇavisiṭṭhatāya mahantaṃ. Ahañhi pubbe, mahārāja, dasavassasahassāni dasannaṃ jaṭilasahassānaṃ dānaṃ datvā pettivisayato na mutto, sīlavantā pana mayhaṃ dānaṃ bhuñjitvā brahmaloke nibbattā’’ti vatvā imā gāthā avoca –</unindented>
    <gatha1 line="102">‘‘Hīnena brahmacariyena, khattiye upapajjati;</gatha1>
    <gathalast line="103">Majjhimena ca devattaṃ, uttamena visujjhati.</gathalast>
    <gatha1 line="104">Na hete sulabhā kāyā, yācayogena kenaci;</gatha1>
    <gathalast line="105">Ye kāye upapajjanti, anāgārā tapassino’’ti. (jā. 2.22.429-430);</gathalast>
    <paragraph line="106">Evaṃ <pageBreak edition="V" number="3.0223" /> rañño kaṅkhaṃ vinodetvā devalokagamanāya paṭiññāgahaṇatthaṃ <bold>lābhā te mahārājā</bold>tiādimāha. Tattha <bold>avikampamāno</bold>ti abhāyamāno. <bold>Adhivāsesī</bold>ti ahaṃ mahājanaṃ kusalaṃ samādapemi, puññavantānaṃ pana vasanaṭṭhānaṃ disvā āgatena manussapathe sukhaṃ kathetuṃ hotīti adhivāsesi.</paragraph>
    <paragraph line="107" number="313"><bold>Evaṃ bhaddantavā</bold>ti evaṃ hotu bhaddakaṃ tava vacananti vatvā. <bold>Yojetvā</bold>ti ekasmiṃyeva yuge sahassaassājānīye <pageBreak edition="P" number="3.0315" /> yojetvā. Tesaṃ pana pāṭiyekkaṃ yojanakiccaṃ natthi, manaṃ āgamma yuttāyeva honti. So pana dibbaratho diyaḍḍhayojanasatiko hoti, naddhito paṭṭhāya rathasīsaṃ paññāsayojanāni, akkhabandho paṇṇāsayojanāni, akkhabandhato paṭṭhāya pacchābhāgo paṇṇāsayojanāni, sabbo sattavaṇṇaratanamayo. Devaloko nāma uddhaṃ, manussaloko adho, tasmā heṭṭhāmukhaṃ rathaṃ pesesīti na sallakkhetabbaṃ. Yathā pana pakatimaggaṃ peseti, evameva manussānaṃ sāyamāsabhatte niṭṭhite candena saddhiṃ yuganaddhaṃ katvā pesesi, yamakacandā uṭṭhitā viya ahesuṃ. Mahājano disvā ‘‘yamakacandā uggatā’’ti āha. Āgacchante āgacchante na yamakacandā, ekaṃ vimānaṃ, na vimānaṃ, eko rathoti. Rathopi āgacchanto āgacchanto <pageBreak edition="M" number="3.0218" /> pakatirathappamāṇova, assāpi pakatiassappamāṇāva ahesuṃ. Evaṃ rathaṃ āharitvā rañño pāsādaṃ padakkhiṇaṃ katvā pācīnasīhapañjaraṭṭhāne rathaṃ nivattetvā āgatamaggābhimukhaṃ katvā sīhapañjare ṭhatvāva ārohanasajjaṃ ṭhapesi.</paragraph>
    <paragraph line="108"><bold>Abhiruha mahārājā</bold>ti rājā – ‘‘dibbayānaṃ me laddha’’nti na tāvadeva abhiruhi, nāgarānaṃ pana ovādaṃ adāsi ‘‘passatha tātā, yaṃ me sakkena devaraññā dibbaratho pesito, so ca kho na jātigottaṃ vā kulappadesaṃ vā paṭicca pesito, mayhaṃ <pageBreak edition="P" number="3.0316" /> pana sīlācāraguṇe pasīditvā pesito. Sace tumhepi sīlaṃ rakkhissatha, tumhākampi pesessati, evaṃ rakkhituṃ yuttaṃ nāmetaṃ sīlaṃ. Nāhaṃ devalokaṃ gantvā cirāyissāmi, appamattā hothā’’ti mahājanaṃ ovaditvā pañcasu sīlesu patiṭṭhāpetvā rathaṃ abhiruhi. Tato mātali saṅgāhako ‘‘ahampi mahārājassa mamānucchavikaṃ karissāmī’’ti ākāsamhi dve magge dassetvā <bold>apica mahārājā</bold>tiādimāha.</paragraph>
    <paragraph line="109">Tattha <pageBreak edition="V" number="3.0224" /><bold>katamenā</bold>ti, mahārāja, imesu maggesu eko nirayaṃ gacchati, eko devalokaṃ, tesu taṃ katamena nemi. <bold>Yenā</bold>ti yena maggena gantvā yattha pāpakammantā pāpakānaṃ kammānaṃ vipākaṃ paṭisaṃvediyanti, taṃ ṭhānaṃ sakkā hoti passitunti attho. Dutiyapadepi eseva nayo. Jātakepi –</paragraph>
    <gatha1 line="110">‘‘Kena taṃ nemi maggena, rājaseṭṭha disampati;</gatha1>
    <gathalast line="111">Yena vā pāpakammantā, puññakammā ca ye narā’’ti. (jā. 2.22.450) –</gathalast>
    <unindented line="112">Gāthāya ayamevattho. Tenevāha –</unindented>
    <gatha1 line="113">‘‘Niraye tāva passāmi, āvāse pāpakamminaṃ;</gatha1>
    <gathalast line="114">Ṭhānāni luddakammānaṃ, dussīlānañca yā gatī’’ti. (jā. 2.22.451);</gathalast>
    <paragraph line="115"><bold>Ubhayeneva maṃ mātali nehī</bold>ti mātali dvīhi maggehi maṃ nehi, ahaṃ nirayaṃ passitukāmo devalokampīti. Paṭhamaṃ katamena nemīti. Paṭhamaṃ nirayamaggena nehīti. Tato mātali attano ānubhāvena rājānaṃ pañcadasa mahāniraye dassesi. Vitthārakathā panettha –</paragraph>
    <gatha1 line="116">‘‘Dassesi <pageBreak edition="M" number="3.0219" /><pageBreak edition="P" number="3.0317" /> mātali rañño, duggaṃ vetaraṇiṃ nadiṃ;</gatha1>
    <gathalast line="117">Kuthitaṃ khārasaṃyuttaṃ, tattaṃ aggisikhūpama’’nti. (jā. 2.22.452) –</gathalast>
    <unindented line="118">Jātake vuttanayena veditabbā. Nirayaṃ dassetvā rathaṃ nivattetvā devalokābhimukhaṃ gantvā bīraṇīdevadhītāya soṇadinnadevaputtassa gaṇadevaputtānañca vimānāni dassento devalokaṃ nesi. Tatrāpi vitthārakathā –</unindented>
    <gatha1 line="119">‘‘Yadi te sutā bīraṇī jīvaloke,</gatha1>
    <gatha2 line="120">Āmāyadāsī ahu brāhmaṇassa;</gatha2>
    <gatha3 line="121">Sā pattakāle atithiṃ viditvā,</gatha3>
    <gatha2 line="122">Mātāva <pageBreak edition="V" number="3.0225" /> puttaṃ sakimābhinandī;</gatha2>
    <gatha3 line="123">Saṃyamā saṃvibhāgā ca,</gatha3>
    <gathalast line="124">Sā vimānasmi modatī’’ti. (jā. 2.22.507) –</gathalast>
    <unindented line="125">Jātake vuttanayeneva veditabbā.</unindented>
    <paragraph line="126">Evaṃ gacchato pana tassa rathanemi vaṭṭiyā cittakūṭadvārakoṭṭhakassa ummāre pahatamatteva devanagare kolāhalaṃ ahosi. Sakkaṃ devarājānaṃ ekakaṃyeva ohāya devasaṅgho mahāsattaṃ paccuggamanamakāsi, taṃ devatānaṃ ādaraṃ disvā sakko cittaṃ sandhāretuṃ asakkonto – ‘‘abhirama, mahārāja, devesu devānubhāvenā’’ti āha. Evaṃ kirassa ahosi – ‘‘ayaṃ rājā ajja āgantvā ekadivaseneva devagaṇaṃ attano abhimukhamakāsi. Sace ekaṃ dve divase vasissati, na maṃ devā olokessantī’’ti. So usūyamāno, ‘‘mahārāja, tuyhaṃ imasmiṃ devaloke vasituṃ puññaṃ natthi, aññesaṃ puññena vasāhī’’ti iminā adhippāyena evamāha. Bodhisatto – ‘‘nāsakkhi jarasakko manaṃ sandhāretuṃ, paraṃ nissāya laddhaṃ kho pana yācitvā laddhabhaṇḍakaṃ <pageBreak edition="P" number="3.0318" /> viya hotī’’ti paṭikkhipanto <bold>alaṃ mārisā</bold>tiādimāha. Jātakepi vuttaṃ –</paragraph>
    <gatha1 line="127">‘‘Yathā yācitakaṃ yānaṃ, yathā yācitakaṃ dhanaṃ;</gatha1>
    <gatha1 line="128">Evaṃsampadameve taṃ, yaṃ parato dānapaccayā;</gatha1>
    <gathalast line="129">Na cāhametamicchāmi, yaṃ parato dānapaccayā’’ti. (jā. 2.22.585-586) –</gathalast>
    <unindented line="130">Sabbaṃ <pageBreak edition="M" number="3.0220" /> vattabbaṃ. Bodhisatto pana manussattabhāvena kativāre devalokaṃ gatoti. Cattāro – mandhāturājakāle sādhinarājakāle guttilavīṇāvādakakāle nimimahārājakāleti. So mandhātukāle devaloke asaṅkhyeyyaṃ kālaṃ vasi, tasmiñhi vasamāneyeva chattiṃsa sakkā caviṃsu. Sādhinarājakāle sattāhaṃ vasi, manussagaṇanāya satta vassasatāni honti. Guttilavīṇāvādakakāle ca nimirājakāle ca muhuttamattaṃ vasi, manussagaṇanāya satta divasāni honti.</unindented>
    <paragraph line="131" number="314"><bold>Tattheva</bold><pageBreak edition="V" number="3.0226" /><bold>mithilaṃ paṭinesī</bold>ti paṭinetvā pakatisirigabbheyeva patiṭṭhāpesi.</paragraph>
    <paragraph line="132" number="315"><bold>Kaḷārajanako</bold>ti tassa nāmaṃ. Kaḷāradantatāya pana kaḷārajanakoti vutto. <bold>Na so agārasmā anagāriyaṃ pabbajī</bold>ti ettakamattameva na akāsi, sesaṃ sabbaṃ pākatikameva ahosi.</paragraph>
    <paragraph line="133" number="316"><bold>Samucchedo hotī</bold>ti ettha kalyāṇavattaṃ ko samucchindati, kena samucchinnaṃ, ko pavatteti, kena pavattitaṃ nāma hotīti ayaṃ vibhāgo veditabbo. Tattha sīlavā bhikkhu <pageBreak edition="P" number="3.0319" /> ‘‘na sakkā mayā arahattaṃ laddhu’’nti vīriyaṃ akaronto samucchindati. Dussīlena samucchinnaṃ nāma hoti. Satta sekhā pavattenti. Khīṇāsavena pavattitaṃ nāma hoti. Sesaṃ sabbattha uttānamevāti.</paragraph>
    <centered line="134">Papañcasūdaniyā majjhimanikāyaṭṭhakathāya</centered>
    <centered line="135">Maghadevasuttavaṇṇanā niṭṭhitā.</centered>
    <subhead line="136">4. Madhurasuttavaṇṇanā</subhead>
    <paragraph line="137" number="317"><bold>Evaṃ</bold><pageBreak edition="V" number="3.0227" /><bold>me suta</bold>nti madhurasuttaṃ. Tattha <bold>mahākaccāno</bold>ti gihikāle ujjenikarañño purohitaputto abhirūpo dassanīyo pāsādiko suvaṇṇavaṇṇo ca. <bold>Madhurāya</bold>nti evaṃnāmake nagare. <bold>Gundāvane</bold>ti kaṇhakagundāvane <pageBreak edition="M" number="3.0221" />. <bold>Avantiputto</bold>ti avantiraṭṭhe rañño dhītāya putto. <bold>Vuddho ceva arahā cā</bold>ti daharaṃ arahantampi na tathā sambhāventi yathā mahallakaṃ, thero pana vuddho ceva ahosi arahā ca. <bold>Brāhmaṇā, bho kaccānā</bold>ti so kira rājā brāhmaṇaladdhiko, tasmā evamāha. <bold>Brāhmaṇova seṭṭho vaṇṇo</bold>tiādīsu jātigottādīnaṃ paññāpanaṭṭhāne brāhmaṇāva seṭṭhāti dasseti. <bold>Hīno añño vaṇṇo</bold>ti itare tayo vaṇṇā hīnā lāmakāti vadati. <bold>Sukko</bold>ti <pageBreak edition="P" number="3.0320" /> paṇḍaro. <bold>Kaṇho</bold>ti kāḷako. <bold>Sujjhantī</bold>ti jātigottādipaññāpanaṭṭhānesu sujjhanti. <bold>Brahmuno puttā</bold>ti mahābrahmuno puttā. <bold>Orasā mukhato jātā</bold>ti ure vasitvā mukhato nikkhantā, ure katvā saṃvaddhitāti vā orasā. <bold>Brahmajā</bold>ti brahmato nibbattā. <bold>Brahmanimmitā</bold>ti brahmunā nimmitā. <bold>Brahmadāyādā</bold>ti brahmuno dāyādā. <bold>Ghosoyeva kho eso</bold>ti vohāramattamevetaṃ.</paragraph>
    <paragraph line="138" number="318"><bold>Ijjheyyā</bold>ti samijjheyya, yattakāni dhanādīni pattheyya, tattakehissa manoratho pūreyyāti attho. <bold>Khattiyopissāssā</bold>ti khattiyopi assa issariyasampattassa pubbuṭṭhāyī assa. <bold>Nesaṃ ettha kiñcī</bold>ti na etesaṃ ettha kiñci.</paragraph>
    <paragraph line="139" number="322"><bold>Āsanena vā nimanteyyāmā</bold>ti nisinnāsanaṃ papphoṭetvā idha nisīdāti vadeyyāma. <bold>Abhinimanteyyāmapi na</bold>nti abhiharitvā taṃ nimanteyyāma. Tattha duvidho abhihāro vācāya ceva kāyena ca. ‘‘Tumhākaṃ icchiticchitakkhaṇe mamaṃ cīvarādīhi vadeyyātha yenattho’’ti vadanto hi vācāya abhiharitvā nimanteti nāma. Cīvarādivekallaṃ sallakkhetvā ‘‘idaṃ gaṇhathā’’ti tāni dento pana kāyena abhiharitvā nimanteti nāma. Tadubhayampi <pageBreak edition="P" number="3.0321" /> sandhāya ‘‘abhinimanteyyāmapi na’’nti āha. <bold>Rakkhāvaraṇagutti</bold>nti rakkhāsaṅkhātañceva āvaraṇasaṅkhātañca <pageBreak edition="V" number="3.0228" /> guttiṃ. Yā panesā āvudhahatthe purise ṭhapentena rakkhā, sā dhammikā nāma saṃvihitā na hoti. Yathā pana avelāya kaṭṭhahārikāpaṇṇahārikādayo vihāraṃ na pavisanti, migaluddakādayo vihārasīmāya mige vā macche vā na gaṇhanti, evaṃ saṃvidahantena dhammikā nāma saṃvihitā hoti. Taṃ sandhāyāha ‘‘dhammika’’nti.</paragraph>
    <paragraph line="140"><bold>Evaṃ</bold><pageBreak edition="M" number="3.0222" /><bold>sante</bold>ti evaṃ catunnampi vaṇṇānaṃ pabbajitānaṃ pabbajitasakkārena same samāne. Sesaṃ sabbattha uttānamevāti.</paragraph>
    <centered line="141">Papañcasūdaniyā majjhimanikāyaṭṭhakathāya</centered>
    <centered line="142">Madhurasuttavaṇṇanā niṭṭhitā.</centered>
    <subhead line="143">5. Bodhirājakumārasuttavaṇṇanā</subhead>
    <paragraph line="144" number="324"><bold>Evaṃ</bold><pageBreak edition="V" number="3.0229" /><bold>me suta</bold>nti bodhirājakumārasuttaṃ. Tattha <bold>kokanado</bold>ti kokanadaṃ vuccati padumaṃ. So ca maṅgalapāsādo olokanakapadumaṃ dassetvā kato, tasmā kokanadoti saṅkhaṃ labhi.</paragraph>
    <paragraph line="145" number="325"><bold>Yāva pacchimasopānakaḷevarā</bold>ti ettha <bold>pacchimasopānakaḷevara</bold>nti paṭhamaṃ sopānaphalakaṃ vuttaṃ. <bold>Addasā</bold><pageBreak edition="P" number="3.0322" /><bold>kho</bold>ti olokanatthaṃyeva dvārakoṭṭhake ṭhito addasa.<bold> Bhagavā tuṇhī ahosī</bold>ti ‘‘kissa nu kho atthāya rājakumārena ayaṃ mahāsakkāro kato’’ti āvajjanto puttapatthanāya katabhāvaṃ aññāsi. So hi rājakumāro aputtako, sutañcānena ahosi – ‘‘buddhānaṃ kira adhikāraṃ katvā manasā icchitaṃ labhantī’’ti. So – ‘‘sacāhaṃ puttaṃ labhissāmi, sammāsambuddho mama celappaṭikaṃ akkamissati. No ce labhissāmi, na akkamissatī’’ti patthanaṃ katvā santharāpesi. Atha bhagavā ‘‘nibbattissati nu kho etassa putto’’ti āvajjetvā ‘‘na nibbattissatī’’ti addasa.</paragraph>
    <paragraph line="146">Pubbe kira so ekasmiṃ dīpe vasamāno samacchandena sakuṇapotake khādi. Sacassa mātugāmo aññova bhaveyya, puttaṃ labheyya. Ubhohi pana samānacchandehi hutvā pāpakammaṃ kataṃ, tenassa putto na nibbattissatīti aññāsi. Dusse pana akkante – ‘‘buddhānaṃ adhikāraṃ katvā patthitapatthitaṃ labhantīti loke anussavo, mayā ca mahāabhinīhāro kato, na ca puttaṃ labhāmi, tucchaṃ idaṃ vacana’’nti micchāgahaṇaṃ gaṇheyya. Titthiyāpi – ‘‘natthi samaṇānaṃ akattabbaṃ nāma, celappaṭikaṃ maddantā āhiṇḍantī’’ti ujjhāyeyyuṃ <pageBreak edition="M" number="3.0223" />. Etarahi ca akkamantesu bahū bhikkhū paracittaviduno, te bhabbaṃ jānitvā akkamissanti, abhabbaṃ jānitvā na akkamissanti. Anāgate pana upanissayo mando bhavissati, anāgataṃ na jānissanti. Tesu akkamantesu sace patthitaṃ ijjhissati, iccetaṃ kusalaṃ <pageBreak edition="P" number="3.0323" />. No ce ijjhissati, – ‘‘pubbe bhikkhusaṅghassa abhinīhāraṃ katvā icchiticchitaṃ labhanti, taṃ idāni na labhanti <pageBreak edition="V" number="3.0230" />. Teyeva maññe bhikkhū paṭipattipūrakā ahesuṃ, ime paṭipattiṃ pūretuṃ na sakkontī’’ti manussā vippaṭisārino bhavissantīti imehi kāraṇehi bhagavā akkamituṃ anicchanto tuṇhī ahosi. Sikkhāpadaṃ paññapesi ‘‘na, bhikkhave, celappaṭikā akkamitabbā’’ti (cūḷava. 268). Maṅgalatthāya paññattaṃ anakkamantesu pana akkamanatthāya anupaññattiṃ ṭhapesi – ‘‘gihī, bhikkhave, maṅgalikā, anujānāmi, bhikkhave, gihīnaṃ maṅgalatthāyā’’ti (cūḷava. 268).</paragraph>
    <paragraph line="147" number="326"><bold>Pacchimaṃ janataṃ tathāgato anukampatī</bold>ti idaṃ thero vuttesu kāraṇesu tatiyaṃ kāraṇaṃ sandhāyāha. <bold>Na kho sukhena sukha</bold>nti kasmā āha? Kāmasukhallikānuyogasaññī hutvā sammāsambuddho na akkami, tasmā ahampi satthārā samānacchando bhavissāmīti maññamāno evamāha.</paragraph>
    <paragraph line="148" number="327"><bold>So kho aha</bold>ntiādi ‘‘yāva rattiyā pacchime yāme’’ti tāva mahāsaccake (ma. ni. 1.364 ādayo) vuttanayena veditabbaṃ. Tato paraṃ yāva pañcavaggiyānaṃ āsavakkhayā pāsarāsisutte (ma. ni. 1.272 ādayo) vuttanayena veditabbaṃ.</paragraph>
    <paragraph line="149" number="343"><bold>Aṅkusagayhe sippe</bold>ti aṅkusagahaṇasippe. <bold>Kusalo aha</bold>nti cheko ahaṃ. Kassa <pageBreak edition="P" number="3.0324" /> panāyaṃ santike sippaṃ uggaṇhīti? Pitu santike, pitāpissa pitu santikeva uggaṇhi. Kosambiyaṃ kira parantaparājā nāma rajjaṃ kāresi. Rājamahesī garubhārā ākāsatale raññā saddhiṃ bālātapaṃ tappamānā rattakambalaṃ pārupitvā nisinnā hoti, eko hatthiliṅgasakuṇo ‘‘maṃsapesī’’ti maññamāno gahetvā ākāsaṃ pakkhandi. Sā ‘‘chaḍḍeyya ma’’nti bhayena nissaddā ahosi, so taṃ pabbatapāde rukkhaviṭape ṭhapesi. Sā pāṇissaraṃ karontī mahāsaddamakāsi. Sakuṇo <pageBreak edition="M" number="3.0224" /> palāyi, tassā tattheva gabbhavuṭṭhānaṃ ahosi. Tiyāmarattiṃ deve vassante kambalaṃ pārupitvā nisīdi. Tato ca avidūre tāpaso vasati. So tassā saddena aruṇe uggate rukkhamūlaṃ āgato jātiṃ pucchitvā nisseṇiṃ bandhitvā otāretvā attano vasanaṭṭhānaṃ netvā yāguṃ pāyesi. Dārakassa meghautuñca pabbatautuñca gahetvā jātattā udenoti nāmaṃ akāsi. Tāpaso phalāphalāni āharitvā dvepi jane posesi.</paragraph>
    <paragraph line="150">Sā <pageBreak edition="V" number="3.0231" /> ekadivasaṃ tāpasassa āgamanavelāya paccuggamanaṃ katvā itthikuttaṃ dassetvā tāpasaṃ sīlabhedaṃ āpādesi. Tesaṃ ekato vasantānaṃ kāle gacchante parantaparājā kālaṃ akāsi. Tāpaso rattibhāge nakkhattaṃ oloketvā rañño matabhāvaṃ ñatvā – ‘‘tuyhaṃ rājā mato, putto te kiṃ idha vasituṃ icchati, udāhu pettike rajje chattaṃ ussāpetu’’nti pucchi. Sā puttassa ādito paṭṭhāya sabbaṃ pavattiṃ ācikkhitvā chattaṃ ussāpetukāmatañcassa ñatvā tāpasassa ārocesi. Tāpaso ca hatthiganthasippaṃ jānāti, kutonena laddhaṃ? Sakkassa <pageBreak edition="P" number="3.0325" /> santikā. Pubbe kirassa sakko upaṭṭhānaṃ āgantvā ‘‘kena kilamathā’’ti pucchi. So ‘‘hatthiparissayo atthī’’ti ārocesi. Tassa sakko hatthiganthañceva vīṇakañca datvā ‘‘palāpetukāmatāya sati imaṃ tantiṃ vādetvā imaṃ silokaṃ vadeyyātha, pakkositukāmatāya sati imaṃ silokaṃ vadeyyāthā’’ti āha. Tāpaso taṃ sippaṃ kumārassa adāsi. So ekaṃ vaṭarukkhaṃ abhiruhitvā hatthīsu āgatesu tantiṃ vādetvā silokaṃ vadati, hatthī bhītā palāyiṃsu.</paragraph>
    <paragraph line="151">So sippassa ānubhāvaṃ ñatvā punadivase pakkosanasippaṃ payojesi. Jeṭṭhakahatthī āgantvā khandhaṃ upanāmesi. So tassa khandhagato yuddhasamatthe taruṇahatthī uccinitvā kambalañca muddikañca gahetvā mātāpitaro vanditvā nikkhanto anupubbena taṃ taṃ gāmaṃ pavisitvā – ‘‘ahaṃ rañño putto, sampattiṃ atthikā āgacchantū’’ti janasaṅgahaṃ katvā nagaraṃ parivāretvā – ‘‘ahaṃ rañño putto, mayhaṃ chattaṃ dethā’’ti asaddahantānaṃ kambalañca muddikañca dassetvā chattaṃ ussāpesi. So hatthivittako hutvā ‘‘asukaṭṭhāne sundaro hatthī atthī’’ti vutte gantvā gaṇhāti. Caṇḍapajjoto <pageBreak edition="M" number="3.0225" /> ‘‘tassa santike sippaṃ gaṇhissāmī’’ti kaṭṭhahatthiṃ payojetvā tassa anto yodhe nisīdāpetvā taṃ hatthiṃ gahaṇatthāya āgataṃ gaṇhitvā tassa santike sippaṃ gahaṇatthāya dhītaraṃ uyyojesi. So tāya saddhiṃ saṃvāsaṃ kappetvā taṃ gahetvā attano nagaraṃyeva agamāsi. Tassā kucchiyaṃ uppanno ayaṃ bodhirājakumāro attano pitu santike sippaṃ uggaṇhi.</paragraph>
    <paragraph line="152" number="344"><bold>Padhāniyaṅgānī</bold>ti padhānaṃ vuccati padahanabhāvo, padhānamassa atthīti padhāniyo. Padhāniyassa bhikkhuno aṅgānīti padhāniyaṅgāni. <bold>Saddho</bold>ti saddhāya samannāgato. Sā panesā <pageBreak edition="P" number="3.0326" /> āgamanasaddhā <pageBreak edition="V" number="3.0232" /> adhigamasaddhā okappanasaddhā pasādasaddhāti catubbidhā. Tattha sabbaññubodhisattānaṃ saddhā abhinīhārato paṭṭhāya āgatattā <bold>āgamanasaddhā</bold> nāma. Ariyasāvakānaṃ paṭivedhena adhigatattā <bold>adhigamasaddhā</bold> nāma. Buddho dhammo saṅghoti vutte acalabhāvena okappanaṃ <bold>okappanasaddhā</bold> nāma. Pasāduppatti <bold>pasādasaddhā</bold> nāma, idha pana okappanasaddhā adhippetā. <bold>Bodhi</bold>nti catumaggañāṇaṃ. Taṃ suppaṭividdhaṃ tathāgatenāti saddahati, desanāsīsameva cetaṃ, iminā pana aṅgena tīsupi ratanesu saddhā adhippetā. Yassa hi buddhādīsu pasādo balavā, tassa padhānaṃ vīriyaṃ ijjhati.</paragraph>
    <paragraph line="153"><bold>Appābādho</bold>ti arogo. <bold>Appātaṅko</bold>ti niddukkho. <bold>Samavepākiniyā</bold>ti samavipācaniyā. <bold>Gahaṇiyā</bold>ti kammajatejodhātuyā. <bold>Nātisītāya nāccuṇhāyā</bold>ti atisītagahaṇiko hi sītabhīrū hoti, accuṇhagahaṇiko uṇhabhīrū, tesaṃ padhānaṃ na ijjhati. Majjhimagahaṇikassa ijjhati. Tenāha ‘‘majjhimāya padhānakkhamāyā’’ti. <bold>Yathābhūtaṃ attānaṃ āvikattā</bold>ti yathābhūtaṃ attano aguṇaṃ pakāsetā. <bold>Udayatthagāminiyā</bold>ti udayañca atthañca gantuṃ paricchindituṃ samatthāya, etena paññāsalakkhaṇapariggāhikaṃ udayabbayañāṇaṃ vuttaṃ. <bold>Ariyāyā</bold>ti parisuddhāya. <bold>Nibbedhikāyā</bold>ti anibbiddhapubbe lobhakkhandhādayo nibbijjhituṃ samatthāya. <bold>Sammādukkhakkhayagāminiyā</bold>ti <pageBreak edition="P" number="3.0327" /> tadaṅgavasena kilesānaṃ pahīnattā yaṃ dukkhaṃ khīyati, tassa dukkhassa khayagāminiyā. Iti sabbehipi imehi padehi vipassanāpaññāva kathitā. Duppaññassa hi padhānaṃ na ijjhati. Imāni ca pañca padhāniyaṅgāni lokiyāneva veditabbāni.</paragraph>
    <paragraph line="154" number="345"><bold>Sāyamanusiṭṭho</bold><pageBreak edition="M" number="3.0226" /><bold>pāto visesaṃ adhigamissatī</bold>ti atthaṅgate sūriye anusiṭṭho aruṇuggamane visesaṃ adhigamissati. <bold>Pātamanusiṭṭho sāya</bold>nti aruṇuggamane anusiṭṭho sūriyatthaṅgamanavelāyaṃ. Ayañca pana desanā neyyapuggalavasena vuttā. Dandhapañño hi neyyapuggalo sattahi divasehi arahattaṃ pāpuṇāti, tikkhapañño ekadivasena, sesadivase majjhimapaññāvasena veditabbaṃ. <bold>Aho buddho aho dhammo aho dhammassa svākkhātatā</bold>ti yasmā buddhadhammānaṃ uḷāratāya dhammassa ca svākkhātatāya pāto kammaṭṭhānaṃ kathāpetvā sāyaṃ arahattaṃ pāpuṇāti, tasmā pasaṃsanto evamāha. <bold>Yatra hi nāmā</bold>ti vimhayatthe nipāto.</paragraph>
    <paragraph line="155" number="346"><bold>Kucchimatī</bold>ti <pageBreak edition="V" number="3.0233" /> āpannasattā. <bold>Yo me ayaṃ, bhante, kucchigato</bold>ti kiṃ panevaṃ saraṇaṃ gahitaṃ hotīti. Na hoti. Acittakasaraṇagamanaṃ nāma natthi, ārakkho panassa paccupaṭṭhitova hoti. Atha naṃ yadā mahallakakāle mātāpitaro, – ‘‘tāta, kucchigatameva taṃ saraṇaṃ gaṇhāpayimhā’’ti sārenti, so ca sallakkhetvā ‘‘ahaṃ saraṇaṃ gato upāsako’’ti satiṃ uppādeti, tadā saraṇaṃ gahitaṃ nāma hoti. Sesaṃ sabbattha uttānamevāti.</paragraph>
    <centered line="156">Papañcasūdaniyā majjhimanikāyaṭṭhakathāya</centered>
    <centered line="157">Bodhirājakumārasuttavaṇṇanā niṭṭhitā.</centered>
    <subhead line="158">6. Aṅgulimālasuttavaṇṇanā</subhead>
    <paragraph line="159" number="347"><bold>Evaṃ</bold><pageBreak edition="V" number="3.0234" /><pageBreak edition="P" number="3.0328" /><bold>me suta</bold>nti aṅgulimālasuttaṃ. Tattha <bold>aṅgulīnaṃ mālaṃ dhāretī</bold>ti kasmā dhāreti? Ācariyavacanena. Tatrāyaṃ anupubbikathā –</paragraph>
    <paragraph line="160">Ayaṃ kira kosalarañño purohitassa mantāṇiyā nāma brāhmaṇiyā kucchismiṃ paṭisandhiṃ aggahesi. Brāhmaṇiyā rattibhāge gabbhavuṭṭhānaṃ ahosi. Tassa mātukucchito nikkhamanakāle sakalanagare āvudhāni pajjaliṃsu, rañño maṅgalasakuntopi sirisayane ṭhapitā asilaṭṭhipi <pageBreak edition="M" number="3.0227" /> pajjali. Brāhmaṇo nikkhamitvā nakkhattaṃ olokento coranakkhattena jātoti rañño santikaṃ gantvā sukhaseyyabhāvaṃ pucchi.</paragraph>
    <paragraph line="161">Rājā ‘‘kuto, me ācariya, sukhaseyyā? Mayhaṃ maṅgalāvudhaṃ pajjali, rajjassa vā jīvitassa vā antarāyo bhavissati maññe’’ti. Mā bhāyi, mahārāja, mayhaṃ ghare kumāro jāto, tassānubhāvena na kevalaṃ tuyhaṃ nivesane, sakalanagarepi āvudhāni pajjalitānīti. Kiṃ bhavissati ācariyāti? Coro bhavissati mahārājāti. Kiṃ ekacorako, udāhu rajjadūsako coroti? Ekacorako devāti. Evaṃ vatvā ca pana rañño manaṃ gaṇhitukāmo āha – ‘‘māretha naṃ devā’’ti. Ekacorako samāno kiṃ karissati? Karīsasahassakhette ekasālisīsaṃ viya hoti, paṭijaggatha nanti. Tassa nāmaggahaṇaṃ gaṇhantā sayane ṭhapitamaṅgalaasilaṭṭhi, chadane ṭhapitā sarā, kappāsapicumhi <pageBreak edition="P" number="3.0329" /> ṭhapitaṃ tālavaṇṭakaraṇasatthakanti ete pajjalantā kiñci na hiṃsiṃsu, tasmā <bold>ahiṃsako</bold>ti nāmaṃ akaṃsu. Taṃ sippuggahaṇakāle takkasīlaṃ pesayiṃsu.</paragraph>
    <paragraph line="162">So dhammantevāsiko hutvā sippaṃ paṭṭhapesi. Vattasampanno kiṃkārapaṭissāvī manāpacārī piyavādī ahosi. Sesaantevāsikā bāhirakā ahesuṃ. Te – ‘‘ahiṃsakamāṇavakassa āgatakālato paṭṭhāya mayaṃ na paññāyāma, kathaṃ naṃ bhindeyyāmā’’ti? Nisīditvā mantayantā <pageBreak edition="V" number="3.0235" /> – ‘‘sabbehi atirekapaññattā duppaññoti. Na sakkā vattuṃ, vattasampannattā dubbattoti. Na sakkā vattuṃ, jātisampannattā dujjātoti na sakkā vattuṃ, kinti karissāmā’’ti? Tato ekaṃ kharamantaṃ mantayiṃsu ‘‘ācariyassa antaraṃ katvā naṃ bhindissāmā’’ti tayo rāsī hutvā paṭhamaṃ ekacce ācariyaṃ upasaṅkamitvā vanditvā aṭṭhaṃsu. Kiṃ tātāti? Imasmiṃ gehe ekā kathā suyyatīti. Kiṃ tātāti? Ahiṃsakamāṇavo tumhākaṃ antare dubbhatīti maññāmāti. Ācariyo santajjetvā – ‘‘gacchatha vasalā, mā me puttaṃ mayhaṃ antare paribhindathā’’ti niṭṭhubhi. Tato itare, atha itarehi tayopi koṭṭhāsā āgantvā tatheva vatvā – ‘‘amhākaṃ asaddahantā upaparikkhitvā jānāthā’’ti āhaṃsu.</paragraph>
    <paragraph line="163">Ācariyo <pageBreak edition="M" number="3.0228" /> sinehena vadante disvā ‘‘atthi maññe santhavo’’ti paribhijjitvā cintesi ‘‘ghātemi na’’nti. Tato cintesi – ‘‘sace ghātessāmi ‘disāpāmokkho ācariyo attano santikaṃ sippuggahaṇatthaṃ āgate māṇavake dosaṃ uppādetvā jīvitā voropetī’ti. Puna koci sippuggahaṇatthaṃ na āgamissati, evaṃ me lābho parihāyissati, atha <pageBreak edition="P" number="3.0330" /> naṃ sippassa pariyosānupacāroti vatvā jaṅghasahassaṃ ghātehīti vakkhāmi. Avassaṃ ettha eko uṭṭhāya taṃ ghātessatī’’ti.</paragraph>
    <paragraph line="164">Atha naṃ āha – ‘‘ehi tāta jaṅghasahassaṃ ghātehi, evaṃ te sippassa upacāro kato bhavissatī’’ti. Mayaṃ ahiṃsakakule jātā, na sakkā ācariyāti. Aladdhupacāraṃ sippaṃ phalaṃ na deti tātāti. So pañcāvudhaṃ gahetvā ācariyaṃ vanditvā aṭaviṃ paviṭṭho. Aṭaviṃ pavisanaṭṭhānepi aṭavimajjhepi aṭavito nikkhamanaṭṭhānepi ṭhatvā manusse ghāteti. Vatthaṃ vā veṭhanaṃ vā na gaṇhāti. Eko dveti gaṇitamattameva karonto gacchati, gaṇanampi na uggaṇhāti. Pakatiyāpi paññavā esa, pāṇātipātino pana cittaṃ na patiṭṭhāti, tasmā anukkamena gaṇanampi na sallakkhesi, ekekaṃ aṅguliṃ chinditvā ṭhapeti. Ṭhapitaṭṭhāne aṅguliyo vinassanti, tato vijjhitvā aṅgulīnaṃ mālaṃ katvā dhāresi, teneva cassa aṅgulimāloti saṅkhā udapādi. So sabbaṃ araññaṃ nissañcāramakāsi, dāruādīnaṃ atthāya araññaṃ gantuṃ samattho nāma natthi.</paragraph>
    <paragraph line="165">Rattibhāge <pageBreak edition="V" number="3.0236" /> antogāmampi āgantvā pādena paharitvā dvāraṃ ugghāteti. Tato sayiteyeva māretvā eko ekoti gahetvā gacchati. Gāmo osaritvā nigame aṭṭhāsi, nigamo nagare. Manussā tiyojanato paṭṭhāya gharāni pahāya dārake hatthesu gahetvā āgamma sāvatthiṃ parivāretvā khandhāvāraṃ bandhitvā rājaṅgaṇe sannipatitvā – ‘‘coro, te deva, vijite aṅgulimālo nāmā’’tiādīni <pageBreak edition="P" number="3.0331" /> vadantā kandanti. Bhaggavo ‘‘mayhaṃ putto bhavissatī’’ti ñatvā brāhmaṇiṃ āha – bhoti aṅgulimālo nāma coro uppanno, so na añño, tava putto ahiṃsakakumāro. Idāni rājā taṃ gaṇhituṃ nikkhamissati, kiṃ kattabbanti? Gaccha <pageBreak edition="M" number="3.0229" /> sāmi, puttaṃ me gahetvā ehīti. Nāhaṃ bhadde ussahāmi, catūsu hi janesu vissāso nāma natthi, coro me purāṇasahāyoti avissāsanīyo, sākhā me purāṇasanthatāti avissāsanīyā, rājā maṃ pūjetīti avissāsanīyo, itthī me vasaṃ gatāti avissāsanīyāti. Mātu hadayaṃ pana mudukaṃ hoti. Tasmā ahaṃ pana gantvā mayhaṃ puttaṃ ānessāmīti nikkhantā.</paragraph>
    <paragraph line="166">Taṃdivasañca bhagavā paccūsasamaye lokaṃ volokento aṅgulimālaṃ disvā – ‘‘mayi gate etassa sotthi bhavissati. Agāmake araññe ṭhito catuppadikaṃ gāthaṃ sutvā mama santike pabbajitvā cha abhiññā sacchikarissati. Sace na gamissāmi, mātari aparajjhitvā anuddharaṇīyo bhavissati, karissāmissa saṅgaha’’nti pubbaṇhasamayaṃ nivāsetvā piṇḍāya pavisitvā katabhattakicco taṃ saṅgaṇhitukāmo vihārā nikkhami. Etamatthaṃ dassetuṃ ‘‘atha kho bhagavā’’tiādi vuttaṃ.</paragraph>
    <paragraph line="167" number="348"><bold>Saṅkaritvā saṅkaritvā</bold>ti saṅketaṃ katvā vaggavaggā hutvā. <bold>Hatthatthaṃ gacchantī</bold>ti hatthe atthaṃ vināsaṃ gacchanti. Kiṃ pana te bhagavantaṃ sañjānitvā evaṃ vadanti asañjānitvāti? Asañjānitvā. Aññātakavesena hi bhagavā <pageBreak edition="P" number="3.0332" /> ekakova agamāsi. Coropi tasmiṃ samaye dīgharattaṃ dubbhojanena ca dukkhaseyyāya ca ukkaṇṭhito hoti. Kittakā panānena manussā māritāti? Ekenūnasahassaṃ. So pana idāni ekaṃ labhitvā sahassaṃ pūressatīti saññī hutvā yameva paṭhamaṃ passāmi, taṃ ghātetvā gaṇanaṃ pūretvā sippassa upacāraṃ katvā kesamassuṃ ohāretvā nhāyitvā vatthāni parivattetvā mātāpitaro passissāmīti aṭavimajjhato aṭavimukhaṃ <pageBreak edition="V" number="3.0237" /> āgantvā ekamantaṃ ṭhitova bhagavantaṃ addasa. Etamatthaṃ dassetuṃ ‘‘addasā kho’’tiādi vuttaṃ.</paragraph>
    <paragraph line="168"><bold>Iddhābhisaṅkhāraṃ abhisaṅkhāsī</bold>ti mahāpathaviṃ ummiyo uṭṭhapento viya saṃharitvā aparabhāge akkamati, orabhāge valiyo nikkhamanti, aṅgulimālo sarakkhepamattaṃ muñcitvā gacchati. Bhagavā purato mahantaṃ aṅgaṇaṃ dassetvā sayaṃ majjhe hoti, coro ante. So ‘‘idāni naṃ pāpuṇitvā gaṇhissāmī’’ti sabbathāmena dhāvati. Bhagavā aṅgaṇassa pārimante <pageBreak edition="M" number="3.0230" /> hoti, coro majjhe. So ‘‘ettha naṃ pāpuṇitvā gaṇhissāmī’’ti vegena dhāvati. Bhagavā tassa purato mātikaṃ vā thalaṃ vā dasseti, etenupāyena tīṇi yojanāni gahetvā agamāsi. Coro kilami, mukhe kheḷo sussi, kacchehi sedā mucciṃsu. Athassa ‘‘acchariyaṃ vata bho’’ti etadahosi. <bold>Migampī</bold>ti migaṃ kasmā gaṇhāti? Chātasamaye āhāratthaṃ. So kira ekaṃ gumbaṃ ghaṭṭetvā mige uṭṭhāpeti. Tato cittaruciyaṃ migaṃ anubandhanto gaṇhitvā pacitvā khādati. <bold>Puccheyya</bold>nti yena kāraṇenāyaṃ gacchantova ṭhito nāma <pageBreak edition="P" number="3.0333" />, ahañca ṭhitova aṭṭhito nāma, yaṃnūnāhaṃ imaṃ samaṇaṃ taṃ kāraṇaṃ puccheyyanti attho.</paragraph>
    <paragraph line="169" number="349"><bold>Nidhāyā</bold>ti yo vihiṃsanatthaṃ bhūtesu daṇḍo pavattayitabbo siyā, taṃ nidhāya apanetvā mettāya khantiyā paṭisaṅkhāya avihiṃsāya sāraṇīyadhammesu ca ṭhito ahanti attho. <bold>Tuvamaṭṭhitosī</bold>ti pāṇesu asaññatattā ettakāni pāṇasahassāni ghātentassa tava mettā vā khanti vā paṭisaṅkhā vā avihiṃsā vā sāraṇīyadhammo vā natthi, tasmā tuvaṃ aṭṭhitosi, idāni iriyāpathena ṭhitopi niraye dhāvissasi, tiracchānayoniyaṃ pettivisaye asurakāye vā dhāvissasīti vuttaṃ hoti.</paragraph>
    <paragraph line="170">Tato coro – ‘‘mahā ayaṃ sīhanādo, mahantaṃ gajjitaṃ, na idaṃ aññassa bhavissati, mahāmāyāya puttassa siddhatthassa samaṇarañño etaṃ gajjitaṃ, diṭṭho vatamhi maññe tikhiṇacakkhunā sammāsambuddhena, saṅgahakaraṇatthaṃ me bhagavā āgato’’ti cintetvā <bold>cirassaṃ vata me</bold>tiādimāha. Tattha <bold>mahito</bold>ti devamanussādīhi catupaccayapūjāya pūjito. <bold>Paccupādī</bold>ti cirassaṃ <pageBreak edition="V" number="3.0238" /> kālassa accayena mayhaṃ saṅgahatthāya imaṃ mahāvanaṃ paṭipajji. <bold>Pahāya pāpa</bold>nti pajahitvā pāpaṃ.</paragraph>
    <paragraph line="171"><bold>Itvevā</bold>ti evaṃ vatvāyeva. <bold>Āvudha</bold>nti <pageBreak edition="P" number="3.0334" /> pañcāvudhaṃ. <bold>Sobbhe</bold>ti samantato chinne. <bold>Papāte</bold>ti ekato chinne. <bold>Narake</bold>ti phalitaṭṭhāne. Idha pana tīhipi imehi padehi araññameva vuttaṃ. <bold>Akirī</bold>ti khipi chaḍḍesi.</paragraph>
    <paragraph line="172"><bold>Tamehi</bold><pageBreak edition="M" number="3.0231" /><bold>bhikkhūti tadā avocā</bold>ti bhagavato imaṃ pabbājento kuhiṃ satthakaṃ labhissāmi, kuhiṃ pattacīvaranti pariyesanakiccaṃ natthi, kammaṃ pana olokesi. Athassa pubbe sīlavantānaṃ aṭṭhaparikkhārabhaṇḍakassa dinnabhāvaṃ ñatvā dakkhiṇahatthaṃ pasāretvā – ‘‘ehi bhikkhu svākkhāto dhammo, cara brahmacariyaṃ sammā dukkhassa antakiriyāyā’’ti āha. So saha vacaneneva iddhimayapattacīvaraṃ paṭilabhi. Tāvadevassa gihiliṅgaṃ antaradhāyi, samaṇaliṅgaṃ pāturahosi.</paragraph>
    <gatha1 line="173">‘‘Ticīvarañca patto ca, vāsi sūci ca bandhanaṃ;</gatha1>
    <gathalast line="174">Parissāvanena aṭṭhete, yuttayogassa bhikkhuno’’ti. –</gathalast>
    <unindented line="175">Evaṃ vuttā aṭṭha parikkhārā sarīrapaṭibaddhāva hutvā nibbattiṃsu. <bold>Eseva tassa ahu bhikkhubhāvo</bold>ti esa ehibhikkhubhāvo tassa upasampannabhikkhubhāvo ahosi, na hi ehibhikkhūnaṃ visuṃ upasampadā nāma atthi.</unindented>
    <paragraph line="176" number="350"><bold>Pacchāsamaṇenā</bold>ti bhaṇḍaggāhakena pacchāsamaṇena, teneva attano pattacīvaraṃ gāhāpetvā taṃ pacchāsamaṇaṃ katvā gatoti attho. Mātāpissa aṭṭhausabhamattena ṭhānena antaritā, – ‘‘tāta, ahiṃsaka kattha ṭhitosi, kattha nisinnosi, kuhiṃ gatosi? Mayā saddhiṃ na kathesi tātā’’ti vadantī āhiṇḍitvā apassamānā ettova gatā.</paragraph>
    <paragraph line="177"><bold>Pañcamattehi</bold><pageBreak edition="P" number="3.0335" /><bold>assasatehī</bold>ti sace corassa parājayo bhavissati, anubandhitvā naṃ gaṇhissāmi. Sace mayhaṃ parājayo bhavissati, vegena palāyissāmīti sallahukena balena nikkhami <pageBreak edition="V" number="3.0239" />. <bold>Yena ārāmo</bold>ti kasmā ārāmaṃ agamāsi? So kira corassa bhāyati, cittena gantukāmo na gacchati, garahābhayena nikkhami. Tenassa etadahosi – ‘‘sammāsambuddhaṃ vanditvā nisīdissāmi, so pucchissati ‘kasmā balaṃ gahetvā nikkhantosī’ti. Athāhaṃ ārocessāmi, bhagavā hi maṃ na kevalaṃ samparāyikeneva atthena saṅgaṇhāti, diṭṭhadhammikenapi saṅgaṇhātiyeva. So sace mayhaṃ jayo bhavissati, adhivāsessati. Sace parājayo bhavissati ‘kiṃ te, mahārāja, ekaṃ coraṃ ārabbha gamanenā’ti vakkhati. Tato <pageBreak edition="M" number="3.0232" /> maṃ jano evaṃ sañjānissati – ‘rājā coraṃ gahetuṃ nikkhanto, sammāsambuddhena pana nivattito’ti’’ garahamokkhaṃ sampassamāno agamāsi.</paragraph>
    <paragraph line="178"><bold>Kuto panassā</bold>ti kasmā āha? Api nāma bhagavā tassa upanissayaṃ oloketvā taṃ ānetvā pabbājeyyāti bhagavato parigaṇhanatthaṃ āha. <bold>Rañño</bold>ti na kevalaṃ raññoyeva bhayaṃ ahosi, avasesopi mahājano bhīto phalakāvudhāni chaḍḍetvā sammukhasammukhaṭṭhāneva palāyitvā nagaraṃ pavisitvā dvāraṃ pidhāya aṭṭālake āruyha olokento aṭṭhāsi. Evañca avoca – ‘‘aṅgulimālo ‘rājā mayhaṃ santikaṃ āgacchatī’ti ñatvā paṭhamataraṃ āgantvā jetavane nisinno, rājā tena gahito, mayaṃ pana palāyitvā muttā’’ti. <bold>Natthi te ito bhaya</bold>nti ayañhi idāni kunthakipillikaṃ jīvitā na voropeti, natthi te imassa santikā bhayanti attho.</paragraph>
    <paragraph line="179"><bold>Kathaṃ gotto</bold>ti? Kasmā pucchati? Pabbajitaṃ dāruṇakammena <pageBreak edition="P" number="3.0336" /> uppannanāmaṃ gahetvā voharituṃ na yuttaṃ, mātāpitūnaṃ gottavasena naṃ samudācarissāmīti maññamāno pucchi. <bold>Parikkhārāna</bold>nti etesaṃ atthāya ahaṃ ussukkaṃ karissāmīti attho. Kathentoyeva ca udare baddhasāṭakaṃ muñcitvā therassa pādamūle ṭhapesi.</paragraph>
    <paragraph line="180" number="351"><bold>Āraññiko</bold>tiādīni cattāri dhutaṅgāni pāḷiyaṃ āgatāni. Therena pana terasapi samādinnāneva ahesuṃ, tasmā alanti āha. <bold>Yañhi mayaṃ, bhante</bold>ti kiṃ sandhāya vadati? ‘‘Hatthimpi dhāvantaṃ anubandhitvā gaṇhāmī’’ti āgataṭṭhāne raññā pesitahatthādayo so evaṃ aggahesi. Rājāpi – ‘‘hatthīhiyeva naṃ parikkhipitvā gaṇhatha, asseheva, rathehevā’’ti evaṃ <pageBreak edition="V" number="3.0240" /> anekavāraṃ bahū hatthādayo pesesi. Evaṃ gatesu pana tesu – ‘‘ahaṃ are aṅgulimālo’’ti tasmiṃ uṭṭhāya saddaṃ karonte ekopi āvudhaṃ parivattetuṃ nāsakkhi, sabbeva koṭṭetvā māresi. Hatthī araññahatthī, assā araññaassā, rathāpi tattheva bhijjantīti idaṃ sandhāya rājā evaṃ vadati.</paragraph>
    <paragraph line="181"><bold>Piṇḍāya pāvisī</bold>ti na idaṃ paṭhamaṃ pāvisi. Itthidassanadivasaṃ sandhāya panetaṃ vuttaṃ. Devasikampi panesa pavisateva, manussā ca naṃ disvā uttasantipi palāyantipi dvārampi thakenti, ekacce aṅgulimāloti sutvāva palāyitvā araññaṃ vā pavisanti, gharaṃ vā pavisitvā dvāraṃ thakenti. Palāyituṃ <pageBreak edition="M" number="3.0233" /> asakkontā piṭṭhiṃ datvā tiṭṭhanti <pageBreak edition="P" number="3.0337" />. Thero uḷuṅgayāgumpi kaṭacchubhikkhampi na labhati, piṇḍapātena kilamati. Bahi alabhanto nagaraṃ sabbasādhāraṇanti nagaraṃ pavisati. Yena dvārena pavisati, tattha aṅgulimālo āgatoti kūṭasahassānaṃ bhijjanakāraṇaṃ hoti. <bold>Etadahosī</bold>ti kāruññappattiyā ahosi. Ekena ūnamanussasahassaṃ ghātentassa ekadivasampi kāruññaṃ nāhosi, gabbhamūḷhāya itthiyā dassanamatteneva kathaṃ uppannanti? Pabbajjābalena, pabbajjābalañhi etaṃ.</paragraph>
    <paragraph line="182"><bold>Tena hī</bold>ti yasmā te kāruññaṃ uppannaṃ, tasmāti attho. <bold>Ariyāya jātiyā</bold>ti, aṅgulimāla, etaṃ tvaṃ mā gaṇhi, nesā tava jāti. Gihikālo esa, gihī nāma pāṇampi hananti, adinnādānādīnipi karonti. Idāni pana te ariyā nāma jāti. Tasmā tvaṃ ‘‘yato ahaṃ, bhagini, jāto’’ti sace evaṃ vattuṃ kukkuccāyasi, tena hi ‘‘ariyāya jātiyā’’ti evaṃ visesetvā vadāhīti uyyojesi.</paragraph>
    <paragraph line="183"><bold>Taṃ itthiṃ etadavocā</bold>ti itthīnaṃ gabbhavuṭṭhānaṭṭhānaṃ nāma na sakkā purisena upasaṅkamituṃ. Thero kiṃ karosīti? Aṅgulimālatthero saccakiriyaṃ katvā sotthikaraṇatthāya āgatoti ārocāpesi. Tato te sāṇiyā parikkhipitvā therassa bahisāṇiyaṃ pīṭhakaṃ paññāpesuṃ. Thero tattha nisīditvā – ‘‘yato ahaṃ bhagini sabbaññubuddhassa ariyāya jātiyā jāto’’ti saccakiriyaṃ akāsi, saha saccavacaneneva dhamakaraṇato muttaudakaṃ viya dārako nikkhami. Mātāputtānaṃ sotthi ahosi. Imañca pana parittaṃ na kiñci parissayaṃ na maddati, <bold>mahāparittaṃ</bold> nāmetanti <pageBreak edition="V" number="3.0241" /> vuttaṃ. Therena <pageBreak edition="P" number="3.0338" /> nisīditvā saccakiriyakataṭṭhāne pīṭhakaṃ akaṃsu. Gabbhamūḷhaṃ tiracchānagatitthimpi ānetvā tattha nisajjāpenti, tāvadeva sukhena gabbhavuṭṭhānaṃ hoti. Yā dubbalā hoti na sakkā ānetuṃ, tassā pīṭhakadhovanaudakaṃ netvā sīse siñcanti, taṅkhaṇaṃyeva gabbhavuṭṭhānaṃ hoti, aññampi rogaṃ vūpasameti. Yāva kappā tiṭṭhanakapāṭihāriyaṃ kiretaṃ.</paragraph>
    <paragraph line="184">Kiṃ pana bhagavā theraṃ vejjakammaṃ kārāpesīti? Na kārāpesi. Therañhi disvā manussā bhītā palāyanti. Thero bhikkhāhārena kilamati, samaṇadhammaṃ kātuṃ na sakkoti. Tassa anuggahena saccakiriyaṃ kāresi. Evaṃ kirassa ahosi – ‘‘idāni kira aṅgulimālatthero mettacittaṃ <pageBreak edition="M" number="3.0234" /> paṭilabhitvā saccakiriyāya manussānaṃ sotthibhāvaṃ karotīti manussā theraṃ upasaṅkamitabbaṃ maññissanti, tato bhikkhāhārena akilamanto samaṇadhammaṃ kātuṃ sakkhissatī’’ti anuggahena saccakiriyaṃ kāresi. Na hi saccakiriyā vejjakammaṃ hoti. Therassāpi ca ‘‘samaṇadhammaṃ karissāmī’’ti mūlakammaṭṭhānaṃ gahetvā rattiṭṭhānadivāṭṭhāne nisinnassa cittaṃ kammaṭṭhānābhimukhaṃ na gacchati, aṭaviyaṃ ṭhatvā manussānaṃ ghātitaṭṭhānameva pākaṭaṃ hoti. ‘‘Duggatomhi, khuddakaputtomhi, jīvitaṃ me dehi sāmīti maraṇabhītānaṃ vacanākāro ca hatthapādavikāro ca āpāthaṃ āgacchati, so vippaṭisārī hutvā tatova uṭṭhāya gacchati, athassa bhagavā taṃ jātiṃ abbohārikaṃ katvāvāyaṃ vipassanaṃ vaḍḍhetvā arahattaṃ gaṇhissatīti ariyāya jātiyā saccakiriyaṃ kāresi. <bold>Eko vūpakaṭṭho</bold>tiādi vatthasutte (ma. ni. 1.80) vitthāritaṃ.</paragraph>
    <paragraph line="185" number="352"><bold>Aññenapi leḍḍu khitto</bold>ti kākasunakhasūkarādīnaṃ paṭikkamāpanatthāya samantā sarakkhepamatte ṭhāne yena kenaci <pageBreak edition="P" number="3.0339" /> disābhāgena khitto āgantvā therasseva kāye patati. Kittake ṭhāne evaṃ hoti? Gaṇṭhikaṃ paṭimuñcitvā piṇḍāya caritvā paṭinivattetvā yāva gaṇṭhikapaṭimukkaṭṭhānaṃ āgacchati, tāva hoti. <bold>Bhinnena sīsenā</bold>ti mahācammaṃ chinditvā yāva aṭṭhimariyādā bhinnena.</paragraph>
    <paragraph line="186"><bold>Brāhmaṇā</bold>ti khīṇāsavabhāvaṃ sandhāya āha. <bold>Yassa kho tvaṃ, brāhmaṇa, kammassa vipākenā</bold>ti idaṃ sabhāgadiṭṭhadhammavedanīyakammaṃ sandhāya vuttaṃ. Kammañhi kariyamānameva tayo koṭṭhāse pūreti. Sattasu <pageBreak edition="V" number="3.0242" /> cittesu kusalā vā akusalā vā paṭhamajavanacetanā <bold>diṭṭhadhammavedanīyakammaṃ</bold> nāma hoti. Taṃ imasmiṃyeva attabhāve vipākaṃ deti. Tathā asakkontaṃ ahosikammaṃ, nāhosi kammavipāko, na bhavissati kammavipāko, natthi kammavipākoti imassa tikassa vasena <bold>ahosikammaṃ</bold> nāma hoti. Atthasādhikā sattamajavanacetanā <bold>upapajjavedanīyakammaṃ</bold> nāma. Taṃ anantare attabhāve vipākaṃ deti. Tathā asakkontaṃ vuttanayeneva taṃ ahosikammaṃ nāma hoti. Ubhinnamantare pañcajavanacetanā <bold>aparāpariyavedanīyakammaṃ</bold> nāma hoti. Taṃ anāgate yadā okāsaṃ labhati, tadā <pageBreak edition="M" number="3.0235" /> vipākaṃ deti. Sati saṃsārappavattiyā ahosikammaṃ nāma na hoti. Therassa pana upapajjavedanīyañca aparāpariyavedanīyañcāti imāni dve kammāni kammakkhayakarena arahattamaggena samugghāṭitāni, diṭṭhadhammavedanīyaṃ atthi <pageBreak edition="P" number="3.0340" />. Taṃ arahattappattassāpi vipākaṃ detiyeva. Taṃ sandhāya bhagavā ‘‘yassa kho tva’’ntiādimāha. Tasmā <bold>yassa kho</bold>ti ettha yādisassa kho tvaṃ, brāhmaṇa, kammassa vipākenāti evaṃ attho veditabbo.</paragraph>
    <paragraph line="187"><bold>Abbhā mutto</bold>ti desanāsīsamattametaṃ, abbhā mahikā dhūmo rajo rāhūti imehi pana upakkilesehi mutto candimā idha adhippeto. Yathā hi evaṃ nirupakkileso candimā lokaṃ pabhāseti, evaṃ pamādakilesavimutto appamatto bhikkhu imaṃ attano khandhāyatanadhātulokaṃ pabhāseti, vihatakilesandhakāraṃ karoti.</paragraph>
    <paragraph line="188"><bold>Kusalena pidhīyatī</bold>ti maggakusalena pidhīyati appaṭisandhikaṃ karīyati. <bold>Yuñjati buddhasāsane</bold>ti buddhasāsane kāyena vācāya manasā ca yuttappayutto viharati. Imā tisso therassa udānagāthā nāma.</paragraph>
    <paragraph line="189"><bold>Disā hi me</bold>ti idaṃ kira thero attano parittāṇākāraṃ karonto āha. Tattha <bold>disā hi me</bold>ti mama sapattā. Ye maṃ evaṃ upavadanti – ‘‘yathā mayaṃ aṅgulimālena māritānaṃ ñātakānaṃ vasena dukkhaṃ vediyāma, evaṃ aṅgulimālopi vediyatū’’ti, te mayhaṃ disā catusaccadhammakathaṃ suṇantūti attho. <bold>Yuñjantū</bold>ti kāyavācāmanehi yuttappayuttā viharantu. <bold>Ye dhammamevādapayanti</bold><pageBreak edition="V" number="3.0243" /><bold>santo</bold>ti ye santo sappurisā dhammaṃyeva ādapenti samādapenti gaṇhāpenti, te manujā mayhaṃ sapattā bhajantu sevantu payirupāsantūti attho.</paragraph>
    <paragraph line="190"><bold>Avirodhappasaṃsīna</bold>nti <pageBreak edition="P" number="3.0341" /> avirodho vuccati mettā, mettāpasaṃsakānanti attho. <bold>Suṇantu dhammaṃ kālenā</bold>ti khaṇe khaṇe khantimettāpaṭisaṅkhāsāraṇīyadhammaṃ suṇantu. <bold>Tañca anuvidhīyantū</bold>ti tañca dhammaṃ anukarontu pūrentu.</paragraph>
    <paragraph line="191"><bold>Na hi jātu so mamaṃ hiṃse</bold>ti yo mayhaṃ diso, so maṃ ekaṃseneva na hiṃseyya. <bold>Aññaṃ vā pana kiñci na</bold>nti na kevalaṃ maṃ, aññampi pana <pageBreak edition="M" number="3.0236" /> kañci puggalaṃ mā hiṃsantu mā viheṭhentu. <bold>Pappuyya paramaṃ santi</bold>nti paramaṃ santibhūtaṃ nibbānaṃ pāpuṇitvā. <bold>Rakkheyya tasathāvare</bold>ti <bold>tasā</bold> vuccanti sataṇhā, <bold>thāvarā</bold> nittaṇhā. Idaṃ vuttaṃ hoti – yo nibbānaṃ pāpuṇāti, so sabbaṃ tasathāvaraṃ rakkhituṃ samattho hoti. Tasmā mayhampi disā nibbānaṃ pāpuṇantu, evaṃ maṃ ekaṃseneva na hiṃsissantīti. Imā tisso gāthā attano parittaṃ kātuṃ āha.</paragraph>
    <paragraph line="192">Idāni attanova paṭipattiṃ dīpento <bold>udakañhi nayanti</bold><pageBreak edition="P" number="3.0342" /><bold>nettikā</bold>ti āha. Tattha <bold>nettikā</bold>ti ye mātikaṃ sodhetvā bandhitabbaṭṭhāne bandhitvā udakaṃ nayanti. <bold>Usukārā</bold>ti usukārakā. <bold>Namayantī</bold>ti telakañjikena makkhetvā kukkuḷe tāpetvā unnatunnataṭṭhāne namentā ujuṃ karonti. <bold>Tejana</bold>nti kaṇḍaṃ. Tañhi issāso tejaṃ karoti, parañca tajjeti, tasmā tejananti vuccati. <bold>Attānaṃ damayantī</bold>ti yathā nettikā ujumaggena udakaṃ nayanti, usukārā tejanaṃ, tacchakā ca dāruṃ ujuṃ karonti, evamevaṃ paṇḍitā attānaṃ damenti ujukaṃ karonti nibbisevanaṃ karonti.</paragraph>
    <paragraph line="193"><bold>Tādinā</bold>ti iṭṭhāniṭṭhādīsu nibbikārena – ‘‘pañcahākārehi bhagavā tādī, iṭṭhāniṭṭhe tādī, vantāvīti tādī, cattāvīti tādī, tiṇṇāvīti tādī, tanniddesāti tādī’’ti (mahāni. 38; 192) evaṃ tādilakkhaṇappattena satthārā. <bold>Bhavanettī</bold>ti bhavarajju, taṇhāyetaṃ nāmaṃ. Tāya hi goṇā viya gīvāya rajjuyā, sattā hadaye baddhā taṃ taṃ bhavaṃ nīyanti, tasmā bhavanettīti vuccati. <bold>Phuṭṭho</bold><pageBreak edition="P" number="3.0343" /><bold>kammavipākenā</bold>ti maggacetanāya phuṭṭho. Yasmā hi maggacetanāya <pageBreak edition="V" number="3.0244" /> kammaṃ paccati vipaccati ḍayhati, parikkhayaṃ gacchati, tasmā sā kammavipākoti vuttā. Tāya hi phuṭṭhattā esa <bold>aṇaṇo</bold> nikkileso jāto, na dukkhavedanāya aṇaṇo. <bold>Bhuñjāmī</bold>ti cettha theyyaparibhogo iṇaparibhogo dāyajjaparibhogo sāmiparibhogoti cattāro paribhogā veditabbā. Tattha dussīlassa paribhogo theyyaparibhogo nāma. So hi cattāro paccaye thenetvā bhuñjati. Vuttampi cetaṃ ‘‘theyyāya vo, bhikkhave, raṭṭhapiṇḍo bhutto’’ti (pārā. 195). Sīlavato pana apaccavekkhaṇaparibhogo iṇaparibhogo nāma. Sattannaṃ sekkhānaṃ paribhogo dāyajjaparibhogo nāma. Khīṇāsavassa paribhogo sāmiparibhogo <pageBreak edition="M" number="3.0237" /> nāma. Idha kilesaiṇānaṃ abhāvaṃ sandhāya ‘‘aṇaṇo’’ti vuttaṃ. ‘‘Aniṇo’’tipi pāṭho. Sāmiparibhogaṃ sandhāya ‘‘bhuñjāmi bhojana’’nti vuttaṃ.</paragraph>
    <paragraph line="194"><bold>Kāmaratisanthava</bold>nti duvidhesupi kāmesu taṇhāratisanthavaṃ mā anuyuñjatha mā karittha. <bold>Nayidaṃ dummantitaṃ mamā</bold>ti yaṃ mayā sammāsambuddhaṃ disvā pabbajissāmīti mantitaṃ, taṃ mama mantitaṃ na dummantitaṃ. <bold>Saṃvibhattesu dhammesū</bold>ti ahaṃ satthāti evaṃ loke uppannehi ye dhammā saṃvibhattā, tesu dhammesu yaṃ seṭṭhaṃ nibbānaṃ, tadeva ahaṃ upagamaṃ upagato sampatto, tasmā mayhaṃ idaṃ āgamanaṃ svāgataṃ nāma gatanti. <bold>Tisso vijjā</bold>ti pubbenivāsadibbacakkhuāsavakkhayapaññā. <bold>Kataṃ</bold><pageBreak edition="P" number="3.0344" /><bold>buddhassa sāsana</bold>nti yaṃ buddhassa sāsane kattabbakiccaṃ atthi, taṃ sabbaṃ mayā kataṃ. Tīhi vijjāhi navahi ca lokuttaradhammehi desanaṃ matthakaṃ pāpesīti.</paragraph>
    <centered line="195">Papañcasūdaniyā majjhimanikāyaṭṭhakathāya</centered>
    <centered line="196">Aṅgulimālasuttavaṇṇanā niṭṭhitā.</centered>
    <subhead line="197">7. Piyajātikasuttavaṇṇanā</subhead>
    <paragraph line="198" number="353"><bold>Evaṃ</bold><pageBreak edition="V" number="3.0245" /><bold>me suta</bold>nti piyajātikasuttaṃ. Tattha <bold>neva kammantā paṭibhantī</bold>ti na sabbena sabbaṃ paṭibhanti, pakatiniyāmena pana na paṭibhanti. Dutiyapadepi eseva nayo. Ettha ca <bold>na paṭibhātī</bold>ti na ruccati. <bold>Āḷāhana</bold>nti susānaṃ. <bold>Aññathatta</bold>nti vivaṇṇatāya aññathābhāvo. <bold>Indriyāni</bold> nāma manoviññeyyā dhammā, patiṭṭhitokāsaṃ pana sandhāya idaṃ vuttaṃ. <bold>Piyajātikā</bold>ti piyato jāyanti. <bold>Piyappabhāvikā</bold>ti piyato pabhavanti.</paragraph>
    <paragraph line="199" number="355"><bold>Sace taṃ, mahārājā</bold>ti tassa atthaṃ asallakkhayamānāpi satthari saddhāya evaṃ vadati. <bold>Cara pire</bold>ti apehi amhākaṃ pare, anajjhattikabhūteti attho. Atha vā <bold>cara pire</bold>ti parato gaccha, mā idha tiṭṭhātipi attho.</paragraph>
    <paragraph line="200" number="356"><bold>Dvidhā</bold><pageBreak edition="M" number="3.0238" /><bold>chetvā</bold>ti asinā dve koṭṭhāse karonto chinditvā. <bold>Attānaṃ</bold><pageBreak edition="P" number="3.0345" /><bold>upphālesī</bold>ti teneva asinā attano udaraṃ phālesi. Yadi hi tassa sā appiyā bhaveyya, idāni aññaṃ mātugāmaṃ gaṇhissāmīti attānaṃ na ghāteyya. Yasmā panassa sā piyā ahosi, tasmā paralokepi tāya saddhiṃ samaṅgibhāvaṃ patthayamāno evamakāsi.</paragraph>
    <paragraph line="201" number="357"><bold>Piyā te vajirī</bold>ti evaṃ kirassā ahosi – ‘‘sacāhaṃ, ‘bhūtapubbaṃ, mahārāja, imissāyeva sāvatthiyaṃ aññatarissā itthiyā’tiādikathaṃ katheyyaṃ, ‘ko te evaṃ akāsi, apehi natthi eta’nti maṃ paṭisedheyya, vattamāneneva naṃ saññāpessāmī’’ti cintetvā evamāha. <bold>Vipariṇāmaññathābhāvā</bold>ti ettha maraṇavasena vipariṇāmo, kenaci saddhiṃ palāyitvā gamanavasena aññathābhāvo veditabbo.</paragraph>
    <paragraph line="202"><bold>Vāsabhāyā</bold>ti vāsabhā nāma rañño ekā devī, taṃ sandhāyāha.</paragraph>
    <paragraph line="203"><bold>Piyā</bold><pageBreak edition="V" number="3.0246" /><bold>te aha</bold>nti kasmā sabbapacchā āha? Evaṃ kirassā ahosi – ‘‘ayaṃ rājā mayhaṃ kupito, sacāhaṃ sabbapaṭhamaṃ ‘piyā te aha’nti puccheyyaṃ, ‘na me tvaṃ piyā, cara pire’ti vadeyya, evaṃ sante kathā patiṭṭhānaṃ na labhissatī’’ti kathāya patiṭṭhānatthaṃ sabbapacchā pucchi. <bold>Kāsikosalesu</bold> chaḍḍitabhāvena vipariṇāmo, paṭirājūnaṃ hatthagamanavasena aññathābhāvo veditabbo.</paragraph>
    <paragraph line="204"><bold>Ācamehī</bold>ti <pageBreak edition="P" number="3.0346" /> ācamanodakaṃ dehi. Ācamitvā hatthapāde dhovitvā mukhaṃ vikkhāletvā satthāraṃ namassitukāmo evamāha. Sesaṃ sabbattha uttānamevāti.</paragraph>
    <centered line="205">Papañcasūdaniyā majjhimanikāyaṭṭhakathāya</centered>
    <centered line="206">Piyajātikasuttavaṇṇanā niṭṭhitā.</centered>
    <subhead line="207">8. Bāhitikasuttavaṇṇanā</subhead>
    <paragraph line="208" number="358"><bold>Evaṃ</bold><pageBreak edition="V" number="3.0247" /><bold>me suta</bold>nti bāhitikasuttaṃ. Tattha <bold>ekapuṇḍarīkaṃ nāga</bold>nti evaṃnāmakaṃ hatthiṃ. Tassa kira phāsukānaṃ upari tālaphalamattaṃ paṇḍaraṭṭhānaṃ atthi <pageBreak edition="M" number="3.0239" />, tenassa ekapuṇḍarīkoti nāmaṃ akaṃsu. <bold>Sirivaḍḍhaṃ mahāmatta</bold>nti paccekahatthiṃ abhiruhitvā kathāphāsukatthaṃ saddhiṃ gacchantaṃ evaṃnāmakaṃ mahāmattaṃ. <bold>Āyasmāno</bold>ti ettha <bold>no</bold>ti pucchāya nipāto. Mahāmatto therassa saṅghāṭipattadhāraṇākāraṃ sallakkhetvā ‘‘evaṃ, mahārājā’’ti āha.</paragraph>
    <paragraph line="209" number="359"><bold>Opārambho</bold>ti upārambhaṃ dosaṃ āropanāraho. Kiṃ pucchāmīti rājā pucchati. Sundarivatthusmiṃ uppannamidaṃ suttaṃ, taṃ pucchāmīti pucchati. <bold>Yañhi mayaṃ, bhante</bold>ti, bhante, yaṃ mayaṃ viññūhīti idaṃ padaṃ gahetvā pañhena paripūretuṃ nāsakkhimhā, taṃ kāraṇaṃ āyasmatā evaṃ vadantena paripūritaṃ.</paragraph>
    <paragraph line="210" number="360"><bold>Akusalo</bold>ti akosallasambhūto. <bold>Sāvajjo</bold>ti <pageBreak edition="P" number="3.0347" /> sadoso. <bold>Sabyābajjho</bold>ti sadukkho. <bold>Dukkhavipāko</bold>ti idha nissandavipāko kathito. <bold>Tassā</bold>ti tassa evaṃ attabyābādhādīnaṃ atthāya pavattakāyasamācārassa.</paragraph>
    <paragraph line="211"><bold>Sabbākusaladhammapahīno kho, mahārāja, tathāgato kusaladhammasamannāgato</bold>ti ettha sabbesaṃyeva akusalānaṃ dhammānaṃ pahānaṃ vaṇṇetīti. Āma vaṇṇetīti vutte yathā pucchā, tathā attho vutto bhaveyya. Evaṃ byākaraṇaṃ pana na bhāriyaṃ. Appahīnaakusalopi hi pahānaṃ vaṇṇeyya, bhagavā pana pahīnākusalatāya yathākārī tathāvādīti dassetuṃ evaṃ byākāsi. Sukkapakkhepi eseva nayo.</paragraph>
    <paragraph line="212" number="362"><bold>Bāhitikā</bold>ti bāhitiraṭṭhe uṭṭhitavatthassetaṃ nāmaṃ. <bold>Soḷasasamā āyāmenā</bold>ti āyāmena samasoḷasahatthā. <bold>Aṭṭhasamā vitthārenā</bold>ti vitthārena samaaṭṭhahatthā.</paragraph>
    <paragraph line="213" number="363"><bold>Bhagavato</bold><pageBreak edition="V" number="3.0248" /><bold>pādāsī</bold>ti bhagavato niyyātesi. Datvā ca pana gandhakuṭiyaṃ vitānaṃ katvā bandhi. Tato paṭṭhāya gandhakuṭi bhiyyosomattāya <pageBreak edition="M" number="3.0240" /> sobhi. Sesaṃ sabbattha uttānameva. Neyyapuggalassa pana vasena ayaṃ desanā niṭṭhitāti.</paragraph>
    <centered line="214">Papañcasūdaniyā majjhimanikāyaṭṭhakathāya</centered>
    <centered line="215">Bāhitikasuttavaṇṇanā niṭṭhitā.</centered>
    <subhead line="216">9. Dhammacetiyasuttavaṇṇanā</subhead>
    <paragraph line="217" number="364"><bold>Evaṃ</bold><pageBreak edition="V" number="3.0249" /><pageBreak edition="P" number="3.0348" /><bold>me suta</bold>nti dhammacetiyasuttaṃ. Tattha <bold>medāḷupa</bold>nti nāmetaṃ tassa, tassa hi nigamassa medavaṇṇā pāsāṇā kirettha ussannā ahesuṃ, tasmā medāḷupanti saṅkhaṃ gataṃ. Senāsanaṃ panettha aniyataṃ, tasmā na taṃ vuttaṃ. <bold>Nagaraka</bold>nti evaṃnāmakaṃ sakyānaṃ nigamaṃ. <bold>Kenacideva karaṇīyenā</bold>ti na aññena karaṇīyena, ayaṃ pana bandhulasenāpatiṃ saddhiṃ dvattiṃsāya puttehi ekadivaseneva gaṇhathāti āṇāpesi, taṃdivasañcassa bhariyāya mallikāya pañcahi bhikkhusatehi saddhiṃ bhagavā nimantito, buddhappamukhe bhikkhusaṅghe gharaṃ āgantvā nisinnamatte ‘‘senāpati kālaṅkato’’ti sāsanaṃ āharitvā mallikāya adaṃsu. Sā paṇṇaṃ gahetvā mukhasāsanaṃ pucchi. ‘‘Raññā ayye senāpati saddhiṃ dvattiṃsāya puttehi ekappahāreneva gahāpito’’ti ārocesuṃ. Mahājanagataṃ mā karitthāti ovaṭṭikāya paṇṇaṃ katvā bhikkhusaṅghaṃ parivisi. Tasmiṃ samaye ekā sappicāṭi nīharitā, sā ummāre āhacca bhinnā, taṃ apanetvā aññaṃ āharāpetvā bhikkhusaṅghaṃ parivisi.</paragraph>
    <paragraph line="218">Satthā katabhattakicco kathāsamuṭṭhāpanatthaṃ – ‘‘sappicāṭiyā bhinnapaccayā na cintetabba’’nti āha. Tasmiṃ samaye mallikā paṇṇaṃ nīharitvā <pageBreak edition="P" number="3.0349" /> bhagavato purato ṭhapetvā – ‘‘bhagavā imaṃ dvattiṃsāya puttehi saddhiṃ senāpatino matasāsanaṃ, ahaṃ etampi na cintayāmi, sappicāṭipaccayā kiṃ cinteyyāmī’’ti āha. Bhagavā – ‘‘mallike, mā cintayi, anamatagge saṃsāre nāma vattamānānaṃ hoti eta’’nti aniccatādipaṭisaṃyuttaṃ dhammakathaṃ katvā agamāsi. Mallikā dvattiṃsasuṇisāyo pakkosāpetvā ovādaṃ adāsi. Rājā mallikaṃ pakkosāpetvā ‘‘senāpatino amhākaṃ antare <pageBreak edition="M" number="3.0241" /> bhinnadoso atthi natthī’’ti pucchi. Natthi sāmīti. So tassā vacanena tassa niddosabhāvaṃ ñatvā vippaṭisārī balavadomanassaṃ uppādesi. So – ‘‘evarūpaṃ nāma adosakārakaṃ maṃ sambhāvayitvā āgataṃ sahāyakaṃ vināsesi’’nti tato paṭṭhāya pāsāde vā nāṭakesu vā rajjasukhesu vā cittassādaṃ alabhamāno tattha tattha vicarituṃ āraddho. Etadeva kiccaṃ ahosi. Idaṃ sandhāya vuttaṃ ‘‘kenacideva karaṇīyenā’’ti.</paragraph>
    <paragraph line="219"><bold>Dīghaṃ</bold><pageBreak edition="V" number="3.0250" /><bold>kārāyana</bold>nti dīghakārāyano nāma bandhulasenāpatissa bhāgineyyo ‘‘etassa me mātulo adosakārako nikkāraṇena ghātito’’ti raññā senāpatiṭṭhāne ṭhapito. Taṃ sandhāyetaṃ vuttaṃ. <bold>Mahaccā rājānubhāvenā</bold>ti mahatā rājānubhāvena <pageBreak edition="P" number="3.0350" />, dharaṇitalaṃ bhindanto viya sāgaraṃ parivattento viya vicittavesasobhena mahatā balakāyenāti attho. <bold>Pāsādikānī</bold>ti dassaneneva saha rañjanakāni. <bold>Pasādanīyānī</bold>ti tasseva vevacanaṃ. Atha vā <bold>pāsādikānī</bold>ti pasādajanakāni. <bold>Appasaddānī</bold>ti nissaddāni. <bold>Appanigghosānī</bold>ti avibhāvitatthena nigghosena rahitāni. <bold>Vijanavātānī</bold>ti vigatajanavātāni. <bold>Manussarāhasseyyakānī</bold>ti manussānaṃ rahassakammānucchavikāni, rahassamantaṃ mantentānaṃ anurūpānīti attho. <bold>Paṭisallānasāruppānī</bold>ti nilīyanabhāvassa ekībhāvassa anucchavikāni. <bold>Yattha sudaṃ maya</bold>nti na tena tattha bhagavā payirupāsitapubbo, tādisesu pana payirupāsitapubbo, tasmā yādisesu sudaṃ mayanti ayamettha attho.</paragraph>
    <paragraph line="220"><bold>Atthi, mahārājā</bold>ti paṇḍito senāpati ‘‘rājā bhagavantaṃ mamāyatī’’ti jānāti, so sace maṃ rājā ‘‘kahaṃ bhagavā’’ti vadeyya, adandhāyantena ācikkhituṃ yuttanti carapurise payojetvā bhagavato nivāsanaṭṭhānaṃ ñatvāva viharati. Tasmā evamāha. <bold>Ārāmaṃ pāvisī</bold>ti bahinigame khandhāvāraṃ bandhāpetvā kārāyanena saddhiṃ pāvisi.</paragraph>
    <paragraph line="221" number="366"><bold>Vihāro</bold>ti gandhakuṭiṃ sandhāyāhaṃsu. <bold>Āḷinda</bold>nti <pageBreak edition="P" number="3.0351" /> pamukhaṃ. <bold>Ukkāsitvā</bold>ti ukkāsitasaddaṃ katvā. <bold>Aggaḷa</bold>nti kavāṭaṃ. <bold>Ākoṭehī</bold>ti agganakhena īsakaṃ kuñcikacchiddasamīpe koṭehīti vuttaṃ hoti. Dvāraṃ kira atiupari amanussā, atiheṭṭhā dīghajātikā koṭenti. Tathā akoṭetvā <pageBreak edition="M" number="3.0242" /> majjhe chiddasamīpe koṭetabbaṃ, idaṃ dvārakoṭṭakavattanti dīpentā vadanti. <bold>Tatthevā</bold>ti bhikkhūhi vuttaṭṭhāneyeva. <bold>Khaggañca uṇhīsañcā</bold>ti desanāmattametaṃ,</paragraph>
    <gatha1 line="222">Vālabījanimuṇhīsaṃ, khaggaṃ chattañcupāhanaṃ;</gatha1>
    <gathalast line="223">Oruyha rājā yānamhā, ṭhapayitvā paṭicchadanti. –</gathalast>
    <unindented line="224">Āgatāni pana pañcapi rājakakudhabhaṇḍāni adāsi. Kasmā pana adāsīti. Atigaruno sammāsambuddhassa <pageBreak edition="V" number="3.0251" /> santikaṃ uddhatavesena gantuṃ na yuttanti ca, ekakova upasaṅkamitvā attano rucivasena sammodissāmi cāti. Pañcasu hi rājakakudhabhaṇḍesu nivattitesu tvaṃ nivattāti vattabbaṃ na hoti, sabbe sayameva nivattanti. Iti imehi dvīhi kāraṇehi adāsi. <bold>Rahāyatī</bold>ti rahassaṃ karoti nigūhati. Ayaṃ kirassa adhippāyo ‘‘pubbepi ayaṃ rājā samaṇena gotamena saddhiṃ catukkaṇṇamantaṃ mantetvā mayhaṃ mātulaṃ saddhiṃ dvattiṃsāya puttehi gaṇhāpesi, idānipi catukkaṇṇamantaṃ mantetukāmo, kacci nu kho maṃ gaṇhāpessatī’’ti. Evaṃ kopavasenassa etadahosi.</unindented>
    <paragraph line="225"><bold>Vivari</bold><pageBreak edition="P" number="3.0352" /><bold>bhagavā dvāra</bold>nti na bhagavā uṭṭhāya dvāraṃ vivari, vivaratūti pana hatthaṃ pasāresi. Tato – ‘‘bhagavā tumhehi anekesu kappakoṭīsu dānaṃ dadamānehi na sahatthā dvāravivaraṇakammaṃ kata’’nti sayameva dvāraṃ vivaṭaṃ. Taṃ pana yasmā bhagavato manena vivaṭaṃ, tasmā ‘‘vivari bhagavā dvāra’’nti vattuṃ vaṭṭati. <bold>Vihāraṃ pavisitvā</bold>ti gandhakuṭiṃ pavisitvā. Tasmiṃ pana paviṭṭhamatteyeva kārāyano pañca rājakakudhabhaṇḍāni gahetvā khandhāvāraṃ gantvā viṭaṭūbhaṃ āmantesi ‘‘chattaṃ samma ussāpehī’’ti. Mayhaṃ pitā kiṃ gatoti? Pitaraṃ mā puccha, sace tvaṃ na ussāpesi, taṃ gaṇhitvā ahaṃ ussāpemīti. ‘‘Ussāpemi sammā’’ti sampaṭicchi. Kārāyano rañño ekaṃ assañca asiñca ekameva ca paricārikaṃ itthiṃ ṭhapetvā – ‘‘sace rājā jīvitena atthiko, mā āgacchatū’’ti viṭaṭūbhassa chattaṃ ussāpetvā taṃ gahetvā sāvatthimeva gato.</paragraph>
    <paragraph line="226" number="367"><bold>Dhammanvayo</bold>ti <pageBreak edition="M" number="3.0243" /> paccakkhañāṇasaṅkhātassa dhammassa anunayo anumānaṃ, anubuddhīti attho. Idāni yenassa dhammanvayena ‘‘sammāsambuddho bhagavā’’tiādi hoti, taṃ dassetuṃ <bold>idha panāhaṃ, bhante</bold>tiādimāha. Tattha <bold>āpāṇakoṭika</bold>nti pāṇoti jīvitaṃ, taṃ mariyādaṃ anto karitvā, maraṇasamayepi carantiyeva, taṃ na vītikkamantīti vuttaṃ hoti. ‘‘Apāṇakoṭika’’ntipi pāṭho, ājīvitapariyantanti attho. Yathā <pageBreak edition="P" number="3.0353" /> ekacce jīvitahetu atikkamantā pāṇakoṭikaṃ katvā caranti, na evanti attho. <bold>Ayampi kho me, bhante</bold>ti buddhasubuddhatāya dhammasvākkhātatāya saṅghasuppaṭipannatāya ca etaṃ evaṃ hoti, evañhi me, bhante, ayaṃ bhagavati dhammanvayo hotīti dīpeti. Eseva nayo sabbattha.</paragraph>
    <paragraph line="227" number="369"><bold>Na</bold><pageBreak edition="V" number="3.0252" /><bold>viya maññe cakkhuṃ bandhante</bold>ti cakkhuṃ abandhante viya. Apāsādikañhi disvā puna olokanakiccaṃ na hoti, tasmā so cakkhuṃ na bandhati nāma. Pāsādikaṃ disvā punappunaṃ olokanakiccaṃ hoti, tasmā so cakkhuṃ bandhati nāma. Ime ca apāsādikā, tasmā evamāha. <bold>Bandhukarogo no</bold>ti kularogo. Amhākaṃ kule jātā evarūpā hontīti vadanti. <bold>Uḷāra</bold>nti mahesakkhaṃ. <bold>Pubbenāpara</bold>nti pubbato aparaṃ visesaṃ. Tattha kasiṇaparikammaṃ katvā samāpattiṃ nibbattento uḷāraṃ pubbe visesaṃ sañjānāti nāma, samāpattiṃ padaṭṭhānaṃ katvā vipassanaṃ vaḍḍhetvā arahattaṃ gaṇhanto uḷāraṃ pubbato aparaṃ visesaṃ sañjānāti nāma.</paragraph>
    <paragraph line="228" number="370"><bold>Ghātetāyaṃ vā ghātetu</bold>nti ghātetabbayuttakaṃ ghātetuṃ. <bold>Jāpetāyaṃ vā jāpetu</bold>nti dhanena vā jāpetabbayuttakaṃ jāpetuṃ jānituṃ adhanaṃ kātuṃ. <bold>Pabbājetāyaṃ vā pabbājetu</bold>nti raṭṭhato vā pabbājetabbayuttakaṃ pabbājetuṃ.</paragraph>
    <paragraph line="229" number="373"><bold>Isidattapurāṇā</bold>ti <pageBreak edition="P" number="3.0354" /> isidatto ca purāṇo ca. Tesu eko brahmacārī, eko sadārasantuṭṭho. <bold>Mamabhattā</bold>ti mama santakaṃ bhattaṃ <pageBreak edition="M" number="3.0244" /> etesanti mamabhattā. <bold>Mamayānā</bold>ti mama santakaṃ yānaṃ etesanti mamayānā. <bold>Jīvikāya dātā</bold>ti jīvitavuttiṃ dātā. <bold>Vīmaṃsamāno</bold>ti upaparikkhamāno. Tadā kira rājā niddaṃ anokkantova okkanto viya hutvā nipajji. Atha te thapatayo ‘‘katarasmiṃ disābhāge bhagavā’’ti pucchitvā ‘‘asukasmiṃ nāmā’’ti sutvā mantayiṃsu – ‘‘yena sammāsambuddho, tena sīse kate rājā pādato hoti. Yena rājā, tena sīse kate satthā pādato hoti, kiṃ karissāmā’’ti? Tato nesaṃ etadahosi – ‘‘rājā kuppamāno yaṃ amhākaṃ deti, taṃ acchindeyya. Na kho pana mayaṃ sakkoma jānamānā satthāraṃ pādato kātu’’nti rājānaṃ pādato katvā nipajjiṃsu. Taṃ sandhāya ayaṃ rājā evamāha.</paragraph>
    <paragraph line="230" number="374"><bold>Pakkāmī</bold>ti gandhakuṭito nikkhamitvā kārāyanassa ṭhitaṭṭhānaṃ gato, taṃ tattha adisvā khandhāvāraṭṭhānaṃ gato, tatthāpi aññaṃ adisvā taṃ itthiṃ pucchi. Sā sabbaṃ pavattiṃ ācikkhi. Rājā – ‘‘na idāni mayā ekakena tattha gantabbaṃ, rājagahaṃ gantvā bhāgineyyena saddhiṃ āgantvā mayhaṃ rajjaṃ gaṇhissāmī’’ti rājagahaṃ gacchanto antarāmagge kaṇājakabhattañceva <pageBreak edition="V" number="3.0253" /> bhuñji, bahalaudakañca pivi. Tassa sukhumālapakatikassa āhāro na sammā pariṇāmi. So rājagahaṃ pāpuṇantopi vikāle dvāresu pihitesu <pageBreak edition="P" number="3.0355" /> pāpuṇi. ‘‘Ajja sālāyaṃ sayitvā sve mayhaṃ bhāgineyyaṃ passissāmī’’ti bahinagare sālāya nipajji. Tassa rattibhāge uṭṭhānāni pavattiṃsu, katipayavāre bahi nikkhami. Tato paṭṭhāya padasā gantuṃ asakkonto tassā itthiyā aṅke nipajjitvā balavapaccūse kālamakāsi. Sā tassa matabhāvaṃ ñatvā – ‘‘dvīsu rajjesu rajjaṃ kāretvā idāni parassa bahinagare anāthasālāya anāthakālakiriyaṃ katvā nipanno mayhaṃ sāmi kosalarājā’’tiādīni vadamānā uccāsaddena paridevituṃ ārabhi. Manussā sutvā rañño ārocesuṃ. Rājā āgantvā disvā sañjānitvā āgatakāraṇaṃ ñatvā mahāparihārena sarīrakiccaṃ karitvā ‘‘viṭaṭūbhaṃ gaṇhissāmī’’ti bheriṃ carāpetvā balakāyaṃ sannipātesi. Amaccā pādesu patitvā – ‘‘sace, deva, tumhākaṃ mātulo arogo assa, tumhākaṃ gantuṃ yuttaṃ bhaveyya, idāni pana viṭaṭūbhopi tumhe <pageBreak edition="M" number="3.0245" /> nissāya chattaṃ ussāpetuṃ arahatiyevā’’ti saññāpetvā nivāresuṃ.</paragraph>
    <paragraph line="231"><bold>Dhammacetiyānī</bold>ti dhammassa cittīkāravacanāni. Tīsu hi ratanesu yattha katthaci cittīkāre kate sabbattha katoyeva hoti, tasmā bhagavati cittīkāre kate dhammopi katova hotīti bhagavā ‘‘dhammacetiyānī’’ti āha. <bold>Ādibrahmacariyakānī</bold>ti maggabrahmacariyassa ādibhūtāni, pubbabhāgapaṭipattibhūtānīti attho. Sesaṃ sabbattha uttānamevāti.</paragraph>
    <centered line="232">Papañcasūdaniyā majjhimanikāyaṭṭhakathāya</centered>
    <centered line="233">Dhammacetiyasuttavaṇṇanā niṭṭhitā.</centered>
    <subhead line="234">10. Kaṇṇakatthalasuttavaṇṇanā</subhead>
    <paragraph line="235" number="375"><bold>Evaṃ</bold><pageBreak edition="V" number="3.0254" /><pageBreak edition="P" number="3.0356" /><bold>me suta</bold>nti kaṇṇakatthalasuttaṃ. Tattha <bold>uruññāya</bold>nti <bold>uruññā</bold>ti tassa raṭṭhassapi nagarassapi etadeva nāmaṃ, bhagavā uruññānagaraṃ upanissāya viharati. <bold>Kaṇṇakatthale migadāye</bold>ti tassa nagarassa avidūre kaṇṇakatthalaṃ nāma eko ramaṇīyo bhūmibhāgo atthi, so migānaṃ abhayatthāya dinnattā migadāyoti vuccati, tasmiṃ kaṇṇakatthale migadāye. <bold>Kenacideva karaṇīyenā</bold>ti na aññena, anantarasutte vuttakaraṇīyeneva. <bold>Somā ca bhaginī sakulā ca bhaginī</bold>ti imā dve bhaginiyo rañño pajāpatiyo. <bold>Bhattābhihāre</bold>ti bhattaṃ abhiharaṇaṭṭhāne. Rañño bhuñjanaṭṭhānañhi sabbāpi orodhā kaṭacchuādīni gahetvā rājānaṃ upaṭṭhātuṃ gacchanti, tāpi tatheva agamaṃsu.</paragraph>
    <paragraph line="236" number="376"><bold>Kiṃ pana, mahārājā</bold>ti kasmā evamāha? Rañño garahaparimocanatthaṃ. Evañhi parisā cinteyya – ‘‘ayaṃ rājā āgacchamānova mātugāmānaṃ sāsanaṃ āroceti, mayaṃ attano dhammatāya bhagavantaṃ daṭṭhuṃ āgatoti maññāma, ayaṃ pana mātugāmānaṃ sāsanaṃ gahetvā āgato, mātugāmadāso maññe, esa pubbepi imināva kāraṇena āgacchatī’’ti. Pucchito pana so attano āgamanakāraṇaṃ kathessati, evamassa ayaṃ garahā na uppajjissatīti garahamocanatthaṃ evamāha.</paragraph>
    <paragraph line="237" number="378"><bold>Abbhudāhāsī</bold>ti <pageBreak edition="M" number="3.0246" /> kathesi. <bold>Sakideva</bold><pageBreak edition="P" number="3.0357" /><bold>sabbaṃ ussati sabbaṃ dakkhitī</bold>ti yo ekāvajjanena ekacittena atītānāgatapaccuppannaṃ sabbaṃ ussati vā dakkhiti vā, so natthīti attho. Ekena hi cittena atītaṃ sabbaṃ jānissāmīti āvajjitvāpi atītaṃ sabbaṃ jānituṃ na sakkā, ekadesameva jānāti. Anāgatapaccuppannaṃ pana tena cittena sabbeneva sabbaṃ na jānātīti. Esa nayo itaresu. Evaṃ ekacittavasenāyaṃ pañho kathito. <bold>Heturūpa</bold>nti hetusabhāvaṃ kāraṇajātikaṃ. <bold>Saheturūpa</bold>nti sakāraṇajātikaṃ. <bold>Samparāyikāhaṃ, bhante</bold>ti samparāyaguṇaṃ ahaṃ, bhante, pucchāmi.</paragraph>
    <paragraph line="238" number="379"><bold>Pañcimānī</bold>ti <pageBreak edition="V" number="3.0255" /> imasmiṃ sutte pañca padhāniyaṅgāni lokuttaramissakāni kathitāni. Kathinaṅgaṇavāsīcūḷasamuddatthero pana ‘‘tumhākaṃ, bhante, kiṃ ruccatī’’ti vutte ‘‘mayhaṃ lokuttarānevāti ruccatī’’ti āha. <bold>Padhānavemattata</bold>nti padhānanānattaṃ. Aññādisameva hi puthujjanassa padhānaṃ, aññādisaṃ sotāpannassa, aññādisaṃ sakadāgāmino, aññādisaṃ anāgāmino, aññādisaṃ arahato, aññādisaṃ asītimahāsāvakānaṃ, aññādisaṃ dvinnaṃ aggasāvakānaṃ, aññādisaṃ paccekabuddhānaṃ, aññādisaṃ sabbaññubuddhānaṃ. Puthujjanassa padhānaṃ sotāpannassa padhānaṃ na pāpuṇāti…pe… paccekabuddhassa padhānaṃ sabbaññubuddhassa padhānaṃ na pāpuṇāti. Imamatthaṃ sandhāya ‘‘padhānavemattataṃ vadāmī’’ti āha. <bold>Dantakāraṇaṃ gaccheyyu</bold>nti yaṃ akūṭakaraṇaṃ, anavacchindanaṃ <pageBreak edition="P" number="3.0358" />, dhurassa acchindananti dantesu kāraṇaṃ dissati, taṃ kāraṇaṃ upagaccheyyunti attho. <bold>Dantabhūmi</bold>nti dantehi gantabbabhūmiṃ. <bold>Assaddho</bold>tiādīsu puthujjanasotāpannasakadāgāmianāgāmino cattāropi assaddhā nāma. Puthujjano hi sotāpannassa saddhaṃ appattoti assaddho, sotāpanno sakadāgāmissa, sakadāgāmī anāgāmissa, anāgāmī arahato saddhaṃ appattoti assaddho, ābādho arahatopi uppajjatīti pañcapi <bold>bahvābādhā nāma</bold> honti. Ariyasāvakassa pana saṭho māyāvīti nāmaṃ natthi. Teneva thero – ‘‘pañca padhāniyaṅgāni lokuttarāni kathitānīti mayhaṃ ruccatī’’ti āha. Assakhaḷuṅkasuttante pana – ‘‘tayo ca, bhikkhave, assakhaḷuṅke tayo ca purisakhaḷuṅke desessāmī’’ti (a. ni. 3.141) ettha ariyasāvakassāpi sambodhināmaṃ āgataṃ <pageBreak edition="M" number="3.0247" />, tassa vasena lokuttaramissakā kathitāti vuttaṃ. Puthujjano pana sotāpattimaggavīriyaṃ asampatto…pe… anāgāmī arahattamaggavīriyaṃ asampattoti kusītopi assaddho viya cattārova honti, tathā duppañño.</paragraph>
    <paragraph line="239">Evaṃ panettha opammasaṃsandanaṃ veditabbaṃ – adantahatthiādayo viya hi maggapadhānarahito puggalo. Dantahatthiādayo viya maggapadhānavā. Yathā adantā hatthiādayo kūṭākāraṃ akatvā avicchinditvā dhuraṃ apātetvā dantagamanaṃ vā gantuṃ dantabhūmiṃ vā pattuṃ na sakkonti, evamevaṃ maggapadhānarahito maggapadhānavatā pattabbaṃ pāpuṇituṃ nibbattetabbaṃ guṇaṃ nibbattetuṃ na sakkoti. Yathā pana dantahatthiādayo kūṭākāraṃ akatvā avicchinditvā dhuraṃ apātetvā dantagamanaṃ vā gantuṃ dantabhūmiṃ vā pattuṃ sakkonti <pageBreak edition="P" number="3.0359" />, evamevaṃ maggapadhānavā maggapadhānavatā pattabbaṃ <pageBreak edition="V" number="3.0256" /> pāpuṇituṃ nibbattetabbaṃ guṇaṃ nibbattetuṃ sakkoti. Idaṃ vuttaṃ hoti – ‘‘sotāpattimaggapadhānavā sotāpattimaggapadhānavatā pattokāsaṃ pāpuṇituṃ nibbattetabbaṃ guṇaṃ nibbattetuṃ sakkoti…pe… arahattamaggapadhānavā arahattamaggapadhānavatā pattokāsaṃ pāpuṇituṃ nibbattetabbaṃ guṇaṃ nibbattetuṃ sakkotī’’ti.</paragraph>
    <paragraph line="240" number="380"><bold>Sammappadhānā</bold>ti maggapadhānena sammappadhānā. <bold>Na kiñci nānākaraṇaṃ vadāmi yadidaṃ vimuttiyā vimutti</bold>nti yaṃ ekassa phalavimuttiyā itarassa phalavimuttiṃ ārabbha nānākaraṇaṃ vattabbaṃ siyā, taṃ na kiñci vadāmīti attho. <bold>Acciyā vā acci</bold>nti acciyā vā accimhi. Sesapadadvayepi eseva nayo, bhummatthe hi etaṃ upayogavacanaṃ. <bold>Kiṃ pana tvaṃ, mahārājā</bold>ti, mahārāja, kiṃ tvaṃ? ‘‘Santi devā cātumahārājikā, santi devā tāvatiṃsā…pe… santi devā paranimmitavasavattino, santi devā tatuttari’’nti evaṃ devānaṃ atthibhāvaṃ na jānāsi, yena evaṃ vadesīti. Tato atthibhāvaṃ jānāmi, manussalokaṃ pana āgacchanti <pageBreak edition="P" number="3.0360" /> nāgacchantīti idaṃ pucchanto <bold>yadi vā te, bhante</bold>tiādimāha. <bold>Sabyābajjhā</bold>ti sadukkhā, samucchedappahānena appahīnacetasikadukkhā. <bold>Āgantāro</bold>ti upapattivasena āgantāro. <bold>Abyābajjhā</bold>ti samucchinnadukkhā. <bold>Anāgantāro</bold>ti upapattivasena anāgantāro.</paragraph>
    <paragraph line="241" number="381"><bold>Pahotī</bold>ti <pageBreak edition="M" number="3.0248" /> sakkoti. Rājā hi puññavantampi lābhasakkārasampannaṃ yathā na koci upasaṅkamati, evaṃ karonto tamhā ṭhānā cāvetuṃ sakkoti. Taṃ apuññavantampi sakalagāmaṃ piṇḍāya caritvā yāpanamattaṃ alabhantaṃ yathā lābhasakkārasampanno hoti, evaṃ karonto tamhā ṭhānā cāvetuṃ sakkoti. Brahmacariyavantampi itthīhi saddhiṃ sampayojetvā sīlavināsaṃ pāpento balakkārena vā uppabbājento tamhā ṭhānā cāvetuṃ sakkoti. Abrahmacariyavantampi sampannakāmaguṇaṃ amaccaṃ bandhanāgāraṃ pavesetvā itthīnaṃ mukhampi passituṃ adento tamhā ṭhānā cāveti nāma. Raṭṭhato pana yaṃ icchati, taṃ pabbājeti nāma.</paragraph>
    <paragraph line="242"><bold>Dassanāyapi nappahontī</bold>ti kāmāvacare tāva abyābajjhe deve sabyābajjhā devā cakkhuviññāṇadassanāyapi nappahonti. Kasmā? Arahato tattha ṭhānābhāvato. Rūpāvacare pana ekavimānasmiṃyeva tiṭṭhanti ca nisīdanti cāti cakkhuviññāṇadassanāya pahonti, etehi diṭṭhaṃ <pageBreak edition="V" number="3.0257" /> pana sallakkhitaṃ paṭividdhaṃ lakkhaṇaṃ daṭṭhuṃ sallakkhituṃ paṭivijjhituṃ <pageBreak edition="P" number="3.0361" /> na sakkontīti ñāṇacakkhunā dassanāya nappahonti, uparideve ca cakkhuviññāṇadassanenāpīti.</paragraph>
    <paragraph line="243" number="382"><bold>Ko nāmo ayaṃ, bhante</bold>ti rājā theraṃ jānantopi ajānanto viya pucchati. Kasmā? Pasaṃsitukāmatāya. <bold>Ānandarūpo</bold>ti ānandasabhāvo. Brahmapucchāpi vuttanayeneva veditabbā. <bold>Atha kho aññataro puriso</bold>ti sā kira kathā viṭaṭūbheneva kathitā, te ‘‘tayā kathitā, tayā kathitā’’ti kupitā aññamaññaṃ imasmiṃyeva ṭhāne attano attano balakāyaṃ uṭṭhāpetvā kalahampi kareyyunti nivāraṇatthaṃ so rājapuriso etadavoca. Sesaṃ sabbattha uttānameva. Ayaṃ pana desanā neyyapuggalassa vasena niṭṭhitāti.</paragraph>
    <centered line="244">Papañcasūdaniyā majjhimanikāyaṭṭhakathāya</centered>
    <centered line="245">Kaṇṇakatthalasuttavaṇṇanā niṭṭhitā.</centered>
    <centered line="246">Catutthavaggavaṇṇanā niṭṭhitā.</centered>
  </content>
</document>