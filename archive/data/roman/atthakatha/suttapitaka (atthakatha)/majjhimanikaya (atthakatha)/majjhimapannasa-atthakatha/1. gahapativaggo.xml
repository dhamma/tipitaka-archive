<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0202a.att0.xml</normativeSource>
    <source>roman/atthakatha/suttapitaka (atthakatha)/majjhimanikaya (atthakatha)/majjhimapannasa-atthakatha/1. gahapativaggo.xml</source>
    <script>roman</script>
    <directory>/atthakatha/suttapitaka (atthakatha)/majjhimanikaya (atthakatha)/majjhimapannasa-atthakatha</directory>
    <basename>1. gahapativaggo</basename>
    <titlePath>1. Gahapativaggo - Majjhimapaṇṇāsa-aṭṭhakathā - Majjhimanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Majjhimanikāye</nikaya>
    <book line="3">Majjhimapaṇṇāsa-aṭṭhakathā</book>
    <chapter line="4">1. Gahapativaggo</chapter>
    <subhead line="5">1. Kandarakasuttavaṇṇanā</subhead>
    <paragraph line="6" number="1"><bold>Evaṃ</bold><pageBreak edition="Vipassana Research Institut" number="3.0001" /><pageBreak edition="Pali Text Society" number="3.0001" /><pageBreak edition="Myanmar" number="3.0001" /><bold>me suta</bold>nti kandarakasuttaṃ. Tattha <bold>campāya</bold>nti evaṃnāmake nagare. Tassa hi nagarassa ārāmapokkharaṇīādīsu tesu tesu ṭhānesu campakarukkhāva ussannā ahesuṃ, tasmā campāti saṅkhamagamāsi. <bold>Gaggarāya pokkharaṇiyā tīre</bold>ti tassa campānagarassa avidūre gaggarāya nāma rājamahesiyā khaṇitattā <bold>gaggarā</bold>ti laddhavohārā pokkharaṇī atthi. Tassā tīre samantato nīlādipañcavaṇṇakusumapaṭimaṇḍitaṃ mahantaṃ campakavanaṃ. Tasmiṃ bhagavā kusumagandhasugandhe campakavane viharati. Taṃ sandhāya ‘‘gaggarāya pokkharaṇiyā tīre’’ti vuttaṃ. <bold>Mahatā bhikkhusaṅghena saddhi</bold>nti adassitaparicchedena mahantena bhikkhusaṅghena saddhiṃ. <bold>Pesso</bold>ti tassa nāmaṃ. <bold>Hatthārohaputto</bold>ti hatthācariyassa putto. <bold>Kandarako</bold><pageBreak edition="Pali Text Society" number="3.0002" /><bold>ca paribbājako</bold>ti kandarakoti evaṃnāmo <pageBreak edition="Vipassana Research Institut" number="3.0002" /> channaparibbājako. <bold>Abhivādetvā</bold>ti chabbaṇṇānaṃ ghanabuddharasmīnaṃ antaraṃ pavisitvā pasannalākhārase nimujjamāno viya, siṅgīsuvaṇṇavaṇṇaṃ dussavaraṃ pasāretvā sasīsaṃ pārupamāno viya, vaṇṇagandhasampannacampakapupphāni sirasā sampaṭicchanto viya, sinerupādaṃ upagacchanto puṇṇacando viya bhagavato cakkalakkhaṇapaṭimaṇḍite alattakavaṇṇaphullapadumasassirike pāde vanditvāti attho. <bold>Ekamantaṃ nisīdī</bold>ti chanisajjadosavirahite ekasmiṃ okāse nisīdi.</paragraph>
    <paragraph line="7"><bold>Tuṇhībhū</bold><pageBreak edition="Myanmar" number="3.0002" /><bold>taṃ tuṇhībhūta</bold>nti yato yato anuviloketi, tato tato tuṇhībhūtamevāti attho. Tattha hi ekabhikkhussāpi hatthakukkuccaṃ vā pādakukkuccaṃ vā natthi, sabbe bhagavato ceva gāravena attano ca sikkhitasikkhatāya aññamaññaṃ vigatasallāpā antamaso ukkāsitasaddampi akarontā sunikhātaindakhīlā viya nivātaṭṭhāne sannisinnaṃ mahāsamuddaudakaṃ viya kāyenapi niccalā manasāpi avikkhittā rattavalāhakā viya sinerukūṭaṃ bhagavantaṃ parivāretvā nisīdiṃsu. Paribbājakassa evaṃ sannisinnaṃ parisaṃ disvā mahantaṃ pītisomanassaṃ uppajji. Uppannaṃ pana antohadayasmiṃyeva sannidahituṃ asakkonto piyasamudāhāraṃ samuṭṭhāpesi. Tasmā <bold>acchariyaṃ bho</bold>tiādimāha.</paragraph>
    <paragraph line="8">Tattha andhassa pabbatārohanaṃ viya niccaṃ na hotīti <bold>acchariyaṃ</bold>. Ayaṃ tāva saddanayo. Ayaṃ pana aṭṭhakathānayo <pageBreak edition="Pali Text Society" number="3.0003" />, accharāyogganti <bold>acchariyaṃ</bold>. Accharaṃ paharituṃ yuttanti attho. Abhūtapubbaṃ bhūtanti <bold>abbhutaṃ</bold>. Ubhayampetaṃ vimhayassevādhivacanaṃ. Taṃ panetaṃ garahaacchariyaṃ, pasaṃsāacchariyanti duvidhaṃ hoti. Tattha acchariyaṃ moggallāna abbhutaṃ moggallāna, yāva bāhāgahaṇāpi nāma so moghapuriso āgamessatīti (cūḷava. 383; a. ni. 8.20), idaṃ garahaacchariyaṃ nāma. ‘‘Acchariyaṃ nandamāte abbhutaṃ nandamāte, yatra hi nāma cittuppādampi parisodhessasīti (a. ni. 7.53) idaṃ pasaṃsāacchariyaṃ nāma. Idhāpi idameva adhippetaṃ’’ ayañhi taṃ pasaṃsanto evamāha.</paragraph>
    <paragraph line="9"><bold>Yāvañcida</bold>nti ettha <bold>ida</bold>nti nipātamattaṃ. <bold>Yāvā</bold>ti pamāṇaparicchedo, yāva sammā paṭipādito, yattakena pamāṇena sammā paṭipādito, na sakkā tassa vaṇṇe vattuṃ, atha kho acchariyamevetaṃ abbhutamevetanti vuttaṃ hoti. <bold>Etaparamaṃyevā</bold>ti evaṃ sammā paṭipādito eso bhikkhusaṅgho <pageBreak edition="Vipassana Research Institut" number="3.0003" /> tassāpi bhikkhusaṅghassa paramoti etaparamo, taṃ etaparamaṃ yathā ayaṃ paṭipādito, evaṃ paṭipāditaṃ katvā paṭipādesuṃ, na ito bhiyyoti attho. Dutiyanaye evaṃ paṭipādessanti, na ito bhiyyoti yojetabbaṃ. Tattha <bold>paṭipādito</bold>ti ābhisamācārikavattaṃ ādiṃ katvā sammā apaccanīkapaṭipattiyaṃ yojito. Atha kasmā ayaṃ paribbājako <pageBreak edition="Myanmar" number="3.0003" /> atītānāgate buddhe dasseti, kimassa tiyaddhajānanañāṇaṃ atthīti. Natthi, nayaggāhe pana ṭhatvā <pageBreak edition="Pali Text Society" number="3.0004" /> ‘‘yenākārena ayaṃ bhikkhusaṅgho sannisinno danto vinīto upasanto, atītabuddhāpi etaparamaṃyeva katvā paṭipajjāpesuṃ, anāgatabuddhāpi paṭipajjāpessanti, natthi ito uttari paṭipādanā’’ti maññamāno anubuddhiyā evamāha.</paragraph>
    <paragraph line="10" number="2"><bold>Evametaṃ kandarakā</bold>ti pāṭiekko anusandhi. Bhagavā kira taṃ sutvā ‘‘kandaraka tvaṃ bhikkhusaṅghaṃ upasantoti vadasi, imassa pana bhikkhusaṅghassa upasantakāraṇaṃ tuyhaṃ apākaṭaṃ, na hi tvaṃ samatiṃsa pāramiyā pūretvā kusalamūlaṃ paripācetvā bodhipallaṅke sabbaññutaññāṇaṃ paṭivijjhi, mayā pana pāramiyo pūretvā ñātatthacariyaṃ lokatthacariyaṃ buddhatthacariyañca koṭiṃ pāpetvā bodhipallaṅke sabbaññutaññāṇaṃ paṭividdhaṃ, mayhaṃ etesaṃ upasantakāraṇaṃ pākaṭa’’nti dassetuṃ imaṃ desanaṃ ārabhi.</paragraph>
    <paragraph line="11"><bold>Santi hi kandarakā</bold>ti ayampi pāṭiekko anusandhi. Bhagavato kira etadahosi – ‘‘ayaṃ paribbājako imaṃ bhikkhusaṅghaṃ upasantoti vadati, ayañca bhikkhusaṅgho kappetvā pakappetvā kuhakabhāvena iriyāpathaṃ saṇṭhapento cittena anupasanto na upasantākāraṃ dasseti. Ettha pana bhikkhusaṅghe paṭipadaṃ pūrayamānāpi paṭipadaṃ pūretvā matthakaṃ patvā ṭhitabhikkhūpi atthi, tattha paṭipadaṃ pūretvā matthakaṃ pattā attanā paṭividdhaguṇeheva upasantā, paṭipadaṃ pūrayamānā uparimaggassa vipassanāya upasantā, ito muttā pana avasesā catūhi satipaṭṭhānehi upasantā. Taṃ nesaṃ upasantakāraṇaṃ dassessāmī’’ti ‘‘iminā ca iminā ca kāraṇena ayaṃ bhikkhusaṅgho upasanto’’ti dassetuṃ ‘‘santi hi kandarakā’’tiādimāha.</paragraph>
    <paragraph line="12">Tattha <bold>arahanto khīṇāsavā</bold>tiādīsu yaṃ vattabbaṃ, taṃ mūlapariyāyasuttavaṇṇanāyameva vuttaṃ. Sekhapaṭipadampi tattheva vitthāritaṃ. <bold>Santatasīlā</bold>ti satatasīlā nirantarasīlā. <bold>Santatavuttino</bold>ti <pageBreak edition="Pali Text Society" number="3.0005" /> tasseva <pageBreak edition="Vipassana Research Institut" number="3.0004" /> vevacanaṃ, santatajīvikā vātipi attho. Tasmiṃ santatasīle ṭhatvāva jīvikaṃ kappenti, na dussīlyaṃ maraṇaṃ pāpuṇantīti attho.</paragraph>
    <paragraph line="13"><bold>Nipakā</bold>ti nepakkena samannāgatā paññavanto. <bold>Nipakavuttino</bold>ti paññāya vuttino, paññāya ṭhatvā jīvikaṃ kappenti. Yathā ekacco sāsane pabbajitvāpi <pageBreak edition="Myanmar" number="3.0004" /> jīvitakāraṇā chasu agocaresu carati, vesiyāgocaro hoti, vidhavathullakumārikapaṇḍakapānāgārabhikkhunigocaro hoti. Saṃsaṭṭho viharati rājūhi rājamahāmattehi titthiyehi titthiyasāvakehi ananulomikena gihisaṃsaggena (vibha. 514), vejjakammaṃ karoti, dūtakammaṃ karoti, pahiṇakammaṃ karoti, gaṇḍaṃ phāleti, arumakkhanaṃ deti, uddhaṃvirecanaṃ deti, adhovirecanaṃ deti, natthutelaṃ pacati, pivanatelaṃ pacati, veḷudānaṃ, pattadānaṃ, pupphadānaṃ, phaladānaṃ, sinānadānaṃ, dantakaṭṭhadānaṃ, mukhodakadānaṃ, cuṇṇamattikadānaṃ deti, cāṭukamyaṃ karoti, muggasūpiyaṃ, pāribhaṭuṃ, jaṅghapesaniyaṃ karotīti ekavīsatividhāya anesanāya jīvikaṃ kappento anipakavutti nāma hoti, na paññāya ṭhatvā jīvikaṃ kappeti, tato kālakiriyaṃ katvā <bold>samaṇayakkho</bold> nāma hutvā ‘‘tassa saṅghāṭipi ādittā hoti sampajjalitā’’ti vuttanayena mahādukkhaṃ anubhoti. Evaṃvidhā ahutvā jīvitahetupi sikkhāpadaṃ anatikkamanto catupārisuddhisīle patiṭṭhāya yathābalaṃ buddhavacanaṃ uggaṇhitvā <pageBreak edition="Pali Text Society" number="3.0006" /> rathavinītapaṭipadaṃ, mahāgosiṅgapaṭipadaṃ, mahāsuññatapaṭipadaṃ, anaṅgaṇapaṭipadaṃ, dhammadāyādapaṭipadaṃ, nālakapaṭipadaṃ, tuvaṭṭakapaṭipadaṃ, candopamapaṭipadanti imāni ariyapaṭipadāni pūrento catupaccaya-santosa-bhāvanārāma-ariyavaṃsapaṭipattiyaṃ kāyasakkhino hutvā anīkā nikkhantahatthī viya yūthā vissaṭṭhasīho viya nipacchābandhamahānāvā viya ca gamanādīsu ekavihārino vipassanaṃ paṭṭhapetvā ajjaajjeva arahattanti pavattaussāhā viharantīti attho.</paragraph>
    <paragraph line="14"><bold>Suppatiṭṭhitacittā</bold>ti catūsu satipaṭṭhānesu suṭṭhapitacittā hutvā. Sesā satipaṭṭhānakathā heṭṭhā vitthāritāva. Idha pana lokiyalokuttaramissakā satipaṭṭhānā kathitā, ettakena bhikkhusaṅghassa upasantakāraṇaṃ kathitaṃ hoti.</paragraph>
    <paragraph line="15" number="3"><bold>Yāva supaññattā</bold>ti yāva suṭṭhapitā sudesitā. <bold>Mayampi hi, bhante</bold>ti iminā esa attano <pageBreak edition="Vipassana Research Institut" number="3.0005" /> kārakabhāvaṃ dasseti, bhikkhusaṅghañca ukkhipati. Ayañhettha adhippāyo, mayampi hi, bhante, gihi…pe… suppatiṭṭhitacittā viharāma, bhikkhusaṅghassa pana ayameva kasi ca bījañca yuganaṅgalañca phālapācanañca, tasmā bhikkhusaṅgho sabbakālaṃ satipaṭṭhānaparāyaṇo, mayaṃ <pageBreak edition="Myanmar" number="3.0005" /> pana kālena kālaṃ okāsaṃ labhitvā etaṃ manasikāraṃ karoma, mayampi kārakā, na sabbaso vissaṭṭhakammaṭṭhānāyevāti. <bold>Manussagahane</bold>ti <pageBreak edition="Pali Text Society" number="3.0007" /> manussānaṃ ajjhāsayagahanena gahanatā, ajjhāsayassāpi nesaṃ kilesagahanena gahanatā veditabbā. <bold>Kasaṭasāṭheyyesupi</bold> eseva nayo. Tattha aparisuddhaṭṭhena <bold>kasaṭatā,</bold> kerāṭiyaṭṭhena <bold>sāṭheyyatā</bold> veditabbā. <bold>Sattānaṃ hitāhitaṃ jānātī</bold>ti evaṃ gahanakasaṭakerāṭiyānaṃ manussānaṃ hitāhitapaṭipadaṃ yāva suṭṭhu bhagavā jānāti. <bold>Yadidaṃ pasavo</bold>ti ettha sabbāpi catuppadajāti pasavoti adhippetā. <bold>Pahomī</bold>ti sakkomi. <bold>Yāvatakena antarenā</bold>ti yattakena khaṇena. <bold>Campaṃ gatāgataṃ karissatī</bold>ti assamaṇḍalato yāva campānagaradvārā gamanañca āgamanañca karissati. <bold>Sāṭheyyānī</bold>ti saṭhattāni. <bold>Kūṭeyyānī</bold>ti kūṭattāni. <bold>Vaṅkeyyānī</bold>ti vaṅkattāni. <bold>Jimheyyānī</bold>ti jimhattāni. <bold>Pātukarissatī</bold>ti pakāsessati dassessati. Na hi sakkā tena tāni ettakena antarena dassetuṃ.</paragraph>
    <paragraph line="16">Tattha yassa kismiñcideva ṭhāne ṭhātukāmassa sato yaṃ ṭhānaṃ manussānaṃ sappaṭibhayaṃ, purato gantvā vañcetvā ṭhassāmīti na hoti, tasmiṃ ṭhātukāmaṭṭhāneyeva nikhātatthambho viya cattāro pāde niccale katvā tiṭṭhati, ayaṃ <bold>saṭho</bold> nāma. Yassa pana kismiñcideva ṭhāne avacchinditvā khandhagataṃ pātetukāmassa sato yaṃ ṭhānaṃ manussānaṃ sappaṭibhayaṃ, purato gantvā vañcetvā pātessāmīti na hoti, tattheva avacchinditvā pāteti, ayaṃ <bold>kūṭo</bold> nāma. Yassa kismiñcideva ṭhāne maggā ukkamma nivattitvā paṭimaggaṃ ārohitukāmassa <pageBreak edition="Pali Text Society" number="3.0008" /> sato yaṃ ṭhānaṃ manussānaṃ sappaṭibhayaṃ, purato gantvā vañcetvā evaṃ karissāmīti na hoti, tattheva maggā ukkamma nivattitvā paṭimaggaṃ ārohati, ayaṃ <bold>vaṅko</bold> nāma. Yassa pana kālena vāmato kālena dakkhiṇato kālena ujumaggeneva gantukāmassa sato yaṃ ṭhānaṃ manussānaṃ sappaṭibhayaṃ, purato gantvā vañcetvā evaṃ karissāmīti na hoti, tattheva kālena vāmato kālena dakkhiṇato kālena ujumaggaṃ gacchati, tathā laṇḍaṃ vā passāvaṃ vā vissajjetukāmassa sato idaṃ ṭhānaṃ susammaṭṭhaṃ ākiṇṇamanussaṃ ramaṇīyaṃ, imasmiṃ ṭhāne evarūpaṃ kātuṃ na yuttaṃ, purato gantvā paṭicchannaṭhāne karissāmīti na hoti, tattheva karoti, ayaṃ <bold>jimho</bold> nāma. Iti imaṃ catubbidhampi <pageBreak edition="Vipassana Research Institut" number="3.0006" /> kiriyaṃ sandhāyetaṃ vuttaṃ. Sabbāni tāni sāṭheyyāni <pageBreak edition="Myanmar" number="3.0006" /> kūṭeyyāni vaṅkeyyāni jimheyyāni pātukarissatīti evaṃ karontāpi te saṭhādayo tāni sāṭheyyādīni pātukaronti nāma.</paragraph>
    <paragraph line="17">Evaṃ pasūnaṃ uttānabhāvaṃ dassetvā idāni manussānaṃ gahanabhāvaṃ dassento <bold>amhākaṃ pana, bhante</bold>tiādimāha. Tattha <bold>dāsā</bold>ti antojātakā vā dhanakkītā vā karamarānītā vā sayaṃ vā dāsabyaṃ upagatā. <bold>Pessā</bold>ti pesanakārakā. <bold>Kammakarā</bold>ti bhattavetanabhatā. <bold>Aññathāva kāyenā</bold>ti aññenevākārena kāyena samudācaranti, aññenevākārena vācāya, aññena ca nesaṃ ākārena cittaṃ ṭhitaṃ hotīti dasseti. Tattha ye sammukhā sāmike disvā paccuggamanaṃ karonti, hatthato bhaṇḍakaṃ gaṇhanti, imaṃ <pageBreak edition="Pali Text Society" number="3.0009" /> vissajjetvā imaṃ gaṇhantā sesānipi āsana-paññāpana-tālavaṇṭabījana-pādadhovanādīni sabbāni kiccāni karonti, parammukhakāle pana telampi uttarantaṃ na olokenti, satagghanakepi sahassagghanakepi kamme parihāyante nivattitvā oloketumpi na icchanti, ime aññathā kāyena samudācaranti nāma. Ye pana sammukhā ‘‘amhākaṃ sāmi amhākaṃ ayyo’’tiādīni vatvā pasaṃsanti, parammukhā avattabbaṃ nāma natthi, yaṃ icchanti, taṃ vadanti, ime aññathā vācāya samudācaranti nāma.</paragraph>
    <paragraph line="18" number="4"><bold>Cattārome pessapuggalā</bold>ti ayampi pāṭiekko anusandhi. Ayañhi pesso ‘‘yāvañcidaṃ, bhante, bhagavā evaṃ manussagahaṇe evaṃ manussakasaṭe evaṃ manussasāṭheyye vattamāne sattānaṃ hitāhitaṃ jānātī’’ti āha. Purime ca tayo puggalā ahitapaṭipadaṃ paṭipannā, upari catuttho hitapaṭipadaṃ, evamahaṃ sattānaṃ hitāhitaṃ jānāmīti dassetuṃ imaṃ desanaṃ ārabhi. Heṭṭhā kandarakassa kathāya saddhiṃ yojetumpi vaṭṭati. Tena vuttaṃ ‘‘yāvañcidaṃ bhotā gotamena sammā bhikkhusaṅgho paṭipādito’’ti. Athassa bhagavā ‘‘purime tayo puggale pahāya upari catutthapuggalassa hitapaṭipattiyaṃyeva paṭipādemī’’ti dassentopi imaṃ desanaṃ ārabhi. <bold>Santo</bold>ti idaṃ saṃvijjamānāti padasseva vevacanaṃ. ‘‘Santā honti samitā vūpasantā’’ti (vibha. 542) ettha hi niruddhā santāti vuttā. ‘‘Santā ete vihārā ariyassa vinaye vuccantī’’ti ettha (ma. ni. 1.82) nibbutā. ‘‘Santo have sabbhi pavedayantī’’ti ettha (jā. 2.21.413) paṇḍitā. Idha pana vijjamānā upalabbhamānāti attho.</paragraph>
    <paragraph line="19">Attantapādīsu <pageBreak edition="Vipassana Research Institut" number="3.0007" /><pageBreak edition="Myanmar" number="3.0007" /> attānaṃ tapati dukkhāpetīti <bold>attantapo</bold>. Attano <pageBreak edition="Pali Text Society" number="3.0010" /> paritāpanānuyogaṃ <bold>attaparitāpanānuyogaṃ</bold>. Paraṃ tapati dukkhāpetīti <bold>parantapo</bold>. Paresaṃ paritāpanānuyogaṃ <bold>paraparitāpanānuyogaṃ</bold>. <bold>Diṭṭheva dhamme</bold>ti imasmiṃyeva attabhāve. <bold>Nicchāto</bold>ti chātaṃ vuccati taṇhā, sā assa natthīti nicchāto. Sabbakilesānaṃ nibbutattā <bold>nibbuto</bold>. Anto tāpanakilesānaṃ abhāvā sītalo jātoti <bold>sītibhūto</bold>. Jhānamaggaphalanibbānasukhāni paṭisaṃvedetīti <bold>sukhapaṭisaṃvedī</bold>. <bold>Brahmabhūtena attanā</bold>ti seṭṭhabhūtena attanā. <bold>Cittaṃ ārādhetī</bold>ti cittaṃ sampādeti, paripūreti gaṇhāti pasādetīti attho.</paragraph>
    <paragraph line="20" number="5"><bold>Dukkhapaṭikkūla</bold>nti dukkhassa paṭikūlaṃ, paccanīkasaṇṭhitaṃ dukkhaṃ apatthayamānanti attho.</paragraph>
    <paragraph line="21" number="6"><bold>Paṇḍito</bold>ti idha catūhi kāraṇehi paṇḍitoti na vattabbo, satipaṭṭhānesu pana kammaṃ karotīti paṇḍitoti vattuṃ vaṭṭati. <bold>Mahāpañño</bold>ti idampi mahante atthe pariggaṇhātītiādinā mahāpaññalakkhaṇena na vattabbaṃ, satipaṭṭhānapariggāhikāya pana paññāya samannāgatattā mahāpaññoti vattuṃ vaṭṭati. <bold>Mahatā atthena saṃyutto agamissā</bold>ti mahatā atthena saṃyutto hutvā gato bhaveyya, sotāpattiphalaṃ pāpuṇeyyāti attho. Kiṃ pana yesaṃ maggaphalānaṃ upanissayo atthi, buddhānaṃ sammukhībhāve ṭhitepi tesaṃ antarāyo hotīti. Āma hoti, na pana buddhe paṭicca, atha kho kiriyaparihāniyā vā pāpamittatāya vā hoti. Tattha kiriyaparihāniyā hoti nāma – sace hi dhammasenāpati dhanañjānissa <pageBreak edition="Pali Text Society" number="3.0011" /> brāhmaṇassa āsayaṃ ñatvā dhammaṃ adesayissā, so brāhmaṇo sotāpanno abhavissā, evaṃ tāva kiriyaparihāniyā hoti. Pāpamittatāya hoti nāma – sace hi ajātasattu devadattassa vacanaṃ gahetvā pitughātakammaṃ nākarissā, sāmaññaphalasuttakathitadivaseva sotāpanno abhavissā, tassa vacanaṃ gahetvā pitughātakammassa katattā pana na hoti, evaṃ pāpamittatāya hoti. Imassāpi upāsakassa kiriyaparihāni jātā, apariniṭṭhitāya desanāya uṭṭhahitvā pakkanto. <bold>Apica, bhikkhave, ettāvatāpi pesso</bold><bold>hatthārohaputto mahatā atthena saṃyutto</bold>ti katarena mahantena atthena? Dvīhi <pageBreak edition="Vipassana Research Institut" number="3.0008" /> ānisaṃsehi. So kira upāsako saṅghe ca pasādaṃ paṭilabhi, satipaṭṭhānapariggahaṇatthāya cassa abhinavo nayo udapādi. Tena vuttaṃ ‘‘mahatā atthena saṃyutto’’ti. Kandarako pana saṅghe pasādameva <pageBreak edition="Myanmar" number="3.0008" /> paṭilabhi. <bold>Etassa bhagavā kālo</bold>ti etassa dhammakkhānassa, catunnaṃ vā puggalānaṃ vibhajanassa kālo.</paragraph>
    <paragraph line="22" number="8"><bold>Orabbhikā</bold>dīsu urabbhā vuccanti eḷakā, urabbhe hanatīti <bold>orabbhiko. Sūkarikā</bold>dīsupi eseva nayo. <bold>Luddo</bold>ti dāruṇo kakkhaḷo. <bold>Macchaghātako</bold>ti macchabandhakevaṭṭo. <bold>Bandhanāgāriko</bold>ti bandhanāgāragopako. <bold>Kururakammantā</bold>ti dāruṇakammantā.</paragraph>
    <paragraph line="23" number="9"><bold>Muddhāvasitto</bold>ti <pageBreak edition="Pali Text Society" number="3.0012" /> khattiyābhisekena muddhani abhisitto. <bold>Puratthimena nagarassā</bold>ti nagarato puratthimadisāya. <bold>Santhāgāra</bold>nti yaññasālaṃ. <bold>Kharājinaṃ nivāsetvā</bold>ti sakhuraṃ ajinacammaṃ nivāsetvā. <bold>Sappitelenā</bold>ti sappinā ca telena ca. Ṭhapetvā hi sappiṃ avaseso yo koci sneho telanti vuccati. <bold>Kaṇḍūvamāno</bold>ti nakhānaṃ chinnattā kaṇḍūvitabbakāle tena kaṇḍūvamāno. <bold>Anantarahitāyā</bold>ti asanthatāya. <bold>Sarūpavacchāyā</bold>ti sadisavacchāya. Sace gāvī setā hoti, vacchopi setakova. Sace gāvī kabarā vā rattā vā, vacchopi tādiso vāti evaṃ sarūpavacchāya. <bold>So evamāhā</bold>ti so rājā evaṃ vadeti. <bold>Vacchatarā</bold>ti taruṇavacchakabhāvaṃ atikkantā balavavacchā. <bold>Vacchatarī</bold>supi eseva nayo. <bold>Barihisatthāyā</bold>ti parikkhepakaraṇatthāya ceva yaññabhūmiyaṃ attharaṇatthāya ca. Sesaṃ heṭṭhā tattha tattha vitthāritattā uttānamevāti.</paragraph>
    <centered line="24">Papañcasūdaniyā majjhimanikāyaṭṭhakathāya</centered>
    <centered line="25">Kandarakasuttavaṇṇanā niṭṭhitā.</centered>
    <subhead line="26">2. Aṭṭhakanāgarasuttavaṇṇanā</subhead>
    <paragraph line="27" number="17"><bold>Evaṃ</bold><pageBreak edition="Vipassana Research Institut" number="3.0009" /><bold>me suta</bold>nti aṭṭhakanāgarasuttaṃ. Tattha <bold>beluvagāmake</bold>ti vesāliyā dakkhiṇapasse avidūre beluvagāmako nāma atthi, taṃ gocaragāmaṃ katvāti attho. <bold>Dasamo</bold>ti <pageBreak edition="Pali Text Society" number="3.0013" /> so hi jātigottavasena ceva <pageBreak edition="Myanmar" number="3.0009" /> sārappattakulagaṇanāya ca dasame ṭhāne gaṇīyati, tenassa dasamotveva nāmaṃ jātaṃ. <bold>Aṭṭhakanāgaro</bold>ti aṭṭhakanagaravāsī. <bold>Kukkuṭārāmo</bold>ti kukkuṭaseṭṭhinā kārito ārāmo.</paragraph>
    <paragraph line="28" number="18"><bold>Tena bhagavatā…pe… akkhāto</bold>ti ettha ayaṃ saṅkhepattho, yo so bhagavā samatiṃsa pāramiyo pūretvā sabbakilese bhañjitvā anuttaraṃ sammāsambodhiṃ abhisambuddho, tena bhagavatā, tesaṃ tesaṃ sattānaṃ āsayānusayaṃ <bold>jānatā,</bold> hatthatale ṭhapitaāmalakaṃ viya sabbaṃ ñeyyadhammaṃ <bold>passatā</bold>. Apica pubbenivāsādīhi jānatā, dibbena cakkhunā passatā, tīhi vijjāhi chahi vā pana abhiññāhi jānatā, sabbattha appaṭihatena samantacakkhunā passatā, sabbadhammajānanasamatthāya paññāya jānatā, sabbasattānaṃ cakkhuvisayātītāni tirokuṭṭādigatānipi rūpāni ativisuddhena maṃsacakkhunā passatā, attahitasādhikāya samādhipadaṭṭhānāya paṭivedhapaññāya jānatā, parahitasādhikāya karuṇāpadaṭṭhānāya desanāpaññāya passatā, arīnaṃ hatattā paccayādīnañca arahattā <bold>arahatā,</bold> sammā sāmañca saccānaṃ buddhattā <bold>sammāsambuddhena</bold>. Antarāyikadhamme vā jānatā, niyyānikadhamme passatā, kilesārīnaṃ hatattā arahatā, sāmaṃ sabbadhammānaṃ buddhattā sammāsambuddhenāti evaṃ catuvesārajjavasena catūhi kāraṇehi thomitena. Atthi nu kho eko dhammo akkhātoti.</paragraph>
    <paragraph line="29" number="19"><bold>Abhisaṅkhata</bold>nti kataṃ uppāditaṃ. <bold>Abhisañcetayita</bold>nti cetayitaṃ pakappitaṃ. <bold>So tattha ṭhito</bold>ti so tasmiṃ samathavipassanādhamme ṭhito. <bold>Dhammarāgena dhammanandiyā</bold>ti padadvayehi samathavipassanāsu chandarāgo vutto. Samathavipassanāsu <pageBreak edition="Pali Text Society" number="3.0014" /> hi sabbena sabbaṃ chandarāgaṃ pariyādiyituṃ sakkonto arahā hoti, asakkonto anāgāmī hoti. So samathavipassanāsu chandarāgassa <pageBreak edition="Vipassana Research Institut" number="3.0010" /> appahīnattā catutthajjhānacetanāya suddhāvāse nibbattati, ayaṃ ācariyānaṃ samānakathā.</paragraph>
    <paragraph line="30">Vitaṇḍavādī panāha ‘‘teneva dhammarāgenāti vacanato akusalena suddhāvāse nibbattatī’’ti so ‘‘suttaṃ āharā’’ti vattabbo, addhā aññaṃ apassanto idameva āharissati, tato vattabbo ‘‘kiṃ panidaṃ suttaṃ neyyatthaṃ nītattha’’nti, addhā nītatthanti vakkhati. Tato vattabbo – evaṃ sante anāgāmiphalatthikena <pageBreak edition="Myanmar" number="3.0010" /> samathavipassanāsu chandarāgo kattabbo bhavissati, chandarāge uppādite anāgāmiphalaṃ paṭividdhaṃ bhavissati ‘‘mā suttaṃ me laddha’’nti yaṃ vā taṃ vā dīpehi. Pañhaṃ kathentena hi ācariyassa santike uggahetvā attharasaṃ paṭivijjhitvā kathetuṃ vaṭṭati, akusalena hi sagge, kusalena vā apāye paṭisandhi nāma natthi. Vuttañhetaṃ bhagavatā –</paragraph>
    <indent line="31">‘‘Na, bhikkhave, lobhajena kammena dosajena kammena mohajena kammena devā paññāyanti, manussā paññāyanti, yā vā panaññāpi kāci sugatiyo, atha kho, bhikkhave, lobhajena kammena dosajena kammena mohajena kammena nirayo paññāyati, tiracchānayoni paññāyati, pettivisayo paññāyati, yā vā panaññāpi kāci duggatiyo’’ti –</indent>
    <paragraph line="32">Evaṃ paññāpetabbo. Sace sañjānāti sañjānātu, no ce sañjānāti, ‘‘gaccha pātova vihāraṃ pavisitvā yāguṃ pivāhī’’ti uyyojetabbo.</paragraph>
    <paragraph line="33">Yathā ca pana imasmiṃ sutte, evaṃ mahāmālukyovādepi mahāsatipaṭṭhānepi kāyagatāsatisuttepi samathavipassanā kathitā. Tattha imasmiṃ sutte samathavasena gacchatopi vipassanāvasena gacchatopi samathadhurameva dhuraṃ, mahāmālukyovāde vipassanāva dhuraṃ, mahāsatipaṭṭhānaṃ pana vipassanuttaraṃ <pageBreak edition="Pali Text Society" number="3.0015" /> nāma kathitaṃ, kāyagatāsatisuttaṃ samathuttaranti.</paragraph>
    <paragraph line="34"><bold>Ayaṃ kho gahapati…pe… ekadhammo akkhāto</bold>ti ekadhammaṃ pucchitena ayampi ekadhammoti evaṃ pucchāvasena kathitattā ekādasapi dhammā ekadhammo nāma jāto. Mahāsakuludāyisuttasmiñhi <pageBreak edition="Vipassana Research Institut" number="3.0011" /> ekūnavīsati pabbāni paṭipadāvasena ekadhammo nāma jātāni, idha ekādasapucchāvasena ekadhammoti āgatāni. Amatuppattiyatthena vā sabbānipi ekadhammoti vattuṃ vaṭṭati.</paragraph>
    <paragraph line="35" number="21"><bold>Nidhimukhaṃ gavesanto</bold>ti nidhiṃ pariyesanto. <bold>Sakidevā</bold>ti ekapayogena. Kathaṃ pana ekapayogeneva ekādasannaṃ nidhīnaṃ adhigamo hotīti. Idhekacco araññe nidhiṃ gavesamāno carati, tamenaṃ aññataro atthacarako disvā ‘‘kiṃ bho carasī’’ti pucchati. So ‘‘jīvitavuttiṃ pariyesāmī’’ti <pageBreak edition="Myanmar" number="3.0011" /> āha. Itaro ‘‘tena hi samma āgaccha, etaṃ pāsāṇaṃ pavattehī’’ti āha. So taṃ pavattetvā uparūpari ṭhapitā vā kucchiyā kucchiṃ āhacca ṭhitā vā ekādasa kumbhiyo passeyya, evaṃ ekapayogena ekādasannaṃ nidhīnaṃ adhigamo hoti.</paragraph>
    <paragraph line="36"><bold>Ācariyadhanaṃ pariyesissantī</bold>ti aññatitthiyā hi yassa santike sippaṃ uggaṇhanti, tassa sippuggahaṇato pure vā pacchā vā antarantare vā gehato nīharitvā dhanaṃ denti. Yesaṃ gehe natthi, te ñātisabhāgato pariyesanti, tathā alabhamānā bhikkhampi caritvā dentiyeva. Taṃ sandhāyetaṃ vuttaṃ.</paragraph>
    <paragraph line="37"><bold>Kimaṅgaṃ panāha</bold>nti bāhirakā tāva aniyyānikepi sāsane sippamattadāyakassa dhanaṃ pariyesanti; ahaṃ pana evaṃvidhe niyyānikasāsane ekādasavidhaṃ amatuppattipaṭipadaṃ desentassa ācariyassa pūjaṃ kiṃ na karissāmi, karissāmiyevāti vadati. <bold>Paccekadussayugena</bold><pageBreak edition="Pali Text Society" number="3.0016" /><bold>acchādesī</bold>ti ekamekassa bhikkhuno ekekaṃ dussayugamadāsīti attho. Samudācāravacanaṃ panettha evarūpaṃ hoti, tasmā acchādesīti vuttaṃ. <bold>Pañcasatavihāra</bold>nti pañcasatagghanikaṃ paṇṇasālaṃ kāresīti attho. Sesaṃ sabbattha uttānamevāti.</paragraph>
    <centered line="38">Papañcasūdaniyā majjhimanikāyaṭṭhakathāya</centered>
    <centered line="39">Aṭṭhakanāgarasuttavaṇṇanā niṭṭhitā.</centered>
    <subhead line="40">3. Sekhasuttavaṇṇanā</subhead>
    <paragraph line="41" number="22"><bold>Evaṃ</bold><pageBreak edition="Vipassana Research Institut" number="3.0012" /><bold>me suta</bold>nti sekhasuttaṃ. Tattha <bold>navaṃ santhāgāra</bold>nti adhunā kāritaṃ santhāgāraṃ, ekā mahāsālāti attho. Uyyogakālādīsu hi rājāno tattha ṭhatvā ‘‘ettakā purato gacchantu, ettakā pacchā, ettakā ubhohi passehi, ettakā hatthīsu abhiruhantu, ettakā assesu, ettakā rathesu tiṭṭhantū’’ti evaṃ santhaṃ karonti, mariyādaṃ bandhanti, tasmā taṃ ṭhānaṃ <bold>santhāgāra</bold>nti vuccati. Uyyogaṭṭhānato ca āgantvā yāva gehesu allagomayaparibhaṇḍādīni karonti, tāva dve tīṇi divasāni te rājāno tattha santhambhantītipi santhāgāraṃ. Tesaṃ rājūnaṃ saha atthānusāsanaṃ agārantipi santhāgāraṃ gaṇarājāno hi te <pageBreak edition="Myanmar" number="3.0012" />, tasmā uppannakiccaṃ ekassa vasena na chijjati, sabbesaṃ chando laddhuṃ vaṭṭati, tasmā sabbe tattha sannipatitvā anusāsanti. Tena vuttaṃ ‘‘saha atthānusāsanaṃ agārantipi santhāgāra’’nti. Yasmā panete tattha sannipatitvā ‘‘imasmiṃ kāle kasituṃ vaṭṭati, imasmiṃ kāle vapitu’’nti evamādinā nayena gharāvāsakiccāni sammantayanti, tasmā chiddāvachiddaṃ <pageBreak edition="Pali Text Society" number="3.0017" /> gharāvāsaṃ tattha santharantītipi santhāgāraṃ. <bold>Acirakāritaṃ hotī</bold>ti kaṭṭhakamma-silākamma-cittakammādivasena susajjitaṃ devavimānaṃ viya adhunā niṭṭhāpitaṃ. <bold>Samaṇena vā</bold>ti ettha yasmā gharavatthupariggahakāleyeva devatā attano vasanaṭṭhānaṃ gaṇhanti, tasmā ‘‘devena vā’’ti avatvā ‘‘samaṇena vā brāhmaṇena vā kenaci vā manussabhūtenā’’ti vuttaṃ.</paragraph>
    <paragraph line="42"><bold>Yena bhagavā tenupasaṅkamiṃsū</bold>ti santhāgāraṃ niṭṭhitanti sutvā ‘‘gacchāma, naṃ passissāmā’’ti gantvā dvārakoṭṭhakato paṭṭhāya sabbaṃ oloketvā ‘‘idaṃ santhāgāraṃ devavimānasadisaṃ ativiya manoramaṃ sassirikaṃ kena paṭhamaṃ paribhuttaṃ amhākaṃ dīgharattaṃ hitāya sukhāya assā’’ti cintetvā ‘‘amhākaṃ ñātiseṭṭhassa paṭhamaṃ diyyamānepi satthunova anucchavikaṃ, dakkhiṇeyyavasena diyyamānepi satthunova anucchavikaṃ, tasmā paṭhamaṃ satthāraṃ paribhuñjāpessāma, bhikkhusaṅghassa āgamanaṃ karissāma, bhikkhusaṅghe āgate tepiṭakaṃ buddhavacanaṃ āgatameva bhavissati, satthāraṃ tiyāmarattiṃ amhākaṃ dhammakathaṃ kathāpessāma, iti tīhi ratanehi paribhuttaṃ mayaṃ pacchā paribhuñjissāma <pageBreak edition="Vipassana Research Institut" number="3.0013" />, evaṃ no dīgharattaṃ hitāya sukhāya bhavissatī’’ti sanniṭṭhānaṃ katvā upasaṅkamiṃsu.</paragraph>
    <paragraph line="43"><bold>Yena santhāgāraṃ tenupasaṅkamiṃsū</bold>ti taṃ divasaṃ kira santhāgāraṃ kiñcāpi rājakulānaṃ dassanatthāya devavimānaṃ viya susajjitaṃ hoti supaṭijaggitaṃ, buddhārahaṃ pana katvā appaññattaṃ. Buddhā hi nāma araññajjhāsayā araññārāmā antogāme vaseyyuṃ vā no vā, tasmā bhagavato manaṃ <pageBreak edition="Pali Text Society" number="3.0018" /> jānitvāva paññāpessāmāti cintetvā te bhagavantaṃ upasaṅkamiṃsu. Idāni pana manaṃ labhitvā paññāpetukāmā yena santhāgāraṃ tenupasaṅkamiṃsu.</paragraph>
    <paragraph line="44"><bold>Sabbasanthariṃ santhāgāraṃ santharitvā</bold>ti yathā sabbameva santhataṃ hoti, evaṃ taṃ santharāpetvā. Sabbapaṭhamaṃ tāva ‘‘gomayaṃ nāma sabbamaṅgalesu vaṭṭatī’’ti <pageBreak edition="Myanmar" number="3.0013" /> sudhāparikammakatampi bhūmiṃ allagomayena opuñchāpetvā parisukkhabhāvaṃ ñatvā yathā akkantaṭṭhāne padaṃ na paññāyati, evaṃ catujjātiyagandhehi limpāpetvā upari nānāvaṇṇe kaṭasārake santharitvā tesaṃ upari mahāpiṭṭhikakojavake ādiṃ katvā hatthattharaka-assattharaka-sīhattharaka-byagghattharaka-candattharaka-sūriyattharaka-cittattharakādīhi nānāvaṇṇehi attharaṇehi santharitabbakayuttaṃ sabbokāsaṃ santharāpesuṃ. Tena vuttaṃ ‘‘sabbasanthariṃ santhāgāraṃ santharitvā’’ti.</paragraph>
    <paragraph line="45"><bold>Āsanāni paññāpetvā</bold>ti majjhaṭṭhāne tāva maṅgalatthambhaṃ nissāya mahārahaṃ buddhāsanaṃ paññāpetvā tattha yaṃ yaṃ mudukañca manoramañca paccattharaṇaṃ, taṃ taṃ paccattharitvā bhagavato lohitakaṃ manuññadassanaṃ upadhānaṃ upadahitvā upari suvaṇṇarajatatārakavicittaṃ vitānaṃ bandhitvā gandhadāmapupphadāmapattadāmādīhi paccattharaṇehi alaṅkaritvā samantā dvādasahatthaṭṭhāne pupphajālaṃ karitvā tiṃsahatthamattaṃ ṭhānaṃ paṭasāṇiyā parikkhipāpetvā <pageBreak edition="Pali Text Society" number="3.0019" /> pacchimabhittiṃ nissāya bhikkhusaṅghassa pallaṅkapīṭha-apassayapīṭha-muṇḍapīṭhāni paññāpetvā upari setapaccattharaṇehi paccattharāpetvā pācīnabhittiṃ nissāya attano attano mahāpiṭṭhikakojavake paññāpetvā haṃsalomādipūritāni upadhānāni ṭhapāpesuṃ ‘‘evaṃ akilamamānā sabbarattiṃ dhammaṃ suṇissāmā’’ti. Idaṃ sandhāya vuttaṃ ‘‘āsanāni paññāpetvā’’ti.</paragraph>
    <paragraph line="46"><bold>Udakamaṇika</bold>nti <pageBreak edition="Vipassana Research Institut" number="3.0014" /> mahākucchikaṃ udakacāṭiṃ. <bold>Upaṭṭhapetvā</bold>ti evaṃ bhagavā ca bhikkhusaṅgho ca yathāruciyā hatthe vā dhovissanti pāde vā, mukhaṃ vā vikkhālessantīti tesu tesu ṭhānesu maṇivaṇṇassa udakassa pūrāpetvā vāsatthāya nānāpupphāni ceva udakavāsacuṇṇāni ca pakkhipitvā kadalipaṇṇehi pidahitvā patiṭṭhāpesuṃ. Idaṃ sandhāya vuttaṃ ‘‘upaṭṭhapetvā’’ti.</paragraph>
    <paragraph line="47"><bold>Telappadīpaṃ āropetvā</bold>ti rajatasuvaṇṇādimayadaṇḍāsu dīpikāsu yonakarūpakirātarūpakādīnaṃ hatthe ṭhapitasuvaṇṇarajatādimayakapallakādīsu ca telappadīpaṃ jalayitvāti attho. <bold>Yena bhagavā tenupasaṅkamiṃsū</bold>ti ettha pana te sakyarājāno na kevalaṃ santhāgārameva, atha kho yojanāvaṭṭe kapilavatthusmiṃ nagaravīthiyopi sammajjāpetvā dhaje <pageBreak edition="Myanmar" number="3.0014" /> ussāpetvā gehadvāresu puṇṇaghaṭe ca kadaliyo ca ṭhapāpetvā sakalanagaraṃ dīpamālādīhi vippakiṇṇatārakaṃ viya katvā ‘‘khīrapāyake dārake khīraṃ pāyetha, dahare kumāre lahuṃ lahuṃ bhojetvā sayāpetha, uccāsaddaṃ mā karittha, ajja ekarattiṃ satthā antogāme vasissati, buddhā nāma appasaddakāmā hontī’’ti bheriṃ carāpetvā sayaṃ daṇḍadīpikā ādāya yena bhagavā tenupasaṅkamiṃsu.</paragraph>
    <paragraph line="48"><bold>Atha</bold><pageBreak edition="Pali Text Society" number="3.0020" /><bold>kho bhagavā nivāsetvā pattacīvaramādāya saddhiṃ bhikkhusaṅghena yena navaṃ santhāgāraṃ tenupasaṅkamī</bold>ti. ‘‘Yassa dāni, bhante, bhagavā kālaṃ maññatī’’ti evaṃ kira kāle ārocite bhagavā lākhārasena tintarattakoviḷārapupphavaṇṇaṃ rattadupaṭṭaṃ kattariyā padumaṃ kantanto viya saṃvidhāya timaṇḍalaṃ paṭicchādento nivāsetvā suvaṇṇapāmaṅgena padumakalāpaṃ parikkhipanto viya vijjullatāsassirikaṃ kāyabandhanaṃ bandhitvā rattakambalena gajakumbhaṃ pariyonaddhanto viya ratanasatubbedhe suvaṇṇagghike pavāḷajālaṃ khipamāno viya suvaṇṇacetiye rattakambalakañcukaṃ paṭimuñcanto viya gacchantaṃ puṇṇacandaṃ rattavaṇṇavalāhakena paṭicchādayamāno viya kañcanapabbatamatthake supakkalākhārasaṃ parisiñcanto viya cittakūṭapabbatamatthakaṃ vijjullatāya parikkhipanto viya ca sacakkavāḷasineruyugandharaṃ mahāpathaviṃ cāletvā gahitaṃ nigrodhapallavasamānavaṇṇaṃ rattavarapaṃsukūlaṃ pārupitvā gandhakuṭidvārato nikkhami kañcanaguhato sīho viya udayapabbatakūṭato puṇṇacando viya ca. Nikkhamitvā pana gandhakuṭipamukhe aṭṭhāsi.</paragraph>
    <paragraph line="49">Athassa <pageBreak edition="Vipassana Research Institut" number="3.0015" /> kāyato meghamukhehi vijjukalāpā viya rasmiyo nikkhamitvā suvaṇṇarasadhārāparisekamañjaripattapupphaphalaviṭape viya ārāmarukkhe kariṃsu. Tāvadeva ca attano attano pattacīvaramādāya mahābhikkhusaṅgho bhagavantaṃ parivāresi. Te pana parivāretvā ṭhitā bhikkhū evarūpā ahesuṃ appicchā santuṭṭhā pavivittā asaṃsaṭṭhā āraddhavīriyā <pageBreak edition="Pali Text Society" number="3.0021" /> vattāro vacanakkhamā codakā pāpagarahī sīlasampannā samādhisampannā paññāvimuttivimuttiñāṇadassanasampannāti. Tehi parivārito bhagavā rattakambalaparikkhitto viya suvaṇṇakkhandho rattapadumasaṇḍamajjhagatā viya suvaṇṇanāvā pavāḷavedikāparikkhitto viya suvaṇṇapāsādo virocittha. Sāriputtamoggallānādayo mahātherāpi naṃ meghavaṇṇaṃ paṃsukūlaṃ <pageBreak edition="Myanmar" number="3.0015" /> pārupitvā maṇivammavammikā viya mahānāgā parivārayiṃsu vantarāgā bhinnakilesā vijaṭitajaṭā chinnabandhanā kule vā gaṇe vā alaggā.</paragraph>
    <paragraph line="50">Iti bhagavā sayaṃ vītarāgo vītarāgehi, vītadoso vītadosehi, vītamoho vītamohehi, nittaṇho nittaṇhehi, nikkileso nikkilesehi, sayaṃ buddho bahussutabuddhehi parivārito, pattaparivāritaṃ viya kesaraṃ, kesaraparivāritā viya kaṇṇikā, aṭṭhanāgasahassaparivārito viya chaddanto nāgarājā, navutihaṃsasahassaparivārito viya dhataraṭṭho haṃsarājā, senaṅgaparivārito viya cakkavatti, marugaṇaparivārito viya sakko devarājā, brahmagaṇaparivārito viya hāritamahābrahmā, tārāgaṇaparivārito viya puṇṇacando, asamena buddhavesena aparimāṇena buddhavilāsena kapilavatthugamanamaggaṃ paṭipajji.</paragraph>
    <paragraph line="51">Athassa puratthimakāyato suvaṇṇavaṇṇā rasmī uṭṭhahitvā asītihatthaṭṭhānaṃ aggahesi. Pacchimakāyato dakkhiṇahatthato, vāmahatthato suvaṇṇavaṇṇā rasmī uṭṭhahitvā asītihatthaṭṭhānaṃ aggahesi. Upari kesantato paṭṭhāya sabbakesāvattehi moragīvavaṇṇā rasmī uṭṭhahitvā gaganatale asītihatthaṭṭhānaṃ aggahesi. Heṭṭhā pādatalehi pavāḷavaṇṇā rasmī uṭṭhahitvā ghanapathaviyaṃ asītihatthaṭṭhānaṃ aggahesi. Evaṃ samantā asītihatthamattaṃ ṭhānaṃ chabbaṇṇā buddharasmiyo vijjotamānā <pageBreak edition="Pali Text Society" number="3.0022" /> vipphandamānā kañcanadaṇḍadīpikāhi niccharitvā ākāsaṃ pakkhandajālā viya cātuddīpikamahāmeghato nikkhantavijjullatā viya vidhāviṃsu. Sabbadisābhāgā suvaṇṇacampakapupphehi vikiriyamānā viya, suvaṇṇaghaṭā nikkhantasuvaṇṇarasadhārāhi <pageBreak edition="Vipassana Research Institut" number="3.0016" /> siñcamānā viya, pasāritasuvaṇṇapaṭaparikkhittā viya, verambhavātasamuṭṭhitakiṃsukakaṇikārapupphacuṇṇasamokiṇṇā viya vippakiriṃsu.</paragraph>
    <paragraph line="52">Bhagavatopi asītianubyañjanabyāmappabhādvattiṃsavaralakkhaṇasamujjalaṃ sarīraṃ samuggatatārakaṃ viya gaganatalaṃ, vikasitamiva padumavanaṃ, sabbapāliphullo viya yojanasatiko pāricchattako, paṭipāṭiyā ṭhapitānaṃ dvattiṃsūcandānaṃ dvattiṃsasūriyānaṃ dvattiṃsacakkavattīnaṃ dvattiṃsadevarājānaṃ dvattiṃsamahābrahmānaṃ <pageBreak edition="Myanmar" number="3.0016" /> siriyā siriṃ abhibhavamānaṃ viya virocittha, yathā taṃ dasahi pāramīhi dasahi upapāramīhi dasahi paramatthapāramīhi supūritāhi samatiṃsapāramitāhi alaṅkataṃ. Kappasatasahasādhikāni cattāri asaṅkhyeyyāni dinnadānaṃ rakkhitasīlaṃ katakalyāṇakammaṃ ekasmiṃ attabhāve osaritvā vipākaṃ dātuṃ ṭhānaṃ alabhamānaṃ sambādhapattaṃ viya ahosi. Nāvāsahassabhaṇḍaṃ ekanāvaṃ āropanakālo viya, sakaṭasahassabhaṇḍaṃ ekasakaṭaṃ āropanakālo viya, pañcavīsatiyā nadīnaṃ oghassa sambhijja mukhadvāre ekato rāsībhūtakālo viya ca ahosi.</paragraph>
    <paragraph line="53">Imāya buddhasiriyā obhāsamānassāpi ca bhagavato purato anekāni daṇḍadīpikasahassāni ukkhipiṃsu. Tathā pacchato. Vāmapasse dakkhiṇapasse. Jātikusumacampakavanamallikarattuppalanīluppalamakulasinduvārapupphāni <pageBreak edition="Pali Text Society" number="3.0023" /> ceva nīlapītādivaṇṇasugandhagandhacuṇṇāni ca cātuddīpikameghavissaṭṭhodakavuṭṭhiyo viya vippakiriṃsu. Pañcaṅgikatūriyanigghosā ceva buddhadhammasaṅghaguṇappaṭisaṃyuttā thutighosā ca sabbadisā pūrayiṃsu. Devamanussanāgasupaṇṇagandhabbayakkhādīnaṃ akkhīni amatapānaṃ viya labhiṃsu. Imasmiṃ pana ṭhāne ṭhatvā <bold>padasahassena</bold> gamanavaṇṇaṃ vattuṃ vaṭṭati. Tatridaṃ mukhamattaṃ –</paragraph>
    <gatha1 line="54">‘‘Evaṃ sabbaṅgasampanno, kampayanto vasundharaṃ;</gatha1>
    <gathalast line="55">Aheṭhayanto pāṇāni, yāti lokavināyako.</gathalast>
    <gatha1 line="56">Dakkhiṇaṃ paṭhamaṃ pādaṃ, uddharanto narāsabho;</gatha1>
    <gathalast line="57">Gacchanto sirisampanno, sobhate dvipaduttamo.</gathalast>
    <gatha1 line="58">Gacchato <pageBreak edition="Vipassana Research Institut" number="3.0017" /> buddhaseṭṭhassa, heṭṭhā pādatalaṃ mudu;</gatha1>
    <gathalast line="59">Samaṃ samphusate bhūmiṃ, rajasā nupalippati.</gathalast>
    <gatha1 line="60">Ninnaṭṭhānaṃ unnamati, gacchante lokanāyake;</gatha1>
    <gathalast line="61">Unnatañca samaṃ hoti, pathavī ca acetanā.</gathalast>
    <gatha1 line="62">Pāsāṇā sakkharā ceva, kathalā khāṇukaṇṭakā;</gatha1>
    <gathalast line="63">Sabbe maggā vivajjanti, gacchante lokanāyake.</gathalast>
    <gatha1 line="64">Nātidūre <pageBreak edition="Myanmar" number="3.0017" /> uddharati, naccāsanne ca nikkhipaṃ;</gatha1>
    <gathalast line="65">Aghaṭṭayanto niyyāti, ubho jāṇū ca gopphake.</gathalast>
    <gatha1 line="66">Nātisīghaṃ <pageBreak edition="Pali Text Society" number="3.0024" /> pakkamati, sampannacaraṇo muni;</gatha1>
    <gathalast line="67">Na cātisaṇikaṃ yāti, gacchamāno samāhito.</gathalast>
    <gatha1 line="68">Uddhaṃ adho ca tiriyaṃ, disañca vidisaṃ tathā;</gatha1>
    <gathalast line="69">Na pekkhamāno so yāti, yugamattamhi pekkhati.</gathalast>
    <gatha1 line="70">Nāgavikkantacāro so, gamane sobhate jino;</gatha1>
    <gathalast line="71">Cāruṃ gacchati lokaggo, hāsayanto sadevake.</gathalast>
    <gatha1 line="72">Uḷurājāva sobhanto, catucārīva kesarī;</gatha1>
    <gathalast line="73">Tosayanto bahū satte, puraṃ seṭṭhaṃ upāgamī’’ti.</gathalast>
    <paragraph line="74">Vaṇṇakālo nāma kiresa, evaṃvidhesu kālesu buddhassa sarīravaṇṇe vā guṇavaṇṇe vā dhammakathikassa thāmoyeva pamāṇaṃ cuṇṇiyapadehi vā gāthābandhena vā yattakaṃ sakkoti, tattakaṃ vattabbaṃ. Dukkathitanti na vattabbaṃ. Appamāṇavaṇṇā hi buddhā, tesaṃ buddhāpi anavasesato vaṇṇaṃ <pageBreak edition="Vipassana Research Institut" number="3.0018" /> vattuṃ asamatthā, pageva itarā pajāti. Iminā sirivilāsena alaṅkatappaṭiyattaṃ sakyarājapuraṃ pavisitvā bhagavā pasannacittena janena gandhadhūmavāsacuṇṇādīhi pūjayamāno santhāgāraṃ pāvisi. Tena vuttaṃ – ‘‘atha kho bhagavā nivāsetvā pattacīvaramādāya saddhiṃ bhikkhusaṅghena yena evaṃ santhāgāraṃ tenupasaṅkamī’’ti.</paragraph>
    <paragraph line="75"><bold>Bhagavantaṃyeva purakkhatvā</bold>ti bhagavantaṃ purato katvā. Tattha bhagavā bhikkhūnañceva upāsakānañca majjhe nisinno gandhodakena nhāpetvā dukūlacumbaṭakena vodakaṃ katvā jātihiṅgulakena majjitvā rattakambalapaliveṭhite <pageBreak edition="Pali Text Society" number="3.0025" /> pīṭhe ṭhapitarattasuvaṇṇaghanapaṭimā viya ativirocittha. Ayaṃ panettha porāṇānaṃ vaṇṇabhaṇanamaggo –</paragraph>
    <gatha1 line="76">‘‘Gantvāna maṇḍalamāḷaṃ, nāgavikkantacaraṇo;</gatha1>
    <gathalast line="77">Obhāsayanto lokaggo, nisīdi varamāsane.</gathalast>
    <gatha1 line="78">Tasmiṃ <pageBreak edition="Myanmar" number="3.0018" /> nisinno naradammasārathi,</gatha1>
    <gatha2 line="79">Devātidevo satapuññalakkhaṇo;</gatha2>
    <gatha3 line="80">Buddhāsane majjhagato virocati,</gatha3>
    <gathalast line="81">Suvaṇṇanekkhaṃ viya paṇḍukambale.</gathalast>
    <gatha1 line="82">Nekkhaṃ jambonadasseva, nikkhittaṃ paṇḍukambale;</gatha1>
    <gathalast line="83">Virocati vītamalo, maṇiverocano yathā.</gathalast>
    <gatha1 line="84">Mahāsālova samphullo, nerurājāvalaṅkato;</gatha1>
    <gathalast line="85">Suvaṇṇayūpasaṅkāso, padumo kokanado yathā.</gathalast>
    <gatha1 line="86">Jalanto dīparukkhova, pabbatagge yathā sikhī;</gatha1>
    <gathalast line="87">Devānaṃ pāricchattova, sabbaphullo virocathā’’ti.</gathalast>
    <paragraph line="88"><bold>Kāpilavatthave</bold><pageBreak edition="Vipassana Research Institut" number="3.0019" /><bold>sakye bahudeva rattiṃ dhammiyā kathāyā</bold>ti ettha dhammī kathā nāma santhāgāraanumodanappaṭisaṃyuttā pakiṇṇakakathā veditabbā. Tadā hi bhagavā ākāsagaṅgaṃ otārento viya pathavojaṃ ākaḍḍhanto viya mahājambuṃ khandhe gahetvā cālento viya yojanikaṃ madhubhaṇḍaṃ cakkayantena pīḷetvā madhupānaṃ pāyamāno viya kāpilavatthavānaṃ sakyānaṃ hitasukhāvahaṃ <pageBreak edition="Pali Text Society" number="3.0026" /> pakiṇṇakakathaṃ kathesi. ‘‘Āvāsadānaṃ nāmetaṃ mahārāja mahantaṃ, tumhākaṃ āvāso mayā paribhutto bhikkhusaṅghena paribhutto mayā ca bhikkhusaṅghena ca paribhutto pana dhammaratanena paribhutto yevāti tīhi ratanehi paribhutto nāma hoti. Āvāsadānasmiñhi dinne sabbadānaṃ dinnameva hoti. Bhūmaṭṭhakapaṇṇasālāya vā sākhāmaṇḍapassa vāpi ānisaṃso nāma paricchindituṃ na sakkā’’ti nānānayavicittaṃ bahuṃ dhammakathaṃ kathetvā –</paragraph>
    <gatha1 line="89">‘‘Sītaṃ uṇhaṃ paṭihanti, tato vāḷamigāni ca;</gatha1>
    <gathalast line="90">Sarīsape ca makase, sisire cāpi vuṭṭhiyo.</gathalast>
    <gatha1 line="91">Tato vātātapo ghoro, sañjāto paṭihaññati;</gatha1>
    <gathalast line="92">Leṇatthañca sukhatthañca, jhāyituñca vipassituṃ.</gathalast>
    <gatha1 line="93">Vihāradānaṃ saṅghassa, aggaṃ buddhena vaṇṇitaṃ;</gatha1>
    <gathalast line="94">Tasmā hi paṇḍito poso, sampassaṃ atthamattano.</gathalast>
    <gatha1 line="95">Vihāre <pageBreak edition="Myanmar" number="3.0019" /> kāraye ramme, vāsayettha bahussute;</gatha1>
    <gathalast line="96">Tesaṃ annañca pānañca, vatthasenāsanāni ca.</gathalast>
    <gatha1 line="97">Dadeyya ujubhūtesu, vippasannena cetasā;</gatha1>
    <gatha2 line="98">Te tassa dhammaṃ desenti, sabbadukkhāpanūdanaṃ;</gatha2>
    <gathalast line="99">Yaṃ so dhammaṃ idhaññāya, parinibbāti anāsavo’’ti. (cūḷava. 295) –</gathalast>
    <unindented line="100">Evaṃ ayampi āvāse ānisaṃso, ayampi ānisaṃsoti bahudevarattiṃ atirekataraṃ diyaḍḍhayāmaṃ āvāsānisaṃsakathaṃ <pageBreak edition="Vipassana Research Institut" number="3.0020" /> kathesi. Tattha imā gāthāva saṅgahaṃ āruḷhā, pakiṇṇakadhammadesanā pana saṅgahaṃ na ārohati. <bold>Sandassesī</bold>tiādīni <pageBreak edition="Pali Text Society" number="3.0027" /> vuttatthāneva.</unindented>
    <paragraph line="101"><bold>Āyasmantaṃ ānandaṃ āmantesī</bold>ti dhammakathaṃ kathāpetukāmo jānāpesi. Atha kasmā sāriputtamahāmoggallānamahākassapādīsu asītimahātheresu vijjamānesu bhagavā ānandattherassa bhāramakāsīti. Parisajjhāsayavasena. Āyasmā hi ānando bahussutānaṃ aggo, pahosi parimaṇḍalehi padabyañjanehi madhuradhammakathaṃ kathetunti sākiyamaṇḍale pākaṭo paññāto. Tassa sakyarājūhi vihāraṃ gantvāpi dhammakathā sutapubbā, orodhā pana nesaṃ na yathāruciyā vihāraṃ gantuṃ labhanti, tesaṃ etadahosi – ‘‘aho vata bhagavā appaṃyeva dhammakathaṃ kathetvā amhākaṃ ñātiseṭṭhassa ānandassa bhāraṃ kareyyā’’ti. Tesaṃ ajjhāsayavasena bhagavā tasseva bhāramakāsi.</paragraph>
    <paragraph line="102"><bold>Sekho pāṭipado</bold>ti paṭipannako sekhasamaṇo. So tuyhaṃ paṭibhātu upaṭṭhātu, tassa paṭipadaṃ desehīti paṭipadāya puggalaṃ niyametvā dasseti. Kasmā pana bhagavā imaṃ paṭipadaṃ niyamesi? Bahūhi kāraṇehi. Ime tāva sakyā maṅgalasālāya maṅgalaṃ paccāsīsanti vaḍḍhiṃ icchanti, ayañca sekhapaṭipadā mayhaṃ sāsane maṅgalapaṭipadā vaḍḍhamānakapaṭipadātipi imaṃ paṭipadaṃ niyamesi. Tassañca parisati sekhāva bahū nisinnā, te attanā paṭividdhaṭṭhāne kathīyamāne akilamantāva sallakkhessantītipi imaṃ paṭipadaṃ niyamesi. Āyasmā ca ānando sekhapaṭisambhidāpattova, so attanā paṭividdhe paccakkhaṭṭhāne kathento akilamanto viññāpetuṃ sakkhissatītipi imaṃ paṭipadaṃ niyamesi. Sekhapaṭipadāya ca tissopi sikkhā osaṭā <pageBreak edition="Myanmar" number="3.0020" />, tattha adhisīlasikkhāya <pageBreak edition="Pali Text Society" number="3.0028" /> kathitāya sakalaṃ vinayapiṭakaṃ kathitameva hoti, adhicittasikkhāya kathitāya sakalaṃ suttantapiṭakaṃ kathitaṃ hoti, adhipaññāsikkhāya kathitāya sakalaṃ abhidhammapiṭakaṃ kathitaṃ hoti, ānando ca bahussuto tipiṭakadharo, so pahoti tīhi piṭakehi tisso sikkhā kathetuṃ, evaṃ kathite sakyānaṃ maṅgalameva vaḍḍhiyeva bhavissatītipi imaṃ paṭipadaṃ niyamesi.</paragraph>
    <paragraph line="103"><bold>Piṭṭhi me āgilāyatī</bold>ti kasmā āgilāyati? Bhagavato hi chabbassāni padhānaṃ padahantassa <pageBreak edition="Vipassana Research Institut" number="3.0021" /> mahantaṃ kāyadukkhaṃ ahosi, athassa aparabhāge mahallakakāle piṭṭhivāto uppajji. Akāraṇaṃ vā etaṃ. Pahoti hi bhagavā uppannaṃ vedanaṃ vikkhambhetvā ekampi dvepi sattāhe ekapallaṅkena nisīdituṃ. Santhāgārasālaṃ pana catūhi iriyāpathehi paribhuñjitukāmo ahosi, tattha pādadhovanaṭṭhānato yāva dhammāsanā agamāsi, ettake ṭhāne gamanaṃ nipphannaṃ. Dhammāsanaṃ patto thokaṃ ṭhatvā nisīdi, ettake ṭhānaṃ. Diyaḍḍhayāmaṃ dhammāsane nisīdi, ettake ṭhāne nisajjā nipphannā. Idāni dakkhiṇena passena thokaṃ nipanne sayanaṃ nipphajjissatīti evaṃ catūhi iriyāpathehi paribhuñjitukāmo ahosi. Upādinnakasarīrañca nāma ‘‘no āgilāyatī’’ti na vattabbaṃ, tasmā ciraṃ nisajjāya sañjātaṃ appakampi āgilāyanaṃ gahetvā evamāha.</paragraph>
    <paragraph line="104"><bold>Saṅghāṭiṃ paññāpetvā</bold>ti santhāgārassa kira ekapasse te rājāno paṭṭasāṇiṃ parikkhipāpetvā kappiyamañcakaṃ paññapetvā kappiyapaccattharaṇena attharitvā upari suvaṇṇa-tāraka-gandhamālā-dāmapaṭimaṇḍitaṃ vitānaṃ bandhitvā gandhatelappadīpaṃ āropayiṃsu ‘‘appeva nāma satthā dhammāsanato <pageBreak edition="Pali Text Society" number="3.0029" /> vuṭṭhāya thokaṃ vissamanto idha nipajjeyya, evaṃ no imaṃ santhāgāraṃ bhagavatā catūhi iriyāpathehi paribhuttaṃ dīgharattaṃ hitāya sukhāya bhavissatī’’ti. Satthāpi tadeva sandhāya tattha saṅghāṭiṃ paññapetvā nipajji. <bold>Uṭṭhānasaññaṃ manasi karitvā</bold>ti ettakaṃ kālaṃ atikkamitvā vuṭṭhahissāmīti vuṭṭhānasaññaṃ citte ṭhapetvā.</paragraph>
    <paragraph line="105" number="23"><bold>Mahānāmaṃ sakkaṃ āmantesī</bold>ti so kira tasmiṃ kāle tassaṃ parisati jeṭṭhako pāmokkho, tasmiṃ saṅgahite sesaparisā saṅgahitāva <pageBreak edition="Myanmar" number="3.0021" /> hotīti thero tameva āmantesi. <bold>Sīlasampanno</bold>ti sīlena sampanno, sampannasīlo paripuṇṇasīloti attho. <bold>Saddhammehī</bold>ti sundaradhammehi, sataṃ vā sappurisānaṃ dhammehi.</paragraph>
    <paragraph line="106" number="24"><bold>Kathañca mahānāmā</bold>ti iminā ettakena ṭhānena sekhapaṭipadāya mātikaṃ ṭhapetvā paṭipāṭiyā vitthāretukāmo evamāha. Tattha <bold>sīlasampanno</bold>tiādīni ‘‘sampannasīlā, bhikkhave, viharathā’’ti ākaṅkheyyasuttādīsu vuttanayeneva veditabbāni.</paragraph>
    <paragraph line="107" number="25"><bold>Kāyaduccaritenā</bold>tiādīsu <pageBreak edition="Vipassana Research Institut" number="3.0022" /> upayogatthe karaṇavacanaṃ, hiriyitabbāni kāyaduccaritādīni hiriyati jigucchatīti attho. Ottappaniddese hetvatthe karaṇavacanaṃ, kāyaduccaritādīhi ottappassa hetubhūtehi ottappati bhāyatīti attho. <bold>Āraddhavīriyo</bold>ti paggahitavīriyo anosakkitamānaso. <bold>Pahānāyā</bold>ti pahānatthāya. <bold>Upasampadāyā</bold>ti <pageBreak edition="Pali Text Society" number="3.0030" /> paṭilābhatthāya. <bold>Thāmavā</bold>ti vīriyathāmena samannāgato. <bold>Daḷhaparakkamo</bold>ti thiraparakkamo. <bold>Anikkhittadhuro kusalesu dhammesū</bold>ti kusalesu dhammesu anoropitadhuro anosakkitavīriyo. <bold>Paramenā</bold>ti uttamena. <bold>Satinepakkenā</bold>ti satiyā ca nipakabhāvena ca. Kasmā pana satibhājaniye paññā āgatāti? Satiyā balavabhāvadīpanatthaṃ. Paññāvippayuttā hi sati dubbalā hoti, sampayuttā balavatīti.</paragraph>
    <paragraph line="108"><bold>Cirakatampī</bold>ti attanā vā parena vā kāyena cirakataṃ cetiyaṅgaṇavattādi asīti mahāvattapaṭipattipūraṇaṃ. <bold>Cirabhāsitampī</bold>ti attanā vā parena vā vācāya cirabhāsitaṃ sakkaccaṃ uddisana-uddisāpana-dhammosāraṇa-dhammadesanā-upanisinnakathā-anumodaniyādivasena pavattitaṃ vacīkammaṃ. <bold>Saritā anussaritā</bold>ti tasmiṃ kāyena cirakate ‘‘kāyo nāma kāyaviññatti, cirabhāsite vācā nāma vacīviññatti. Tadubhayampi rūpaṃ, taṃsamuṭṭhāpikā cittacetasikā arūpaṃ. Iti ime rūpārūpadhammā evaṃ uppajjitvā evaṃ niruddhā’’ti sarati ceva anussarati ca, satisambojjhaṅgaṃ samuṭṭhāpetīti attho. Bojjhaṅgasamuṭṭhāpikā hi sati idha adhippetā. Tāya satiyā esa sakimpi saraṇena saritā, punappunaṃ saraṇena anussaritāti veditabbā.</paragraph>
    <paragraph line="109"><bold>Udayatthagāminiyā</bold>ti <pageBreak edition="Myanmar" number="3.0022" /> pañcannaṃ khandhānaṃ udayavayagāminiyā udayañca vayañca paṭivijjhituṃ samatthāya. <bold>Ariyāyā</bold>ti vikkhambhanavasena ca samucchedavasena ca kilesehi ārakā ṭhitāya parisuddhāya. <bold>Paññāya samannāgato</bold>ti vipassanāpaññāya ceva maggapaññāya ca samaṅgībhūto. <bold>Nibbedhikāyā</bold>ti <pageBreak edition="Pali Text Society" number="3.0031" /> sāyeva nibbijjhanato nibbedhikāti vuccati, tāya samannāgatoti attho. Tattha maggapaññāya samucchedavasena anibbiddhapubbaṃ apadālitapubbaṃ lobhakkhandhaṃ dosakkhandhaṃ mohakkhandhaṃ nibbijjhati padāletīti nibbedhikā. Vipassanāpaññāya tadaṅgavasena nibbedhikāya maggapaññāya paṭilābhasaṃvattanato cāti vipassanā ‘‘nibbedhikā’’ti vattuṃ vaṭṭati. <bold>Sammā dukkhakkhayagāminiyā</bold>ti idhāpi maggapaññā ‘‘sammā hetunā nayena vaṭṭadukkhaṃ khepayamānā gacchatīti <pageBreak edition="Vipassana Research Institut" number="3.0023" /> sammā dukkhakkhayagāminī nāma. Vipassanā tadaṅgavasena vaṭṭadukkhañca kilesadukkhañca khepayamānā gacchatīti dukkhakkhayagāminī. Dukkhakkhayagāminiyā vā maggapaññāya paṭilābhasaṃvattanato esā dukkhakkhayagāminī’’ti veditabbā.</paragraph>
    <paragraph line="110" number="26"><bold>Abhicetasikāna</bold>nti abhicittaṃ seṭṭhacittaṃ sitānaṃ nissitānaṃ. <bold>Diṭṭhadhammasukhavihārāna</bold>nti appitappitakkhaṇe sukhapaṭilābhahetūnaṃ. <bold>Nikāmalābhī</bold>ti icchiticchitakkhaṇe samāpajjitā. <bold>Akicchalābhī</bold>ti nidukkhalābhī. <bold>Akasiralābhī</bold>ti vipulalābhī. Paguṇabhāvena eko icchiticchitakkhaṇe samāpajjituṃ sakkoti, samādhipāripanthikadhamme pana akilamanto vikkhambhetuṃ na sakkoti, so attano anicchāya khippameva vuṭṭhāti, yathāparicchedavasena samāpattiṃ ṭhapetuṃ na sakkoti ayaṃ kicchalābhī kasiralābhī nāma. Eko icchiticchitakkhaṇe ca samāpajjituṃ sakkoti, samādhipāripanthikadhamme ca akilamanto vikkhambheti, so yathāparicchedavaseneva vuṭṭhātuṃ sakkoti, ayaṃ akicchalābhī akasiralābhī nāma.</paragraph>
    <paragraph line="111" number="27"><bold>Ayaṃ</bold><pageBreak edition="Pali Text Society" number="3.0032" /><bold>vuccati mahānāma ariyasāvako sekho pāṭipado</bold>ti mahānāma ariyasāvako sekho pāṭipado vipassanāgabbhāya vaḍḍhamānakapaṭipadāya samannāgatoti vuccatīti dasseti. <bold>Apuccaṇḍatāyā</bold>ti apūtiaṇḍatāya. <bold>Bhabbo abhinibbhidāyā</bold>ti vipassanādiñāṇappabhedāya bhabbo. <bold>Sambodhāyā</bold>ti ariyamaggāya. <bold>Anuttarassa yogakkhemassā</bold>ti arahattaṃ <pageBreak edition="Myanmar" number="3.0023" /> anuttaro yogakkhemo nāma, tadabhigamāya bhabboti dasseti. Yā panāyamettha atthadīpanatthaṃ upamā āhaṭā, sā cetokhilasutte vuttanayeneva veditabbā. Kevalañhi tattha ‘‘tassā kukkuṭiyā aṇḍesu tividhakiriyakaraṇaṃ viya hi imassa bhikkhuno ussoḷhipannarasehi aṅgehi samannāgatabhāvo’’ti yaṃ evaṃ opammasaṃsandanaṃ āgataṃ, taṃ idha evaṃ sīlasampanno hotītiādivacanato ‘‘tassā kukkuṭiyā aṇḍesu tividhakiriyakaraṇaṃ viya imassa bhikkhuno sīlasampannatādīhi pannarasehi dhammehi samaṅgibhāvo’’ti. Evaṃ yojetvā veditabbaṃ. Sesaṃ sabbattha vuttasadisameva.</paragraph>
    <paragraph line="112" number="28"><bold>Imaṃyeva anuttaraṃ upekkhāsatipārisuddhi</bold>nti imaṃ paṭhamādijjhānehi asadisaṃ uttamaṃ catutthajjhānikaṃ upekkhāsatipārisuddhiṃ. <bold>Paṭhamābhinibbhidā</bold>ti paṭhamo ñāṇabhedo. Dutiyādīsupi eseva <pageBreak edition="Vipassana Research Institut" number="3.0024" /> nayo. Kukkuṭacchāpako pana ekavāraṃ mātukucchito ekavāraṃ aṇḍakosatoti dve vāre jāyati. Ariyasāvako tīhi vijjāhi tāyo vāre jāyati. Pubbenivāsacchādakaṃ <pageBreak edition="Pali Text Society" number="3.0033" /> tamaṃ vinodetvā pubbenivāsañāṇena paṭhamaṃ jāyati, sattānaṃ cutipaṭisandhicchādakaṃ tamaṃ vinodetvā dibbacakkhuñāṇena dutiyaṃ jāyati, catusaccapaṭicchādakaṃ tamaṃ vinodetvā āsavakkhayañāṇena tatiyaṃ jāyati.</paragraph>
    <paragraph line="113" number="29"><bold>Idampissa hoti caraṇasmi</bold>nti idampi sīlaṃ assa bhikkhuno caraṇaṃ nāma hotīti attho. <bold>Caraṇaṃ</bold> nāma bahu anekavidhaṃ, sīlādayo pannarasadhammā, tattha idampi ekaṃ caraṇanti attho. Padattho pana carati tena agatapubbaṃ disaṃ gacchatīti caraṇaṃ. Esa nayo sabbattha.</paragraph>
    <paragraph line="114"><bold>Idampissa hoti vijjāyā</bold>ti idaṃ pubbenivāsañāṇaṃ tassa <bold>vijjā</bold> nāma hotīti attho. Vijjā nāma bahu anekavidhā, vipassanañāṇādīni aṭṭha ñāṇāni, tattha idampi ñāṇaṃ ekā vijjātipi attho. Padattho pana vinivijjhitvā etāya jānātīti vijjā. Esa nayo sabbattha. <bold>Vijjāsampanno itipī</bold>ti tīhi vijjāhi vijjāsampanno itipi. <bold>Caraṇasampanno itipī</bold>ti pañcadasahi dhammehi caraṇasampanno itipi. Tadubhayena pana vijjācaraṇasampanno itipīti.</paragraph>
    <paragraph line="115" number="30"><bold>Sanaṅkumārenā</bold>ti <pageBreak edition="Myanmar" number="3.0024" /> porāṇakakumārena, cirakālato paṭṭhāya kumāroti paññātena. So kira manussapathe pañcacūḷakakumārakakāle jhānaṃ nibbattetvā aparihīnajjhāno brahmaloke nibbatti, tassa so attabhāvo piyo ahosi manāpo, tasmā tādiseneva attabhāvena carati, tena naṃ <bold>sanaṅkumāro</bold>ti sañjānanti. <bold>Janetasmi</bold>nti <pageBreak edition="Pali Text Society" number="3.0034" /> janitasmiṃ, pajāyāti attho. <bold>Ye gottapaṭisārino</bold>ti ye janetasmiṃ gottaṃ paṭisaranti ‘‘ahaṃ gotamo, ahaṃ kassapo’’ti, tesu loke gottapaṭisārīsu khattiyo seṭṭho. <bold>Anumatā bhagavatā</bold>ti mama pañhabyākaraṇena saddhiṃ saṃsanditvā desitāti ambaṭṭhasutte buddhena bhagavatā ‘‘ahampi, ambaṭṭha, evaṃ vadāmi –</paragraph>
    <gatha1 line="116">‘Khattiyo <pageBreak edition="Vipassana Research Institut" number="3.0025" /> seṭṭho janetasmiṃ, ye gottapaṭisārino;</gatha1>
    <gathalast line="117">Vijjācaraṇasampanno, so seṭṭho devamānuse’ti’’. (dī. ni. 1.277) –</gathalast>
    <unindented line="118">Evaṃ bhāsantena anuññātā anumoditā. <bold>Sādhu sādhu ānandā</bold>ti, bhagavā kira ādito paṭṭhāya niddaṃ anokkamantova imaṃ suttaṃ sutvā ānandena sekhapaṭipadāya kūṭaṃ gahitanti ñatvā uṭṭhāya pallaṅkaṃ ābhujitvā nisinno sādhukāraṃ adāsi. Ettāvatā ca pana idaṃ suttaṃ jinabhāsitaṃ nāma jātaṃ. Sesaṃ sabbattha uttānamevāti.</unindented>
    <centered line="119">Papañcasūdaniyā majjhimanikāyaṭṭhakathāya</centered>
    <centered line="120">Sekhasuttavaṇṇanā niṭṭhitā.</centered>
    <subhead line="121">4. Potaliyasuttavaṇṇanā</subhead>
    <paragraph line="122" number="31"><bold>Evaṃ</bold><pageBreak edition="Vipassana Research Institut" number="3.0026" /><bold>me suta</bold>nti potaliyasuttaṃ. Tattha <bold>aṅguttarāpesū</bold>ti aṅgāyeva so janapado, mahiyā panassa uttarena yā āpo, tāsaṃ avidūrattā uttarāpotipi vuccati. Kataramahiyā uttarena yā āpoti, mahāmahiyā. Tatthāyaṃ āvibhāvakathā – ayaṃ kira jambudīpo <pageBreak edition="Pali Text Society" number="3.0035" /> dasasahassayojanaparimāṇo. Tattha ca catusahassayojanappamāṇo padeso udakena ajjhotthaṭo samuddoti saṅkhaṃ gato <pageBreak edition="Myanmar" number="3.0025" />. Tisahassayojanappamāṇe manussā vasanti. Tisahassayojanappamāṇe himavā patiṭṭhito ubbedhena pañcayojanasatiko caturāsītikūṭasahassapaṭimaṇḍito samantato sandamānapañcasatanadīvicitto, yattha āyāmavitthārena ceva gambhīratāya ca paṇṇāsapaṇṇāsayojanā diyaḍḍhayojanasataparimaṇḍalā anotattadaho kaṇṇamuṇḍadaho rathakāradaho chaddantadaho kuṇāladaho mandākinīdaho sīhapapātadahoti satta mahāsarā patiṭṭhitā. Tesu anotattadaho sudassanakūṭaṃ citrakūṭaṃ kāḷakūṭaṃ gandhamādanakūṭaṃ kelāsakūṭanti imehi pañcahi pabbatehi parikkhitto.</paragraph>
    <paragraph line="123">Tattha sudassanakūṭaṃ sovaṇṇamayaṃ dviyojanasatubbedhaṃ antovaṅkaṃ kākamukhasaṇṭhānaṃ tameva saraṃ paṭicchādetvā ṭhitaṃ. Citrakūṭaṃ sabbaratanamayaṃ. Kāḷakūṭaṃ añjanamayaṃ. Gandhamādanakūṭaṃ sānumayaṃ abbhantare muggavaṇṇaṃ, mūlagandho sāragandho pheggugandho tacagandho papaṭikagandho rasagandho pattagandho pupphagandho phalagandho gandhagandhoti imehi dasahi gandhehi ussannaṃ nānappakāraosadhasañchannaṃ, kāḷapakkhauposathadivase ādittamiva aṅgāraṃ jalantaṃ tiṭṭhati. Kelāsakūṭaṃ rajatamayaṃ. Sabbāni sudassanena samānubbedhasaṇṭhānāni, tameva saraṃ paṭicchādetvā ṭhitāni. Tāni sabbāni <pageBreak edition="Pali Text Society" number="3.0036" /> devānubhāvena nāgānubhāvena ca vassanti, nadiyo ca tesu sandanti. Taṃ sabbampi udakaṃ anotattameva pavisati. Candimasūriyā dakkhiṇena vā uttarena vā gacchantā pabbatantarena tattha obhāsaṃ karonti, ujuṃ gacchantā na karonti, tenevassa anotattanti saṅkhā udapādi.</paragraph>
    <paragraph line="124">Tattha <pageBreak edition="Vipassana Research Institut" number="3.0027" /> manoharasilātalāni nimmacchakacchapāni phalikasadisanimmaludakāni nhānatitthāni supaṭiyattāni honti, yesu buddhapaccekabuddhakhīṇāsavā ca iddhimanto ca isayo nhāyanti, devayakkhādayo uyyānakīḷakaṃ kīḷanti.</paragraph>
    <paragraph line="125">Tassa catūsu passesu sīhamukhaṃ hatthimukhaṃ assamukhaṃ usabhamukhanti cattāri mukhāni honti, yehi catasso nadiyo sandanti. Sīhamukhena nikkhantanadītīre sīhā bahutarā honti. Hatthimukhādīhi hatthiassausabhā. Puratthimadisato nikkhantanadī anotattaṃ tikkhattuṃ padakkhiṇaṃ katvā itarā tisso nadiyo anupagamma <pageBreak edition="Myanmar" number="3.0026" /> pācīnahimavanteneva amanussapathaṃ gantvā mahāsamuddaṃ pavisati. Pacchimadisato ca uttaradisato ca nikkhantanadiyopi tatheva padakkhiṇaṃ katvā pacchimahimavanteneva uttarahimavanteneva ca amanussapathaṃ gantvā mahāsamuddaṃ pavisanti. Dakkhiṇadisato nikkhantanadī pana taṃ tikkhattuṃ padakkhiṇaṃ katvā dakkhiṇena ujukaṃ pāsāṇapiṭṭheneva saṭṭhiyojanāni gantvā pabbataṃ paharitvā vuṭṭhāya parikkhepena tigāvutappamāṇā udakadhārā ca hutvā ākāsena saṭṭhiyojanāni gantvā tiyaggaḷe nāma pāsāṇe patitā, pāsāṇo udakadhārāvegena bhinno. Tattha paññāsayojanappamāṇā tiyaggaḷā nāma pokkharaṇī jātā, pokkharaṇiyā kūlaṃ bhinditvā pāsāṇaṃ pavisitvā saṭṭhiyojanāni gatā. Tato ghanapathaviṃ bhinditvā umaṅgena saṭṭhiyojanāni gantvā viñjhuṃ nāma tiracchānapabbataṃ <pageBreak edition="Pali Text Society" number="3.0037" /> paharitvā hatthatale pañcaṅgulisadisā pañcadhārā hutvā pavattanti. Sā tikkhattuṃ anotattaṃ padakkhiṇaṃ katvā gataṭṭhāne āvaṭṭagaṅgāti vuccati. Ujukaṃ pāsāṇapiṭṭhena saṭṭhiyojanāni gataṭṭhāne kaṇhagaṅgāti, ākāsena saṭṭhiyojanāni gataṭṭhāne ākāsagaṅgāti, tiyaggaḷapāsāṇe paññāsayojanokāse ṭhitā tiyaggaḷapokkharaṇīti, kūlaṃ bhinditvā pāsāṇaṃ pavisitvā saṭṭhiyojanāni gataṭṭhāne bahalagaṅgāti, umaṅgena saṭṭhiyojanāni gataṭṭhāne umaṅgagaṅgāti vuccati. Viñjhuṃ nāma tiracchānapabbataṃ paharitvā pañcadhārā hutvā pavattaṭṭhāne pana gaṅgā yamunā aciravatī sarabhū mahīti pañcadhā saṅkhaṃ gatā. Evametā pañca mahānadiyo himavantato pabhavanti. Tāsu yā ayaṃ pañcamī mahī nāma, sā idha mahāmahīti adhippetā. Tassā uttarena yā āpo, tāsaṃ avidūrattā so janapado aṅguttarāpoti veditabbo. Tasmiṃ aṅguttarāpesu janapade.</paragraph>
    <paragraph line="126"><bold>Āpaṇaṃ</bold><pageBreak edition="Vipassana Research Institut" number="3.0028" /><bold>nāmā</bold>ti tasmiṃ kira nigame vīsati āpaṇamukhasahassāni vibhattāni ahesuṃ. Iti so āpaṇānaṃ ussannattā āpaṇantveva saṅkhaṃ gato. Tassa ca nigamassa avidūre nadītīre ghanacchāyo ramaṇīyo bhūmibhāgo mahāvanasaṇḍo, tasmiṃ bhagavā viharati. Tenevettha vasanaṭṭhānaṃ na niyāmitanti veditabbaṃ. <bold>Yenaññataro vanasaṇḍo tenupasaṅkamī</bold>ti <pageBreak edition="Myanmar" number="3.0027" /> bhikkhusaṅghaṃ vasanaṭṭhānaṃ pesetvā ekakova upasaṅkami potaliyaṃ gahapatiṃ sandhāya. <bold>Potaliyopi kho gahapatī</bold>ti potaliyoti evaṃnāmako gahapati. <bold>Sampannanivāsanapāvuraṇo</bold>ti paripuṇṇanivāsanapāvuraṇo <pageBreak edition="Pali Text Society" number="3.0038" />, ekaṃ dīghadasaṃ sāṭakaṃ nivattho ekaṃ pārutoti attho. <bold>Chattupāhanāhī</bold>ti chattaṃ gahetvā upāhanā āruyhāti attho. <bold>Āsanānī</bold>ti pallaṅkapīṭhapalālapīṭhakādīni. Antamaso sākhābhaṅgampi hi āsananteva vuccati. <bold>Gahapativādenā</bold>ti gahapatīti iminā vacanena. <bold>Samudācaratī</bold>ti voharati.</paragraph>
    <paragraph line="127"><bold>Bhagavantaṃ etadavocā</bold>ti tatiyaṃ gahapatīti vacanaṃ adhivāsetuṃ asakkonto bhagavantametaṃ ‘‘tayidaṃ, bho, gotamā’’tiādivacanaṃ avoca. Tattha <bold>nacchanna</bold>nti na anucchavikaṃ. <bold>Nappatirūpa</bold>nti na sāruppaṃ. <bold>Ākārā</bold>tiādīni sabbāneva kāraṇavevacanāni. Dīghadasavatthadhāraṇa-kesamassunakhaṭhapanādīni hi sabbāneva gihibyañjanāni tassa gihibhāvaṃ pākaṭaṃ karontīti <bold>ākārā,</bold> gihisaṇṭhānena saṇṭhitattā <bold>liṅgā,</bold> gihibhāvassa sañjānananimittatāya <bold>nimittā</bold>ti vuttā. <bold>Yathā taṃ gahapatissā</bold>ti yathā gahapatissa ākāraliṅganimittā bhaveyyuṃ, tatheva tuyhaṃ. Tena tāhaṃ evaṃ samudācarāmīti dasseti. Atha so yena kāraṇena gahapativādaṃ nādhivāseti, taṃ pakāsento ‘‘tathā hi pana me’’tiādimāha.</paragraph>
    <paragraph line="128"><bold>Niyyāta</bold>nti niyyātitaṃ. <bold>Anovādī anupavādī</bold>ti ‘‘tātā, kasatha, vapatha, vaṇippathaṃ payojethā’’tiādinā hi nayena ovadanto ovādī nāma hoti. ‘‘Tumhe na kasatha, na vapatha, na vaṇippathaṃ payojetha, kathaṃ jīvissatha, puttadāraṃ vā bharissathā’’tiādinā nayena pana upavadanto upavādī nāma hoti. Ahaṃ pana ubhayampi taṃ na karomi. Tenāhaṃ tattha anovādī anupavādīti dasseti. <bold>Ghāsacchādanaparamo</bold><pageBreak edition="Pali Text Society" number="3.0039" /><bold>viharāmī</bold>ti ghāsamattañceva acchādanamattañca paramaṃ katvā viharāmi, tato paraṃ natthi, na ca patthemīti dīpeti.</paragraph>
    <paragraph line="129" number="32"><bold>Giddhilobho</bold><pageBreak edition="Vipassana Research Institut" number="3.0029" /><bold>pahātabbo</bold>ti gedhabhūto lobho pahātabbo. <bold>Anindārosa</bold>nti anindābhūtaṃ aghaṭṭanaṃ. <bold>Nindāroso</bold>ti nindāghaṭṭanā. <bold>Vohārasamucchedāyā</bold>ti ettha <bold>vohāro</bold>ti byavahāravohāropi paṇṇattipi vacanampi cetanāpi. Tattha –</paragraph>
    <gatha1 line="130">‘‘Yo <pageBreak edition="Myanmar" number="3.0028" /> hi koci manussesu, vohāraṃ upajīvati;</gatha1>
    <gathalast line="131">Evaṃ vāseṭṭha jānāhi, vāṇijo so na brāhmaṇo’’ti. (ma. ni. 2.457) –</gathalast>
    <unindented line="132">Ayaṃ byavahāravohāro nāma. ‘‘Saṅkhā samaññā paññatti vohāro’’ti (dha. sa. 1313-1315) ayaṃ paṇṇattivohāro nāma. ‘‘Tathā tathā voharati aparāmasa’’nti (ma. ni. 3.332) ayaṃ vacanavohāro nāma. ‘‘Aṭṭha ariyavohārā aṭṭha anariyavoharā’’ti (a. ni. 8.67) ayaṃ cetanāvohāro nāma, ayamidhādhippeto. Yasmā vā pabbajitakālato paṭṭhāya gihīti cetanā natthi, samaṇoti cetanā hoti. Gihīti vacanaṃ natthi, samaṇoti vacanaṃ hoti. Gihīti paṇṇatti natthi, samaṇoti paṇṇatti hoti. Gihīti byavahāro natthi, samaṇoti vā pabbajitoti vā byavahāro hoti. Tasmā sabbepete labbhanti.</unindented>
    <paragraph line="133" number="33"><bold>Yesaṃ kho ahaṃ saṃyojanānaṃ hetu pāṇātipātī</bold>ti ettha pāṇātipātova saṃyojanaṃ. Pāṇātipātasseva hi hetu pāṇātipātapaccayā pāṇātipātī nāma hoti. Pāṇātipātānaṃ pana bahutāya ‘‘yesaṃ kho aha’’nti vuttaṃ. <bold>Tesāhaṃ</bold><pageBreak edition="Pali Text Society" number="3.0040" /><bold>saṃyojanāna</bold>nti tesaṃ ahaṃ pāṇātipātabandhanānaṃ. <bold>Pahānāya samucchedāya paṭipanno</bold>ti iminā apāṇātipātasaṅkhātena kāyikasīlasaṃvarena pahānatthāya samucchedanatthāya paṭipanno. <bold>Attāpi maṃ upavadeyyā</bold>ti kunthakipillikampi nāma jīvitā avoropanakasāsane pabbajitvā pāṇātipātamattatopi oramituṃ na sakkomi, kiṃ mayhaṃ pabbajjāyāti evaṃ attāpi maṃ upavadeyya. <bold>Anuviccāpi maṃ viññū garaheyyu</bold>nti evarūpe nāma sāsane pabbajitvā pāṇātipātamattatopi oramituṃ na sakkoti, kiṃ etassa pabbajjāyāti evaṃ anuvicca tulayitvā pariyogāhetvā aññepi viññū paṇḍitā garaheyyuṃ. <bold>Etadeva kho pana saṃyojanametaṃ nīvaraṇa</bold>nti dasasu saṃyojanesu pañcasu ca nīvaraṇesu apariyāpannampi ‘‘aṭṭha nīvaraṇā’’ti desanāvasenetaṃ vuttaṃ. Vaṭṭabandhanaṭṭhena hi hitapaṭicchādanaṭṭhena <pageBreak edition="Vipassana Research Institut" number="3.0030" /> ca saṃyojanantipi nīvaraṇantipi vuttaṃ. <bold>Āsavā</bold>ti pāṇātipātakāraṇā eko avijjāsavo uppajjati. <bold>Vighātapariḷāhā</bold>ti vighātā ca pariḷāhā ca. Tattha <pageBreak edition="Myanmar" number="3.0029" /> vighātaggahaṇena kilesadukkhañca vipākadukkhañca gahitaṃ, pariḷāhaggahaṇenapi kilesapariḷāho ca vipākapariḷāho ca gahito. Iminā upāyena sabbattha attho veditabbo.</paragraph>
    <paragraph line="134" number="34-40"> Ayaṃ pana viseso – <bold>tesāhaṃ saṃyojanānaṃ pahānāyā</bold>ti imasmiṃ pade iminā dinnādānasaṅkhātena kāyikasīlasaṃvarena, saccavācāsaṅkhātena vācasikasīlasaṃvarena, apisuṇāvācāsaṅkhātena vācasikasīlasaṃvarena, agiddhilobhasaṅkhātena mānasikasīlasaṃvarena, anindārosasaṅkhātena kāyikavācasikasīlasaṃvarena <pageBreak edition="Pali Text Society" number="3.0041" />, akodhupāyāsasaṅkhātena mānasikasīlasaṃvarena, anatimānasaṅkhātena mānasikasīlasaṃvarena pahānatthāya samucchedanatthāya paṭipannoti evaṃ sabbavāresu yojanā kātabbā.</paragraph>
    <paragraph line="135"><bold>Attāpi maṃ upavadeyya anuviccāpi maṃ viññū garaheyyu</bold>nti imesu pana padesu tiṇasalākampi nāma upādāya adinnaṃ aggahaṇasāsane pabbajitvā adinnādānamattatopi viramituṃ na sakkomi, kiṃ mayhaṃ pabbajjāyāti evaṃ attāpi maṃ upavadeyya. Evarūpe nāma sāsane pabbajitvā adinnādānamattatopi oramituṃ na sakkoti, kiṃ imassa pabbajjāyāti evaṃ anuviccāpi maṃ viññū garaheyyuṃ? Hasāpekkhatāyapi nāma davakamyatāya vā musāvādaṃ akaraṇasāsane pabbajitvā. Sabbākārena pisuṇaṃ akaraṇasāsane nāma pabbajitvā. Appamattakampi giddhilobhaṃ akaraṇasāsane nāma pabbajitvāpi. Kakacena aṅgesu okkantiyamānesupi nāma paresaṃ nindārosaṃ akaraṇasāsane pabbajitvā. Chinnakhāṇukaṇṭakādīsupi nāma kodhupāyāsaṃ akaraṇasāsane pabbajitvā. Adhimānamattampi nāma mānaṃ akaraṇasāsane pabbajitvā atimānamattampi pajahituṃ na sakkomi, kiṃ mayhaṃ pabbajjāyāti evaṃ attāpi maṃ upavadeyya. Evarūpe nāma sāsane pabbajitvā atimānamattampi pajahituṃ na sakkoti, kiṃ imassa pabbajjāyāti evaṃ anuviccāpi maṃ viññū garaheyyunti evaṃ sabbavāresu yojanā kātabbā.</paragraph>
    <paragraph line="136"><bold>Āsavā</bold>ti imasmiṃ pana pade adinnādānakāraṇā kāmāsavo <pageBreak edition="Pali Text Society" number="3.0042" /> diṭṭhāsavo avijjāsavoti tayo <pageBreak edition="Vipassana Research Institut" number="3.0031" /> āsavā uppajjanti, tathā musāvādakāraṇā pisuṇāvācākāraṇā ca, giddhilobhakāraṇā diṭṭhāsavo avijjāsavo <pageBreak edition="Myanmar" number="3.0030" /> ca, nindārosakāraṇā avijjāsavova, tathā kodhupāyāsakāraṇā, atimānakāraṇā bhavāsavo avijjāsavo cāti dveva āsavā uppajjantīti evaṃ āsavuppatti veditabbā.</paragraph>
    <paragraph line="137">Imesu pana aṭṭhasupi vāresu asammohatthaṃ puna ayaṃ saṅkhepavinicchayo – purimesu tāva catūsu viramituṃ na sakkomīti vattabbaṃ, pacchimesu pajahituṃ na sakkomīti. Pāṇātipātanindārosakodhupāyāsesu ca eko avijjāsavova hoti, adinnādānamusāvādapisuṇāvācāsu kāmāsavo diṭṭhāsavo avijjāsavo, giddhilobhe diṭṭhāsavo avijjāsavo, atimāne bhavāsavo avijjāsavo, apāṇātipātaṃ dinnādānaṃ kāyikaṃ sīlaṃ, amusā apisuṇaṃ vācasikasīlaṃ, ṭhapetvā anindārosaṃ sesāni tīṇi mānasikasīlāni. Yasmā pana kāyenapi ghaṭṭeti roseti vācāyapi, tasmā anindāroso dve ṭhānāni yāti, kāyikasīlampi hoti vācasikasīlampi. Ettāvatā kiṃ kathitaṃ? Pātimokkhasaṃvarasīlaṃ. Pātimokkhasaṃvarasīle ṭhitassa ca bhikkhuno paṭisaṅkhāpahānavasena gihivohārasamucchedo kathitoti veditabbo.</paragraph>
    <subhead line="138">Kāmādīnavakathāvaṇṇanā</subhead>
    <paragraph line="139" number="42"> Vitthāradesanāyaṃ <bold>tamenaṃ dakkho</bold>ti padassa <bold>upasumbheyyā</bold>ti iminā saddhiṃ sambandho veditabbo. Idaṃ vuttaṃ hoti, tamenaṃ kukkuraṃ upasumbheyya, tassa samīpe khipeyyāti attho. <bold>Aṭṭhikaṅkala</bold>nti uraṭṭhiṃ vā piṭṭhikaṇṭakaṃ vā sīsaṭṭhiṃ vā. Tañhi nimmaṃsattā kaṅkalanti vuccati. <bold>Sunikkantaṃ</bold><pageBreak edition="Pali Text Society" number="3.0043" /><bold>nikkanta</bold>nti yathā sunikkantaṃ hoti, evaṃ nikkantaṃ nillikhitaṃ, yadettha allīnamaṃsaṃ atthi, taṃ sabbaṃ nillikhitvā aṭṭhimattameva katanti attho. Tenevāha ‘‘nimmaṃsa’’nti. Lohitaṃ pana makkhitvā tiṭṭhati, tena vuttaṃ ‘‘lohitamakkhita’’nti.</paragraph>
    <paragraph line="140"><bold>Bahudukkhā bahupāyāsā</bold>ti diṭṭhadhammikasamparāyikehi dukkhehi bahudukkhā, upāyāsasaṃkilesehi bahupāyāsā. <bold>Yāyaṃ upekkhā nānattā nānattasitā</bold>ti yā ayaṃ pañcakāmaguṇārammaṇavasena nānāsabhāvā, tāneva <pageBreak edition="Myanmar" number="3.0031" /> ca ārammaṇāni nissitattā ‘‘nānattasitā’’ti <pageBreak edition="Vipassana Research Institut" number="3.0032" /> vuccati pañcakāmaguṇūpekkhā, taṃ abhinivajjetvā. <bold>Ekattā ekattasitā</bold>ti catutthajjhānupekkhā, sā hi divasampi ekasmiṃ ārammaṇe uppajjanato ekasabhāvā, tadeva ekaṃ ārammaṇaṃ nissitattā ekattasitā nāma. <bold>Yattha sabbaso lokāmisūpādānā aparisesā nirujjhantī</bold>ti yattha catutthajjhānupekkhāyaṃ yaṃ upekkhaṃ āgamma yaṃ paṭicca sabbena sabbaṃ aparisesā lokāmisasaṅkhātā pañcakāmaguṇāmisā nirujjhanti. <bold>Pañcakāmaguṇāmisā</bold>ti ca kāmaguṇārammaṇachandarāgā, gahaṇaṭṭhena teyeva ca upādānātipi vuttā. <bold>Tamevūpekkhaṃ bhāvetī</bold>ti taṃ lokāmisūpādānānaṃ paṭipakkhabhūtaṃ catutthajjhānupekkhameva vaḍḍheti.</paragraph>
    <paragraph line="141" number="43"><bold>Uḍḍīyeyyā</bold>ti <pageBreak edition="Pali Text Society" number="3.0044" /> uppatitvā gaccheyya. <bold>Anupatitvā</bold>ti anubandhitvā. <bold>Vitaccheyyu</bold>nti mukhatuṇḍakena ḍaṃsantā taccheyyuṃ. <bold>Vissajjeyyu</bold>nti maṃsapesiṃ nakhehi kaḍḍhitvā pāteyyuṃ.</paragraph>
    <paragraph line="142" number="47"><bold>Yānaṃ vā poriseyya</bold>nti purisānucchavikaṃ yānaṃ. <bold>Pavaramaṇikuṇḍala</bold>nti nānappakāraṃ uttamamaṇiñca kuṇḍalañca. <bold>Sāni harantī</bold>ti attano bhaṇḍakāni gaṇhanti.</paragraph>
    <paragraph line="143" number="48"><bold>Sampannaphala</bold>nti madhuraphalaṃ. <bold>Upapannaphala</bold>nti phalūpapannaṃ bahuphalaṃ.</paragraph>
    <paragraph line="144" number="49"><bold>Anuttara</bold>nti uttamaṃ pabhassaraṃ nirupakkilesaṃ.</paragraph>
    <paragraph line="145" number="50"><bold>Ārakā ahaṃ, bhante</bold>ti pathavito nabhaṃ viya samuddassa orimatīrato paratīraṃ viya ca suvidūravidūre ahaṃ. <bold>Anājānīye</bold>ti gihivohārasamucchedanassa kāraṇaṃ ajānanake. <bold>Ājānīyabhojana</bold>nti kāraṇaṃ jānantehi bhuñjitabbaṃ bhojanaṃ. <bold>Anājānīyabhojana</bold>nti kāraṇaṃ ajānantehi bhuñjitabbaṃ bhojanaṃ. Sesaṃ sabbattha uttānamevāti.</paragraph>
    <centered line="146">Papañcasūdaniyā majjhimanikāyaṭṭhakathāya</centered>
    <centered line="147">Potaliyasuttavaṇṇanā niṭṭhitā.</centered>
    <subhead line="148">5. Jīvakasuttavaṇṇanā</subhead>
    <paragraph line="149" number="51"><bold>Evaṃ</bold><pageBreak edition="Vipassana Research Institut" number="3.0033" /><pageBreak edition="Pali Text Society" number="3.0045" /><pageBreak edition="Myanmar" number="3.0032" /><bold>me suta</bold>nti jīvakasuttaṃ. Tattha <bold>jīvakassa komārabhaccassa ambavane</bold>ti ettha jīvatīti <bold>jīvako.</bold> Kumārena bhatoti <bold>komārabhacco.</bold> Yathāha ‘‘kiṃ etaṃ bhaṇe kākehi samparikiṇṇanti? Dārako devāti. Jīvati bhaṇeti? Jīvati devāti. Tena hi bhaṇe taṃ dārakaṃ amhākaṃ antepuraṃ netvā dhātīnaṃ detha posetunti. Tassa jīvatīti jīvakoti nāmaṃ akaṃsu, kumārena posāpitoti komārabhaccoti nāmaṃ akaṃsū’’ti (mahāva. 328). Ayamettha saṅkhepo. Vitthārena pana jīvakavatthu khandhake āgatameva. Vinicchayakathāpissa <bold>samantapāsādikāya vinayaṭṭhakathāya</bold> vuttā.</paragraph>
    <paragraph line="150">Ayaṃ pana jīvako ekasmiṃ samaye bhagavato dosābhisannaṃ kāyaṃ virecetvā sīveyyakaṃ dussayugaṃ datvā vatthānumodanapariyosāne sotāpattiphale patiṭṭhāya cintesi – ‘‘mayā divasassa dvattikkhattuṃ buddhupaṭṭhānaṃ gantabbaṃ, idañca veḷuvanaṃ atidūre, mayhaṃ uyyānaṃ ambavanaṃ āsannataraṃ, yaṃnūnāhamettha bhagavato vihāraṃ kāreyya’’nti. So <pageBreak edition="Pali Text Society" number="3.0046" /> tasmiṃ ambavane rattiṭṭhānadivāṭṭhānaleṇakuṭimaṇḍapādīni sampādetvā bhagavato anucchavikaṃ gandhakuṭiṃ kāretvā ambavanaṃ aṭṭhārasahatthubbedhena tambapaṭṭavaṇṇena pākārena parikkhipāpetvā buddhappamukhaṃ bhikkhusaṅghaṃ cīvarabhattena santappetvā dakkhiṇodakaṃ pātetvā vihāraṃ niyyātesi. Taṃ sandhāya vuttaṃ – ‘‘jīvakassa komārabhaccassa ambavane’’ti.</paragraph>
    <paragraph line="151"><bold>Ārabhantī</bold>ti ghātenti. <bold>Uddissakata</bold>nti uddisitvā kataṃ. <bold>Paṭiccakamma</bold>nti attānaṃ paṭicca kataṃ. Atha vā <bold>paṭiccakamma</bold>nti nimittakammassetaṃ adhivacanaṃ, taṃ paṭicca kammamettha atthīti maṃsaṃ ‘‘paṭiccakamma’’nti vuttaṃ hoti yo evarūpaṃ maṃsaṃ paribhuñjati, sopi tassa kammassa dāyādo hoti, vadhakassa viya tassāpi pāṇaghātakammaṃ hotīti tesaṃ laddhi. <bold>Dhammassa cānudhammaṃ byākarontī</bold>ti bhagavatā vuttakāraṇassa anukāraṇaṃ kathenti. Ettha ca kāraṇaṃ nāma tikoṭiparisuddhamacchamaṃsaparibhogo, anukāraṇaṃ nāma mahājanassa tathā byākaraṇaṃ. Yasmā pana <pageBreak edition="Vipassana Research Institut" number="3.0034" /> bhagavā uddissakataṃ na paribhuñjati, tasmā neva taṃ kāraṇaṃ hoti, na titthiyānaṃ tathā byākaraṇaṃ <pageBreak edition="Myanmar" number="3.0033" /> anukāraṇaṃ. <bold>Sahadhammiko vādānuvādo</bold>ti parehi vuttakāraṇena sakāraṇo hutvā tumhākaṃ vādo vā anuvādo vā viññūhi garahitabbakāraṇaṃ koci appamattakopi kiṃ na āgacchati <pageBreak edition="Pali Text Society" number="3.0047" />. Idaṃ vuttaṃ hoti – ‘‘kiṃ sabbākārenapi tumhākaṃ vāde gārayhaṃ kāraṇaṃ natthī’’ti. <bold>Abbhācikkhantī</bold>ti abhibhavitvā ācikkhanti.</paragraph>
    <paragraph line="152" number="52"><bold>Ṭhānehī</bold>ti kāraṇehi. Diṭṭhādīsu <bold>diṭṭhaṃ</bold> nāma bhikkhūnaṃ atthāya migamacche vadhitvā gayhamānaṃ diṭṭhaṃ. <bold>Sutaṃ</bold> nāma bhikkhūnaṃ atthāya migamacche vadhitvā gahitanti sutaṃ. <bold>Parisaṅkitaṃ</bold> nāma diṭṭhaparisaṅkitaṃ sutaparisaṅkitaṃ tadubhayavimuttaparisaṅkitanti tividhaṃ hoti.</paragraph>
    <paragraph line="153">Tatrāyaṃ sabbasaṅgāhakavinicchayo – idha bhikkhū passanti manusse jālavāgurādihatthe gāmato vā nikkhamante araññe vā vicarante. Dutiyadivase ca nesaṃ taṃ gāmaṃ piṇḍāya paviṭṭhānaṃ samacchamaṃsaṃ piṇḍapātaṃ abhiharanti. Te tena diṭṭhena parisaṅkanti ‘‘bhikkhūnaṃ nu kho atthāya kata’’nti, idaṃ <bold>diṭṭhaparisaṅkitaṃ</bold> nāma, etaṃ gahetuṃ na vaṭṭati. Yaṃ evaṃ aparisaṅkitaṃ, taṃ vaṭṭati. Sace pana te manussā ‘‘kasmā, bhante, na gaṇhathā’’ti pucchitvā tamatthaṃ sutvā ‘‘nayidaṃ, bhante, bhikkhūnaṃ atthāya kataṃ, amhehi attano atthāya vā rājayuttādīnaṃ atthāya vā kata’’nti vadanti, kappati.</paragraph>
    <paragraph line="154">Na heva kho bhikkhū passanti, apica suṇanti ‘‘manussā kira jālavāgurādihatthā gāmato vā nikkhamanti araññe vā vicarantī’’ti. Dutiyadivase ca nesaṃ taṃ gāmaṃ piṇḍāya paviṭṭhānaṃ samacchamaṃsaṃ piṇḍapātaṃ abhiharanti. Te tena sutena parisaṅkanti ‘‘bhikkhūnaṃ nu kho atthāya kata’’nti, idaṃ <bold>sutaparisaṅkitaṃ</bold> nāma, etaṃ gahetuṃ na vaṭṭati. Yaṃ evaṃ aparisaṅkitaṃ, taṃ vaṭṭati. Sace pana te manussā ‘‘kasmā, bhante, na gaṇhathā’’ti pucchitvā tamatthaṃ sutvā ‘‘nayidaṃ, bhante, bhikkhūnaṃ atthāya kataṃ, amhehi <pageBreak edition="Pali Text Society" number="3.0048" /> attano atthāya vā rājayuttādīnaṃ atthāya vā kata’’nti vadanti, kappati.</paragraph>
    <paragraph line="155">Na heva kho pana passanti na suṇanti, apica tesaṃ gāmaṃ piṇḍāya paviṭṭhānaṃ pattaṃ gahetvā <pageBreak edition="Vipassana Research Institut" number="3.0035" /> samacchamaṃsaṃ piṇḍapātaṃ abhisaṅkharitvā abhiharanti. Te parisaṅkanti ‘‘bhikkhūnaṃ nu kho atthāya kata’’nti, idaṃ <bold>tadubhayavimuttaparisaṅkitaṃ</bold> nāma. Etampi gahetuṃ na vaṭṭati. Yaṃ evaṃ aparisaṅkitaṃ, taṃ vaṭṭati <pageBreak edition="Myanmar" number="3.0034" />. Sace pana te manussā ‘‘kasmā, bhante, na gaṇhathā’’ti pucchitvā tamatthaṃ sutvā ‘‘nayidaṃ, bhante, bhikkhūnaṃ atthāya kataṃ, amhehi attano atthāya vā rājayuttādīnaṃ atthāya vā kataṃ, pavattamaṃsaṃ vā kataṃ, kappiyameva labhitvā bhikkhūnaṃ atthāya sampādita’’nti vadanti, kappati.</paragraph>
    <paragraph line="156">Matānaṃ petakiccatthāya maṅgalādīnaṃ vā atthāya katepi eseva nayo. Yaṃ yañhi bhikkhūnaṃyeva atthāya akataṃ, yattha ca nibbematikā honti, taṃ sabbaṃ kappati. Sace pana ekasmiṃ vihāre bhikkhū uddissa kataṃ hoti, te ca attano atthāya katabhāvaṃ na jānanti, aññe jānanti. Ye jānanti, tesaṃ na vaṭṭati, itaresaṃ vaṭṭati. Aññe na jānanti, teyeva jānanti, tesaṃyeva na vaṭṭati, aññesaṃ vaṭṭati. Tepi ‘‘amhākaṃ atthāya kataṃ’’ti jānanti aññepi ‘‘etesaṃ atthāya kata’’nti jānanti, sabbesampi taṃ na vaṭṭati. Sabbe na jānanti, sabbesaṃ vaṭṭati. Pañcasu hi sahadhammikesu yassa kassaci vā atthāya uddissa kataṃ sabbesaṃ na kappati.</paragraph>
    <paragraph line="157">Sace pana koci ekaṃ bhikkhuṃ uddissa pāṇaṃ vadhitvā tassa pattaṃ pūretvā deti, so ce attano atthāya katabhāvaṃ jānaṃyeva gahetvā aññassa bhikkhuno deti, so tassa saddhāya paribhuñjati. Kassāpattīti? Dvinnampi anāpatti. Yañhi uddissa <pageBreak edition="Pali Text Society" number="3.0049" /> kataṃ, tassa abhuttatāya anāpatti, itarassa ajānanatāya. Kappiyamaṃsassa hi paṭiggahaṇe āpatti natthi. Uddissakatañca ajānitvā bhuttassa pacchā ñatvā āpattidesanākiccaṃ nāma natthi. Akappiyamaṃsaṃ pana ajānitvā bhuttena pacchā ñatvāpi āpatti desetabbā. Uddissakatañhi ñatvā bhuñjatova āpatti, akappiyamaṃsaṃ ajānitvā bhuttassāpi āpattiyeva. Tasmā āpattibhīrukena rūpaṃ sallakkhentenāpi pucchitvāva maṃsaṃ paṭiggahetabbaṃ, paribhogakāle pucchitvā paribhuñjissāmīti vā gahetvā pucchitvāva paribhuñjitabbaṃ. Kasmā? Duviññeyyattā. Acchamaṃsañhi sūkaramaṃsasadisaṃ hoti, dīpimaṃsādīni ca migamaṃsasadisāni, tasmā pucchitvā gahaṇameva vaṭṭatīti vadanti.</paragraph>
    <paragraph line="158"><bold>Adiṭṭha</bold>nti <pageBreak edition="Vipassana Research Institut" number="3.0036" /> bhikkhūnaṃ atthāya vadhitvā gayhamānaṃ adiṭṭhaṃ. <bold>Asuta</bold>nti bhikkhūnaṃ atthāya vadhitvā gahitanti asutaṃ. <bold>Aparisaṅkita</bold>nti diṭṭhaparisaṅkitādivasena aparisaṅkitaṃ. <bold>Paribhoganti vadāmī</bold>ti imehi tīhi kāraṇehi parisuddhaṃ <bold>tikoṭiparisuddhaṃ</bold> nāma hoti, tassa paribhogo araññe jātasūpeyyasākaparibhogasadiso hoti, tathārūpaṃ paribhuñjantassa mettāvihārissa <pageBreak edition="Myanmar" number="3.0035" /> bhikkhuno doso vā vajjaṃ vā natthi, tasmā taṃ paribhuñjitabbanti vadāmīti attho.</paragraph>
    <paragraph line="159" number="53"> Idāni tādisassa paribhoge mettāvihārinopi anavajjataṃ dassetuṃ <bold>idha, jīvaka, bhikkhū</bold>tiādimāha. Tattha kiñcāpi aniyametvā <bold>bhikkhū</bold>ti vuttaṃ, atha kho attānameva sandhāya etaṃ vuttanti veditabbaṃ. Bhagavatā hi mahāvacchagottasutte, caṅkīsutte, imasmiṃ sutteti tīsu ṭhānesu attānaṃyeva sandhāya desanā katā. <bold>Paṇītena</bold><pageBreak edition="Pali Text Society" number="3.0050" /><bold>piṇḍapātenā</bold>ti heṭṭhā anaṅgaṇasutte yo koci mahaggho piṇḍapāto paṇītapiṇḍapātoti adhippeto, idha pana maṃsūpasecanova adhippeto. <bold>Agathito</bold>ti taṇhāya agathito. <bold>Amucchito</bold>ti taṇhāmucchanāya amucchito. <bold>Anajjhopanno</bold>ti na adhiopanno, sabbaṃ ālumpitvā ekappahāreneva gilitukāmo kāko viya na hotīti attho. <bold>Ādīnavadassāvī</bold>ti ekarattivāsena udarapaṭalaṃ pavisitvā navahi vaṇamukhehi nikkhamissatītiādinā nayena ādīnavaṃ passanto. <bold>Nissaraṇapañño paribhuñjatī</bold>ti idamatthamāhāraparibhogoti paññāya paricchinditvā paribhuñjati. <bold>Attabyābādhāya vā cetetī</bold>ti attadukkhāya vā citeti. <bold>Sutameta</bold>nti sutaṃ mayā etaṃ pubbe, etaṃ mayhaṃ savanamattamevāti dasseti. <bold>Sace kho te, jīvaka, idaṃ sandhāya bhāsita</bold>nti, jīvaka, mahābrahmunā vikkhambhanappahānena byāpādādayo pahīnā, tena so mettāvihārī mayhaṃ samucchedappahānena, sace te idaṃ sandhāya bhāsitaṃ, evaṃ sante tava idaṃ vacanaṃ anujānāmīti attho. So sampaṭicchi.</paragraph>
    <paragraph line="160" number="54"> Athassa bhagavā sesabrahmavihāravasenāpi uttari desanaṃ vaḍḍhento ‘‘idha, jīvaka, bhikkhū’’tiādimāha. Taṃ uttānatthameva.</paragraph>
    <paragraph line="161" number="55"><bold>Yo</bold><pageBreak edition="Pali Text Society" number="3.0051" /><bold>kho jīvakā</bold>ti ayaṃ pāṭiekko anusandhi. Imasmiñhi ṭhāne bhagavā dvāraṃ thaketi, sattānuddayaṃ dasseti. Sace hi kassaci evamassa ‘‘ekaṃ rasapiṇḍapātaṃ datvā kappasatasahassaṃ <pageBreak edition="Vipassana Research Institut" number="3.0037" /> saggasampattiṃ paṭilabhanti, yaṃkiñci katvā paraṃ māretvāpi rasapiṇḍapātova dātabbo’’ti, taṃ paṭisedhento ‘‘yo kho, jīvaka, tathāgataṃ vā’’tiādimāha.</paragraph>
    <paragraph line="162">Tattha <pageBreak edition="Myanmar" number="3.0036" /><bold>iminā paṭhamena ṭhānenā</bold>ti iminā āṇattimatteneva tāva paṭhamena kāraṇena. <bold>Galappavedhakenā</bold>ti yottena gale bandhitvā kaḍḍhito galena pavedhentena. <bold>Ārabhiyamāno</bold>ti māriyamāno. <bold>Akappiyena āsādetī</bold>ti acchamaṃsaṃ sūkaramaṃsanti, dīpimaṃsaṃ vā migamaṃsanti khādāpetvā – ‘‘tvaṃ kiṃ samaṇo nāma, akappiyamaṃsaṃ te khādita’’nti ghaṭṭeti. Ye pana dubbhikkhādīsu vā byādhiniggahaṇatthaṃ vā ‘‘acchamaṃsaṃ nāma sūkaramaṃsasadisaṃ, dīpimaṃsaṃ migamaṃsasadisa’’nti jānantā ‘‘sūkaramaṃsaṃ idaṃ, migamaṃsaṃ ida’’nti vatvā hitajjhāsayena khādāpenti, na te sandhāyetaṃ vuttaṃ. Tesañhi bahupuññameva hoti. <bold>Esāhaṃ, bhante, bhagavantaṃ saraṇaṃ gacchāmi dhammañca bhikkhusaṅghañcā</bold>ti ayaṃ āgataphalo viññātasāsano diṭṭhasacco ariyasāvako. Imaṃ pana dhammadesanaṃ ogāhanto pasādaṃ uppādetvā dhammakathāya thutiṃ karonto evamāha. Sesaṃ sabbattha uttānamevāti.</paragraph>
    <centered line="163">Papañcasūdaniyā majjhimanikāyaṭṭhakathāya</centered>
    <centered line="164">Jīvakasuttavaṇṇanā niṭṭhitā.</centered>
    <subhead line="165">6. Upālisuttavaṇṇanā</subhead>
    <paragraph line="166" number="56"><bold>Evaṃ</bold><pageBreak edition="Vipassana Research Institut" number="3.0038" /><pageBreak edition="Pali Text Society" number="3.0052" /><bold>me suta</bold>nti upālisuttaṃ. Tattha <bold>nāḷandāya</bold>nti nālandāti evaṃnāmake nagare taṃ nagaraṃ gocaragāmaṃ katvā. <bold>Pāvārikambavane</bold>ti dussapāvārikaseṭṭhino ambavane. Taṃ kira tassa uyyānaṃ ahosi, so bhagavato dhammadesanaṃ sutvā bhagavati pasanno tasmiṃ uyyāne kuṭileṇamaṇḍapādipaṭimaṇḍitaṃ bhagavato vihāraṃ katvā niyyādesi, so vihāro jīvakambavanaṃ viya pāvārikambavananteva saṅkhaṃ gato. Tasmiṃ pāvārikambavane viharatīti attho. <bold>Dīghatapassī</bold>ti dīghattā evaṃladdhanāmo. <bold>Piṇḍapātapaṭikkanto</bold>ti piṇḍapātato paṭikkanto. Sāsane viya kiṃ pana bāhirāyatane piṇḍapātoti vohāro atthīti, natthi.</paragraph>
    <paragraph line="167"><bold>Paññapetī</bold>ti dasseti ṭhapeti. <bold>Daṇḍāni paññapetī</bold>ti idaṃ nigaṇṭhasamayena pucchanto āha. <bold>Kāyadaṇḍaṃ vacīdaṇḍaṃ manodaṇḍa</bold>nti ettha purimadaṇḍadvayaṃ te acittakaṃ payyapenti. Yathā kira vāte vāyante sākhā calati, udakaṃ <pageBreak edition="Myanmar" number="3.0037" /> calati, na ca tattha cittaṃ atthi, evaṃ kāyadaṇḍopi acittakova hoti. Yathā ca vāte vāyante tālapaṇṇādīni saddaṃ karonti, udakāni saddaṃ karonti <pageBreak edition="Pali Text Society" number="3.0053" />, na ca tattha cittaṃ atthi, evaṃ vacīdaṇḍopi acittakova hotīti imaṃ daṇḍadvayaṃ acittakaṃ paññapenti. Cittaṃ pana manodaṇḍanti paññapenti. Athassa bhagavā vacanaṃ patiṭṭhapetukāmo ‘‘kiṃ pana tapassī’’tiādimāha.</paragraph>
    <paragraph line="168">Tattha <bold>kathāvatthusmi</bold>nti ettha kathāyeva kathāvatthu. Kathāyaṃ patiṭṭhapesīti attho. Kasmā pana bhagavā evamakāsi? Passati hi bhagavā ‘‘ayaṃ imaṃ kathaṃ ādāya gantvā attano satthu mahānigaṇṭhassa ārocessati, tāsañca parisati, upāli gahapati nisinno, so imaṃ kathaṃ sutvā mama vādaṃ āropetuṃ āgamissati, tassāhaṃ dhammaṃ desessāmi, so tikkhattuṃ saraṇaṃ gamissati, athassa cattāri saccāni pakāsessāmi, so saccapakāsanāvasāne sotāpattiphale patiṭṭhahissati, paresaṃ saṅgahatthameva hi mayā pāramiyo pūritā’’ti. Imamatthaṃ passanto evamakāsi.</paragraph>
    <paragraph line="169" number="57"><bold>Kammāni</bold><pageBreak edition="Vipassana Research Institut" number="3.0039" /><bold>paññapesī</bold>ti idaṃ nigaṇṭho buddhasamayena pucchanto āha. <bold>Kāyakammaṃ vacīkammaṃ manokamma</bold>nti ettha kāyadvāre ādānagahaṇamuñcanacopanapattā aṭṭhakāmāvacarakusalacetanā dvādasākusalacetanāti vīsaticetanā <bold>kāyakammaṃ</bold> nāma. Kāyadvāre ādānādīni apatvā vacīdvāre vacanabhedaṃ pāpayamānā uppannā tāyeva vīsaticetanā <bold>vacīkammaṃ</bold> nāma. Ubhayadvāre copanaṃ appatvā manodvāre uppannā ekūnatiṃsakusalākusalacetanā <bold>manokammaṃ</bold> nāma. Apica saṅkhepato tividhaṃ kāyaduccaritaṃ kāyakammaṃ nāma, catubbidhaṃ vacīduccaritaṃ vacīkammaṃ nāma, tividhaṃ manoduccaritaṃ manokammaṃ nāma. Imasmiñca sutte kammaṃ dhuraṃ, anantarasutte <pageBreak edition="Pali Text Society" number="3.0054" /> ‘‘cattārimāni puṇṇa kammāni mayā sayaṃ abhiññā sacchikatvā paveditānī’’ti (ma. ni. 2.81) evamāgatepi cetanā dhuraṃ. Yattha katthaci pavattā cetanā ‘‘kaṇhaṃ kaṇhavipāka’’ntiādibhedaṃ labhati. Niddesavāre cassa ‘‘sabyābajjhaṃ kāyasaṅkhāraṃ abhisaṅkharotī’’tiādinā nayena sā vuttāva. Kāyadvāre pavattā pana idha kāyakammanti adhippetaṃ, vacīdvāre <pageBreak edition="Myanmar" number="3.0038" /> pavattā vacīkammaṃ, manodvāre pavattā manokammaṃ. Tena vuttaṃ – ‘‘imasmiṃ sutte kammaṃ dhuraṃ, anantarasutte cetanā’’ti. Kammampi hi bhagavā kammanti paññapeti yathā imasmiṃyeva sutte. Cetanampi, yathāha – ‘‘cetanāhaṃ, bhikkhave, kammaṃ vadāmi, cetayitvā kammaṃ karotī’’ti (a. ni. 6.63). Kasmā pana cetanā kammanti vuttā? Cetanāmūlakattā kammassa.</paragraph>
    <paragraph line="170">Ettha ca akusalaṃ patvā kāyakammaṃ vacīkammaṃ mahantanti vadanto na kilamati, kusalaṃ patvā manokammaṃ. Tathā hi mātughātādīni cattāri kammāni kāyeneva upakkamitvā kāyeneva karoti, niraye kappaṭṭhikasaṅghabhedakammaṃ vacīdvārena karoti. Evaṃ akusalaṃ patvā kāyakammaṃ vacīkammaṃ mahantanti vadanto na kilamati nāma. Ekā pana jhānacetanā caturāsītikappasahassāni saggasampattiṃ āvahati, ekā maggacetanā sabbākusalaṃ samugghātetvā arahattaṃ gaṇhāpeti. Evaṃ kusalaṃ patvā manokammaṃ mahantanti vadanto na kilamati nāma. Imasmiṃ pana ṭhāne bhagavā akusalaṃ patvā manokammaṃ mahāsāvajjaṃ vadamāno niyatamicchādiṭṭhiṃ sandhāya vadati. Tenevāha – ‘‘nāhaṃ, bhikkhave, aññaṃ ekadhammampi samanupassāmi, yaṃ evaṃ mahāsāvajjaṃ, yathayidaṃ, bhikkhave, micchādiṭṭhi. Micchādiṭṭhiparamāni, bhikkhave, mahāsāvajjānī’’ti (a. ni. 1.310).</paragraph>
    <paragraph line="171">Idāni <pageBreak edition="Vipassana Research Institut" number="3.0040" /> nigaṇṭhopi tathāgatena gatamaggaṃ <pageBreak edition="Pali Text Society" number="3.0055" /> paṭipajjanto kiñci atthanipphattiṃ apassantopi ‘‘kiṃ panāvuso, gotamā’’tiādimāha.</paragraph>
    <paragraph line="172" number="58"><bold>Bālakiniyā</bold>ti upālissa kira bālakaloṇakāragāmo nāma atthi, tato āyaṃ gahetvā manussā āgatā, so ‘‘etha bhaṇe, amhākaṃ satthāraṃ mahānigaṇṭhaṃ passissāmā’’ti tāya parisāya parivuto tattha agamāsi. Taṃ sandhāya vuttaṃ ‘‘bālakiniyā parisāyā’’ti, bālakagāmavāsiniyāti attho. <bold>Upālipamukhāyā</bold>ti upālijeṭṭhakāya. Apica <bold>bālakiniyā</bold>ti bālavatiyā bālussannāyātipi attho. <bold>Upālipamukhāyā</bold>ti upāligahapatiyeva tattha thokaṃ sappañño, so tassā pamukho jeṭṭhako. Tenāpi vuttaṃ ‘‘upālipamukhāyā’’ti. <bold>Handā</bold>ti vacasāyatthe nipāto. <bold>Chavo</bold>ti lāmako. <bold>Oḷārikassā</bold>ti mahantassa <pageBreak edition="Myanmar" number="3.0039" />. <bold>Upanidhāyā</bold>ti upanikkhipitvā. Idaṃ vuttaṃ hoti, kāyadaṇḍassa santike nikkhipitvā ‘‘ayaṃ nu kho mahanto, ayaṃ mahanto’’ti evaṃ olokiyamāno chavo manodaṇḍo kiṃ sobhati, kuto sobhissati, na sobhati, upanikkhepamattampi nappahotīti dīpeti. <bold>Sādhu sādhu, bhante, tapassī</bold>ti dīghatapassissa sādhukāraṃ dento, bhanteti nāṭaputtamālapati.</paragraph>
    <paragraph line="173" number="60"><bold>Na</bold><pageBreak edition="Pali Text Society" number="3.0056" /><bold>kho metaṃ, bhante, ruccatī</bold>ti, bhante, etaṃ mayhaṃ na ruccati. <bold>Māyāvī</bold>ti māyākāro. <bold>Āvaṭṭanimāya</bold>nti āvaṭṭetvā gahaṇamāyaṃ. <bold>Āvaṭṭetī</bold>ti āvaṭṭetvā parikkhipitvā gaṇhāti. <bold>Gaccha tvaṃ gahapatī</bold>ti kasmā mahānigaṇṭho gahapatiṃ yāvatatiyaṃ pahiṇatiyeva? Dīghatapassī pana paṭibāhateva? Mahānigaṇṭhena hi bhagavatā saddhiṃ ekaṃ nagaraṃ upanissāya viharantenapi na bhagavā diṭṭhapubbo. Yo hi satthuvādapaṭiñño hoti, so taṃ paṭiññaṃ appahāya buddhadassane abhabbo. Tasmā esa buddhadassanassa aladdhapubbattā dasabalassa dassanasampattiñca niyyānikakathābhāvañca ajānanto yāvatatiyaṃ pahiṇateva. Dīghatapassī pana kālena kālaṃ bhagavantaṃ upasaṅkamitvā tiṭṭhatipi nisīdatipi pañhampi pucchati, so tathāgatassa dassanasampattimpi niyyānikakathābhāvampi jānāti. Athassa etadahosi – ‘‘ayaṃ gahapati paṇḍito, samaṇassa gotamassa santike gantvā dassanepi pasīdeyya, niyyānikakathaṃ sutvāpi pasīdeyya. Tato na puna amhākaṃ santikaṃ āgaccheyyā’’ti. Tasmā yāvatatiyaṃ paṭibāhateva.</paragraph>
    <paragraph line="174"><bold>Abhivādetvā</bold>ti <pageBreak edition="Vipassana Research Institut" number="3.0041" /> vanditvā. Tathāgatañhi disvā pasannāpi appasannāpi yebhuyyena vandantiyeva, appakā na vandanti. Kasmā? Atiucce hi kule jāto agāraṃ ajjhāvasantopi vanditabboyevāti. Ayaṃ pana gahapati pasannattāva vandi, dassaneyeva kira pasanno. <bold>Āgamā nu khvidhā</bold>ti āgamā nu kho idha.</paragraph>
    <paragraph line="175" number="61"><bold>Sādhu sādhu, bhante, tapassī</bold>ti dīghatapassissa sādhukāraṃ dento, bhanteti, bhagavantaṃ ālapati. <bold>Sacce patiṭṭhāyā</bold>ti thusarāsimhi ākoṭitakhāṇuko viya acalanto vacīsacce patiṭṭhahitvā. <bold>Siyā</bold><pageBreak edition="Pali Text Society" number="3.0057" /><bold>no</bold>ti bhaveyya amhākaṃ.</paragraph>
    <paragraph line="176" number="62"><bold>Idhā</bold>ti <pageBreak edition="Myanmar" number="3.0040" /> imasmiṃ loke. <bold>Assā</bold>ti bhaveyya. <bold>Sītodakapaṭikkhitto</bold>ti nigaṇṭhā sattasaññāya sītodakaṃ paṭikkhipanti. Taṃ sandhāyetaṃ vuttaṃ. <bold>Manosattā nāma devā</bold>ti manamhi sattā laggā lagitā. <bold>Manopaṭibaddho</bold>ti yasmā manamhi paṭibaddho hutvā kālaṅkaroti, tasmā manosattesu devesu upapajjatīti dasseti. Tassa hi pittajararogo bhavissati. Tenassa uṇhodakaṃ pivituṃ vā hatthapādādidhovanatthāya vā gattaparisiñcanatthāya vā upanetuṃ na vaṭṭati, rogo balavataro hoti. Sītodakaṃ vaṭṭati, rogaṃ vūpasameti. Ayaṃ pana uṇhodakameva paṭisevati, taṃ alabhamāno odanakañjikaṃ paṭisevati. Cittena pana sītodakaṃ pātukāmo ca paribhuñjitukāmo ca hoti. Tenassa manodaṇḍo tattheva bhijjati. So kāyadaṇḍaṃ vacīdaṇḍaṃ rakkhāmīti sītodakaṃ pātukāmo vā paribhuñjitukāmo vā sītodakameva dethāti vattuṃ na visahati. Tassa evaṃ rakkhitāpi kāyadaṇḍavacīdaṇḍā cutiṃ vā paṭisandhiṃ vā ākaḍḍhituṃ na sakkonti. Manodaṇḍo pana bhinnopi cutimpi paṭisandhimpi ākaḍḍhatiyeva. Iti naṃ bhagavā dubbalakāyadaṇḍavacīdaṇḍā chavā lāmakā, manodaṇḍova balavā mahantoti vadāpesi.</paragraph>
    <paragraph line="177">Tassapi upāsakassa etadahosi. ‘‘Mucchāvasena asaññibhūtānañhi sattāhampi assāsapassāsā nappavattanti, cittasantatipavattimatteneva pana te matāti na vuccanti. Yadā nesaṃ cittaṃ nappavattati, tadā ‘matā ete nīharitvā te jhāpethā’ti vattabbataṃ āpajjanti. Kāyadaṇḍo nirīho abyāpāro, tathā <pageBreak edition="Pali Text Society" number="3.0058" /> vacīdaṇḍo. Citteneva pana tesaṃ cutipi paṭisandhipi hoti <pageBreak edition="Vipassana Research Institut" number="3.0042" />. Itipi manodaṇḍova mahanto. Bhijjitvāpi cutipaṭisandhiākaḍḍhanato eseva mahanto. Amhākaṃ pana mahānigaṇṭhassa kathā aniyyānikā’’ti sallakkhesi. Bhagavato pana vicittāni pañhapaṭibhānāni sotukāmo na tāva anujānāti.</paragraph>
    <paragraph line="178"><bold>Na kho te sandhiyatī</bold>ti na kho te ghaṭiyati. <bold>Purimena vā pacchima</bold>nti ‘‘kāyadaṇḍo mahanto’’ti iminā purimena vacanena idāni ‘‘manodaṇḍo mahanto’’ti idaṃ vacanaṃ. <bold>Pacchimena vā purima</bold>nti tena vā pacchimena aduṃ purimavacanaṃ na ghaṭiyati.</paragraph>
    <paragraph line="179" number="63"> Idānissa <pageBreak edition="Myanmar" number="3.0041" /> bhagavā aññānipi kāraṇāni āharanto ‘‘taṃ kiṃ maññasī’’tiādimāha. Tattha <bold>cātuyāmasaṃvarasaṃvuto</bold>ti na pāṇamatipāteti, na pāṇamatipātayati, na pāṇamatipātayato samanuñño hoti. Na adinnaṃ ādiyati, na adinnaṃ ādiyāpeti, na adinnaṃ ādiyato samanuñño hoti. Na musā bhaṇati, na musā bhaṇāpeti, na musā bhaṇato samanuñño hoti. Na bhāvitamāsīsati, na bhāvitamāsīsāpeti, na bhāvitamāsīsato samanuñño hotīti iminā catukoṭṭhāsena saṃvarena saṃvuto. Ettha ca <bold>bhāvita</bold>nti pañcakāmaguṇā.</paragraph>
    <paragraph line="180"><bold>Sabbavārivārito</bold>ti vāritasabbaudako, paṭikkhittasabbasītodakoti attho. So hi sītodake sattasaññī hoti, tasmā na taṃ valañjeti. Atha vā <bold>sabbavārivārito</bold>ti sabbena pāpavāraṇena vāritapāpo. <bold>Sabbavāriyutto</bold>ti sabbena pāpavāraṇena <pageBreak edition="Pali Text Society" number="3.0059" /> yutto. <bold>Sabbavāridhuto</bold>ti sabbena pāpavāraṇena dhutapāpo. <bold>Sabbavāriphuṭo</bold>ti sabbena pāpavāraṇena phuṭo. <bold>Khuddake pāṇe saṅghātaṃ āpādetī</bold>ti khuddake pāṇe vadhaṃ āpādeti. So kira ekindriyaṃ pāṇaṃ duvindriyaṃ pāṇanti paññapeti. Sukkhadaṇḍaka-purāṇapaṇṇasakkhara-kathalānipi pāṇoteva paññapeti. Tattha khuddakaṃ udakabindu khuddako pāṇo, mahantaṃ mahantoti saññī hoti. Taṃ sandhāyetaṃ vuttaṃ. <bold>Kismiṃ paññapetī</bold>ti kattha katarasmiṃ koṭṭhāse paññapeti. <bold>Manodaṇḍasmi</bold>nti manodaṇḍakoṭṭhāse, bhanteti. Ayaṃ pana upāsako bhaṇantova sayampi sallakkhesi – ‘‘amhākaṃ mahānigaṇṭho ‘asañcetanikaṃ kammaṃ appasāvajjaṃ, sañcetanikaṃ mahāsāvajja’nti paññapetvā cetanaṃ manodaṇḍoti paññapeti, aniyyānikā etassa kathā, bhagavatova niyyānikā’’ti.</paragraph>
    <paragraph line="181" number="64"><bold>Iddhā</bold>ti <pageBreak edition="Vipassana Research Institut" number="3.0043" /> samiddhā. <bold>Phītā</bold>ti atisamiddhā sabbapāliphullā viya. <bold>Ākiṇṇamanussā</bold>ti janasamākulā. <bold>Pāṇā</bold>ti hatthiassādayo tiracchānagatā ceva itthipurisadārakādayo manussajātikā ca. <bold>Ekaṃ maṃsakhala</bold>nti ekaṃ maṃsarāsiṃ. <bold>Puñja</bold>nti tasseva vevacanaṃ. <bold>Iddhimā</bold>ti ānubhāvasampanno. <bold>Cetovasippatto</bold>ti citte vasībhāvappatto. <bold>Bhasmaṃ</bold><pageBreak edition="Pali Text Society" number="3.0060" /><bold>karissāmī</bold>ti chārikaṃ karissāmi. <bold>Kiñhi sobhati ekā chavā nāḷandā</bold>ti idampi bhaṇanto so gahapati – ‘‘kāyapayogena paññāsampi manussā ekaṃ nāḷandaṃ ekaṃ maṃsakhalaṃ kātuṃ na sakkonti, iddhimā pana eko <pageBreak edition="Myanmar" number="3.0042" /> ekeneva manopadosena bhasmaṃ kātuṃ samattho. Amhākaṃ mahānigaṇṭhassa kathā aniyyānikā, bhagavatova kathā niyyānikā’’ti sallakkhesi.</paragraph>
    <paragraph line="182" number="65"><bold>Araññaṃ araññabhūta</bold>nti agāmakaṃ araññameva hutvā araññaṃ jātaṃ. <bold>Isīnaṃ manopadosenā</bold>ti isīnaṃ atthāya katena manopadosena taṃ manopadosaṃ asahamānāhi devatāhi tāni raṭṭhāni vināsitāni. Lokikā pana isayo manaṃ padosetvā vināsayiṃsūti maññanti. Tasmā imasmiṃ lokavāde ṭhatvāva idaṃ vādāropanaṃ katanti veditabbaṃ.</paragraph>
    <paragraph line="183">Tattha daṇḍakīraññādīnaṃ evaṃ araññabhūtabhāvo jānitabbo – sarabhaṅgabodhisattassa tāva parisāya ativepullataṃ gatāya kisavaccho nāma tāpaso mahāsattassa antevāsī vivekavāsaṃ patthayamāno gaṇaṃ pahāya godhāvarītīrato kaliṅgaraṭṭhe <bold>daṇḍakīrañño</bold> kumbhapuraṃ nāma nagaraṃ upanissāya rājuyyāne vivekamanubrūhayamāno viharati. Tassa senāpati upaṭṭhāko hoti.</paragraph>
    <paragraph line="184">Tadā ca ekā gaṇikā rathaṃ abhiruhitvā pañcamātugāmasataparivārā nagaraṃ upasobhayamānā vicarati. Mahājano tameva olokayamāno parivāretvā vicarati, nagaravīthiyo nappahonti. Rājā vātapānaṃ vivaritvā ṭhito taṃ disvā kā esāti pucchi. Tumhākaṃ nagarasobhinī <pageBreak edition="Pali Text Society" number="3.0061" /> devāti. So ussūyamāno ‘‘kiṃ etāya sobhati, nagaraṃ sayaṃ sobhissatī’’ti taṃ ṭhānantaraṃ acchindāpesi.</paragraph>
    <paragraph line="185">Sā tato paṭṭhāya kenaci saddhiṃ santhavaṃ katvā ṭhānantaraṃ pariyesamānā ekadivasaṃ rājuyyānaṃ pavisitvā caṅkamanakoṭiyaṃ ālambanaphalakaṃ nissāya pāsāṇaphalake nisinnaṃ tāpasaṃ disvā cintesi <pageBreak edition="Vipassana Research Institut" number="3.0044" /> – ‘‘kiliṭṭho vatāyaṃ tāpaso anañjitamaṇḍito, dāṭhikāhi paruḷhāhi mukhaṃ pihitaṃ, massunā uraṃ pihitaṃ, ubho kacchā paruḷhā’’ti. Athassā domanassaṃ uppajji – ‘‘ahaṃ ekena kiccena vicarāmi, ayañca me kāḷakaṇṇī diṭṭho, udakaṃ āharatha, akkhīni dhovissāmī’’ti udakadantakaṭṭhaṃ āharāpetvā dantakaṭṭhaṃ khāditvā tāpasassa sarīre piṇḍaṃ piṇḍaṃ kheḷaṃ pātetvā dantakaṭṭhaṃ jaṭāmatthake khipitvā mukhaṃ vikkhāletvā udakaṃ tāpasassa matthakasmiṃyeva siñcitvā <pageBreak edition="Myanmar" number="3.0043" /> – ‘‘yehi me akkhīhi kāḷakaṇṇī diṭṭho, tāni dhotāni kalipavāhito’’ti nikkhantā.</paragraph>
    <paragraph line="186">Taṃdivasañca rājā satiṃ paṭilabhitvā – ‘‘bho kuhiṃ nagarasobhinī’’ti pucchi. Imasmiṃyeva nagare devāti. Pakatiṭṭhānantaraṃ tassā dethāti ṭhānantaraṃ dāpesi. Sā pubbe sukatakammaṃ nissāya laddhaṃ ṭhānantaraṃ tāpasassa sarīre kheḷapātanena laddhanti saññamakāsi.</paragraph>
    <paragraph line="187">Tato katipāhassaccayena rājā purohitassa ṭhānantaraṃ gaṇhi. So nagarasobhiniyā santikaṃ gantvā ‘‘bhagini kinti katvā ṭhānantaraṃ paṭilabhī’’ti pucchi. ‘‘Kiṃ brāhmaṇa aññaṃ kātabbaṃ atthi, rājuyyāne <pageBreak edition="Pali Text Society" number="3.0062" /> anañjitakāḷakaṇṇī kūṭajaṭilo eko atthi, tassa sarīre kheḷaṃ pātehi, evaṃ ṭhānantaraṃ labhissasī’’ti āha. So ‘‘evaṃ karissāmi bhaginī’’ti tattha gantvā tāya kathitasadisameva sabbaṃ katvā nikkhami. Rājāpi taṃdivasameva satiṃ paṭilabhitvā – ‘‘kuhiṃ, bho, brāhmaṇo’’ti pucchi. Imasmiṃyeva nagare devāti. ‘‘Amhehi anupadhāretvā kataṃ, tadevassa ṭhānantaraṃ dethā’’ti dāpesi. Sopi puññabalena labhitvā ‘‘tāpasassa sarīre kheḷapātanena laddhaṃ me’’ti saññamakāsi.</paragraph>
    <paragraph line="188">Tato katipāhassaccayena rañño paccanto kupito. Rājā paccantaṃ vūpasamessāmīti caturaṅginiyā senāya nikkhami. Purohito gantvā rañño purato ṭhatvā ‘‘jayatu mahārājā’’ti vatvā – ‘‘tumhe, mahārāja, jayatthāya gacchathā’’ti pucchi. Āma brāhmaṇāti. Evaṃ sante rājuyyāne anañjitakāḷakaṇṇī eko kūṭajaṭilo vasati, tassa sarīre kheḷaṃ pātethāti. Rājā tassa vacanaṃ gahetvā yathā gaṇikāya ca tena ca kataṃ, tatheva sabbaṃ katvā orodhepi āṇāpesi – ‘‘etassa kūṭajaṭilassa sarīre kheḷaṃ pātethā’’ti. Tato orodhāpi orodhapālakāpi tatheva akaṃsu. Atha rājā uyyānadvāre rakkhaṃ ṭhapāpetvā ‘‘raññā saddhiṃ nikkhamantā <pageBreak edition="Vipassana Research Institut" number="3.0045" /> sabbe tāpasassa sarīre kheḷaṃ apātetvā nikkhamituṃ na labhantī’’ti āṇāpesi. Atha sabbo balakāyo ca seniyo ca teneva niyāmena tāpasassa upari kheḷañca dantakaṭṭhāni ca mukhavikkhālita udakañca pāpayiṃsu, kheḷo ca dantakaṭṭhāni ca sakalasarīraṃ avatthariṃsu.</paragraph>
    <paragraph line="189">Senāpati <pageBreak edition="Myanmar" number="3.0044" /> sabbapacchā suṇitvā ‘‘mayhaṃ kira satthāraṃ bhavantaṃ puññakkhettaṃ saggasopānaṃ evaṃ ghaṭṭayiṃsū’’ti usumajātahadayo mukhena assasanto <pageBreak edition="Pali Text Society" number="3.0063" /> vegena rājuyyānaṃ āgantvā tathā byasanapattaṃ isiṃ disvā kacchaṃ bandhitvā dvīhi hatthehi dantakaṭṭhāni apaviyūhitvā ukkhipitvā nisīdāpetvā udakaṃ āharāpetvā nhāpetvā sabbaosadhehi ceva catujjātigandhehi ca sarīraṃ ubbaṭṭetvā sukhumasāṭakena puñchitvā purato añjaliṃ katvā ṭhito evamāha ‘‘ayuttaṃ, bhante, manussehi kataṃ, etesaṃ kiṃ bhavissatī’’ti. Devatā senāpati tidhā bhinnā, ekaccā ‘‘rājānameva nāsessāmā’’ti vadanti, ekaccā ‘‘saddhiṃ parisāya rājāna’’nti, ekaccā ‘‘rañño vijitaṃ sabbaṃ nāsessāmā’’ti. Idaṃ vatvā pana tāpaso appamattakampi kopaṃ akatvā lokassa santiupāyameva ācikkhanto āha ‘‘aparādho nāma hoti, accayaṃ pana desetuṃ jānantassa pākatikameva hotī’’ti.</paragraph>
    <paragraph line="190">Senāpati nayaṃ labhitvā rañño santikaṃ gantvā rājānaṃ vanditvā āha – ‘‘tumhehi, mahārāja, nirāparādhe mahiddhike tāpase aparajjhantehi bhāriyaṃ kammaṃ kataṃ, devatā kira tidhā bhinnā evaṃ vadantī’’ti sabbaṃ ārocetvā – ‘‘khamāpite kira, mahārāja, pākatikaṃ hoti, raṭṭhaṃ mā nāsetha, tāpasaṃ khamāpethā’’ti āha. Rājā attani dosaṃ kataṃ disvāpi evaṃ vadati ‘‘na taṃ khamāpessāmī’’ti. Senāpati yāvatatiyaṃ yācitvā anicchantamāha – ‘‘ahaṃ, mahārāja, tāpasassa balaṃ jānāmi, na so abhūtavādī, nāpi kupito, sattānuddayena pana evamāha khamāpetha naṃ mahārājā’’ti. Na khamāpemīti. Tena hi senāpatiṭṭhānaṃ aññassa detha, ahaṃ tumhākaṃ āṇāpavattiṭṭhāne na vasissāmīti. Tvaṃ yenakāmaṃ gaccha, ahaṃ mayhaṃ senāpatiṃ labhissāmīti. Tato senāpati tāpasassa santikaṃ āgantvā vanditvā <pageBreak edition="Pali Text Society" number="3.0064" /> ‘‘kathaṃ paṭipajjāmi, bhante’’ti āha. Senāpati ye te vacanaṃ suṇanti, sabbe saparikkhāre sadhane sadvipadacatuppade gahetvā sattadivasabbhantare bahi rajjasīmaṃ gaccha, devatā ativiya kupitā dhuvaṃ raṭṭhampi araṭṭhaṃ karissantīti. Senāpati tathā akāsi.</paragraph>
    <paragraph line="191">Rājā <pageBreak edition="Vipassana Research Institut" number="3.0046" /> gatamattoyeva amittamathanaṃ katvā janapadaṃ vūpasametvā āgamma jayakhandhāvāraṭṭhāne nisīditvā nagaraṃ paṭijaggāpetvā antonagaraṃ pāvisi. Devatā <pageBreak edition="Myanmar" number="3.0045" /> paṭhamaṃyeva udakavuṭṭhiṃ pātayiṃsu. Mahājano attamano ahosi ‘‘kūṭajaṭilaṃ aparaddhakālato paṭṭhāya amhākaṃ rañño vaḍḍhiyeva, amitte nimmathesi, āgatadivaseyeva devo vuṭṭho’’ti. Devatā puna sumanapupphavuṭṭhiṃ pātayiṃsu, mahājano attamanataro ahosi. Devatā puna māsakavuṭṭhiṃ pātayiṃsu. Tato kahāpaṇavuṭṭhiṃ, tato kahāpaṇatthaṃ na nikkhameyyunti maññamānā hatthūpagapādūpagādikatabhaṇḍavuṭṭhiṃ pātesuṃ. Mahājano sattabhūmikapāsāde ṭhitopi otaritvā ābharaṇāni piḷandhanto attamano ahosi. ‘‘Arahati vata kūṭajaṭilake kheḷapātanaṃ, tassa upari kheḷapātitakālato paṭṭhāya amhākaṃ rañño vaḍḍhi jātā, amittamathanaṃ kataṃ, āgatadivaseyeva devo vassi, tato sumanavuṭṭhi māsakavuṭṭhi kahāpaṇavuṭṭhi katabhaṇḍavuṭṭhīti catasso vuṭṭhiyo jātā’’ti attamanavācaṃ nicchāretvā rañño katapāpe samanuñño jāto.</paragraph>
    <paragraph line="192">Tasmiṃ samaye devatā ekatodhāraubhatodhārādīni nānappakārāni āvudhāni mahājanassa upari phalake <pageBreak edition="Pali Text Society" number="3.0065" /> maṃsaṃ koṭṭayamānā viya pātayiṃsu. Tadanantaraṃ vītaccike vītadhūme kiṃsukapupphavaṇṇe aṅgāre, tadanantaraṃ kūṭāgārappamāṇe pāsāṇe, tadanantaraṃ antomuṭṭhiyaṃ asaṇṭhahanikaṃ sukhumavālikaṃ vassāpayamānā asītihatthubbedhaṃ thalaṃ akaṃsu. Rañño vijitaṭṭhāne kisavacchatāpaso senāpati mātuposakarāmoti tayova manussabhūtā arogā ahesuṃ. Sesānaṃ tasmiṃ kamme asamaṅgībhūtānaṃ tiracchānānaṃ pānīyaṭṭhāne pānīyaṃ nāhosi, tiṇaṭṭhāne tiṇaṃ. Te yena pānīyaṃ yena tiṇanti gacchantā appatteyeva sattame divase bahirajjasīmaṃ pāpuṇiṃsu. Tenāha sarabhaṅgabodhisatto –</paragraph>
    <gatha1 line="193">‘‘Kisañhi vacchaṃ avakiriya daṇḍakī,</gatha1>
    <gatha2 line="194">Ucchinnamūlo sajano saraṭṭho;</gatha2>
    <gatha3 line="195">Kukkuḷanāme nirayamhi paccati,</gatha3>
    <gathalast line="196">Tassa phuliṅgāni patanti kāye’’ti. (jā. 2.17.70);</gathalast>
    <unindented line="197">Evaṃ tāva <bold>daṇḍakīraññassa</bold> araññabhūtabhāvo veditabbo.</unindented>
    <paragraph line="198">Kaliṅgaraṭṭhe <pageBreak edition="Vipassana Research Institut" number="3.0047" /><pageBreak edition="Myanmar" number="3.0046" /> pana <bold>nāḷikiraraññe</bold> rajjaṃ kārayamāne himavati pañcasatatāpasā anitthigandhā ajinajaṭavākacīradharā vanamūlaphalabhakkhā hutvā ciraṃ vītināmetvā loṇambilasevanatthaṃ manussapathaṃ otaritvā anupubbena kaliṅgaraṭṭhe nāḷikirarañño nagaraṃ sampattā. Te jaṭājinavākacīrāni <pageBreak edition="Pali Text Society" number="3.0066" /> saṇṭhapetvā pabbajitānurūpaṃ upasamasiriṃ dassayamānā nagaraṃ bhikkhāya pavisiṃsu. Manussā anuppanne buddhuppāde tāpasapabbajite disvā pasannā nisajjaṭṭhānaṃ saṃvidhāya hatthato bhikkhābhājanaṃ gahetvā nisīdāpetvā bhikkhaṃ sampādetvā adaṃsu. Tāpasā katabhattakiccā anumodanaṃ akaṃsu. Manussā sutvā pasannacittā ‘‘kuhiṃ bhadantā gacchantī’’ti pucchiṃsu. Yathāphāsukaṭṭhānaṃ, āvusoti. Bhante, alaṃ aññattha gamanena, rājuyyāne vasatha, mayaṃ bhuttapātarāsā āgantvā dhammakathaṃ sossāmāti. Tāpasā adhivāsetvā uyyānaṃ agamaṃsu. Nāgarā bhuttapātarāsā suddhavatthanivatthā ‘‘dhammakathaṃ sossāmā’’ti saṅghā gaṇā gaṇībhūtā uyyānābhimukhā agamaṃsu. Rājā uparipāsāde ṭhito te tathā gacchamāne disvā upaṭṭhākaṃ pucchi ‘‘kiṃ ete bhaṇe nāgarā suddhavatthā suddhuttarāsaṅgā hutvā uyyānābhimukhā gacchanti, kimettha samajjaṃ vā nāṭakaṃ vā atthī’’ti? Natthi deva, ete tāpasānaṃ santike dhammaṃ sotukāmā gacchantīti. Tena hi bhaṇe ahampi gacchissāmi, mayā saddhiṃ gacchantūti. So gantvā tesaṃ ārocesi – ‘‘rājāpi gantukāmo, rājānaṃ parivāretvāva gacchathā’’ti. Nāgarā pakatiyāpi attamanā taṃ sutvā – ‘‘amhākaṃ rājā assaddho appasanno dussīlo, tāpasā dhammikā, te āgamma rājāpi dhammiko bhavissatī’’ti attamanatarā ahesuṃ.</paragraph>
    <paragraph line="199">Rājā nikkhamitvā tehi parivārito uyyānaṃ gantvā tāpasehi saddhiṃ paṭisanthāraṃ katvā ekamantaṃ nisīdi. Tāpasā rājānaṃ disvā parikathāya kusalassekassa tāpasassa ‘‘rañño dhammaṃ kathehī’’ti saññamadaṃsu, so tāpaso <pageBreak edition="Pali Text Society" number="3.0067" /> parisaṃ oloketvā pañcasu veresu ādīnavaṃ pañcasu ca sīlesu ānisaṃsaṃ kathento –</paragraph>
    <indent line="200">‘‘Pāṇo <pageBreak edition="Myanmar" number="3.0047" /> na hantabbo, adinnaṃ nādātabbaṃ, kāmesumicchācāro na caritabbo, musā na bhāsitabbā, majjaṃ na pātabbaṃ, pāṇātipāto nāma nirayasaṃvattaniko hoti tiracchānayonisaṃvattaniko pettivisayasaṃvattaniko, tathā adinnādānādīni. Pāṇātipāto niraye paccitvā manussalokaṃ āgatassa vipākāvasesena appāyukasaṃvattaniko hoti, adinnādānaṃ <pageBreak edition="Vipassana Research Institut" number="3.0048" /> appabhogasaṃvattanikaṃ, micchācāro bahusapattasaṃvattaniko, musāvādo abhūtabbhakkhānasaṃvattaniko, majjapānaṃ ummattakabhāvasaṃvattanika’’nti –</indent>
    <paragraph line="201">Pañcasu veresu imaṃ ādīnavaṃ kathesi.</paragraph>
    <paragraph line="202">Rājā pakatiyāpi assaddho appasanno dussīlo, dussīlassa ca sīlakathā nāma dukkathā, kaṇṇe sūlappavesanaṃ viya hoti. Tasmā so cintesi – ‘‘ahaṃ ‘ete paggaṇhissāmī’ti āgato, ime pana mayhaṃ āgatakālato paṭṭhāya maṃyeva ghaṭṭentā vijjhantā parisamajjhe kathenti, karissāmi nesaṃ kāttabba’’nti. So dhammakathāpariyosāne ‘‘ācariyā sve mayhaṃ gehe bhikkhaṃ gaṇhathā’’ti nimantetvā agamāsi. So dutiyadivase mahante mahante koḷumbe āharāpetvā gūthassa pūrāpetvā kadalipattehi nesaṃ mukhāni bandhāpetvā tattha tattha ṭhapāpesi, puna bahalamadhukatelanāgabalapicchillādīnaṃ kūṭe pūretvā nisseṇimatthake ṭhapāpesi, tattheva ca mahāmalle baddhakacche hatthehi muggare gāhāpetvā ṭhapetvā āha ‘‘kūṭatāpasā ativiya maṃ viheṭhayiṃsu, tesaṃ pāsādato otaraṇakāle <pageBreak edition="Pali Text Society" number="3.0068" /> kūṭehi picchillaṃ sopānamatthake vissajjetvā sīse muggarehi pothetvā gale gahetvā sopāne khipathā’’ti. Sopānapādamūle pana caṇḍe kukkure bandhāpesi.</paragraph>
    <paragraph line="203">Tāpasāpi ‘‘sve rājagehe bhuñjissāmā’’ti aññamaññaṃ ovadiṃsu – ‘‘mārisā rājagehaṃ nāma sāsaṅkaṃ sappaṭibhayaṃ, pabbajitehi nāma chadvārārammaṇe saññatehi bhavitabbaṃ, diṭṭhadiṭṭhe ārammaṇe nimittaṃ na gahetabbaṃ, cakkhudvāre saṃvaro paccupaṭṭhapetabbo’’ti.</paragraph>
    <paragraph line="204">Punadivase <pageBreak edition="Myanmar" number="3.0048" /> bhikkhācāravelaṃ sallakkhetvā vākacīraṃ nivāsetvā ajinacammaṃ ekaṃsagataṃ katvā jaṭākalāpaṃ saṇṭhapetvā bhikkhābhājanaṃ gahetvā paṭipāṭiyā rājanivesanaṃ abhiruḷhā. Rājā āruḷhabhāvaṃ ñatvā gūthakoḷumbamukhato kadalipattaṃ nīharāpesi. Duggandho tāpasānaṃ nāsapuṭaṃ paharitvā matthaluṅgapātanākārapatto ahosi. Mahātāpaso rājānaṃ olokesi. Rājā – ‘‘ettha bhonto yāvadatthaṃ bhuñjantu ceva harantu ca, tumhākametaṃ anucchavikaṃ, hiyyo ahaṃ tumhe paggaṇhissāmīti āgato, tumhe pana maṃyeva ghaṭṭento vijjhantā parisamajjhe kathayittha <pageBreak edition="Vipassana Research Institut" number="3.0049" />, tumhākamidaṃ anucchavikaṃ, bhuñjathā’’ti mahātāpasassa uluṅkena gūthaṃ upanāmesi. Mahātāpaso dhī dhīti vadanto paṭinivatti. ‘‘Ettakeneva gacchissatha tumhe’’ti sopāne kūṭehi picchillaṃ vissajjāpetvā mallānaṃ saññamadāsi. Mallā muggarehi sīsāni pothetvā gīvāya gahetvā sopāne khipiṃsu, ekopi sopāne patiṭṭhātuṃ nāsakkhi <pageBreak edition="Pali Text Society" number="3.0069" />, pavaṭṭamānā sopānapādamūlaṃyeva pāpuṇiṃsu. Sampatte sampatte caṇḍakukkurā paṭapaṭāti luñcamānā khādiṃsu. Yopi nesaṃ uṭṭhahitvā palāyati, sopi āvāṭe patati, tatrāpi naṃ kukkurā anubandhitvā khādantiyeva. Iti nesaṃ kukkurā aṭṭhisaṅkhalikameva avasesayiṃsu. Evaṃ so rājā tapasampanne pañcasate tāpase ekadivaseneva jīvitā voropesi.</paragraph>
    <paragraph line="205">Athassa raṭṭhe devatā purimanayeneva puna navavuṭṭhiyo pātesuṃ. Tassa rajjaṃ saṭṭhiyojanubbedhena vālikathalena avacchādiyittha. Tenāha sarabhaṅgo bodhisatto –</paragraph>
    <gatha1 line="206">‘‘Yo saññate pabbajite avañcayi,</gatha1>
    <gatha2 line="207">Dhammaṃ bhaṇante samaṇe adūsake;</gatha2>
    <gatha3 line="208">Taṃ nāḷikeraṃ sunakhā parattha,</gatha3>
    <gathalast line="209">Saṅgamma khādanti viphandamāna’’nti. (jā. 2.17.71);</gathalast>
    <unindented line="210">Evaṃ <bold>kāliṅgāraññassa</bold> araññabhūtabhāvo veditabbo.</unindented>
    <paragraph line="211">Atīte pana bārāṇasinagare diṭṭhamaṅgalikā nāma cattālīsakoṭivibhavassa seṭṭhino ekā dhītā ahosi dassanīyā pāsādikā. Sā rūpabhogakulasampattisampannatāya bahūnaṃ patthanīyā ahosi. Yo <pageBreak edition="Myanmar" number="3.0049" /> panassā vāreyyatthāya pahiṇāti, taṃ taṃ disvānassa jātiyaṃ vā hatthapādādīsu vā yattha katthaci dosaṃ āropetvā ‘‘ko esa dujjāto dussaṇṭhito’’tiādīni vatvā – ‘‘nīharatha na’’nti nīharāpetvā ‘‘evarūpampi nāma addasaṃ, udakaṃ āharatha, akkhīni dhovissāmī’’ti akkhīni dhovati. Tassā diṭṭhaṃ diṭṭhaṃ vippakāraṃ pāpetvā nīharāpetīti <pageBreak edition="Pali Text Society" number="3.0070" /> diṭṭhamaṅgalikā tveva saṅkhā udapādi, mūlanāmaṃ antaradhāyi.</paragraph>
    <paragraph line="212">Sā <pageBreak edition="Vipassana Research Institut" number="3.0050" /> ekadivasaṃ gaṅgāya udakakīḷaṃ kīḷissāmīti titthaṃ sajjāpetvā pahūtaṃ khādanīyabhojanīyaṃ sakaṭesu pūrāpetvā bahūni gandhamālādīni ādāya paṭicchannayānaṃ āruyha ñātigaṇaparivutā gehamhā nikkhami. Tena ca samayena mahāpuriso caṇḍālayoniyaṃ nibbatto bahinagare cammagehe vasati, mātaṅgotvevassa nāmaṃ ahosi. So soḷasavassuddesiko hutvā kenacideva karaṇīyena antonagaraṃ pavisitukāmo ekaṃ nīlapilotikaṃ nivāsetvā ekaṃ hatthe bandhitvā ekena hatthena pacchiṃ, ekena ghaṇḍaṃ gahetvā ‘‘ussaratha ayyā, caṇḍāloha’’nti jānāpanatthaṃ taṃ vādento nīcacittaṃ paccupaṭṭhapetvā diṭṭhadiṭṭhe manusse namassamāno nagaraṃ pavisitvā mahāpathaṃ paṭipajji.</paragraph>
    <paragraph line="213">Diṭṭhamaṅgalikā ghaṇḍasaddaṃ sutvā sāṇiantarena olokentī dūratova taṃ āgacchantaṃ disvā ‘‘kimeta’’nti pucchi. Mātaṅgo ayyeti. ‘‘Kiṃ vata, bho, akusalaṃ akaramha, kassāyaṃ nissando, vināso nu kho me paccupaṭṭhito, maṅgalakiccena nāma gacchamānā caṇḍālaṃ addasa’’nti sarīraṃ kampetvā jigucchamānā kheḷaṃ pātetvā dhātiyo āha – ‘‘vegena udakaṃ āharatha, caṇḍālo diṭṭho, akkhīni ceva nāma <pageBreak edition="Pali Text Society" number="3.0071" /> gahitamukhañca dhovissāmī’’ti dhovitvā rathaṃ nivattāpetvā sabbapaṭiyādānaṃ gehaṃ pesetvā pāsādaṃ abhiruhi. Surāsoṇḍādayo ceva tassā upaṭṭhākamanussā ca ‘‘kuhiṃ, bho diṭṭhamaṅgalikā, imāyapi velāya nāgacchatī’’ti pucchantā taṃ pavattiṃ sutvā – ‘‘mahantaṃ vata, bho, surāmaṃsagandhamālādisakkāraṃ caṇḍālaṃ nissāya anubhavituṃ na labhimha, gaṇhatha caṇḍāla’’nti gataṭṭhānaṃ gavesitvā nirāparādhaṃ mātaṅgapaṇḍitaṃ tajjitvā – ‘‘are mātaṅga taṃ nissāya idañcidañca sakkāraṃ anubhavituṃ na labhimhā’’ti kesesu <pageBreak edition="Myanmar" number="3.0050" /> gahetvā bhūmiyaṃ pātetvā jāṇukapparapāsāṇādīhi koṭṭetvā matoti saññāya pāde gahetvā kaḍḍhantā saṅkārakūṭe chaḍḍesuṃ.</paragraph>
    <paragraph line="214">Mahāpuriso saññaṃ paṭilabhitvā hatthapāde parāmasitvā – ‘‘idaṃ dukkhaṃ kaṃ nissāya uppanna’’nti cintento – ‘‘na aññaṃ kañci, diṭṭhamaṅgalikaṃ nissāya uppanna’’nti ñatvā ‘‘sacāhaṃ puriso, pādesu naṃ nipātessāmī’’ti cintetvā vedhamāno diṭṭhamaṅgalikāya kuladvāraṃ gantvā – ‘‘diṭṭhamaṅgalikaṃ labhanto vuṭṭhahissāmi, alabhantassa ettheva maraṇa’’nti gehaṅgaṇe nipajji. Tena ca samayena jambudīpe ayaṃ dhammatā hoti – yassa caṇḍālo kujjhitvā gabbhadvāre <pageBreak edition="Vipassana Research Institut" number="3.0051" /> nipanno marati, ye ca tasmiṃ gabbhe vasanti, sabbe caṇḍālā honti. Gehamajjhamhi mate sabbe gehavāsino, dvāramhi mate ubhato anantaragehavāsikā, aṅgaṇamhi mate ito satta ito sattāti cuddasagehavāsino sabbe caṇḍālā hontīti. Bodhisatto pana aṅgaṇe nipajji.</paragraph>
    <paragraph line="215">Seṭṭhissa ārocesuṃ – ‘‘mātaṅgo te sāmi gehaṅgaṇe patito’’ti <pageBreak edition="Pali Text Society" number="3.0072" /> gacchatha bhaṇe, kiṃ kāraṇāti vatvā ekamāsakaṃ datvā uṭṭhāpethāti. Te gantvā ‘‘imaṃ kira māsakaṃ gahetvā uṭṭhahā’’ti vadiṃsu. So – ‘‘nāhaṃ māsakatthāya nipanno, diṭṭhamaṅgalikāya svāhaṃ nipanno’’ti āha. Diṭṭhamaṅgalikāya ko dosoti? Kiṃ tassā dosaṃ na passatha, niraparādho ahaṃ tassā manussehi byasanaṃ pāpito, taṃ labhantova vuṭṭhahissāmi, alabhanto na vuṭṭhahissāmīti.</paragraph>
    <paragraph line="216">Te gantvā seṭṭhissa ārocesuṃ. Seṭṭhi dhītu dosaṃ ñatvā ‘‘gacchatha, ekaṃ kahāpaṇaṃ dethā’’ti peseti. So ‘‘na icchāmi kahāpaṇaṃ, tameva icchāmī’’ti āha. Taṃ sutvā seṭṭhi ca seṭṭhibhariyā ca – ‘‘ekāyeva no piyadhītā, paveṇiyā ghaṭako añño dārakopi natthī’’ti saṃvegappattā – ‘‘gacchatha tātā, koci amhākaṃ asahanako etaṃ jīvitāpi voropeyya, etasmiñhi mate sabbe mayaṃ naṭṭhā homa, ārakkhamassa gaṇhathā’’ti parivāretvā ārakkhaṃ saṃvidhāya yāguṃ pesayiṃsu, bhattaṃ dhanaṃ pesayiṃsu, evaṃ so sabbaṃ paṭikkhipi. Evaṃ eko divaso gato; dve, tayo, cattāro, pañca divasā gatā.</paragraph>
    <paragraph line="217">Tato <pageBreak edition="Myanmar" number="3.0051" /> sattasattagehavāsikā uṭṭhāya – ‘‘na sakkoma mayaṃ tumhe nissāya caṇḍālā bhavituṃ, amhe mā nāsetha, tumhākaṃ dārikaṃ datvā etaṃ uṭṭhāpethā’’ti āhaṃsu. Te satampi sahassampi satasahassampi pahiṇiṃsu, so paṭikkhipateva. Evaṃ cha divasā gatā. Sattame divase ubhato cuddasagehavāsikā sannipatitvā – ‘‘na mayaṃ caṇḍālā bhavituṃ sakkoma, tumhākaṃ akāmakānampi mayaṃ etassa dārikaṃ dassāmā’’ti āhaṃsu.</paragraph>
    <paragraph line="218">Mātāpitaro sokasallasamappitā visaññī hutvā sayane nipatiṃsu. Ubhato cuddasagehavāsino pāsādaṃ āruyha supupphitakiṃsukasākhaṃ <pageBreak edition="Pali Text Society" number="3.0073" /> ucchindantā viya tassā sabbābharaṇāni omuñcitvā nakhehi sīmantaṃ katvā kese bandhitvā nīlasāṭakaṃ nivāsāpetvā hatthe <pageBreak edition="Vipassana Research Institut" number="3.0052" /> nīlapilotikakhaṇḍaṃ veṭhetvā kaṇṇesu tipupaṭṭake piḷandhāpetvā tālapaṇṇapacchiṃ datvā pāsādato otārāpetvā dvīsu bāhāsu gahetvā – ‘‘tava sāmikaṃ gahetvā yāhī’’ti mahāpurisassa adaṃsu.</paragraph>
    <paragraph line="219">Nīluppalampi atibhāroti anukkhittapubbā sukhumāladārikā ‘‘uṭṭhāhi sāmi, gacchāmā’’ti āha. Bodhisatto nipannakova āha ‘‘nāhaṃ uṭṭhahāmī’’ti. Atha kinti vadāmīti. ‘‘Uṭṭhehi ayya mātaṅgā’’ti evaṃ maṃ vadāhīti. Sā tathā avoca. Na tuyhaṃ manussā uṭṭhānasamatthaṃ maṃ akaṃsu, bāhāya maṃ gahetvā uṭṭhāpehīti. Sā tathā akāsi. Bodhisatto uṭṭhahanto viya parivaṭṭetvā bhūmiyaṃ patitvā – ‘‘nāsitaṃ, bho, diṭṭhamaṅgalikāya paṭhamaṃ manussehi koṭṭāpetvā, idāni sayaṃ koṭṭetī’’ti viravittha. Sā kiṃ karomi ayyāti? Dvīhi hatthehi gahetvā uṭṭhāpehīti. Sā tathā uṭṭhāpetvā nisīdāpetvā gacchāma sāmīti. Gacchā nāma araññe honti, mayaṃ manussā, atikoṭṭitomhi tuyhaṃ manussehi, na sakkomi padasā gantuṃ, piṭṭhiyā maṃ nehīti. Sā onamitvā piṭṭhiṃ adāsi. Bodhisatto abhiruhi. Kuhiṃ nemi sāmīti? Bahinagaraṃ nehīti. Sā pācīnadvāraṃ gantvā – ‘‘idha te sāmi vasanaṭṭhāna’’nti pucchi. Kataraṭṭhānaṃ etanti? Pācīnadvāraṃ sāmīti. Pācīnadvāre caṇḍālaputtā vasituṃ na labhantīti <pageBreak edition="Pali Text Society" number="3.0074" /> attano vasanaṭṭhānaṃ anācikkhitvāva sabbadvārāni āhiṇḍāpesi. Kasmā? Bhavaggapattamassā <pageBreak edition="Myanmar" number="3.0052" /> mānaṃ pātessāmīti. Mahājano ukkuṭṭhimakāsi – ‘‘ṭhapetvā tumhādisaṃ añño etissā mānaṃ bhedako natthī’’ti.</paragraph>
    <paragraph line="220">Sā pacchimadvāraṃ patvā ‘‘idha te sāmi vasanaṭṭhāna’’nti pucchi. Kataraṭṭhānaṃ etanti? Pacchimadvāraṃ sāmīti. Iminā dvārena nikkhamitvā cammagehaṃ olokentī gacchāti. Sā tattha gantvā āha ‘‘idaṃ cammagehaṃ tumhākaṃ vasanaṭṭhānaṃ sāmī’’ti? Āmāti piṭṭhito otaritvā cammagehaṃ pāvisi.</paragraph>
    <paragraph line="221">Tattha sattaṭṭhadivase vasanto sabbaññutagavesanadhīro ettakesu divasesu na ca jātisambhedamakāsi. ‘‘Mahākulassa dhītā sace maṃ nissāya mahantaṃ yasaṃ na pāpuṇāti, na camhāhaṃ catuvīsatiyā buddhānaṃ antevāsiko. Etissā pādadhovanaudakena sakalajambudīpe rājūnaṃ <pageBreak edition="Vipassana Research Institut" number="3.0053" /> abhisekakiccaṃ karissāmī’’ti cintetvā puna cintesi – ‘‘agāramajjhevasanto na sakkhissāmi, pabbajitvā pana sakkhissāmī’’ti. Cintetvā taṃ āmantesi – ‘‘diṭṭhamaṅgalike mayaṃ pubbe ekacarā kammaṃ katvāpi akatvāpi sakkā jīvituṃ, idāni pana dārabharaṇaṃ paṭipannamha, kammaṃ akatvā na sakkā jīvituṃ, tvaṃ yāvāhaṃ āgacchāmi, tāva mā ukkaṇṭhitthā’’ti araññaṃ pavisitvā susānādīsu nantakāni saṅkaḍḍhitvā nivāsanapārupanaṃ katvā samaṇapabbajjaṃ pabbajitvā ekacaro laddhakāyaviveko kasiṇaparikammaṃ katvā aṭṭha samāpattiyo pañca abhiññāyo ca nibbattetvā ‘‘idāni sakkā diṭṭhamaṅgalikāya avassayena mayā bhavitu’’nti bārāṇasiabhimukho gantvā cīvaraṃ pārupitvā bhikkhaṃ caramāno diṭṭhamaṅgalikāya <pageBreak edition="Pali Text Society" number="3.0075" /> gehābhimukho agamāsi.</paragraph>
    <paragraph line="222">Sā taṃ dvāre ṭhitaṃ disvā asañjānantī – ‘‘aticchatha, bhante, caṇḍālānaṃ vasanaṭṭhānameta’’nti āha. Bodhisatto tattheva aṭṭhāsi. Sā punappunaṃ olokentī sañjānitvā hatthehi uraṃ paharitvā viravamānā pādamūle patitvā āha – ‘‘yadi te sāmi edisaṃ cittaṃ atthi, kasmā maṃ mahatā yasā parihāpetvā anāthaṃ akāsī’’ti. Nānappakāraṃ paridevaṃ paridevitvā akkhīni puñchamānā uṭṭhāya bhikkhābhājanaṃ gahetvā antogehe nisīdāpetvā bhikkhaṃ adāsi. Mahāpuriso bhattakiccaṃ katvā āha – ‘‘diṭṭhamaṅgalike mā soci mā paridevi, ahaṃ tuyhaṃ pādadhovanaudakena sakalajambudīpe rājūnaṃ abhisekakiccaṃ kāretuṃ samattho, tvaṃ pana <pageBreak edition="Myanmar" number="3.0053" /> ekaṃ mama vacanaṃ karohi, nagaraṃ pavisitvā ‘na mayhaṃ sāmiko caṇḍālo, mahābrahmā mayhaṃ sāmiko’ti ugghosayamānā sakalanagaraṃ carāhī’’ti.</paragraph>
    <paragraph line="223">Evaṃ vutte diṭṭhamaṅgalikā – ‘‘pakatiyāpi ahaṃ sāmi mukhadoseneva byasanaṃ pattā, na sakkhissāmevaṃ vattu’’nti āha. Bodhisatto – ‘‘kiṃ pana tayā mayhaṃ agāre vasantassa alikavacanaṃ sutapubbaṃ, ahaṃ tadāpi alikaṃ na bhaṇāmi, idāni pabbajito kiṃ vakkhāmi, saccavādī puriso nāmāha’’nti vatvā – ‘‘ajja pakkhassa aṭṭhamī, tvaṃ ‘ito sattāhassaccayena uposathadivase mayhaṃ sāmiko mahābrahmā candamaṇḍalaṃ bhinditvā mama santikaṃ āgamissatī’ti sakalanagare ugghosehī’’ti vatvā pakkāmi.</paragraph>
    <paragraph line="224">Sā <pageBreak edition="Vipassana Research Institut" number="3.0054" /> saddahitvā haṭṭhatuṭṭhā sūrā hutvā sāyaṃpātaṃ nagaraṃ pavisitvā tathā ugghosesi. Manussā pāṇinā pāṇiṃ paharantā – ‘‘passatha, amhākaṃ diṭṭhamaṅgalikā caṇḍālaputtaṃ mahābrahmānaṃ karotī’’ti hasantā keḷiṃ karonti. Sā punadivasepi tatheva sāyaṃpātaṃ pavisitvā – ‘‘idāni chāhaccayena, pañcāha-catūha-tīha-dvīha-ekāhaccayena mayhaṃ sāmiko mahābrahmā candamaṇḍalaṃ bhinditvā mama santikaṃ āgamissatī’’ti ugghosesi.</paragraph>
    <paragraph line="225">Brāhmaṇā <pageBreak edition="Pali Text Society" number="3.0076" /> cintayiṃsu – ‘‘ayaṃ diṭṭhamaṅgalikā atisūrā hutvā katheti, kadāci evaṃ siyā, etha mayaṃ diṭṭhamaṅgalikāya vasanaṭṭhānaṃ paṭijaggāmā’’ti cammagehassa bāhirabhāgaṃ samantā tacchāpetvā vālikaṃ okiriṃsu. Sāpi uposathadivase pātova nagaraṃ pavisitvā ‘‘ajja mayhaṃ sāmiko āgamissatī’’ti ugghosesi. Brāhmaṇā cintayiṃsu – ‘‘ayaṃ bho na dūraṃ apadissati, ajja kira mahābrahmā āgamissati, vasanaṭṭhānaṃ saṃvidahāmā’’ti cammagehaṃ samajjāpetvā haritūpalittaṃ ahatavatthehi parikkhipitvā mahārahaṃ pallaṅkaṃ attharitvā upari celavitānaṃ bandhitvā gandhamāladāmāni osārayiṃsu. Tesaṃ paṭijaggantānaṃyeva sūriyo atthaṃ gato.</paragraph>
    <paragraph line="226">Mahāpuriso cande uggatamatte abhiññāpādakajjhānaṃ samāpajjitvā vuṭṭhāya kāmāvacaracittena parikammaṃ katvā iddhicittena dvādasayojanikaṃ brahmattabhāvaṃ māpetvā vehāsaṃ abbhuggantvā candavimānassa anto pavisitvā <pageBreak edition="Myanmar" number="3.0054" /> vanantato abbhussakkamānaṃ candaṃ bhinditvā candavimānaṃ ohāya purato hutvā ‘‘mahājano maṃ passatū’’ti adhiṭṭhāsi. Mahājano disvā – ‘‘saccaṃ, bho, diṭṭhamaṅgalikāya vacanaṃ, āgacchantaṃ mahābrahmānaṃ pūjessāmā’’ti gandhamālaṃ ādāya diṭṭhamaṅgalikāya gharaṃ parivāretvā aṭṭhāsi. Mahāpuriso matthakamatthakena sattavāre bārāṇasiṃ anuparigantvā mahājanena diṭṭhabhāvaṃ ñatvā dvādasayojanikaṃ attabhāvaṃ vijahitvā manussappamāṇameva māpetvā mahājanassa passantasseva cammagehaṃ pāvisi. Mahājano disvā – ‘‘otiṇṇo no mahābrahmā, sāṇiṃ āharathā’’ti nivesanaṃ mahāsāṇiyā parikkhipitvā parivāretvā <pageBreak edition="Pali Text Society" number="3.0077" /> ṭhito.</paragraph>
    <paragraph line="227">Mahāpurisopi sirisayanamajjhe nisīdi. Diṭṭhamaṅgalikā samīpe aṭṭhāsi. Atha naṃ pucchi <pageBreak edition="Vipassana Research Institut" number="3.0055" /> ‘‘utusamayo te diṭṭhamaṅgalike’’ti. Āma ayyāti. Mayā dinnaṃ puttaṃ gaṇhāhīti aṅguṭṭhakena nābhimaṇḍalaṃ phusi. Tassā parāmasaneneva gabbho patiṭṭhāsi. Mahāpuriso – ‘‘ettāvatā te diṭṭhamaṅgalike pādadhovanaudakaṃ sakalajambudīpe rājūnaṃ abhisekodakaṃ bhavissati, tvaṃ tiṭṭhā’’ti vatvā brahmattabhāvaṃ māpetvā passantasseva mahājanassa nikkhamitvā vehāsaṃ abbhuggantvā caṇḍamaṇḍalameva paviṭṭho. Sā tato paṭṭhāya brahmapajāpatī nāma jātā. Pādadhovanaudakaṃ labhanto nāma natthi.</paragraph>
    <paragraph line="228">Brāhmaṇā – ‘‘brahmapajāpatiṃ antonagare vasāpessāmā’’ti suvaṇṇasivikāya āropetvā yāva sattamakoṭiyā aparisuddhajātikassa sivikaṃ gahetuṃ na adaṃsu. Soḷasa jātimantabrāhmaṇā gaṇhiṃsu. Sesā gandhapupphādīhi pūjetvā nagaraṃ pavisitvā – ‘‘na sakkā, bho, ucchiṭṭhagehe brahmapajāpatiyā vasituṃ, vatthuṃ gahetvā gehaṃ karissāma, yāva pana taṃ karīyati, tāva maṇḍapeva vasatū’’ti maṇḍape vasāpesuṃ. Tato paṭṭhāya cakkhupathe ṭhatvā vanditukāmā kahāpaṇaṃ datvā vandituṃ labhanti, savanūpacāre vanditukāmā sataṃ datvā labhanti, āsanne pakatikathaṃ savanaṭṭhāne vanditukāmā pañcasatāni datvā labhanti, pādapiṭṭhiyaṃ sīsaṃ ṭhapetvā vanditukāmā sahassaṃ datvā labhanti, pādadhovanaudakaṃ patthayamānā dasasahassāni datvā labhanti. Bahinagarato antonagare yāva maṇḍapā āgacchantiyā laddhadhanaṃyeva koṭisatamattaṃ ahosi.</paragraph>
    <paragraph line="229">Sakalajambudīpo <pageBreak edition="Myanmar" number="3.0055" /> saṅkhubhi, tato sabbarājāno ‘‘brahmapajāpatiyā pādadhovanena <pageBreak edition="Pali Text Society" number="3.0078" /> abhisekaṃ karissāmā’’ti satasahassaṃ pesetvā labhiṃsu. Maṇḍape vasantiyā eva gabbhavuṭṭhānaṃ ahosi. Mahāpurisaṃ paṭicca laddhakumāro pāsādiko ahosi lakkhaṇasampanno. Mahābrahmuno putto jātoti sakala jambudīpo ekakolāhalo ahosi. Kumārassa khīramaṇimūlaṃ hotūti tato tato āgatadhanaṃ koṭisahassaṃ ahosi. Ettāvatā nivesanampi niṭṭhitaṃ. Kumārassa nāmakaraṇaṃ karissāmāti nivesanaṃ sajjetvā kumāraṃ gandhodakena nhāpetvā alaṅkaritvā maṇḍape jātattā <bold>maṇḍabyo</bold>tveva nāmaṃ akaṃsu.</paragraph>
    <paragraph line="230">Kumāro sukhena saṃvaḍḍhamāno sippuggahaṇavayapattoti sakalajambudīpe sippajānanakā tassa santike āgantvā sippaṃ sikkhāpenti. Kumāro medhāvī paññavā sutaṃ sutaṃ mutaṃ āvuṇanto viya <pageBreak edition="Vipassana Research Institut" number="3.0056" /> gaṇhāti, gahitagahitaṃ suvaṇṇaghaṭe pakkhittatelaṃ viya tiṭṭhati. Yāvatā vācuggatā pariyatti atthi, tena anuggahitā nāma nāhosi. Brāhmaṇā taṃ parivāretvā caranti, sopi brāhmaṇabhatto ahosi. Gehe asītibrāhmaṇasahassāni niccabhattaṃ bhuñjanti. Gehampissa sattadvārakoṭṭhakaṃ mahantaṃ ahosi. Gehe maṅgaladivase jambudīpavāsīhi pesitadhanaṃ koṭisahassamattaṃ ahosi.</paragraph>
    <paragraph line="231">Bodhisatto āvajjesi – ‘‘pamatto nu kho kumāro appamatto’’ti. Athassa taṃ pavattiṃ ñatvā – ‘‘brāhmaṇabhatto jāto, yattha dinnaṃ mahapphalaṃ hoti, taṃ na jānāti, gacchāmi naṃ damemī’’ti cīvaraṃ pārupitvā bhikkhābhājanaṃ gahetvā – ‘‘dvārakoṭṭhakā atisambādhā, na sakkā koṭṭhakena pavisitu’’nti ākāsenāgantvā asītibrāhmaṇasahassānaṃ bhuñjanaṭṭhāne ākāsaṅgaṇe otari. Maṇḍabyakumāropi <pageBreak edition="Pali Text Society" number="3.0079" /> suvaṇṇakaṭacchuṃ gāhāpetvā – ‘‘idha sūpaṃ detha idha odana’’nti parivisāpento bodhisattaṃ disvā daṇḍakena ghaṭṭitaāsiviso viya kupitvā imaṃ gāthamāha –</paragraph>
    <gatha1 line="232">‘‘Kuto <pageBreak edition="Myanmar" number="3.0056" /> nu āgacchasi dummavāsī,</gatha1>
    <gatha2 line="233">Otallako paṃsupisācakova;</gatha2>
    <gatha3 line="234">Saṅkāracoḷaṃ paṭimuñca kaṇṭhe,</gatha3>
    <gathalast line="235">Ko re tuvaṃ hosi adakkhiṇeyyo’’ti. (jā. 1.15.1);</gathalast>
    <paragraph line="236">Atha naṃ mahāsatto akujjhitvāva ovadanto āha –</paragraph>
    <gatha1 line="237">‘‘Annaṃ tavedaṃ pakataṃ yasassi,</gatha1>
    <gatha2 line="238">Taṃ khajjare bhuñjare piyyare ca;</gatha2>
    <gatha3 line="239">Jānāsi maṃ tvaṃ paradattūpajīviṃ,</gatha3>
    <gathalast line="240">Uttiṭṭha piṇḍaṃ labhataṃ sapāko’’ti. (jā. 1.15.2);</gathalast>
    <paragraph line="241">So nayidaṃ tumhādisānaṃ paṭiyattanti dassento āha –</paragraph>
    <gatha1 line="242">‘‘Annaṃ <pageBreak edition="Vipassana Research Institut" number="3.0057" /> mamedaṃ pakataṃ brāhmaṇānaṃ,</gatha1>
    <gatha2 line="243">Atthatthitaṃ saddahato mamedaṃ;</gatha2>
    <gatha3 line="244">Apehi etto kimidhaṭṭhitosi,</gatha3>
    <gathalast line="245">Na mādisā tuyhaṃ dadanti jammā’’ti. (jā. 1.15.3);</gathalast>
    <paragraph line="246">Atha bodhisatto ‘‘dānaṃ nāma saguṇassapi nigguṇassapi yassa kassaci dātabbaṃ, yathā hi ninnepi thalepi patiṭṭhāpitaṃ bījaṃ pathavīrasaṃ āporasañca āgamma sampajjati, evaṃ <pageBreak edition="Pali Text Society" number="3.0080" /> nipphalaṃ nāma natthi, sukhette vapitabījaṃ viya guṇavante mahapphalaṃ hotī’’ti dassetuṃ imaṃ gāthamāha –</paragraph>
    <gatha1 line="247">‘‘Thale ca ninne ca vapanti bījaṃ,</gatha1>
    <gatha2 line="248">Anūpakhette phalamāsamānā;</gatha2>
    <gatha3 line="249">Etāya saddhāya dadāhi dānaṃ,</gatha3>
    <gathalast line="250">Appeva ārādhaye dakkhiṇeyye’’ti. (jā. 1.15.4);</gathalast>
    <paragraph line="251">Atha kumāro kodhābhibhūto – ‘‘kenimassa muṇḍakassa paveso dinno’’ti dvārarakkhādayo tajjetvā –</paragraph>
    <gatha1 line="252">‘‘Khettāni <pageBreak edition="Myanmar" number="3.0057" /> mayhaṃ viditāni loke,</gatha1>
    <gatha2 line="253">Yesāhaṃ bījāni patiṭṭhapemi;</gatha2>
    <gatha3 line="254">Ye brāhmaṇā jātimantūpapannā,</gatha3>
    <gathalast line="255">Tānīdha khettāni supesalānī’’ti. (jā. 1.15.5) –</gathalast>
    <unindented line="256">Gāthaṃ vatvā ‘‘imaṃ jammaṃ veṇupadarena pothetvā gīvāyaṃ gahetvā sattapi dvārakoṭṭhake atikkamitvā bahi nīharathā’’ti āha. Atha naṃ mahāpuriso āha –</unindented>
    <gatha1 line="257">‘‘Giriṃ nakhena khaṇasi, ayo dantebhi khādasi;</gatha1>
    <gathalast line="258">Jātavedaṃ padahasi, yo isiṃ paribhāsasī’’ti. (jā. 1.15.9);</gathalast>
    <paragraph line="259">Evañca <pageBreak edition="Vipassana Research Institut" number="3.0058" /> pana vatvā – ‘‘sace myāyaṃ hatthe vā pāde vā gaṇhāpetvā dukkhaṃ uppādeyya, bahuṃ apuññaṃ pasaveyyā’’ti sattānuddayatāya vehāsaṃ abbhuggantvā antaravīthiyaṃ otari. Bhagavā sabbaññutaṃ patto tamatthaṃ pakāsento imaṃ gāthamāha –</paragraph>
    <gatha1 line="260">‘‘Idaṃ vatvāna mātaṅgo, isi saccaparakkamo;</gatha1>
    <gathalast line="261">Antalikkhasmiṃ pakkāmi, brāhmaṇānaṃ udikkhata’’nti. (jā. 1.15.10);</gathalast>
    <paragraph line="262">Tāvadeva nagararakkhikadevatānaṃ jeṭṭhakadevarājā maṇḍabyassa gīvaṃ parivattesi. Tassa mukhaṃ parivattetitvā <pageBreak edition="Pali Text Society" number="3.0081" /> pacchāmukhaṃ jātaṃ, akkhīni parivattāni, mukhena kheḷaṃ vamati, sarīraṃ thaddhaṃ sūle āropitaṃ viya ahosi. Asītisahassā paricārakayakkhā asītibrāhmaṇasahassāni tatheva akaṃsu. Vegena gantvā brahmapajāpatiyā ārocayiṃsu. Sā taramānarūpā āgantvā taṃ vippakāraṃ disvā gāthamāha –</paragraph>
    <gatha1 line="263">‘‘Āvedhitaṃ piṭṭhito uttamaṅgaṃ,</gatha1>
    <gatha2 line="264">Bāhuṃ pasāreti akammaneyyaṃ;</gatha2>
    <gatha3 line="265">Setāni akkhīni yathā matassa,</gatha3>
    <gathalast line="266">Ko me imaṃ puttamakāsi eva’’nti. (jā. 1.15.11);</gathalast>
    <paragraph line="267">Athassā <pageBreak edition="Myanmar" number="3.0058" /> ārocesuṃ –</paragraph>
    <gatha1 line="268">‘‘Idhāgamā samaṇo dummavāsī,</gatha1>
    <gatha2 line="269">Otallako paṃsupisācakova,</gatha2>
    <gatha3 line="270">Saṅkāracoḷaṃ paṭimuñca kaṇṭhe,</gatha3>
    <gathalast line="271">So te imaṃ puttamakāsi eva’’nti. (jā. 1.15.12);</gathalast>
    <paragraph line="272">Sā sutvāva aññāsi – ‘‘mayhaṃ yasadāyako ayyo anukampāya puttassa pamattabhāvaṃ ñatvā āgato bhavissatī’’ti. Tato upaṭṭhāke pucchi –</paragraph>
    <gatha1 line="273">‘‘Katamaṃ <pageBreak edition="Vipassana Research Institut" number="3.0059" /> disaṃ agamā bhūripañño,</gatha1>
    <gatha2 line="274">Akkhātha me māṇavā etamatthaṃ;</gatha2>
    <gatha3 line="275">Gantvāna taṃ paṭikaremu accayaṃ,</gatha3>
    <gathalast line="276">Appeva naṃ putta labhemu jīvita’’nti. (jā. 1.15.13);</gathalast>
    <paragraph line="277">Te āhaṃsu –</paragraph>
    <gatha1 line="278">‘‘Vehāyasaṃ agamā bhūripañño,</gatha1>
    <gatha2 line="279">Pathaddhuno pannaraseva cando;</gatha2>
    <gatha3 line="280">Apicāpi <pageBreak edition="Pali Text Society" number="3.0082" /> so purimadisaṃ agacchi,</gatha3>
    <gathalast line="281">Saccappaṭiñño isi sādhurūpo’’ti. (jā. 1.15.14);</gathalast>
    <paragraph line="282">Mahāpurisopi antaravīthiyaṃ otiṇṇaṭṭhānato paṭṭhāya – ‘‘mayhaṃ padavaḷañjaṃ hatthiassādīnaṃ vasena mā antaradhāyittha, diṭṭhamaṅgalikāyeva naṃ passatu, mā aññe’’ti adhiṭṭhahitvā piṇḍāya caritvā yāpanamattaṃ missakodanaṃ gahetvā paṭikkamanasālāyaṃ nisinno bhuñjitvā thokaṃ bhuttāvasesaṃ bhikkhābhājaneyeva ṭhapesi. Diṭṭhamaṅgalikāpi pāsādā oruyha antaravīthiṃ paṭipajjamānā padavaḷañjaṃ disvā – ‘‘idaṃ mayhaṃ yasadāyakassa ayyassa pada’’nti padānusārenāgantvā vanditvā āha – ‘‘tumhākaṃ, bhante, dāsena katāparādhaṃ mayhaṃ khamatha, na hi tumhe kodhavasikā nāma, detha me puttassa jīvita’’nti.</paragraph>
    <paragraph line="283">Evañca pana vatvā –</paragraph>
    <gatha1 line="284">‘‘Āvedhitaṃ <pageBreak edition="Myanmar" number="3.0059" /> piṭṭhito uttamaṅgaṃ,</gatha1>
    <gatha2 line="285">Bāhuṃ pasāreti akammaneyyaṃ;</gatha2>
    <gatha3 line="286">Setāni akkhīni yathā matassa,</gatha3>
    <gathalast line="287">Ko me imaṃ puttamakāsi eva’’nti. (jā. 1.15.15) –</gathalast>
    <unindented line="288">Gāthaṃ <pageBreak edition="Vipassana Research Institut" number="3.0060" /> abhāsi. Mahāpuriso āha – ‘‘na mayaṃ evarūpaṃ karoma, pabbajitaṃ pana hiṃsante disvā pabbajitesu sagāravāhi bhūtayakkhadevatāhi kataṃ bhavissatī’’ti.</unindented>
    <paragraph line="289">Kevalaṃ, bhante, tumhākaṃ manopadoso mā hotu, devatāhi kataṃ hotu, sukhamāpayā <pageBreak edition="Pali Text Society" number="3.0083" />, bhante, devatā, apicāhaṃ, bhante, kathaṃ paṭipajjāmīti. Tena hi osadhaṃ te kathessāmi, mama bhikkhābhājane bhuttāvasesaṃ bhattamatthi, tattha thokaṃ udakaṃ āsiñcitvā thokaṃ gahetvā tava puttassa mukhe pakkhipa, avasesaṃ udakacāṭiyaṃ āloḷetvā asītiyā brāhmaṇasahassānaṃ mukhe pakkhipāti. Sā evaṃ karissāmīti bhattaṃ gahetvā mahāpurisaṃ vanditvā gantvā tathā akāsi.</paragraph>
    <paragraph line="290">Mukhe pakkhittamatte jeṭṭhakadevarājā – ‘‘sāmimhi sayaṃ bhesajjaṃ karonte amhehi na sakkā kiñci kātu’’nti kumāraṃ vissajjesi. Sopi khipitvā kiñci dukkhaṃ appattapubbo viya pakativaṇṇo ahosi. Atha naṃ mātā avoca – ‘‘passa tāta tava kulupakānaṃ hirottapparahitānaṃ vippakāraṃ, samaṇā pana na evarūpā honti, samaṇe tāta bhojeyyāsī’’ti. Tato sesakaṃ udakacāṭiyaṃ āluḷāpetvā brāhmaṇānaṃ mukhe pakkhipāpesi. Yakkhā tāvadeva vissajjetvā palāyiṃsu. Brāhmaṇā khipitvā khipitvā uṭṭhahitvā kiṃ amhākaṃ mukhe pakkhittanti pucchiṃsu. Mātaṅgaisissa ucchiṭṭhabhattanti. Te ‘‘caṇḍālassa ucchiṭṭhakaṃ khādāpitamhā, abrāhmaṇā dānimhā jātā, idāni no brāhmaṇā ‘asuddhabrāhmaṇā ime’ti sambhogaṃ na dassantī’’ti tato palāyitvā majjharaṭṭhaṃ gantvā majjharājassa nagare aggāsanikā brāhmaṇā nāma mayanti rājagehe bhuñjanti.</paragraph>
    <paragraph line="291">Tasmiṃ samaye bodhisatto pāpaniggahaṃ karonto mānajātike nimmadayanto vicarati. Atheko ‘‘jātimantatāpaso nāma mayā sadiso <pageBreak edition="Myanmar" number="3.0060" /> natthī’’ti aññesu saññampi na karoti. Bodhisatto taṃ gaṅgātīre vasamānaṃ disvā ‘‘mānaniggahamassa karissāmī’’ti tattha agamāsi <pageBreak edition="Pali Text Society" number="3.0084" />. Taṃ jātimantatāpaso pucchi – ‘‘kiṃ jacco bhava’’nti? Caṇḍālo ahaṃ ācariyāti. Apehi caṇḍāla apehi caṇḍāla, heṭṭhāgaṅgāya vasa, mā uparigaṅgāya udakaṃ ucchiṭṭhamakāsīti.</paragraph>
    <paragraph line="292">Bodhisatto <pageBreak edition="Vipassana Research Institut" number="3.0061" /> – ‘‘sādhu ācariya, tumhehi vuttaṭṭhāne vasissāmī’’ti heṭṭhāgaṅgāya vasanto ‘‘gaṅgāya udakaṃ paṭisotaṃ sandatū’’ti adhiṭṭhāsi. Jātimantatāpaso pātova gaṅgaṃ oruyha udakaṃ ācamati, jaṭā dhovati. Bodhisatto dantakaṭṭhaṃ khādanto piṇḍaṃ piṇḍaṃ kheḷaṃ udake pāteti. Dantakaṭṭhakucchiṭṭhakampi tattheva pavāheti. Yathā ce taṃ aññattha alaggitvā tāpasasseva jaṭāsu laggati, tathā adhiṭṭhāsi. Kheḷampi dantakaṭṭhampi tāpasassa jaṭāsuyeva patiṭṭhāti.</paragraph>
    <paragraph line="293">Tāpaso caṇḍālassidaṃ kammaṃ bhavissatīti vippaṭisārī hutvā gantvā pucchi – ‘‘idaṃ, bho caṇḍāla, gaṅgāya udakaṃ tayā paṭisotagāmikata’’nti? Āma ācariya. Tena hi tvaṃ heṭṭhāgaṅgāya mā vasa, uparigaṅgāya vasāti. Sādhu ācariya, tumhehi vuttaṭṭhāne vasissāmīti tattha vasanto iddhiṃ paṭippassambhesi, udakaṃ yathāgatikameva jātaṃ. Puna tāpaso tadeva byasanaṃ pāpuṇi. So puna gantvā bodhisattaṃ pucchi, – ‘‘bho caṇḍāla, tvamidaṃ gaṅgāya udakaṃ kālena paṭisotagāmiṃ kālena anusotagāmiṃ karosī’’ti? Āma ācariya. Caṇḍāla, ‘‘tvaṃ sukhavihārīnaṃ pabbajitānaṃ sukhena vasituṃ na desi, sattame te divase sattadhā muddhā phalatū’’ti. Sādhu acariya, ahaṃ pana sūriyassa uggantuṃ na dassāmīti.</paragraph>
    <paragraph line="294">Atha mahāsatto cintesi – ‘‘etassa abhisāpo etasseva upari patissati, rakkhāmi na’’nti sattānuddayatāya punadivase iddhiyā sūriyassa uggantuṃ na adāsi. Iddhimato iddhivisayo <pageBreak edition="Pali Text Society" number="3.0085" /> nāma acinteyyo, tato paṭṭhāya aruṇuggaṃ na paññāyati, rattindivaparicchedo natthi, kasivaṇijjādīni kammāni payojento nāma natthi.</paragraph>
    <paragraph line="295">Manussā – ‘‘yakkhāvaṭṭo nu kho ayaṃ bhūtadevaṭṭonāgasupaṇṇāvaṭṭo’’ti upaddavappattā ‘‘kiṃ nu kho kātabba’’nti cintetvā ‘‘rājakulaṃ nāma mahāpaññaṃ, lokassa hitaṃ cintetuṃ sakkoti, tattha gacchāmā’’ti rājakulaṃ gantvā <pageBreak edition="Myanmar" number="3.0061" /> tamatthaṃ ārocesuṃ. Rājā sutvā bhītopi abhītākāraṃ katvā – ‘‘mā tātā bhāyatha, imaṃ kāraṇaṃ gaṅgātīravāsī jātimantatāpaso jānissati, taṃ pucchitvā nikkaṅkhā bhavissāmā’’ti katipayeheva atthacarakehi manussehi saddhiṃ tāpasaṃ upasaṅkamitvā katapaṭisanthāro tamatthaṃ pucchi. Tāpaso āha – ‘‘āma mahārāja, eko <pageBreak edition="Vipassana Research Institut" number="3.0062" /> caṇḍālo atthi, so imaṃ gaṅgāya udakaṃ kālena anusotagāmiṃ kālena patisotagāmiṃ karoti, mayā tadatthaṃ kiñci kathitaṃ atthi, taṃ pucchatha, so jānissatī’’ti.</paragraph>
    <paragraph line="296">Rājā mātaṅgaisissa santikaṃ gantvā – ‘‘tumhe, bhante, aruṇassa uggantuṃ na dethā’’ti pucchi. Āma, mahārājāti. Kiṃ kāraṇā bhanteti? Jātimantatāpasakāraṇā, mahārāja, jātimantatāpasena āgantvā maṃ vanditvā khamāpitakāle dassāmi mahārājāti. Rājā gantvā ‘‘etha ācariya, tāpasaṃ khamāpethā’’ti āha. Nāhaṃ, mahārāja, caṇḍālaṃ vandāmīti. Mā ācariya, evaṃ karotha, janapadassa mukhaṃ passathāti. So puna paṭikkhipiyeva. Rājā bodhisattaṃ upasaṅkamitvā <pageBreak edition="Pali Text Society" number="3.0086" /> ‘‘ācariyo khamāpetuṃ na icchitī’’ti āha. Akhamāpite ahaṃ sūriyaṃ na muñcāmīti. Rājā ‘‘ayaṃ khamāpetuṃ na icchati, ayaṃ akhamāpite sūriyaṃ na muñcati, kiṃ amhākaṃ tena tāpasena, lokaṃ olokessāmā’’ti ‘‘gacchatha, bho, tāpasasantikaṃ, taṃ hatthesu ca pādesu ca gahetvā mātaṅgaisissa pādamūle netvā nipajjāpetvā khamāpetha etassa janapadānuddayataṃ paṭiccā’’ti āha. Te rājapurisā gantvā taṃ tathā katvā ānetvā mātaṅgaisissa pādamūle nipajjāpetvā khamāpesuṃ.</paragraph>
    <paragraph line="297">Ahaṃ nāma khamitabbaṃ khamāmi, apica kho pana etassa kathā etasseva upari patissati. Mayā sūriye vissajjite sūriyarasmi etassa matthake patissati, athassa sattadhā muddhā phalissati. Tañca kho panesa byasanaṃ mā pāpuṇātu, etha tumhe etaṃ galappamāṇe udake otāretvā mahantaṃ mattikāpiṇḍamassa sīse ṭhapetha. Athāhaṃ sūriyaṃ vissajjissāmi. Sūriyarasmi mattikāpiṇḍe patitvā taṃ sattadhā bhindissati. Athesa mattikāpiṇḍaṃ chaḍḍetvā nimujjitvā aññena titthena uttaratu, iti naṃ vadatha, evamassa sotthi bhavissatīti. Te manussā ‘‘evaṃ karissāmā’’ti tathā kāresuṃ. Tassāpi tatheva sotthi jātā. So tato paṭṭhāya – ‘‘jāti <pageBreak edition="Myanmar" number="3.0062" /> nāma akāraṇaṃ, pabbajitānaṃ abbhantare guṇova kāraṇa’’nti jātigottamānaṃ pahāya nimmado ahosi.</paragraph>
    <paragraph line="298">Iti jātimantatāpase damite mahājano bodhisattassa thāmaṃ aññāsi, mahākolāhalaṃ jātaṃ. Rājā attano nagaraṃ gamanatthāya bodhisattaṃ yāci. Mahāsatto <pageBreak edition="Pali Text Society" number="3.0087" /> paṭiññaṃ datvā tāni ca <pageBreak edition="Vipassana Research Institut" number="3.0063" /> asītibrāhmaṇasahassāni damessāmi, paṭiññañca mocessāmīti majjharājassa nagaraṃ agamāsi. Brāhmaṇā bodhisattaṃ disvāva – bho, ‘‘ayaṃ so, bho mahācoro, āgato, idāneva sabbe ete mayhaṃ ucchiṭṭhakaṃ khāditvā abrāhmaṇā jātāti amhe pākaṭe karissati, evaṃ no idhāpi āvāso na bhavissati, paṭikacceva māressāmā’’ti rājānaṃ puna upasaṅkamitvā āhaṃsu – ‘‘tumhe, mahārāja, etaṃ caṇḍālapabbajitaṃ mā sādhurūpoti maññittha, esa garukamantaṃ jānāti, pathaviṃ gahetvā ākāsaṃ karoti, ākāsaṃ pathaviṃ, dūraṃ gahetvā santikaṃ karoti, santikaṃ dūraṃ, gaṅgaṃ nivattetvā uddhagāminiṃ karoti, icchanto pathaviṃ ukkhipitvā pātetuṃ maññe sakkoti. Parassa vā cittaṃ nāma sabbakālaṃ na sakkā gahetuṃ, ayaṃ idha patiṭṭhaṃ labhanto tumhākaṃ rajjampi nāseyya, jīvitantarāyampi vaṃsupacchedampi kareyya, amhākaṃ vacanaṃ karotha, mahārāja, ajjeva imaṃ māretuṃ vaṭṭatī’’ti.</paragraph>
    <paragraph line="299">Rājāno nāma parapattiyā honti, iti so bahūnaṃ kathāvasena niṭṭhaṃ gato. Bodhisatto pana nagare piṇḍāya caritvā udakaphāsukaṭṭhāne missakodanaṃ bhuñjitvā rājuyyānaṃ gantvā nirāparādhatāya nirāsaṅko maṅgalasilāpaṭṭe nisīdi. Atīte cattālīsa, anāgate cattālīsāti asītikappe anussarituṃ samatthañāṇassa <pageBreak edition="Pali Text Society" number="3.0088" /> anāvajjanatāya muhuttamattake kāle sati nappahoti, rājā aññaṃ ajānāpetvā sayameva gantvā nirāvajjanatāya pamādena nisinnaṃ mahāpurisaṃ asinā paharitvā dve bhāge akāsi. Imassa rañño vijite aṭṭhamaṃ lohakūṭavassaṃ, navamaṃ kalalavassaṃ vassi. Iti imassāpi raṭṭhe nava vuṭṭhiyo patitā. So ca rājā sapariso mahāniraye nibbatto. Tenāha saṃkiccapaṇḍito –</paragraph>
    <gatha1 line="300">‘‘Upahacca <pageBreak edition="Myanmar" number="3.0063" /> manaṃ majjho, mātaṅgasmiṃ yasassine;</gatha1>
    <gathalast line="301">Sapārisajjo ucchinno, majjhāraññaṃ tadā ahūti’’. (jā. 2.19.96) –</gathalast>
    <unindented line="302">Evaṃ majjhāraññassa araññabhūtabhāvo veditabbo. Mātaṅgassa pana isino vasena tadeva <bold>mātaṅgārañña</bold>nti vuttaṃ.</unindented>
    <paragraph line="303" number="66"><bold>Pañhapaṭibhānānī</bold>ti <pageBreak edition="Vipassana Research Institut" number="3.0064" /> pañhabyākaraṇāni. <bold>Paccanīkaṃ katabba</bold>nti paccanīkaṃ kātabbaṃ. <bold>Amaññissa</bold>nti vilomabhāgaṃ gaṇhanto viya ahosinti attho.</paragraph>
    <paragraph line="304" number="67"><bold>Anuviccakāra</bold>nti anuvicāretvā cintetvā tulayitvā kātabbaṃ karohīti vuttaṃ hoti. <bold>Sādhu hotī</bold>ti sundaro hoti. Tumhādisasmiñhi maṃ disvā maṃ saraṇaṃ gacchante nigaṇṭhaṃ disvā nigaṇṭhaṃ saraṇaṃ gacchante – ‘‘kiṃ ayaṃ upāli diṭṭhadiṭṭhameva saraṇaṃ gacchatī’’ti? Garahā uppajjissati, tasmā anuviccakāro tumhādisānaṃ sādhūti dasseti. <bold>Paṭākaṃ parihareyyu</bold>nti te kira evarūpaṃ sāvakaṃ labhitvā <pageBreak edition="Pali Text Society" number="3.0089" /> – ‘‘asuko nāma rājā vā rājamahāmatto vā seṭṭhi vā amhākaṃ saraṇaṃ gato sāvako jāto’’ti paṭākaṃ ukkhipitvā nagare ghosentā āhiṇḍanti. Kasmā? Evaṃ no mahantabhāvo āvi bhavissatīti ca, sace tassa ‘‘kimahaṃ etesaṃ saraṇaṃ gato’’ti vippaṭisāro uppajjeyya, tampi so ‘‘etesaṃ me saraṇagatabhāvaṃ bahū jānanti, dukkhaṃ idāni paṭinivattitu’’nti vinodetvā na paṭikkamissatīti ca. ‘‘Tenāha paṭākaṃ parihareyyu’’nti.</paragraph>
    <paragraph line="305" number="68"><bold>Opānabhūta</bold>nti paṭiyattaudapāno viya ṭhitaṃ. <bold>Kula</bold>nti tava nivesanaṃ. <bold>Dātabbaṃ maññeyyāsī</bold>ti pubbe dasapi vīsatipi saṭṭhipi jane āgate disvā natthīti avatvā deti. Idāni maṃ saraṇaṃ gatakāraṇamattenava mā imesaṃ deyyadhammaṃ, upacchindittha, sampattānañhi dātabbamevāti ovadati. <bold>Sutametaṃ, bhante</bold>ti kuto sutaṃ? Nigaṇṭhānaṃ santikā, te kira kulagharesu evaṃ pakāsenti – ‘‘mayaṃ ‘yassa kassaci sampattassa dātabba’nti vadāma, samaṇo pana gotamo ‘mayhameva dānaṃ dātabbaṃ…pe… na aññesaṃ sāvakānaṃ dinnaṃ mahapphala’nti vadatī’’ti. Taṃ sandhāya ayaṃ gahapati ‘‘sutameta’’nti āha.</paragraph>
    <paragraph line="306" number="69"><bold>Anupubbiṃ</bold><pageBreak edition="Myanmar" number="3.0064" /><bold>katha</bold>nti dānānantaraṃ sīlaṃ, sīlānantaraṃ saggaṃ, saggānantaraṃ magganti evaṃ anupaṭipāṭikathaṃ. Tattha <pageBreak edition="Pali Text Society" number="3.0090" /><bold>dānakatha</bold>nti idaṃ dānaṃ nāma sukhānaṃ nidānaṃ, sampattīnaṃ mūlaṃ, bhogānaṃ patiṭṭhā, visamagatassa tāṇaṃ leṇaṃ gatiparāyaṇaṃ, idhalokaparalokesu dānasadiso avassayo patiṭṭhā ārammaṇaṃ tāṇaṃ leṇaṃ gati parāyaṇaṃ natthi. Idañhi avassayaṭṭhena ratanamayasīhāsanasadisaṃ, patiṭṭhānaṭṭhena mahāpathavisadisaṃ, ālambanaṭṭhena ālambanarajjusadisaṃ. Idañhi <pageBreak edition="Vipassana Research Institut" number="3.0065" /> dukkhanittharaṇaṭṭhena nāvā, samassāsanaṭṭhena saṅgāmasūro, bhayaparittāṇaṭṭhena susaṅkhatanagaraṃ, maccheramalādīhi anupalittaṭṭhena padumaṃ, tesaṃ nidahanaṭṭhena aggi, durāsadaṭṭhena āsīviso. Asantāsanaṭṭhena sīho, balavantaṭṭhena hatthī, abhimaṅgalasammataṭṭhena setavasabho, khemantabhūmisampāpanaṭṭhena valāhako assarājā. Dānaṃ nāmebhaṃ mayhaṃ gatamaggo, mayheveso vaṃso, mayā dasa pāramiyo pūrentena velāmamahāyañño, mahāgovindamahāyañño mahāsudassanamahāyañño, vessantaramahāyaññoti anekamahāyaññā pavattitā, sasabhūtena jalite aggikkhandhe attānaṃ niyyādentena sampattayācakānaṃ cittaṃ gahitaṃ. Dānañhi loke sakkasampattiṃ deti, mārasampattiṃ deti, brahmasampattiṃ deti, cakkavattisampattiṃ deti, sāvakapāramīñāṇaṃ, paccekabodhiñāṇaṃ, abhisambodhiñāṇaṃ detīti evamādiṃ dānaguṇapaṭisaṃyuttaṃ kathaṃ.</paragraph>
    <paragraph line="307">Yasmā pana dānaṃ dadanto sīlaṃ samādātuṃ sakkoti, tasmā tadanataraṃ sīlakathaṃ kathesi. <bold>Sīlakatha</bold>nti sīlaṃ nāmetaṃ avassayo patiṭṭhā ārammaṇaṃ tāṇaṃ leṇaṃ <pageBreak edition="Pali Text Society" number="3.0091" /> gati parāyaṇaṃ, sīlaṃ nāmetaṃ mama vaṃso, ahaṃ saṅkhapālanāgarājakāle, bhūridattanāgarājakāle, campeyyanāgarājakāle, sīlavanāgarājakāle, mātuposakahatthirājakāle, chaddantahatthirājakāleti anantesu attabhāvesu sīlaṃ paripūresiṃ. Idhalokaparalokasampattīnañhi sīlasadiso avassayo, sīlasadisā patiṭṭhā, ārammaṇaṃ tāṇaṃ leṇaṃ gati parāyaṇaṃ natthi, sīlālaṅkārasadiso alaṅkāro natthi, sīlapupphasadisaṃ pupphaṃ natthi, sīlagandhasadiso gandho natthi. Sīlālaṅkārena hi alaṅkataṃ sīlakusumapiḷandhanaṃ sīlagandhānulittaṃ <pageBreak edition="Myanmar" number="3.0065" /> sadevakopi loko olokento tittiṃ na gacchatīti evamādiṃ sīlaguṇapaṭisaṃyuttaṃ kathaṃ.</paragraph>
    <paragraph line="308">Idaṃ pana sīlaṃ nissāya ayaṃ saggo labbhatīti dassetuṃ sīlānantaraṃ saggakathaṃ kathesi. <bold>Saggakatha</bold>nti ayaṃ saggo nāma iṭṭho kanto manāpo, niccamettha kīḷā, niccaṃ sampattiyo labbhanti, cātumahārājikā devā navutivassasatasahassāni dibbasukhaṃ dibbasampattiṃ anubhavanti, tāvatiṃsā tisso ca vassakoṭiyo saṭṭhi ca vassasatasahassānīti evamādiṃ saggaguṇapaṭisaṃyuttaṃ kathaṃ. Saggasampattiṃ kathayantānañhi buddhānaṃ mukhaṃ nappahoti. Vuttampi cetaṃ ‘‘anekapariyāyena kho ahaṃ, bhikkhave, saggakathaṃ katheyya’’ntiādi (ma. ni. 3.255).</paragraph>
    <paragraph line="309">Evaṃ <pageBreak edition="Vipassana Research Institut" number="3.0066" /> saggakathāya palobhetvā puna hatthiṃ alaṅkaritvā tassa soṇḍaṃ chindanto viya – ‘‘ayampi saggo anicco addhuvo, na ettha chandarāgo kātabbo’’ti dassanatthaṃ – ‘‘appassādā kāmā vuttā mayā bahudukkhā <pageBreak edition="Pali Text Society" number="3.0092" /> bahupāyāsā, ādīnavo ettha bhiyyo’’tiādinā (pāci. 417; ma. ni. 1.235) nayena kāmānaṃ ādīnavaṃ okāraṃ saṃkilesaṃ kathesi. Tattha <bold>ādīnavo</bold>ti doso. <bold>Okāro</bold>ti avakāro lāmakabhāvo. <bold>Saṃkileso</bold>ti tehi sattānaṃ saṃsāre saṃkilissanaṃ. Yathāha ‘‘kilissanti vata, bho, sattā’’ti (ma. ni. 2.351).</paragraph>
    <paragraph line="310">Evaṃ kāmādīnavena tajjitvā nekkhamme ānisaṃsaṃ pakāsesi. <bold>Kallacitta</bold>nti arogacittaṃ. <bold>Sāmukkaṃsikā</bold>ti sāmaṃ ukkaṃsikā attanāyeva gahetvā uddharitvā gahitā, sayambhūñāṇena diṭṭhā, asādhāraṇā aññesanti attho. Kā panesāti, ariyasaccadesanā? Tenevāha – ‘‘dukkhaṃ samudayaṃ nirodhaṃ magga’’nti.</paragraph>
    <paragraph line="311"><bold>Virajaṃ vītamala</bold>nti rāgarajādīnaṃ abhāvā virajaṃ, rāgamalādīnaṃ vigatattā vītamalaṃ. <bold>Dhammacakkhu</bold>nti upari brahmāyusutte tiṇṇaṃ maggānaṃ, cūḷarāhulovāde āsavakkhayassetaṃ nāmaṃ. Idha pana sotāpattimaggo adhippeto. Tassa uppattiākāradassanatthaṃ ‘‘yaṃkiñci samudayadhammaṃ, sabbaṃ taṃ nirodhadhamma’’nti āha. Tañhi nirodhaṃ ārammaṇaṃ katvā kiccavasena evaṃ sabbasaṅkhataṃ paṭivijjhantaṃ uppajjati.</paragraph>
    <paragraph line="312">Diṭṭho <pageBreak edition="Myanmar" number="3.0066" /> ariyasaccadhammo etenāti <bold>diṭṭhadhammo</bold>. Esa nayo sesapadesupi. Tiṇṇā <pageBreak edition="Pali Text Society" number="3.0093" /> vicikicchā anenāti <bold>tiṇṇavicikiccho</bold>. Vigatā kathaṃkathā assāti <bold>vigatakathaṃkatho. Vesārajjappatto</bold>ti vesārajjaṃ patto. Kattha? Satthu sāsane. Nāssa paro paccayo, na parassa saddhāya ettha vattatīti <bold>aparappaccayo</bold>.</paragraph>
    <paragraph line="313" number="70"> Cittena sampaṭicchamāno <bold>abhinanditvā,</bold> vācāya pasaṃsamāno <bold>anumoditvā. Āvarāmī</bold>ti thakemi pidahāmi. <bold>Anāvaṭa</bold>nti na āvaritaṃ vivaṭaṃ ugghāṭitaṃ.</paragraph>
    <paragraph line="314" number="71"><bold>Assosi kho dīghatapassī</bold>ti so kira tassa gatakālato paṭṭhāya – ‘‘paṇḍito gahapati <pageBreak edition="Vipassana Research Institut" number="3.0067" />, samaṇo ca gotamo dassanasampanno niyyānikakatho, dassanepi tassa pasīdissati, dhammakathāyapi pasīdissati, pasīditvā saraṇaṃ gamissati, gato nu kho saraṇaṃ gahapati na tāva gato’’ti ohitasotova hutvā vicarati. Tasmā paṭhamaṃyeva assosi.</paragraph>
    <paragraph line="315" number="72"><bold>Tena hi sammā</bold>ti balavasokena abhibhūto ‘‘ettheva tiṭṭhā’’ti vacanaṃ sutvāpi atthaṃ asallakkhento dovārikena saddhiṃ sallapatiyeva.</paragraph>
    <paragraph line="316"><bold>Majjhimāya dvārasālāyā</bold>nti yassa gharassa satta dvārakoṭṭhakā, tassa sabbaabbhantarato vā sabbabāhirato vā paṭṭhāya catutthadvārakoṭṭhako, yassa pañca, tassa tatiyo, yassa tayo, tassa dutiyo dvārakoṭṭhako <bold>majjhimadvārasālā</bold> nāma. Ekadvārakoṭṭhakassa pana gharassa majjhaṭṭhāne maṅgalatthambhaṃ nissāya majjhimadvārasālā. Tassa pana gehassa satta dvārakoṭṭhakā, pañcātipi vuttaṃ.</paragraph>
    <paragraph line="317" number="73"><bold>Agga</bold>ntiādīni sabbāni aññamaññavevacanāni. <bold>Yaṃ suda</bold>nti ettha <bold>ya</bold>nti yaṃ nāṭaputtaṃ. <bold>Suda</bold>nti nipātamattaṃ. <bold>Pariggahetvā</bold>ti teneva uttarāsaṅgena udare parikkhipanto gahetvā. <bold>Nisīdāpetī</bold>ti <pageBreak edition="Pali Text Society" number="3.0094" /> saṇikaṃ ācariya, saṇikaṃ ācariyāti mahantaṃ telaghaṭaṃ ṭhapento viya nisīdāpeti. <bold>Dattosī</bold>ti kiṃ jaḷosi jātoti attho. <bold>Paṭimukko</bold>ti sīse parikkhipitvā <pageBreak edition="Myanmar" number="3.0067" /> gahito. <bold>Aṇḍahārako</bold>tiādiṃ duṭṭhullavacanampi samānaṃ upaṭṭhākassa aññathābhāvena uppannabalavasokatāya idaṃ nāma bhaṇāmīti asallakkhetvāva bhaṇati.</paragraph>
    <paragraph line="318" number="74"><bold>Bhaddikā, bhante, āvaṭṭanī</bold>ti nigaṇṭho māyameva sandhāya vadati, upāsako attanā paṭividdhaṃ sotāpattimaggaṃ. <bold>Tena hī</bold>ti nipātamattametaṃ, bhante, upamaṃ te karissāmicceva attho. Kāraṇavacanaṃ vā, yena kāraṇena tumhākaṃ sāsanaṃ aniyyānikaṃ, mama satthu niyyānikaṃ, tena kāraṇena upamaṃ te karissāmīti vuttaṃ hoti.</paragraph>
    <paragraph line="319" number="75"><bold>Upavijaññā</bold>ti vijāyanakālaṃ upagatā. <bold>Makkaṭacchāpaka</bold>nti makkaṭapotakaṃ. <bold>Kiṇitvā ānehī</bold>ti mūlaṃ datvāva āhara. Āpaṇesu hi saviññāṇakampi aviññāṇakampi makkaṭādikīḷanabhaṇḍakaṃ <pageBreak edition="Vipassana Research Institut" number="3.0068" /> vikkiṇanti. Taṃ sandhāyetaṃ āha. <bold>Rajita</bold>nti bahalabahalaṃ pītāvalepanaraṅgajātaṃ gahetvā rajitvā dinnaṃ imaṃ icchāmīti attho. <bold>Ākoṭitapaccākoṭita</bold>nti ākoṭitañceva parivattetvā punappunaṃ ākoṭitañca. <bold>Ubhatobhāgavimaṭṭha</bold>nti maṇipāsāṇena ubhosu <pageBreak edition="Pali Text Society" number="3.0095" /> passesu suṭṭhu vimaṭṭhaṃ ghaṭṭetvā uppāditacchaviṃ.</paragraph>
    <paragraph line="320"><bold>Raṅgakkhamo hi kho</bold>ti saviññāṇakampi aviññāṇakampi raṅgaṃ pivati. Tasmā evamāha. <bold>No ākoṭṭanakkhamo</bold>ti saviññāṇakassa tāva ākoṭṭanaphalake ṭhapetvā kucchiyaṃ ākoṭitassa kucchi bhijjati, karīsaṃ nikkhamati. Sesī ākoṭitassa sīsaṃ bhijjati, mattaluṅgaṃ nikkhamati. Aviññāṇako khaṇḍakhaṇḍitaṃ gacchati. Tasmā evamāha. <bold>No vimajjanakkhamo</bold>ti saviññāṇako maṇipāsāṇena vimaddiyamāno nillomataṃ nicchavitañca āpajjati, aviññāṇakopi vacuṇṇakabhāvaṃ āpajjati. Tasmā evamāha. <bold>Raṅgakkhamo hi kho bālāna</bold>nti bālānaṃ mandabuddhīnaṃ raṅgakkhamo, rāgamattaṃ janeti, piyo hoti. Paṇḍitānaṃ pana nigaṇṭhavādo vā añño vā bhāratarāmasītāharaṇādi niratthakakathāmaggo appiyova hoti. <bold>No anuyogakkhamo, no vimajjanakkhamo</bold>ti anuyogaṃ vā vīmaṃsaṃ vā na khamati, thuse koṭṭetvā taṇḍulapariyesanaṃ viya kadaliyaṃ sāragavesanaṃ viya ca rittako tucchakova hoti. <bold>Raṅgakkhamo ceva paṇḍitāna</bold>nti <pageBreak edition="Myanmar" number="3.0068" /> catusaccakathā hi paṇḍitānaṃ piyā hoti, vassasatampi suṇanto tittiṃ na gacchati. Tasmā evamāha. Buddhavacanaṃ pana yathā yathāpi ogāhissati mahāsamuddo viya gambhīrameva hotīti ‘‘anuyogakkhamo ca vimajjanakkhamo cā’’ti āha. <bold>Suṇohi</bold><pageBreak edition="Pali Text Society" number="3.0096" /><bold>yassāhaṃ sāvako</bold>ti tassa guṇe suṇāhīti bhagavato vaṇṇe vattuṃ āraddho.</paragraph>
    <paragraph line="321" number="76"><bold>Dhīrassā</bold>ti dhīraṃ vuccati paṇḍiccaṃ, yā paññā pajānanā…pe… sammādiṭṭhi, tena samannāgatassa dhātuāyatanapaṭiccasamuppādaṭṭhānāṭṭhānakusalassa paṇḍitassāhaṃ sāvako, so mayhaṃ satthāti evaṃ sabbapadesu sambandho veditabbo. <bold>Pabhinnakhīlassā</bold>ti bhinnapañcacetokhilassa. Sabbaputhujjane vijiniṃsu vijinanti vijinissanti vāti vijayā. Ke te, maccumārakilesamāradevaputtamārāti? Te vijitā vijayā etenāti vijitavijayo. Bhagavā, tassa <bold>vijitavijayassa. Anīghassā</bold>ti kilesadukkhenapi vipākadukkhenapi niddukkhassa. <bold>Susamacittassā</bold>ti devadattadhanapālakaaṅgulimālarāhulatherādīsupi devamanussesu suṭṭhu samacittassa. <bold>Vuddhasīlassā</bold>ti <pageBreak edition="Vipassana Research Institut" number="3.0069" /> vaḍḍhitācārassa. <bold>Sādhupaññassā</bold>ti sundarapaññassa. <bold>Vesamantarassā</bold>ti rāgādivisamaṃ taritvā vitaritvā ṭhitassa. <bold>Vimalassā</bold>ti vigatarāgādimalassa.</paragraph>
    <paragraph line="322"><bold>Tusitassā</bold>ti tuṭṭhacittassa. <bold>Vantalokāmisassā</bold>ti vantakāmaguṇassa. <bold>Muditassā</bold>ti muditāvihāravasena muditassa, punaruttameva vā etaṃ. Pasādavasena hi ekampi guṇaṃ punappunaṃ vadatiyeva. <bold>Katasamaṇassā</bold>ti <pageBreak edition="Pali Text Society" number="3.0097" /> katasāmaññassa, samaṇadhammassa matthakaṃ pattassāti attho. <bold>Manujassā</bold>ti lokavohāravasena ekassa sattassa. <bold>Narassā</bold>ti punaruttaṃ. Aññathā vuccamāne ekekagāthāya dasa guṇā nappahonti.</paragraph>
    <paragraph line="323"><bold>Venayikassā</bold>ti sattānaṃ vināyakassa. <bold>Ruciradhammassā</bold>ti sucidhammassa. <bold>Pabhāsakassā</bold>ti obhāsakassa. <bold>Vīrassā</bold>ti vīriyasampannassa. <bold>Nisabhassā</bold>ti usabhavasabhanisabhesu sabbattha appaṭisamaṭṭhena nisabhassa. <bold>Gambhīrassā</bold>ti gambhīraguṇassa, guṇehi vā gambhīrassa. <bold>Monapattassā</bold>ti ñāṇapattassa. <bold>Vedassā</bold>ti vedo vuccati ñāṇaṃ, tena samannāgatassa. <bold>Dhammaṭṭhassā</bold>ti dhamme ṭhitassa. <bold>Saṃvutattassā</bold>ti pihitattassa.</paragraph>
    <paragraph line="324"><bold>Nāgassā</bold>ti <pageBreak edition="Myanmar" number="3.0069" /> catūhi kāraṇehi nāgassa. <bold>Pantasenassā</bold>ti pantasenāsanassa. <bold>Paṭimantakassā</bold>ti paṭimantanapaññāya samannāgatassa. <bold>Monassā</bold>ti monaṃ vuccati ñāṇaṃ, tena samannāgatassa, dhutakilesassa vā. <bold>Dantassā</bold>ti nibbisevanassa.</paragraph>
    <paragraph line="325"><bold>Isisattamassā</bold>ti vipassiādayo cha isayo upādāya sattamassa. <bold>Brahmapattassā</bold>ti <pageBreak edition="Pali Text Society" number="3.0098" /> seṭṭhapattassa. <bold>Nhātakassā</bold>ti nhātakilesassa. <bold>Padakassā</bold>ti akkharādīni samodhānetvā gāthāpadakaraṇakusalassa. <bold>Viditavedassā</bold>ti viditañāṇassa. <bold>Purindadassā</bold>ti sabbapaṭhamaṃ dhammadānadāyakassa. <bold>Sakkassā</bold>ti samatthassa. <bold>Pattipattassā</bold>ti ye pattabbā guṇā, te pattassa. <bold>Veyyākaraṇassā</bold>ti vitthāretvā atthadīpakassa. Bhagavatā hi abyākataṃ nāma tanti padaṃ natthi sabbesaṃyeva attho kathito.</paragraph>
    <paragraph line="326"><bold>Vipassissā</bold>ti <pageBreak edition="Vipassana Research Institut" number="3.0070" /> vipassanakassa. <bold>Anabhinatassā</bold>ti anatassa. <bold>No apanatassā</bold>ti aduṭṭhassa.</paragraph>
    <paragraph line="327"><bold>Ananugatantarassā</bold>ti kilese ananugatacittassa. <bold>Asitassā</bold>ti abaddhassa.</paragraph>
    <paragraph line="328"><bold>Bhūripaññassā</bold>ti bhūri vuccati pathavī, tāya pathavīsamāya paññāya vipulāya mahantāya vitthatāya samannāgatassāti attho. <bold>Mahāpaññassā</bold>ti mahāpaññāya samannāgatassa.</paragraph>
    <paragraph line="329"><bold>Anupalittassā</bold>ti taṇhādiṭṭhikilesehi alittassa. <bold>Āhuneyyassā</bold>ti āhutiṃ paṭiggahetuṃ yuttassa. <bold>Yakkhassā</bold>ti ānubhāvadassanaṭṭhena ādissamānakaṭṭhena vā bhagavā yakkho nāma. Tenāha ‘‘yakkhassā’’ti. <bold>Mahato</bold>ti <pageBreak edition="Pali Text Society" number="3.0099" /> mahantassa. <bold>Tassa sāvakohamasmī</bold>ti tassa evaṃvividhaguṇassa satthussa ahaṃ sāvakoti. Upāsakassa sobhāpattimaggeneva paṭisambhidā āgatā. Iti paṭisambhidāvisaye ṭhatvā padasatena dasabalassa kilesappahānavaṇṇaṃ kathento ‘‘kassa taṃ gahapati sāvakaṃ dhāremā’’ti pañhassa atthaṃ vissajjesi.</paragraph>
    <paragraph line="330" number="77"><bold>Kadā</bold><pageBreak edition="Myanmar" number="3.0070" /><bold>saññūḷhā</bold>ti kadā sampiṇḍitā. Evaṃ kirassa ahosi – ‘‘ayaṃ idāneva samaṇassa gotamassa santikaṃ gantvā āgato, kadānena ete vaṇṇā sampiṇḍitā’’ti. Tasmā evamāha. <bold>Vicittaṃ mālaṃ gantheyyā</bold>ti sayampi dakkhatāya pupphānampi nānāvaṇṇatāya ekatovaṇṭikādibhedaṃ vicitramālaṃ gantheyya. <bold>Evameva kho, bhante</bold>ti ettha nānāpupphānaṃ mahāpuppharāsi viya nānāvidhānaṃ vaṇṇānaṃ bhagavato sinerumatto vaṇṇarāsi daṭṭhabbo. Chekamālākāro viya upāli gahapati. Mālākārassa vicitramālāganthanaṃ viya gahapatino tathāgatassa vicitravaṇṇaganthanaṃ.</paragraph>
    <paragraph line="331"><bold>Uṇhaṃ lohitaṃ mukhato uggañchī</bold>ti tassa hi bhagavato sakkāraṃ asahamānassa etadahosi – ‘‘anatthiko dāni ayaṃ gahapati amhehi, sve paṭṭhāya paṇṇāsa saṭṭhi jane gahetvā etassa gharaṃ pavisitvā bhuñjituṃ na labhissāmi, bhinnā me bhattakumbhī’’ti. Athassa upaṭṭhākavipariṇāmena balavasoko uppajji. Ime hi sattā attano attanova cintayanti. Tassa <pageBreak edition="Vipassana Research Institut" number="3.0071" /> tasmiṃ soke uppanne abbhantaraṃ uṇhaṃ ahosi, lohitaṃ vilīyittha, taṃ mahāvātena samuddharitaṃ kuṭe pakkhittarajanaṃ viya pattamattaṃ mukhato uggañchi. Nidhānagatalohitaṃ vamitvā pana appakā sattā jīvituṃ sakkonti. Nigaṇṭho tattheva jāṇunā patito, atha naṃ pāṭaṅkiyā bahinagaraṃ <pageBreak edition="Pali Text Society" number="3.0100" /> nīharitvā mañcakasivikāya gahetvā pāvaṃ agamaṃsu, so na cirasseva pāvāyaṃ kālamakāsi. Imasmiṃ pana sutte ugghāṭitaññūpuggalassa vasena dhammadesanā pariniṭṭhitāti.</paragraph>
    <centered line="332">Papañcasūdaniyā majjhimanikāyaṭṭhakathāya</centered>
    <centered line="333">Upālisuttavaṇṇanā niṭṭhitā.</centered>
    <subhead line="334">7. Kukkuravatikasuttavaṇṇanā</subhead>
    <paragraph line="335" number="78"><bold>Evaṃ</bold><pageBreak edition="Vipassana Research Institut" number="3.0072" /><bold>me suta</bold>nti kukkuravatikasuttaṃ. Tattha <bold>koliyesū</bold>ti evaṃnāmake janapade. So hi ekopi kolanagare patiṭṭhitānaṃ koliyānaṃ rājakumārānaṃ nivāsaṭṭhānattā evaṃ vuccati. Tasmiṃ koliyesu janapade. <bold>Haliddavasana</bold>nti tassa kira nigamassa māpitakāle pītakavatthanivatthā <pageBreak edition="Myanmar" number="3.0071" /> manussā nakkhattaṃ kīḷiṃsu. Te nakkhattakīḷāvasāne nigamassa nāmaṃ āropentā haliddavasananti nāmaṃ akaṃsu. Taṃ gocaragāmaṃ katvā viharatīti attho. Vihāro panettha kiñcāpi na niyāmito, tathāpi buddhānaṃ anucchavike senāsaneyeva vihāsīti veditabbo. <bold>Govatiko</bold>ti samādinnagovato, sīse siṅgāni ṭhapetvā naṅguṭṭhaṃ bandhitvā gāvīhi saddhiṃ tiṇāni khādanto viya carati. <bold>Acelo</bold>ti naggo niccelo. <bold>Seniyo</bold>ti tassa nāmaṃ.</paragraph>
    <paragraph line="336"><bold>Kukkuravatiko</bold>ti samādinnakukkuravato, sabbaṃ sunakhakiriyaṃ karoti. Ubhopete sahapaṃsukīḷikā sahāyakā. <bold>Kukkurova palikujjitvā</bold>ti sunakho nāma sāmikassa santike nisīdanto dvīhi pādehi bhūmiyaṃ vilekhitvā kukkurakūjitaṃ <pageBreak edition="Pali Text Society" number="3.0101" /> kūjanto nisīdati, ayampi ‘‘kukkurakiriyaṃ karissāmī’’ti bhagavatā saddhiṃ sammoditvā dvīhi hatthehi bhūmiyaṃ vilekhitvā sīsaṃ vidhunanto ‘bhū bhū’ti katvā hatthapāde samiñjitvā sunakho viya nisīdi. <bold>Chamānikkhitta</bold>nti bhūmiyaṃ ṭhapitaṃ. <bold>Samattaṃ samādinna</bold>nti paripuṇṇaṃ katvā gahitaṃ. <bold>Kā gatī</bold>ti kā nipphatti. <bold>Ko abhisamparāyo</bold>ti abhisamparāyamhi kattha nibbatti. <bold>Ala</bold>nti tassa appiyaṃ bhavissatīti yāvatatiyaṃ paṭibāhati. <bold>Kukkuravata</bold>nti kukkuravatasamādānaṃ.</paragraph>
    <paragraph line="337" number="79"><bold>Bhāvetī</bold>ti vaḍḍheti. <bold>Paripuṇṇa</bold>nti anūnaṃ. <bold>Abbokiṇṇa</bold>nti nirantaraṃ. <bold>Kukkurasīla</bold>nti kukkurācāraṃ. <bold>Kukkuracitta</bold>nti ‘‘ajja paṭṭhāya kukkurehi kātabbaṃ karissāmī’’ti evaṃ uppannacittaṃ. <bold>Kukkurākappa</bold>nti kukkurānaṃ gamanākāro atthi, tiṭṭhanākāro atthi, nisīdanākāro atthi, sayanākāro atthi, uccārapassāvakaraṇākāro atthi, aññe kukkure disvā dante vivaritvā gamanākāro atthi, ayaṃ kukkurākappo nāma, taṃ bhāvetīti attho <pageBreak edition="Vipassana Research Institut" number="3.0073" />. <bold>Imināhaṃ sīlenā</bold>tiādīsu ahaṃ iminā ācārena vā vatasamādānena vā dukkaratapacaraṇena vā methunaviratibrahmacariyena vāti attho. <bold>Devo</bold>ti sakkasuyāmādīsu aññataro. <bold>Devaññataro</bold>ti <pageBreak edition="Pali Text Society" number="3.0102" /> tesaṃ dutiyatatiyaṭṭhānādīsu aññataradevo. <bold>Micchādiṭṭhī</bold>ti adevalokagāmimaggameva devalokagāmimaggoti gahetvā uppannatāya sā assa <pageBreak edition="Myanmar" number="3.0072" /> micchādiṭṭhi nāma hoti. <bold>Aññataraṃ gatiṃ vadāmī</bold>ti tassa hi nirayato vā tiracchānayonito vā aññā gati natthi, tasmā evamāha. <bold>Sampajjamāna</bold>nti diṭṭhiyā asammissaṃ hutvā nipajjamānaṃ.</paragraph>
    <paragraph line="338"><bold>Nāhaṃ, bhante, etaṃ rodāmi, yaṃ maṃ bhagavā evamāhā</bold>ti yaṃ maṃ, bhante, bhagavā evamāha, ahametaṃ bhagavato byākaraṇaṃ na rodāmi na paridevāmi, na anutthunāmīti attho. Evaṃ sakammakavasenettha attho veditabbo, na assumuñcanamattena.</paragraph>
    <gatha1 line="339">‘‘Mataṃ vā amma rodanti, yo vā jīvaṃ na dissati;</gatha1>
    <gathalast line="340">Jīvantaṃ amma passantī, kasmā maṃ amma rodasī’’ti. (saṃ. ni. 1.239) –</gathalast>
    <unindented line="341">Ayañcettha payogo. <bold>Apica me idaṃ, bhante</bold>ti apica kho me idaṃ, bhante, kukkuravataṃ dīgharattaṃ samādinnaṃ, tasmiṃ sampajjantepi vuddhi natthi, vipajjantepi. Iti ‘‘ettakaṃ kālaṃ mayā katakammaṃ moghaṃ jāta’’nti attano vipattiṃ paccavekkhamāno rodāmi, bhanteti.</unindented>
    <paragraph line="342" number="80"><bold>Govata</bold>ntiādīni kukkuravatādīsu vuttanayeneva veditabbāni. <bold>Gavākappa</bold>nti goākappaṃ. Sesaṃ kukkurākappe vuttasadisameva. Yathā pana tattha aññe kukkure disvā dante vivaritvā gamanākāro, evamidha aññe gāvo disvā kaṇṇe ukkhipitvā gamanākāro veditabbo. Sesaṃ tādisameva.</paragraph>
    <paragraph line="343" number="81"><bold>Cattārimāni</bold><pageBreak edition="Pali Text Society" number="3.0103" /><bold>puṇṇa kammānī</bold>ti kasmā imaṃ desanaṃ ārabhi? Ayañhi desanā ekaccakammakiriyavasena āgatā, imasmiñca kammacatukke kathite imesaṃ kiriyā pākaṭā bhavissatīti imaṃ desanaṃ ārabhi. Apica imaṃ kammacatukkameva desiyamānaṃ ime sañjānissanti <pageBreak edition="Vipassana Research Institut" number="3.0074" />, tato eko saraṇaṃ gamissati, eko pabbajitvā arahattaṃ pāpuṇissatīti ayameva etesaṃ sappāyāti ñatvāpi imaṃ desanaṃ ārabhi.</paragraph>
    <paragraph line="344">Tattha <bold>kaṇha</bold>nti kāḷakaṃ dasaakusalakammapathakammaṃ. <bold>Kaṇhavipāka</bold>nti apāye nibbattanato kāḷakavipākaṃ. <bold>Sukka</bold>nti paṇḍaraṃ dasakusalakammapathakammaṃ. <bold>Sukkavipāka</bold>nti sagge nibbattanato paṇḍaravipākaṃ. <bold>Kaṇhasukka</bold>nti vomissakakammaṃ. <bold>Kaṇhasukkavipāka</bold>nti sukhadukkhavipākaṃ. Missakakammañhi katvā <pageBreak edition="Myanmar" number="3.0073" /> akusalena tiracchānayoniyaṃ maṅgalahatthiṭṭhānādīsu uppanno kusalena pavatte sukhaṃ vediyati. Kusalena rājakulepi nibbatto akusalena pavatte dukkhaṃ vediyati. <bold>Akaṇhaṃ asukka</bold>nti kammakkhayakaraṃ catumaggacetanākammaṃ adhippetaṃ. Tañhi yadi kaṇhaṃ bhaveyya, kaṇhavipākaṃ dadeyya. Yadi sukkaṃ bhaveyya, sukkavipākaṃ dadeyya. Ubhayavipākassa pana adānato akaṇhāsukkavipākattā ‘‘akaṇhaṃ asukka’’nti vuttaṃ. Ayaṃ tāva uddese attho.</paragraph>
    <paragraph line="345">Niddese pana <bold>sabyābajjha</bold>nti sadukkhaṃ. Kāyasaṅkhārādīsu kāyadvāre gahaṇādivasena copanappattā dvādasa <pageBreak edition="Pali Text Society" number="3.0104" /> akusalacetanā <bold>sabyābajjhakāyasaṅkhāro</bold> nāma. Vacīdvāre hanusañcopanavasena vacībhedapavattikā tāyeva dvādasa <bold>vacīsaṅkhāro</bold> nāma. Ubhayacopanaṃ appattā raho cintayantassa manodvāre pavattā <bold>manosaṅkhāro</bold> nāma. Iti tīsupi dvāresu kāyaduccaritādibhedā akusalacetanāva saṅkhārāti veditabbā. Imasmiñhi sutte cetanā dhuraṃ, upālisutte kammaṃ. <bold>Abhisaṅkharitvā</bold>ti saṅkaḍḍhitvā, piṇḍaṃ katvāti attho. <bold>Sabyābajjhaṃ loka</bold>nti sadukkhaṃ lokaṃ upapajjanti. <bold>Sabyābajjhā phassā phusantī</bold>ti sadukkhā vipākaphassā phusanti. <bold>Ekantadukkha</bold>nti nirantaradukkhaṃ. <bold>Bhūtā</bold>ti hetvatthe nissakkavacanaṃ, bhūtakammato bhūtassa sattassa uppatti hoti. Idaṃ vuttaṃ hoti – yathābhūtaṃ kammaṃ sattā karonti, tathābhūtena kammena kammasabhāgavasena tesaṃ upapatti hoti. Tenevāha ‘‘yaṃ karoti tena upapajjatī’’ti. Ettha ca <bold>tenā</bold>ti kammena viya vuttā, upapatti ca nāma vipākena hoti. Yasmā pana vipākassa kammaṃ hetu, tasmā tena mūlahetubhūtena kammena nibbattatīti ayamettha attho. <bold>Phassā phusantī</bold>ti yena kammavipākena nibbatto, taṃkammavipākaphassā phusanti. <bold>Kammadāyādā</bold>ti kammadāyajjā kammameva nesaṃ dāyajjaṃ santakanti vadāmi.</paragraph>
    <paragraph line="346"><bold>Abyābajjha</bold>nti <pageBreak edition="Vipassana Research Institut" number="3.0075" /> niddukkhaṃ <pageBreak edition="Pali Text Society" number="3.0105" />. Imasmiṃ vāre kāyadvāre pavattā aṭṭha kāmāvacarakusalacetanā <bold>kāyasaṅkhāro</bold> nāma. Tāyeva vacīdvāre pavattā <bold>vacīsaṅkhāro</bold> nāma. Manodvāre pavattā tāyeva aṭṭha, tisso ca heṭṭhimajhānacetanā <bold>abyābajjhamanosaṅkhāro</bold> nāma. Jhānacetanā tāva hotu, kāmāvacarā kinti abyābajjhamanosaṅkhāro nāma jātāti. Kasiṇasajjanakāle <pageBreak edition="Myanmar" number="3.0074" /> ca kasiṇāsevanakāle ca labbhanti. Kāmāvacaracetanā paṭhamajjhānacetanāya ghaṭitā, catutthajjhānacetanā tatiyajjhānacetanāya ghaṭitā. Iti tīsupi dvāresu kāyasucaritādibhedā kusalacetanāva saṅkhārāti veditabbo. Tatiyavāro ubhayamissakavasena veditabbā.</paragraph>
    <paragraph line="347"><bold>Seyyathāpi manussā</bold>tiādīsu manussānaṃ tāva kālena sukhaṃ kālena dukkhaṃ pākaṭameva, devesu pana bhummadevatānaṃ, vinipātikesu vemānikapetānaṃ kālena sukhaṃ kālena dukkhaṃ hotīti veditabbaṃ. Hatthiādīsu tiracchānesupi labbhatiyeva.</paragraph>
    <paragraph line="348"><bold>Tatrā</bold>ti tesu tīsu kammesu. <bold>Tassa pahānāya yā cetanā</bold>ti tassa pahānatthāya maggacetanā. Kammaṃ patvāva maggacetanāya añño paṇḍarataro dhammo nāma natthi. Idaṃ pana kammacatukkaṃ patvā dvādasa akusalacetanā kaṇhā nāma, tebhūmakakusalacetanā sukkā nāma, maggacetanā akaṇhā asukkāti āgatā.</paragraph>
    <paragraph line="349" number="82"><bold>‘‘Labheyyāhaṃ, bhante’’</bold>ti idaṃ so ‘‘ciraṃ vata me aniyyānikapakkhe yojetvā attā kilamito, ‘sukkhanadītīre nhāyissāmī’ti samparivattentena viya thuse koṭṭentena viya ca na koci attho nipphādito, handāhaṃ attānaṃ yoge yojemī’’ti cintetvā āha. Atha <pageBreak edition="Pali Text Society" number="3.0106" /> bhagavā yonena khandhake titthiyaparivāso paññatto, yaṃ aññatitthiyapubbo sāmaṇerabhūmiyaṃ ṭhito – ‘‘ahaṃ, bhante, itthannāmo aññatitthiyapubbo imasmiṃ dhammavinaye ākaṅkhāmi upasampadaṃ, svāhaṃ, bhante, saṅghaṃ cattāro māse parivāsaṃ yācāmī’’tiādinā (mahāva. 86) nayena samādiyitvā parivasati, taṃ sandhāya ‘‘yo kho, seniya, aññatitthiyapubbo’’tiādimāha.</paragraph>
    <paragraph line="350">Tattha <bold>pabbajja</bold>nti vacanasiliṭṭhatāvaseneva vuttaṃ. Aparivasitvāyeva hi pabbajjaṃ labhati. Upasampadatthikena pana nātikālena gāmappavesanādīni aṭṭha vattāni pūrentena parivasitabbaṃ <pageBreak edition="Vipassana Research Institut" number="3.0076" />. <bold>Āraddhacittā</bold>ti aṭṭhavattapūraṇena tuṭṭhacittā. Ayamettha saṅkhepo. Vitthārato panesa titthiyaparivāso <bold>samantapāsādikāya vinayaṭṭhakathāya</bold> pabbajjakhandhakavaṇṇanāyaṃ (mahāva. aṭṭha. 86) vuttanayeneva veditabbo <pageBreak edition="Myanmar" number="3.0075" />. <bold>Apica metthā</bold>ti apica me ettha. <bold>Puggalavemattatā viditā</bold>ti puggalanānattaṃ viditaṃ. Ayaṃ puggalo parivāsāraho, ayaṃ na parivāsārahoti idaṃ mayhaṃ pākaṭanti dasseti.</paragraph>
    <paragraph line="351">Tato seniyo cintesi – ‘‘aho acchariyaṃ buddhasāsanaṃ, yattha evaṃ ghaṃsitvā koṭṭetvā yuttameva gaṇhanti, ayuttaṃ chaḍḍentī’’ti. Tato suṭṭhutaraṃ pabbajjāya sañjātussāho <bold>sace, bhante</bold>tiādimāha. Atha bhagavā tassa tibbacchandataṃ viditvā na seniyo parivāsaṃ arahatīti aññataraṃ bhikkhuṃ āmantesi – ‘‘gaccha tvaṃ, bhikkhu, seniyaṃ nhāpetvā pabbājetvā ānehī’’ti. So tathā katvā taṃ pabbājetvā bhagavato santikaṃ ānayi. Bhagavā gaṇe nisīditvā upasampādesi. Tena vuttaṃ – ‘‘alattha kho acelo seniyo bhagavato santike pabbajjaṃ alattha upasampada’’nti.</paragraph>
    <paragraph line="352"><bold>Acirūpasampanno</bold>ti <pageBreak edition="Pali Text Society" number="3.0107" /> upasampanno hutvā nacirameva. <bold>Vūpakaṭṭho</bold>ti vatthukāmakilesakāmehi kāyena ca cittena ca vūpakaṭṭho. <bold>Appamatto</bold>ti kammaṭṭhāne satiṃ avijahanto. <bold>Ātāpī</bold>ti kāyikacetasikasaṅkhātena vīriyātāpena ātāpī. <bold>Pahitatto</bold>ti kāye ca jīvite ca anapekkhatāya pesitatto vissaṭṭhaattabhāvo. <bold>Yassatthāyā</bold>ti yassa atthāya. <bold>Kulaputtā</bold>ti ācārakulaputtā. <bold>Sammadevā</bold>ti hetunāva kāraṇeneva. <bold>Tadanuttara</bold>nti taṃ anuttaraṃ. <bold>Brahmacariyapariyosāna</bold>nti maggabrahmacariyapariyosānabhūtaṃ arahattaphalaṃ. Tassa hi atthāya kulaputtā pabbajanti. <bold>Diṭṭheva dhamme</bold>ti imasmiṃyeva attabhāve. <bold>Sayaṃ abhiññā sacchikatvā</bold>ti attanāyeva paññāya paccakkhaṃ katvā, aparappaccayaṃ ñatvāti attho. <bold>Upasampajja vihāsī</bold>ti pāpuṇitvā sampādetvā vihāsi. Evaṃ viharantova <bold>khīṇā jāti…pe… abbhaññāsi</bold>.</paragraph>
    <paragraph line="353">Evamassa <pageBreak edition="Vipassana Research Institut" number="3.0077" /> paccavekkhaṇabhūmiṃ dassetvā arahattanikūṭeneva desanaṃ niṭṭhāpetuṃ ‘‘aññataro kho panāyasmā seniyo arahataṃ ahosī’’ti vuttaṃ. Tattha <bold>aññataro</bold>ti eko. <bold>Arahata</bold>nti arahantānaṃ, bhagavato sāvakānaṃ arahantānaṃ abbhantaro ahosīti ayamevattha adhippāyo. Sesaṃ sabbattha uttānamevāti.</paragraph>
    <centered line="354">Papañcasūdaniyā majjhimanikāyaṭṭhakathāya</centered>
    <centered line="355">Kukkuravatikasuttavaṇṇanā niṭṭhitā.</centered>
    <subhead line="356">8. Abhayarājakumārasuttavaṇṇanā</subhead>
    <paragraph line="357" number="83"><bold>Evaṃ</bold><pageBreak edition="Vipassana Research Institut" number="3.0078" /><pageBreak edition="Pali Text Society" number="3.0108" /><pageBreak edition="Myanmar" number="3.0076" /><bold>me suta</bold>nti abhayasuttaṃ. Tattha <bold>abhayo</bold>ti tassa nāmaṃ. <bold>Rājakumāro</bold>ti bimbisārassa orasaputto. <bold>Vādaṃ āropehī</bold>ti dosaṃ āropehi. <bold>Nerayiko</bold>ti niraye nibbattako. <bold>Kappaṭṭho</bold>ti kappaṭṭhitiko. <bold>Atekiccho</bold>ti buddhasahassenāpi tikicchituṃ na sakkā. <bold>Uggilitu</bold>nti dve ante mocetvā kathetuṃ asakkonto uggilituṃ bahi nīharituṃ na sakkhiti. <bold>Ogilitu</bold>nti pucchāya dosaṃ datvā hāretuṃ asakkonto ogilituṃ anto pavesetuṃ na sakkhiti.</paragraph>
    <paragraph line="358"><bold>Evaṃ, bhante</bold>ti nigaṇṭho kira cintesi – ‘‘samaṇo gotamo mayhaṃ sāvake bhinditvā gaṇhāti, handāhaṃ ekaṃ pañhaṃ abhisaṅkharomi, yaṃ puṭṭho samaṇo gotamo ukkuṭiko hutvā nisinno uṭṭhātuṃ na sakkhissatī’’ti. So abhayassa gehā nīhaṭabhatto siniddhabhojanaṃ bhuñjanto bahū pañhe abhisaṅkharitvā – ‘‘ettha samaṇo gotamo imaṃ nāma dosaṃ dassessati, ettha imaṃ nāmā’’ti sabbe pahāya cātumāsamatthake imaṃ pañhaṃ addasa. Athassa etadahosi – ‘‘imassa pañhassa pucchāya vā vissajjane vā na sakkā doso dātuṃ, ovaṭṭikasāro ayaṃ, ko nu kho imaṃ gahetvā samaṇassa gotamassa vādaṃ āropessatī’’ti. Tato ‘‘abhayo rājakumāro paṇḍito, so sakkhissatīti taṃ uggaṇhāpemī’’ti niṭṭhaṃ gantvā uggaṇhāpesi. So vādajjhāsayatāya tassa vacanaṃ sampaṭicchanto ‘‘evaṃ, bhante,’’ti āha.</paragraph>
    <paragraph line="359" number="84"><bold>Akālo</bold><pageBreak edition="Pali Text Society" number="3.0109" /><bold>kho ajjā</bold>ti ayaṃ pañho catūhi māsehi abhisaṅkhato, tattha idaṃ gahetvā idaṃ vissajjiyamāne divasabhāgo nappahossatīti maññanto evaṃ cintesi. <bold>So dānī</bold>ti sve dāni. <bold>Attacatuttho</bold>ti kasmā bahūhi saddhiṃ na nimantesi? Evaṃ kirassa ahosi – ‘‘bahūsu nisinnesu thokaṃ datvā vadantassa aññaṃ suttaṃ aññaṃ kāraṇaṃ aññaṃ tathārūpaṃ vatthuṃ āharitvā dassessati, evaṃ sante kalaho vā kolāhalameva vā bhavissati. Athāpi ekakaṃyeva nimantessāmi, evampi me garahā uppajjissati ‘yāvamaccharī vāyaṃ abhayo, bhagavantaṃ divase divase bhikkhūnaṃ satenapi sahassenapi saddhiṃ carantaṃ disvāpi ekakaṃyeva <pageBreak edition="Vipassana Research Institut" number="3.0079" /><pageBreak edition="Myanmar" number="3.0077" /> nimantesī’’’ti. ‘‘Evaṃ pana doso na bhavissatī’’ti aparehi tīhi saddhiṃ attacatutthaṃ nimantesi.</paragraph>
    <paragraph line="360" number="85"><bold>Na khvettha, rājakumāra, ekaṃsenā</bold>ti na kho, rājakumāra, ettha pañhe ekaṃsena vissajjanaṃ hoti. Evarūpañhi vācaṃ tathāgato bhāseyyāpi na bhāseyyāpi. Bhāsitapaccayena atthaṃ passanto bhāseyya, apassanto na bhāseyyāti attho. Iti bhagavā mahānigaṇṭhena catūhi māsehi abhisaṅkhataṃ pañhaṃ asanipātena pabbatakūṭaṃ viya ekavacaneneva saṃcuṇṇesi. <bold>Anassuṃ nigaṇṭhā</bold>ti naṭṭhā nigaṇṭhā.</paragraph>
    <paragraph line="361" number="86"><bold>Aṅke nisinno hotī</bold>ti ūrūsu nisinno hoti. Lesavādino hi vādaṃ paṭṭhapentā kiñcideva phalaṃ vā pupphaṃ vā potthakaṃ vā gahetvā nisīdanti. Te attano jaye sati paraṃ ajjhottharanti, parassa jaye sati phalaṃ khādantā viya pupphaṃ <pageBreak edition="Pali Text Society" number="3.0110" /> ghāyantā viya potthakaṃ vācentā viya vikkhepaṃ dassenti. Ayaṃ pana cintesi – ‘‘sammāsambuddho esa osaṭasaṅgāmo paravādamaddano. Sace me jayo bhavissati, iccetaṃ kusalaṃ. No ce bhavissati, dārakaṃ vijjhitvā rodāpessāmi. Tato passatha, bho, ayaṃ dārako rodati, uṭṭhahatha tāva, pacchāpi jānissāmā’’ti tasmā dārakaṃ gahetvā nisīdi. Bhagavā pana rājakumārato sahassaguṇenapi satasahassaguṇenapi vādīvarataro, ‘‘imamevassa dārakaṃ upamaṃ katvā vādaṃ bhindissāmī’’ti cintetvā ‘‘taṃ kiṃ maññasi rājakumārā’’tiādimāha.</paragraph>
    <paragraph line="362">Tattha <bold>mukhe āhareyyā</bold>ti mukhe ṭhapeyya. <bold>Āhareyyassāha</bold>nti apaneyyaṃ assa ahaṃ. <bold>Ādikenevā</bold>ti paṭhamapayogeneva. <bold>Abhūta</bold>nti abhūtatthaṃ. <bold>Ataccha</bold>nti na tacchaṃ. <bold>Anatthasaṃhita</bold>nti na atthasaṃhitaṃ na vaḍḍhinissitaṃ. <bold>Appiyā amanāpā</bold>ti neva piyā na manāpā. Iminā nayeneva sabbattha attho daṭṭhabbo.</paragraph>
    <paragraph line="363">Tattha appiyapakkhe <bold>paṭhamavācā</bold> acoraṃyeva coroti, adāsaṃyeva dāsoti, aduppayuttaṃyeva duppayuttoti pavattā. Na taṃ tathāgato bhāsati. <bold>Dutiyavācā</bold> coraṃyeva coro ayantiādivasena pavattā. Tampi <pageBreak edition="Myanmar" number="3.0078" /> tathāgato na bhāsati. <bold>Tatiyavācā</bold> ‘‘idāni akatapuññatāya duggato dubbaṇṇo appesakkho <pageBreak edition="Vipassana Research Institut" number="3.0080" />, idha ṭhatvāpi puna puññaṃ na karosi, dutiyacittavāre kathaṃ catūhi apāyehi na muccissasī’’ti evaṃ mahājanassa atthapurekkhārena <pageBreak edition="Pali Text Society" number="3.0111" /> dhammapurekkhārena anusāsanīpurekkhārena ca vattabbavācā. <bold>Tatra kālaññū tathāgato</bold>ti tasmiṃ tatiyabyākaraṇe tassā vācāya byākaraṇatthāya tathāgato kālaññū hoti, mahājanassa ādānakālaṃ gahaṇakālaṃ jānitvāva byākarotīti attho.</paragraph>
    <paragraph line="364">Piyapakkhe paṭhamavācā aṭṭhāniyakathā nāma. Sā evaṃ veditabbā – evaṃ kira gāmavāsimahallakaṃ nagaraṃ āgantvā pānāgāre pivantaṃ vañcetukāmā sambahulā dhuttā pītaṭṭhāne ṭhatvā tena saddhiṃ suraṃ pivantā ‘‘imassa nivāsanapāvuraṇampi hatthe bhaṇḍakampi sabbaṃ gaṇhissāmā’’ti cintetvā katikaṃ akaṃsu – ‘‘ekekaṃ attapaccakkhakathaṃ kathema, yo ‘abhūta’nti kathesi, kathitaṃ vā na saddahati, taṃ dāsaṃ katvā gaṇhissāmā’’ti. Tampi mahallakaṃ pucchiṃsu ‘‘tumhākampi tāta ruccatī’’ti. Evaṃ hotu tātāti.</paragraph>
    <paragraph line="365">Eko dhutto āha – mayhaṃ, bho mātu, mayi kucchigate kapiṭṭhaphaladohalo ahosi. Sā aññaṃ kapiṭṭhahārakaṃ alabbhamānā maṃyeva pesesi. Ahaṃ gantvā rukkhaṃ abhiruhituṃ asakkonto attanāva attānaṃ pāde gahetvā muggaraṃ viya rukkhassa upari khipiṃ; atha sākhato sākhaṃ vicaranto phalāni gahetvā otarituṃ asakkonto gharaṃ gantvā nisseṇiṃ āharitvā oruyha mātu santikaṃ gantvā phalāni mātuyā adāsiṃ; tāni pana mahantāni honti cāṭippamāṇāni. Tato me mātarā ekāsane nisinnāya samasaṭṭhiphalāni <pageBreak edition="Pali Text Society" number="3.0112" /> khāditāni. Mayā ekucchaṅgena ānītaphalesu sesakāni kulasantake gāme khuddakamahallakānaṃ ahesuṃ. Amhākaṃ gharaṃ soḷasahatthaṃ, sesaparikkhārabhaṇḍakaṃ apanetvā kapiṭṭhaphaleheva yāva chadanaṃ pūritaṃ. Tato atirekāni gahetvā gehadvāre rāsiṃ akaṃsu. So asītihatthubbedho pabbato viya ahosi. Kiṃ īdisaṃ, bho sakkā, saddahitunti?</paragraph>
    <paragraph line="366">Gāmikamahallako <pageBreak edition="Myanmar" number="3.0079" /> tuṇhī nisīditvā sabbesaṃ kathāpariyosāne pucchito āha – ‘‘evaṃ bhavissati tātā, mahantaṃ raṭṭhaṃ, raṭṭhamahantatāya sakkā saddahitu’’nti. Yathā ca tena, evaṃ sesehipi tathārūpāsu nikkāraṇakathāsu kathitāsu āha – mayhampi tātā suṇātha, na tumhākaṃyeva kulāni, amhākampi kulaṃ mahākulaṃ, amhākaṃ pana avasesakhettehi kappāsakhettaṃ mahantataraṃ <pageBreak edition="Vipassana Research Institut" number="3.0081" />. Tassa anekakarīsasatassa kappāsakhettassa majjhe eko kappāsarukkho mahā asītihatthubbedho ahosi. Tassa pañca sākhā, tāsu avasesasākhā phalaṃ na gaṇhiṃsu, pācīnasākhāya ekameva mahācāṭimattaṃ phalaṃ ahosi. Tassa cha aṃsiyo, chasu aṃsīsu cha kappāsapiṇḍiyo pupphitā. Ahaṃ massuṃ kāretvā nhātavilitto khettaṃ gantvā tā kappāsapiṇḍiyo pupphitā disvā ṭhitakova hatthaṃ pasāretvā gaṇhiṃ. Tā kappāsapiṇḍiyo thāmasampannā cha dāsā ahesuṃ. Te sabbe maṃ ekakaṃ ohāya palātā. Ettake addhāne te na passāmi, ajja diṭṭhā, tumhe te cha janā. Tvaṃ nando nāma, tvaṃ puṇṇo nāma, tvaṃ vaḍḍhamāno nāma, tvaṃ citto nāma tvaṃ maṅgalo nāma, tvaṃ poṭṭhiyo nāmāti vatvā uṭṭhāya nisinnakeyeva cūḷāsu gahetvā <pageBreak edition="Pali Text Society" number="3.0113" /> aṭṭhāsi. Te ‘‘na mayaṃ dāsā’’tipi vattuṃ nāsakkhiṃsu. Atha ne kaḍḍhanto vinicchayaṃ netvā lakkhaṇaṃ āropetvā yāvajīvaṃ dāse katvā paribhuñji. Evarūpiṃ kathaṃ tathāgato na bhāsati.</paragraph>
    <paragraph line="367"><bold>Dutiyavācā</bold> āmisahetucāṭukamyatādivasena nānappakārā paresaṃ thomanavācā ceva, corakathaṃ rājakathanti ādinayappavattā tiracchānakathā ca. Tampi tathāgato na bhāsati. <bold>Tatiyavācā</bold> ariyasaccasannissitakathā, yaṃ vassasatampi suṇantā paṇḍitā neva tittiṃ gacchanti. Iti tathāgato neva sabbampi appiyavācaṃ bhāsati na piyavācaṃ. Tatiyaṃ tatiyameva pana bhāsitabbakālaṃ anatikkamitvā bhāsati. Tattha tatiyaṃ appiyavācaṃ sandhāya heṭṭhā daharakumāraupamā āgatāti veditabbaṃ.</paragraph>
    <paragraph line="368" number="87"><bold>Udāhu ṭhānasoveta</bold>nti udāhu ṭhānuppattikañāṇena taṅkhaṇaṃyeva taṃ tathāgatassa upaṭṭhātīti pucchati. <bold>Saññāto</bold>ti ñāto paññāto pākaṭo. <bold>Dhammadhātū</bold>ti dhammasabhāvo. Sabbaññutaññāṇassetaṃ adhivacanaṃ <pageBreak edition="Myanmar" number="3.0080" />. Taṃ bhagavatā suppaṭividdhaṃ, hatthagataṃ bhagavato. Tasmā so yaṃ yaṃ icchati, taṃ taṃ sabbaṃ ṭhānasova paṭibhātīti. Sesaṃ sabbattha uttānameva. Ayaṃ pana dhammadesanā neyyapuggalavasena pariniṭṭhitāti.</paragraph>
    <centered line="369">Papañcasūdaniyā majjhimanikāyaṭṭhakathāya</centered>
    <centered line="370">Abhayarājakumārasuttavaṇṇanā niṭṭhitā.</centered>
    <subhead line="371">9. Bahuvedanīyasuttavaṇṇanā</subhead>
    <paragraph line="372" number="88"><bold>Evaṃ</bold><pageBreak edition="Vipassana Research Institut" number="3.0082" /><pageBreak edition="Pali Text Society" number="3.0114" /><bold>me suta</bold>nti bahuvedanīyasuttaṃ. Tattha <bold>pañcakaṅgo thapatī</bold>ti pañcakaṅgoti tassa nāmaṃ. Vāsipharasunikhādanadaṇḍamuggarakāḷasuttanāḷisaṅkhātehi vā aṅgehi samannāgatattā so pañcaṅgoti paññāto. <bold>Thapatī</bold>ti vaḍḍhakījeṭṭhako. <bold>Udāyī</bold>ti paṇḍitaudāyitthero.</paragraph>
    <paragraph line="373" number="89"><bold>Pariyāya</bold>nti kāraṇaṃ. <bold>Dvepānandā</bold>ti dvepi, ānanda. <bold>Pariyāyenā</bold>ti kāraṇena. Ettha ca kāyikacetasikavasena <bold>dve</bold> veditabbā. Sukhādivasena <bold>tisso,</bold> indriyavasena sukhindriyādikā <bold>pañca,</bold> dvāravasena cakkhusamphassajādikā <bold>cha,</bold> upavicāravasena ‘‘cakkhunā rūpaṃ disvā somanassaṭṭhāniyaṃ rūpaṃ upavicaratī’’tiādikā <bold>aṭṭhārasa,</bold> cha gehassitāni somanassāni, cha nekkhammasitāni somanassāni, cha gehassitāni domanassāni, cha nekkhammasitāni domanassāni, cha gehassitā upekkhā, cha nekkhammasitāti evaṃ <bold>chattiṃsa,</bold> tā atīte chattiṃsa, anāgate chattiṃsa, paccuppanne chattiṃsāti evaṃ <bold>aṭṭhavedanāsataṃ</bold> veditabbaṃ.</paragraph>
    <paragraph line="374" number="90"><bold>Pañca kho ime, ānanda, kāmaguṇā</bold>ti ayaṃ pāṭiekko anusandhi. Na kevalampi dve ādiṃ katvā vedanā bhagavatā paññattā, pariyāyena ekāpi vedanā kathitā. Taṃ dassento pañcakaṅgassa <pageBreak edition="Pali Text Society" number="3.0115" /> thapatino vādaṃ upatthambhetuṃ imaṃ desanaṃ ārabhi.</paragraph>
    <paragraph line="375"><bold>Abhikkantatara</bold>nti sundarataraṃ. <bold>Paṇītatara</bold>nti atappakataraṃ. Ettha ca catutthajjhānato paṭṭhāya adukkhamasukhā vedanā, sāpi santaṭṭhena paṇītaṭṭhena ca sukhanti vuttā. Cha gehassitāni sukhanti vuttāni. Nirodho avedayitasukhavasena <pageBreak edition="Myanmar" number="3.0081" /> sukhaṃ nāma jāto. Pañcakāmaguṇavasena hi aṭṭhasamāpattivasena ca uppannaṃ vedayitasukhaṃ nāma. Nirodho avedayitasukhaṃ nāma. Iti vedayitasukhaṃ vā hotu avedayitasukhaṃ vā, taṃ niddukkhabhāvasaṅkhātena sukhaṭṭhena ekantasukhameva jātaṃ.</paragraph>
    <paragraph line="376" number="91"><bold>Yattha</bold><pageBreak edition="Vipassana Research Institut" number="3.0083" /><bold>yatthā</bold>ti yasmiṃ yasmiṃ ṭhāne. <bold>Sukhaṃ upalabbhatī</bold>ti vedayitasukhaṃ vā avedayitasukhaṃ vā upalabbhati. <bold>Taṃ taṃ tathāgato sukhasmiṃ paññapetī</bold>ti taṃ sabbaṃ tathāgato niddukkhabhāvaṃ sukhasmiṃyeva paññapetīti. Idha bhagavā nirodhasamāpattiṃ sīsaṃ katvā neyyapuggalavasena arahattanikūṭeneva desanaṃ niṭṭhāpesīti.</paragraph>
    <centered line="377">Papañcasūdaniyā majjhimanikāyaṭṭhakathāya</centered>
    <centered line="378">Bahuvedanīyasuttavaṇṇanā niṭṭhitā.</centered>
    <subhead line="379">10. Apaṇṇakasuttavaṇṇanā</subhead>
    <paragraph line="380" number="92"><bold>Evaṃ</bold><pageBreak edition="Vipassana Research Institut" number="3.0084" /><bold>me suta</bold>nti apaṇṇakasuttaṃ. Tattha <bold>cārika</bold>nti aturitacārikaṃ.</paragraph>
    <paragraph line="381" number="93"><bold>Atthi pana vo gahapatayo</bold>ti kasmā āha? So kira gāmo aṭavidvāre niviṭṭho. Nānāvidhā samaṇabrāhmaṇā divasaṃ maggaṃ <pageBreak edition="Pali Text Society" number="3.0116" /> gantvā sāyaṃ taṃ gāmaṃ vāsatthāya upenti, tesaṃ te manussā mañcapīṭhāni pattharitvā pāde dhovitvā pāde makkhetvā kappiyapānakāni datvā punadivase nimantetvā dānaṃ denti. Te pasannacittā tehi saddhiṃ sammantayamānā evaṃ vadanti ‘‘atthi pana vo gahapatayo kiñci dassanaṃ gahita’’nti? Natthi, bhanteti. ‘‘Gahapatayo vinā dassanena loko na niyyāti, ekaṃ dassanaṃ ruccitvā khamāpetvā gahetuṃ vaṭṭati, ‘sassato loko’ti dassanaṃ gaṇhathā’’ti vatvā pakkantā. Aparadivase aññe āgatā. Tepi tatheva pucchiṃsu. Te tesaṃ ‘‘āma, bhante, purimesu divasesu tumhādisā samaṇabrāhmaṇā āgantvā ‘sassato loko’ti amhe idaṃ dassanaṃ gāhāpetvā gatā’’ti ārocesuṃ. ‘‘Te bālā kiṃ jānanti? ‘Ucchijjati ayaṃ loko’ti ucchedadassanaṃ gaṇhathā’’ti evaṃ tepi ucchedadassanaṃ gaṇhāpetvā pakkantā. Etenupāyena aññe ekaccasassataṃ, aññe antānantaṃ <pageBreak edition="Myanmar" number="3.0082" />, aññe amarāvikkhepanti evaṃ dvāsaṭṭhi diṭṭhiyo uggaṇhāpesuṃ. Te pana ekadiṭṭhiyampi patiṭṭhātuṃ nāsakkhiṃsu. Sabbapacchā bhagavā agamāsi. So tesaṃ hitatthāya pucchanto ‘‘atthi pana vo gahapatayo’’tiādimāha. Tattha <bold>ākāravatī</bold>ti kāraṇavatī sahetukā. <bold>Apaṇṇako</bold>ti aviraddho advejjhagāmī ekaṃsagāhiko.</paragraph>
    <paragraph line="382" number="94"><bold>Natthi dinna</bold>ntiādi dasavatthukā micchādiṭṭhi heṭṭhā sāleyyakasutte vitthāritā. Tathā tabbipaccanīkabhūtā sammādiṭṭhi.</paragraph>
    <paragraph line="383" number="95"><bold>Nekkhamme ānisaṃsa</bold>nti yo nesaṃ akusalato nikkhantabhāve ānisaṃso, yo ca vodānapakkho visuddhipakkho, taṃ na passantīti attho. <bold>Asaddhammasaññattī</bold>ti <pageBreak edition="Pali Text Society" number="3.0117" /> abhūtadhammasaññāpanā <pageBreak edition="Vipassana Research Institut" number="3.0085" />. <bold>Attānukkaṃsetī</bold>ti ṭhapetvā maṃ ko añño attano dassanaṃ pare gaṇhāpetuṃ sakkotīti attānaṃ ukkhipati. <bold>Paraṃ vambhetī</bold>ti ettakesu janesu ekopi attano dassanaṃ pare gaṇhāpetuṃ na sakkotīti evaṃ paraṃ heṭṭhā khipati. <bold>Pubbeva kho panā</bold>ti pubbe micchādassanaṃ gaṇhantasseva susīlyaṃ pahīnaṃ hoti, dussīlabhāvo paccupaṭṭhito. <bold>Evamassime</bold>ti evaṃ assa ime micchādiṭṭhiādayo satta. Aparāparaṃ uppajjanavasena pana teyeva micchādiṭṭhipaccayā aneke pāpakā akusalā dhammā uppajjanti nāma.</paragraph>
    <paragraph line="384"><bold>Tatrā</bold>ti tāsu tesaṃ samaṇabrāhmaṇānaṃ laddhīsu. <bold>Kaliggaho</bold>ti parājayaggāho. <bold>Dussamatto samādinno</bold>ti duggahito dupparāmaṭṭho. <bold>Ekaṃsaṃ pharitvā tiṭṭhatī</bold>ti ekantaṃ ekakoṭṭhāsaṃ sakavādameva pharitvā adhimuccitvā tiṭṭhati, ‘‘sace kho natthi paro loko’’ti evaṃ santeyeva sotthibhāvāvaho hoti. <bold>Riñcatī</bold>ti vajjeti.</paragraph>
    <paragraph line="385" number="96"><bold>Saddhammasaññattī</bold>ti bhūtadhammasaññāpanā.</paragraph>
    <paragraph line="386"><bold>Kaṭaggaho</bold>ti jayaggāho. <bold>Susamatto samādinno</bold>ti suggahito suparāmaṭṭho. <bold>Ubhayaṃsaṃ</bold><pageBreak edition="Pali Text Society" number="3.0118" /><bold>pharitvā tiṭṭhatī</bold>ti ubhayantaṃ ubhayakoṭṭhāsaṃ sakavādaṃ paravādañca pharitvā adhimuccitvā tiṭṭhati ‘‘sace kho atthi paro loko’’ti evaṃ santepi ‘‘sace kho natthi paro loko’’ti evaṃ santepi sotthibhāvāvaho hoti. Paratopi ekaṃsaubhayaṃsesu imināva nayena attho veditabbo.</paragraph>
    <paragraph line="387" number="97"><bold>Karoto</bold>ti <pageBreak edition="Myanmar" number="3.0083" /> sahatthā karontassa. <bold>Kārayato</bold>ti āṇattiyā kārentassa. <bold>Chindato</bold>ti paresaṃ hatthādīni chindantassa. <bold>Pacato</bold>ti daṇḍena pīḷentassa vā tajjentassa vā. <bold>Socayato</bold>ti parassa bhaṇḍaharaṇādīhi sokaṃ sayaṃ karontassapi parehi kārentassapi. <bold>Kilamato</bold>ti āhārūpaccheda-bandhanāgārappavesanādīhi sayaṃ kilamantassāpi parehi kilamāpentassāpi. <bold>Phandato phandāpayato</bold>ti paraṃ phandantaṃ phandanakāle sayampi phandato parampi phandāpayato. <bold>Pāṇamatipātayato</bold>ti pāṇaṃ hanantassapi hanāpentassapi. Evaṃ sabbattha karaṇakārāpanavaseneva attho veditabbo.</paragraph>
    <paragraph line="388"><bold>Sandhi</bold>nti <pageBreak edition="Vipassana Research Institut" number="3.0086" /> gharasandhiṃ. <bold>Nillopa</bold>nti mahāvilopaṃ. <bold>Ekāgārika</bold>nti ekameva gharaṃ parivāretvā vilumpanaṃ. <bold>Paripanthe</bold><pageBreak edition="Pali Text Society" number="3.0119" /><bold>tiṭṭhato</bold>ti āgatāgatānaṃ acchindanatthaṃ magge tiṭṭhato. <bold>Karoto na karīyati pāpa</bold>nti yaṃkiñci pāpaṃ karomīti saññāya karotopi pāpaṃ na karīyati, natthi pāpaṃ. Sattā pana karomāti evaṃsaññino hontīti attho. <bold>Khurapariyantenā</bold>ti khuraneminā, khuradhārasadisapariyantena vā. <bold>Ekaṃ maṃsakhala</bold>nti ekaṃ maṃsarāsiṃ. <bold>Puñja</bold>nti tasseva vevacanaṃ. <bold>Tatonidāna</bold>nti ekamaṃsakhalakaraṇanidānaṃ. Dakkhiṇatīre manussā kakkhaḷā dāruṇā, te sandhāya <bold>hananto</bold>tiādi vuttaṃ. Uttaratīre saddhā honti pasannā buddhamāmakā dhammamāmakā saṅghamāmakā, te sandhāya <bold>dadanto</bold>tiādi vuttaṃ.</paragraph>
    <paragraph line="389">Tattha <bold>yajanto</bold>ti mahāyāgaṃ karonto. <bold>Damenā</bold>ti indriyadamena uposathakammena. <bold>Saṃyamenā</bold>ti sīlasaṃyamena. <bold>Saccavajjenā</bold>ti saccavacanena. <bold>Āgamo</bold>ti āgamanaṃ, pavattīti attho. Sabbathāpi pāpapuññānaṃ kiriyameva paṭikkhipanti. Sukkapakkhopi vuttanayeneva veditabbo. Sesamettha purimavāre vuttasadisameva.</paragraph>
    <paragraph line="390" number="100"><bold>Natthi hetu natthi paccayo</bold>ti ettha paccayo hetuvevacanaṃ. Ubhayenāpi vijjamānakameva kāyaduccaritādisaṃkilesapaccayaṃ kāyasucaritādivisuddhipaccayaṃ paṭikkhipanti. <bold>Natthi</bold><pageBreak edition="Pali Text Society" number="3.0120" /><bold>balaṃ, natthi vīriyaṃ, natthi purisathāmo, natthi purisaparakkamo</bold>ti sattānaṃ saṃkilesituṃ vā visujjhituṃ vā <pageBreak edition="Myanmar" number="3.0084" /> balaṃ vā vīriyaṃ vā purisena kātabbo nāma purisathāmo vā purisaparakkamo vā natthi.</paragraph>
    <paragraph line="391"><bold>Sabbe sattā</bold>ti oṭṭhagoṇagadrabhādayo anavasese nidassenti. <bold>Sabbe pāṇā</bold>ti ekindriyo pāṇo dvindriyo pāṇoti ādivasena vadanti. <bold>Sabbe bhūtā</bold>ti aṇḍakosavatthikosesu bhūte sandhāya vadanti. <bold>Sabbe jīvā</bold>ti sāliyavagodhumādayo sandhāya vadanti. Tesu hete viruhanabhāvena jīvasaññino. <bold>Avasā abalā avīriyā</bold>ti tesaṃ attano vaso vā balaṃ vā vīriyaṃ vā natthi. <bold>Niyatisaṅgatibhāvapariṇatā</bold>ti ettha <bold>niyatī</bold>ti niyatatā. <bold>Saṅgatī</bold>ti channaṃ abhijātīnaṃ tattha tattha gamanaṃ. <bold>Bhāvo</bold>ti sabhāvoyeva. Evaṃ niyatiyā ca saṅgatiyā ca bhāvena ca pariṇatā nānappakārataṃ pattā. Yena hi yathā bhavitabbaṃ, so tatheva bhavati. Yena no <pageBreak edition="Vipassana Research Institut" number="3.0087" /> bhavitabbaṃ, so na bhavatīti dassenti. <bold>Chasvevābhijātīsū</bold>ti chasu eva abhijātīsu ṭhatvā sukhañca dukkhañca paṭisaṃvedenti, aññā sukhadukkhabhūmi natthīti dassenti.</paragraph>
    <paragraph line="392">Tattha cha abhijātiyo <pageBreak edition="Pali Text Society" number="3.0121" /> nāma kaṇhābhijāti nīlābhijāti lohitābhijāti haliddābhijāti sukkābhijāti paramasukkābhijātīti. Tattha sākuṇiko sūkariko luddo macchaghātako coro coraghātako, ye vā panaññepi keci kurūrakammantā, ayaṃ kaṇhābhijāti nāma. Bhikkhū nīlābhijātīti vadanti. Te kira catūsu paccayesu kaṇṭake pakkhipitvā khādanti. ‘‘Bhikkhū ca kaṇṭakavuttino’’ti ayañhi nesaṃ pāḷiyeva. Atha vā kaṇṭakavuttikā evaṃ nāma eke pabbajitāti vadanti. ‘‘Samaṇakaṇṭakavuttikā’’tipi hi nesaṃ pāḷi. Lohitābhijāti nāma nigaṇṭhā ekasāṭakāti vadanti. Ime kira purimehi dvīhi paṇḍaratarā. Gihī acelakasāvakā haliddābhijātīti vadanti. Iti attano paccayadāyake nigaṇṭhehipi jeṭṭhakatare karonti. Nando, vaccho, saṅkicco, ayaṃ sukkābhijātīti vadanti. Te kira purimehi catūhi paṇḍaratarā. Ājīvake pana paramasukkābhijātīti vadanti. Te kira sabbehi paṇḍaratarā.</paragraph>
    <paragraph line="393">Tattha <pageBreak edition="Myanmar" number="3.0085" /> sabbe sattā paṭhamaṃ sākuṇikādayova honti, tato visujjhamānā sakyasamaṇā honti, tato visujjhamānā nigaṇṭhā, tato ājīvakasāvakā, tato nandādayo, tato ājīvakāti ayametesaṃ laddhi. Sukkapakkho vuttapaccanīkena veditabbo. Sesamidhāpi purimavāre vuttasadisameva.</paragraph>
    <paragraph line="394">Imāsu pana tīsu diṭṭhīsu natthikadiṭṭhi vipākaṃ paṭibāhati, akiriyadiṭṭhi kammaṃ paṭibāhati, ahetukadiṭṭhi ubhayampi paṭibāhati. Tattha kammaṃ paṭibāhantenāpi vipāko paṭibāhito hoti, vipākaṃ paṭibāhantenāpi kammaṃ paṭibāhitaṃ. Iti sabbepete <pageBreak edition="Pali Text Society" number="3.0122" /> atthato ubhayapaṭibāhakā natthikavādā ceva ahetukavādā akiriyavādā ca honti. Ye pana tesaṃ laddhiṃ gahetvā rattiṭṭhāne divāṭṭhāne nisinnā sajjhāyanti vīmaṃsanti, tesaṃ – ‘‘natthi dinnaṃ natthi yiṭṭhaṃ, karoto na kariyati pāpaṃ, natthi hetu natthi paccayo’’ti tasmiṃ ārammaṇe micchāsati santiṭṭhati <pageBreak edition="Vipassana Research Institut" number="3.0088" />, cittaṃ ekaggaṃ hoti, javanāni javanti, paṭhamajavane satekicchā honti, tathā dutiyādīsu. Sattame buddhānampi atekicchā anivattino ariṭṭhakaṇṭakasadisā.</paragraph>
    <paragraph line="395">Tattha koci ekaṃ dassanaṃ okkamati, koci dve, koci tīṇipi, ekasmiṃ okkantepi dvīsu tīsu okkantesupi niyatamicchādiṭṭhikova hoti, patto saggamaggāvaraṇañceva mokkhamaggāvaraṇañca, abhabbo tassa attabhāvassa anantaraṃ saggampi gantuṃ, pageva mokkhaṃ. Vaṭṭakhāṇu nāmesa satto pathavīgopako. Kiṃ panesa ekasmiṃyeva attabhāve niyato hoti, udāhu aññasmimpīti? Ekasmiññeva niyato, āsevanavasena pana bhavantarepi taṃ taṃ diṭṭhiṃ rocetiyeva. Evarūpassa hi yebhuyyena bhavato vuṭṭhānaṃ nāma natthi.</paragraph>
    <gatha1 line="396">Tasmā akalyāṇajanaṃ, āsīvisamivoragaṃ;</gatha1>
    <gathalast line="397">Ārakā parivajjeyya, bhūtikāmo vicakkhaṇoti.</gathalast>
    <paragraph line="398" number="103"><bold>Natthi sabbaso āruppā</bold>ti arūpabrahmaloko nāma sabbākārena natthi. <bold>Manomayā</bold>ti jhānacittamayā. <bold>Saññāmayā</bold>ti arūpajjhānasaññāya saññāmayā. <bold>Rūpānaṃyeva nibbidāya virāgāya nirodhāya paṭipanno hotī</bold>ti ayaṃ lābhī vā hoti takkī vā. Lābhī nāma rūpāvacarajjhānalābhī. Tassa rūpāvacare kaṅkhā natthi, arūpāvacaraloke atthi <pageBreak edition="Myanmar" number="3.0086" />. So – ‘‘ahaṃ āruppā atthīti vadantānampi <pageBreak edition="Pali Text Society" number="3.0123" /> natthīti vadantānampi suṇāmi, atthi natthīti pana na jānāmi. Catutthajjhānaṃ padaṭṭhānaṃ katvā arūpāvacarajjhānaṃ nibbattessāmi. Sace āruppā atthi, tattha nibbattissāmi, sace natthi, rūpāvacarabrahmaloke nibbattissāmi. Evaṃ me apaṇṇako dhammo apaṇṇakova aviraddhova bhavissatī’’ti tathā paṭipajjati. Takkī pana appaṭiladdhajjhāno, tassāpi rūpajjhāne kaṅkhā natthi, arūpaloke pana atthi. So – ‘‘ahaṃ āruppā atthīti vadantānampi natthīti vadantānampi suṇāmi, atthi natthīti pana na jānāmi. Kasiṇaparikammaṃ katvā catutthajjhānaṃ nibbattetvā taṃ padaṭṭhānaṃ katvā arūpāvacarajjhānaṃ nibbattessāmi. Sace āruppā atthi, tattha nibbattissāmi. Sace natthi, rūpāvacarabrahmaloke nibbattissāmi. Evaṃ me apaṇṇako dhammo apaṇṇakova aviraddhova bhavissatī’’ti tathā paṭipajjati.</paragraph>
    <paragraph line="399" number="104"><bold>Bhavanirodho</bold>ti <pageBreak edition="Vipassana Research Institut" number="3.0089" /> nibbānaṃ. <bold>Sārāgāya santike</bold>ti rāgavasena vaṭṭe rajjanassa santike. <bold>Saṃyogāyā</bold>ti taṇhāvasena saṃyojanatthāya. <bold>Abhinandanāyā</bold>ti taṇhādiṭṭhivasena abhinandanāya. <bold>Paṭipanno hotī</bold>ti ayampi lābhī vā hoti takkī vā. Lābhī nāma aṭṭhasamāpattilābhī. Tassa āruppe kaṅkhā natthi, nibbāne atthi. So – ‘‘ahaṃ nirodho atthītipi natthītipi suṇāmi, sayaṃ na jānāmi. Samāpattiṃ pādakaṃ katvā vipassanaṃ vaḍḍhessāmi. Sace nirodho bhavissati, arahattaṃ patvā parinibbāyissāmi. No ce bhavissati, āruppe nibbattissāmī’’ti evaṃ paṭipajjati. Takkī pana ekasamāpattiyāpi na lābhī, āruppe panassa kaṅkhā natthi, bhavanirodhe atthi. So – ‘‘ahaṃ nirodho atthītipi natthītipi suṇāmi, sayaṃ na jānāmi, kasiṇaparikammaṃ katvā aṭṭhasamāpattiyo nibbattetvā samāpattipadaṭṭhānaṃ vipassanaṃ vaḍḍhessāmi. Sace nirodho bhavissati, arahattaṃ patvā parinibbāyissāmi. No ce bhavissati, āruppe nibbattissāmī’’ti evaṃ paṭipajjati. Etthāha <pageBreak edition="Pali Text Society" number="3.0124" /> – ‘‘atthi dinnantiādīni tāva apaṇṇakāni bhavantu, natthi dinnantiādīni pana kathaṃ apaṇṇakānī’’ti. Gahaṇavasena. Tāni hi apaṇṇakaṃ apaṇṇakanti evaṃ gahitattā apaṇṇakāni nāma jātāni.</paragraph>
    <paragraph line="400" number="105"><bold>Cattārome</bold>ti <pageBreak edition="Myanmar" number="3.0087" /> ayaṃ pāṭiekko anusandhi. Natthikavādo, ahetukavādo akiriyavādo, āruppā natthi nirodho natthīti evaṃvādino ca dveti ime pañca puggalā heṭṭhā tayo puggalāva honti. Atthikavādādayo pañca eko catutthapuggalova hoti. Etamatthaṃ dassetuṃ bhagavā imaṃ desanaṃ ārabhi. Tattha sabbaṃ atthato uttānamevāti.</paragraph>
    <centered line="401">Papañcasūdaniyā majjhimanikāyaṭṭhakathāya</centered>
    <centered line="402">Apaṇṇakasuttavaṇṇanā niṭṭhitā.</centered>
    <centered line="403">Paṭhamavaggavaṇṇanā niṭṭhitā.</centered>
  </content>
</document>