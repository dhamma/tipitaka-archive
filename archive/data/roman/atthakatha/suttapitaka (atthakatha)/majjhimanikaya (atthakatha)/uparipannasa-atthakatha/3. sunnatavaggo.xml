<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0203a.att2.xml</normativeSource>
    <archivePath>roman/atthakatha/suttapitaka (atthakatha)/majjhimanikaya (atthakatha)/uparipannasa-atthakatha/3. sunnatavaggo.xml</archivePath>
    <baseFileName>3. sunnatavaggo</baseFileName>
    <titlePath>3. Suññatavaggo - Uparipaṇṇāsa-aṭṭhakathā - Majjhimanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">3. Suññatavaggo</chapter>
    <subhead line="2">1. Cūḷasuññatasuttavaṇṇanā</subhead>
    <paragraph line="3" number="176"><bold>Evaṃ</bold><pageBreak edition="V" number="4.0110" /><pageBreak edition="M" number="4.0107" /><bold>me suta</bold>nti cūḷasuññatasuttaṃ. Tattha <bold>ekamida</bold>nti thero kira bhagavato vattaṃ katvā attano divāṭṭhānaṃ gantvā kālaparicchedaṃ katvā nibbānārammaṇaṃ suññatāphalasamāpattiṃ appetvā nisinno yathāparicchedena vuṭṭhāsi. Athassa saṅkhārā suññato upaṭṭhahiṃsu. So suññatākathaṃ sotukāmo jāto. Athassa etadahosi <pageBreak edition="P" number="4.0150" /> – ‘‘na kho pana sakkā dhurena dhuraṃ paharantena viya gantvā ‘suññatākathaṃ me, bhante, kathethā’ti bhagavantaṃ vattuṃ, handāhaṃ yaṃ me bhagavā nagarakaṃ upanissāya viharanto ekaṃ kathaṃ kathesi, taṃ sāremi, evaṃ me bhagavā suññatākathaṃ kathessatī’’ti dasabalaṃ sārento <bold>ekamida</bold>ntiādimāha.</paragraph>
    <paragraph line="4">Tattha <bold>ida</bold>nti nipātamattameva. <bold>Kaccimetaṃ, bhante</bold>ti thero ekapade ṭhatvā saṭṭhipadasahassāni uggahetvā dhāretuṃ samattho, kiṃ so ‘‘suññatāvihārenā’’ti ekaṃ padaṃ dhāretuṃ na sakkhissati, sotukāmena pana jānantena viya pucchituṃ na vaṭṭati, pākaṭaṃ katvā vitthāriyamānaṃ suññatākathaṃ sotukāmo ajānanto viya evamāha. Eko ajānantopi jānanto viya hoti, thero evarūpaṃ kohaññaṃ kiṃ karissati, attano jānanaṭṭhānepi bhagavato apacitiṃ dassetvā ‘‘kaccimeta’’ntiādimāha.</paragraph>
    <paragraph line="5"><bold>Pubbepī</bold>ti paṭhamabodhiyaṃ nagarakaṃ upanissāya viharaṇakālepi. <bold>Etarahipī</bold>ti idānipi. Evaṃ pana vatvā cintesi – ‘‘ānando suññatākathaṃ sotukāmo, eko pana sotuṃ sakkoti, na uggahetuṃ, eko sotumpi uggahetumpi sakkoti, na kathetuṃ, ānando pana sotumpi sakkoti <pageBreak edition="V" number="4.0111" /> uggahetumpi kathetumpi, (kathemissa) suññatākatha’’nti. Iti taṃ kathento <bold>seyyathāpī</bold>tiādimāha. Tattha <bold>suñño hatthigavāssavaḷavenā</bold>ti tattha kaṭṭharūpapotthakarūpacittarūpavasena katā hatthiādayo atthi, vessavaṇamandhātādīnaṃ ṭhitaṭṭhāne cittakammavasena katampi, ratanaparikkhatānaṃ vātapānadvārabandhamañcapīṭhādīnaṃ vasena saṇṭhitampi, jiṇṇapaṭisaṅkharaṇatthaṃ <pageBreak edition="M" number="4.0108" /> ṭhapitampi jātarūparajataṃ atthi, kaṭṭharūpādivasena katā dhammasavanapañhapucchanādivasena āgacchantā <pageBreak edition="P" number="4.0151" /> ca itthipurisāpi atthi, tasmā na so tehi suñño. Indriyabaddhānaṃ saviññāṇakānaṃ hatthiādīnaṃ, icchiticchitakkhaṇe paribhuñjitabbassa jātarūparajatassa, nibaddhavāsaṃ vasantānaṃ itthipurisānañca abhāvaṃ sandhāyetaṃ vuttaṃ.</paragraph>
    <paragraph line="6"><bold>Bhikkhusaṅghaṃ paṭiccā</bold>ti bhikkhūsu hi piṇḍāya paviṭṭhesupi vihārabhattaṃ sādiyantehi bhikkhūhi ceva gilānagilānupaṭṭhākauddesacīvarakammapasutādīhi ca bhikkhūhi so asuññova hoti, iti niccampi bhikkhūnaṃ atthitāya evamāha. <bold>Ekatta</bold>nti ekabhāvaṃ, ekaṃ asuññataṃ atthīti attho. Eko asuññabhāvo atthīti vuttaṃ hoti. <bold>Amanasikaritvā</bold>ti citte akatvā anāvajjitvā apaccavekkhitvā. <bold>Gāmasañña</bold>nti gāmoti pavattavasena vā kilesavasena vā uppannaṃ gāmasaññaṃ. Manussasaññāyapi eseva nayo. <bold>Araññasaññaṃ paṭicca manasi karoti ekatta</bold>nti idaṃ araññaṃ, ayaṃ rukkho, ayaṃ pabbato, ayaṃ nīlobhāso vanasaṇḍoti evaṃ ekaṃ araññaṃyeva paṭicca araññasaññaṃ manasi karoti. <bold>Pakkhandatī</bold>ti otarati. <bold>Adhimuccatī</bold>ti evanti adhimuccati. <bold>Ye assu darathā</bold>ti ye ca pavattadarathā vā kilesadarathā vā gāmasaññaṃ paṭicca bhaveyyuṃ, te idha araññasaññāya na santi. Dutiyapadepi eseva nayo. <bold>Atthi cevāya</bold>nti ayaṃ pana ekaṃ araññasaññaṃ paṭicca uppajjamānā pavattadarathamattā atthi.</paragraph>
    <paragraph line="7"><bold>Yañhi</bold><pageBreak edition="P" number="4.0152" /><bold>kho tattha na hotī</bold>ti yaṃ migāramātupāsāde hatthiādayo viya imissā araññasaññāya gāmasaññāmanussasaññāvasena uppajjamānaṃ pavattadarathakilesadarathajātaṃ, taṃ na hoti. <bold>Yaṃ pana tattha avasiṭṭha</bold>nti yaṃ migāramātupāsāde bhikkhusaṅgho viya tattha araññasaññāya pavattadarathamattaṃ avasiṭṭhaṃ hoti. <bold>Taṃ santamidaṃ atthīti pajānātī</bold>ti taṃ vijjamānameva ‘‘atthi ida’’nti pajānāti, <bold>suññatāvakkantī</bold>ti suññatānibbatti.</paragraph>
    <paragraph line="8" number="177"><bold>Amanasikaritvā</bold><pageBreak edition="V" number="4.0112" /><bold>manussasañña</bold>nti idha gāmasaññaṃ na gaṇhāti. Kasmā? Evaṃ kirassa ahosi – ‘‘manussasaññāya gāmasaññaṃ nivattetvā, araññasaññāya manussasaññaṃ, pathavīsaññāya araññasaññaṃ, ākāsānañcāyatanasaññāya pathavīsaññaṃ…pe… nevasaññānāsaññāyatanasaññāya ākiñcaññāyatanasaññaṃ <pageBreak edition="M" number="4.0109" />, vipassanāya nevasaññānāsaññāyatanasaññaṃ, maggena vipassanaṃ nivattetvā anupubbena accantasuññataṃ nāma dassessāmī’’ti. Tasmā evaṃ desanaṃ ārabhi. Tattha <bold>pathavīsañña</bold>nti kasmā araññasaññaṃ pahāya pathavīsaññaṃ manasi karoti? Araññasaññāya visesānadhigamanato. Yathā hi purisassa ramaṇīyaṃ khettaṭṭhānaṃ disvā – ‘‘idha vuttā sāliādayo suṭṭhu sampajjissanti, mahālābhaṃ labhissāmī’’ti sattakkhattumpi khettaṭṭhānaṃ olokentassa sāliādayo na sampajjanteva, sace pana taṃ ṭhānaṃ vihatakhāṇukakaṇṭakaṃ katvā kasitvā vapati, evaṃ sante sampajjanti, evameva – ‘‘idaṃ araññaṃ, ayaṃ rukkho, ayaṃ pabbato, ayaṃ nīlobhāso vanasaṇḍo’’ti sacepi sattakkhattuṃ araññasaññaṃ manasi karoti, nevūpacāraṃ na samādhiṃ pāpuṇāti, pathavīsaññāya panassa dhuvasevanaṃ kammaṭṭhānaṃ pathavīkasiṇaṃ parikammaṃ katvā jhānāni nibbattetvā <pageBreak edition="P" number="4.0153" /> jhānapadaṭṭhānampi vipassanaṃ vaḍḍhetvā sakkā arahattaṃ pāpuṇituṃ. Tasmā araññasaññaṃ pahāya pathavīsaññaṃ manasi karoti. <bold>Paṭiccā</bold>ti paṭicca sambhūtaṃ.</paragraph>
    <paragraph line="9">Idāni yasmiṃ pathavīkasiṇe so pathavīsaññī hoti, tassa opammadassanatthaṃ <bold>seyyathāpī</bold>tiādimāha. Tattha usabhassa etanti <bold>āsabhaṃ</bold>. Aññesaṃ pana gunnaṃ gaṇḍāpi honti pahārāpi. Tesañhi cammaṃ pasāriyamānaṃ nibbalikaṃ na hoti, usabhassa lakkhaṇasampannatāya te dosā natthi. Tasmā tassa cammaṃ gahitaṃ. <bold>Saṅkusatenā</bold>ti khilasatena. <bold>Suvihata</bold>nti pasāretvā suṭṭhu vihataṃ. Ūnakasatasaṅkuvihatañhi nibbalikaṃ na hoti, saṅkusatena vihataṃ bheritalaṃ viya nibbalikaṃ hoti. Tasmā evamāha. <bold>Ukkūlavikkūla</bold>nti uccanīcaṃ thalaṭṭhānaṃ ninnaṭṭhānaṃ. <bold>Nadīvidugga</bold>nti nadiyo ceva duggamaṭṭhānañca. <bold>Pathavīsaññaṃ paṭicca manasi karoti ekatta</bold>nti kasiṇapathaviyaṃyeva paṭicca sambhūtaṃ ekaṃ saññaṃ manasi karoti. <bold>Darathamattā</bold>ti ito paṭṭhāya sabbavāresu pavattadarathavasena darathamattā veditabbā.</paragraph>
    <paragraph line="10" number="182"><bold>Animittaṃ cetosamādhi</bold>nti vipassanācittasamādhiṃ. So hi niccanimittādivirahito <pageBreak edition="V" number="4.0113" /> animittoti vuccati. <bold>Imameva kāya</bold>nti vipassanāya vatthuṃ dasseti. Tattha <bold>imamevā</bold>ti imaṃ eva catumahābhūtikaṃ. <bold>Saḷāyatanika</bold>nti <pageBreak edition="M" number="4.0110" /><pageBreak edition="P" number="4.0154" /> saḷāyatanapaṭisaṃyuttaṃ. <bold>Jīvitapaccayā</bold>ti yāva jīvitindriyānaṃ pavatti, tāva jīvitapaccayā pavattadarathamattā atthīti vuttaṃ hoti.</paragraph>
    <paragraph line="11" number="183"> Puna <bold>animitta</bold>nti vipassanāya paṭivipassanaṃ dassetuṃ vuttaṃ. <bold>Kāmāsavaṃ paṭiccā</bold>ti kāmāsavaṃ paṭicca uppajjanapavattadarathā idha na santi, ariyamagge ceva ariyaphale ca natthīti vuttaṃ hoti. <bold>Imameva kāya</bold>nti imaṃ upādisesadarathadassanatthaṃ vuttaṃ. Iti manussasaññāya gāmasaññaṃ nivattetvā…pe… maggena vipassanaṃ nivattetvā anupubbena accantasuññatā nāma dassitā hoti.</paragraph>
    <paragraph line="12" number="184"><bold>Parisuddha</bold>nti nirupakkilesaṃ. <bold>Anuttara</bold>nti uttaravirahitaṃ sabbaseṭṭhaṃ. <bold>Suññata</bold>nti suññataphalasamāpattiṃ. <bold>Tasmā</bold>ti yasmā atītepi, buddhapaccekabuddhabuddhasāvakasaṅkhātā samaṇabrāhmaṇā. Anāgatepi, etarahipi buddhabuddhasāvakasaṅkhātā samaṇabrāhmaṇā imaṃyeva parisuddhaṃ paramaṃ anuttaraṃ suññataṃ upasampajja vihariṃsu viharissanti viharanti ca, tasmā. Sesaṃ sabbattha uttānamevāti.</paragraph>
    <centered line="13">Papañcasūdaniyā majjhimanikāyaṭṭhakathāya</centered>
    <centered line="14">Cūḷasuññatasuttavaṇṇanā niṭṭhitā.</centered>
    <subhead line="15">2. Mahāsuññatasuttavaṇṇanā</subhead>
    <paragraph line="16" number="185"><bold>Evaṃ</bold><pageBreak edition="V" number="4.0114" /><pageBreak edition="P" number="4.0155" /><bold>me suta</bold>nti mahāsuññatasuttaṃ. Tattha <bold>kāḷakhemakassā</bold>ti chavivaṇṇena so kāḷo, khemakoti panassa nāmaṃ. <bold>Vihāro</bold>ti tasmiṃyeva nigrodhārāme ekasmiṃ padese pākārena parikkhipitvā dvārakoṭṭhakaṃ māpetvā haṃsavaṭṭakādisenāsanāni ceva maṇḍalamāḷabhojanasālādīni ca patiṭṭhapetvā kato vihāro. <bold>Sambahulāni senāsanānī</bold>ti mañco pīṭhaṃ bhisibimbohanaṃ taṭṭikā cammakhaṇḍo tiṇasanthāro paṇṇasanthāro palālasanthārotiādīni paññattāni honti, mañcena mañcaṃ…pe… palālasanthāreneva palālasanthāraṃ āhacca ṭhapitāni, gaṇabhikkhūnaṃ vasanaṭṭhānasadisaṃ ahosi.</paragraph>
    <paragraph line="17"><bold>Sambahulā</bold><pageBreak edition="M" number="4.0111" /><bold>nu kho</bold>ti bhagavato bodhipallaṅkeyeva sabbakilesānaṃ samugghāṭitattā saṃsayo nāma natthi, vitakkapubbabhāgā pucchā, vitakkapubbabhāge cāyaṃ nukāro nipātamatto. Pāṭimatthakaṃ gacchante avinicchito nāma na hoti. Ito kira pubbe bhagavatā dasa dvādasa bhikkhū ekaṭṭhāne vasantā na diṭṭhapubbā.</paragraph>
    <paragraph line="18">Athassa etadahosi – gaṇavāso nāmāyaṃ vaṭṭe āciṇṇasamāciṇṇo nadīotiṇṇaudakasadiso, nirayatiracchānayonipettivisayāsurakāyesupi, manussaloka-devalokabrahmalokesupi gaṇavāsova āciṇṇo. Dasayojanasahasso hi <bold>nirayo</bold> tipucuṇṇabharitā nāḷi viya <pageBreak edition="P" number="4.0156" /> sattehi nirantaro, pañcavidhabandhanakammakāraṇakaraṇaṭṭhāne sattānaṃ pamāṇaṃ vā paricchedo vā natthi, tathā vāsīhi tacchanādiṭhānesu, iti gaṇabhūtāva paccanti. <bold>Tiracchānayoniyaṃ</bold> ekasmiṃ vammike upasikānaṃ pamāṇaṃ vā paricchedo vā natthi, tathā ekekabilādīsupi kipillikādīnaṃ. Tiracchānayoniyampi gaṇavāsova. <bold>Petanagarāni</bold> ca gāvutikāni aḍḍhayojanikānipi petabharitāni honti. Evaṃ pettivisayepi gaṇavāsova. <bold>Asurabhavanaṃ</bold> dasayojanasahassaṃ kaṇṇe pakkhittasūciyā kaṇṇabilaṃ viya hoti. Iti asurakāyepi gaṇavāsova. <bold>Manussaloke</bold> sāvatthiyaṃ sattapaṇṇāsa kulasatasahassāni, rājagahe anto <pageBreak edition="V" number="4.0115" /> ca bahi ca aṭṭhārasa manussakoṭiyo vasiṃsu. Evaṃ aññesupi ṭhānesūti manussalokepi gaṇavāsova. <bold>Bhummadevatā</bold> ādiṃ katvā devalokabrahmalokesupi gaṇavāsova. Ekekassa hi devaputtassa aḍḍhatiyā nāṭakakoṭiyo honti, navapi koṭiyo honti, ekaṭṭhāne dasasahassāpi brahmāno vasanti.</paragraph>
    <paragraph line="19">Tato cintesi – ‘‘mayā satasahassakappādhikāni cattāri asaṅkhyeyyāni gaṇavāsaviddhaṃsanatthaṃ dasa pāramiyo pūritā, ime ca bhikkhū ito paṭṭhāyeva gaṇaṃ bandhitvā gaṇābhiratā jātā ananucchavikaṃ karontī’’ti. So dhammasaṃvegaṃ uppādetvā puna cintesi – ‘‘sace ‘ekaṭṭhāne dvīhi bhikkhūhi na vasitabba’nti sakkā bhaveyya sikkhāpadaṃ paññapetuṃ, sikkhāpadaṃ paññāpeyyaṃ, na kho panetaṃ sakkā. Handāhaṃ mahāsuññatāpaṭipattiṃ nāma suttantaṃ <pageBreak edition="M" number="4.0112" /> desemi, yaṃ sikkhākāmānaṃ kulaputtānaṃ sikkhāpadapaññatti viya nagaradvāre <pageBreak edition="P" number="4.0157" /> nikkhittasabbakāyikaādāso viya ca bhavissati. Tato yathā nāmekasmiṃ ādāse khattiyādayo attano vajjaṃ disvā taṃ pahāya anavajjā honti, evamevaṃ mayi parinibbutepi pañcavassasahassāni imaṃ suttaṃ āvajjitvā gaṇaṃ vinodetvā ekībhāvābhiratā kulaputtā vaṭṭadukkhassa antaṃ karissantī’’ti. Bhagavato ca manorathaṃ pūrentā viya imaṃ suttaṃ āvajjitvā gaṇaṃ vinodetvā vaṭṭadukkhaṃ khepetvā parinibbutā kulaputtā gaṇanapathaṃ vītivattā. Vālikapiṭṭhivihārepi hi ābhidhammikaabhayatthero nāma vassūpanāyikasamaye sambahulehi bhikkhūhi saddhiṃ imaṃ suttaṃ sañjhāyitvā ‘‘sammāsambuddho evaṃ kāreti, mayaṃ kiṃ karomā’’ti āha. Te sabbepi antovasse gaṇaṃ vinodetvā ekībhāvābhiratā arahattaṃ pāpuṇiṃsu. Gaṇabhedanaṃ nāma idaṃ suttanti.</paragraph>
    <paragraph line="20" number="186"><bold>Ghaṭāyā</bold>ti evaṃnāmakassa sakkassa. <bold>Vihāre</bold>ti ayampi vihāro nigrodhārāmasseva ekadese kāḷakhemakassa vihāro viya katoti veditabbo. <bold>Cīvarakamma</bold>nti jiṇṇamalinānaṃ aggaḷaṭṭhānuppādanadhovanādīhi kataparibhaṇḍampi, cīvaratthāya uppannavatthānaṃ vicāraṇasibbanādīhi akataṃ saṃvidhānampi vaṭṭati, idha pana akataṃ saṃvidhānaṃ adhippetaṃ. Manussā hi ānandattherassa cīvarasāṭake adaṃsu. Tasmā thero sambahule bhikkhū gahetvā tattha cīvarakammaṃ akāsi. Tepi bhikkhū pātova sūcipāsakassa paññāyanakālato paṭṭhāya nisinnā apaññāyanakāle uṭṭhahanti. Sūcikamme <pageBreak edition="V" number="4.0116" /> niṭṭhiteyeva senāsanāni saṃvidahissāmāti na saṃvidahiṃsu. <bold>Cīvarakārasamayo no</bold>ti thero kira cintesi – ‘‘addhā etehi bhikkhūhi na paṭisāmitāni senāsanāni, bhagavatā ca diṭṭhāni bhavissanti. Iti anattamano satthā suṭṭhu niggahetukāmo, imesaṃ bhikkhūnaṃ upatthambho bhavissāmī’’ti; tasmā evamāha. Ayaṃ panettha <pageBreak edition="P" number="4.0158" /> adhippāyo – ‘‘na, bhante, ime bhikkhū kammārāmā eva, cīvarakiccavasena pana evaṃ vasantī’’ti.</paragraph>
    <paragraph line="21"><bold>Na kho, ānandā</bold>ti, ānanda, kammasamayo vā hotu akammasamayo vā, cīvarakārasamayo vā hotu acīvarakārasamayo vā, atha kho saṅgaṇikārāmo bhikkhu na sobhatiyeva. Mā tvaṃ anupatthambhaṭṭhāne upatthambho ahosīti. Tattha <bold>saṅgaṇikā</bold>ti sakaparisasamodhānaṃ. <bold>Gaṇo</bold>ti nānājanasamodhānaṃ. Iti saṅgaṇikārāmo vā hotu gaṇārāmo <pageBreak edition="M" number="4.0113" /> vā, sabbathāpi gaṇabāhullābhirato gaṇabandhanabaddho bhikkhu na sobhati. Pacchābhatte pana divāṭṭhānaṃ sammajjitvā sudhotahatthapādo mūlakammaṭṭhānaṃ gahetvā ekārāmatamanuyutto bhikkhu buddhasāsane sobhati. <bold>Nekkhammasukha</bold>nti kāmato nikkhantassa sukhaṃ. <bold>Pavivekasukhampi</bold> kāmapavivekasukhameva. Rāgādīnaṃ pana vūpasamatthāya saṃvattatīti <bold>upasamasukhaṃ</bold>. Maggasambodhatthāya saṃvattatīti <bold>sambodhisukhaṃ. Nikāmalābhī</bold>ti kāmalābhī icchitalābhī. <bold>Akicchalābhī</bold>ti adukkhalābhī. <bold>Akasiralābhī</bold>ti vipulalābhī.</paragraph>
    <paragraph line="22"><bold>Sāmāyika</bold>nti appitappitasamaye kilesehi vimuttaṃ. <bold>Kanta</bold>nti manāpaṃ. <bold>Cetovimutti</bold>nti rūpārūpāvacaracittavimuttiṃ. Vuttañhetaṃ – ‘‘cattāri ca jhānāni catasso ca arūpasamāpattiyo, ayaṃ sāmāyiko vimokkho’’ti (paṭi. ma. 1.213). <bold>Asāmāyika</bold>nti <pageBreak edition="P" number="4.0159" /> na samayavasena kilesehi vimuttaṃ, atha kho accantavimuttaṃ lokuttaraṃ vuttaṃ. Vuttañhetaṃ – ‘‘cattāro ca ariyamaggā cattāri ca sāmaññaphalāni, ayaṃ asāmāyiko vimokkho’’ti. <bold>Akuppa</bold>nti kilesehi akopetabbaṃ.</paragraph>
    <paragraph line="23">Ettāvatā kiṃ kathitaṃ hoti? Saṅgaṇikārāmo bhikkhu gaṇabandhanabaddho neva lokiyaguṇaṃ, na ca lokuttaraguṇaṃ nibbattetuṃ sakkoti, gaṇaṃ vinodetvā pana ekābhirato sakkoti. Tathā hi vipassī bodhisatto caturāsītiyā pabbajitasahassehi parivuto satta vassāni vicaranto sabbaññuguṇaṃ <pageBreak edition="V" number="4.0117" /> nibbattetuṃ nāsakkhi, gaṇaṃ vinodetvā sattadivase ekībhāvābhirato bodhimaṇḍaṃ āruyha sabbaññuguṇaṃ nibbattesi. Amhākaṃ bodhisatto pañcavaggiyehi saddhiṃ chabbassāni vicaranto sabbaññuguṇaṃ nibbattetuṃ nāsakkhi, tesu pakkantesu ekībhāvābhirato bodhimaṇḍaṃ āruyha sabbaññuguṇaṃ nibbattesi.</paragraph>
    <paragraph line="24">Evaṃ saṅgaṇikārāmassa guṇādhigamābhāvaṃ dassetvā idāni dosuppattiṃ dassento <bold>nāhaṃ ānandā</bold>tiādimāha. Tattha <bold>rūpa</bold>nti sarīraṃ. <bold>Yattha rattassā</bold>ti yasmiṃ rūpe rāgavasena rattassa. <bold>Na uppajjeyyu</bold>nti yasmiṃ rūpe rattassa na uppajjeyyuṃ, taṃ rūpaṃ na samanupassāmi, atha kho sāriputtamoggallānānaṃ dasabalasāvakattupagamanasaṅkhātena aññathābhāvena sañcayassa <pageBreak edition="M" number="4.0114" /> viya, upāligahapatino aññathābhāvena nāṭaputtassa viya, piyajātikasutte seṭṭhiādīnaṃ viya ca uppajjantiyeva.</paragraph>
    <paragraph line="25" number="187"><bold>Ayaṃ</bold><pageBreak edition="P" number="4.0160" /><bold>kho panānandā</bold>ti ko anusandhi? Sace hi koci dubbuddhī navapabbajito vadeyya – ‘‘sammāsambuddho khettaṃ paviṭṭhā gāviyo viya amheyeva gaṇato nīharati, ekībhāve niyojeti, sayaṃ pana rājarājamahāmattādīhi parivuto viharatī’’ti, tassa vacanokāsupacchedanatthaṃ – ‘‘cakkavāḷapariyantāya parisāya majjhe nisinnopi tathāgato ekakovā’’ti dassetuṃ imaṃ desanaṃ ārabhi. Tattha <bold>sabbanimittāna</bold>nti rūpādīnaṃ saṅkhanimittānaṃ. <bold>Ajjhatta</bold>nti visayajjhattaṃ. <bold>Suññata</bold>nti suññataphalasamāpattiṃ. <bold>Tatra ce</bold>ti upayogatthe bhummaṃ, taṃ ceti vuttaṃ hoti. Puna <bold>tatrā</bold>ti tasmiṃ parisamajjhe ṭhito. <bold>Vivekaninnenā</bold>ti nibbānaninnena. <bold>Byantībhūtenā</bold>ti āsavaṭṭhānīyadhammehi vigatantena nissaṭena visaṃyuttena. <bold>Uyyojanikapaṭisaṃyutta</bold>nti gacchatha tumheti evaṃ uyyojanikena vacanena paṭisaṃyuttaṃ.</paragraph>
    <paragraph line="26">Kāya pana velāya bhagavā evaṃ katheti? Pacchābhattakiccavelāya, vā purimayāmakiccavelāya vā. Bhagavā hi pacchābhatte gandhakuṭiyaṃ sīhaseyyaṃ kappetvā vuṭṭhāya phalasamāpattiṃ appetvā nisīdati. Tasmiṃ samaye dhammassavanatthāya parisā sannipatanti. Atha bhagavā kālaṃ viditvā gandhakuṭito nikkhamitvā buddhāsanavaragato dhammaṃ desetvā bhesajjatelapākaṃ gaṇhanto viya kālaṃ anatikkamitvā vivekaninnena cittena parisaṃ uyyojeti <pageBreak edition="V" number="4.0118" />. Purimayāmepi ‘‘abhikkantā kho vāseṭṭhā ratti, yassa dāni kālaṃ maññathā’’ti (dī. ni. 3.299) evaṃ uyyojeti <pageBreak edition="P" number="4.0161" />. Buddhānañhi bodhipattito paṭṭhāya dve pañcaviññāṇānipi nibbānaninnāneva. <bold>Tasmātihānandā</bold>ti yasmā suññatāvihāro santo paṇīto, tasmā.</paragraph>
    <paragraph line="27" number="188"><bold>Ajjhattamevā</bold>ti gocarajjhattameva. <bold>Ajjhattaṃ suññata</bold>nti idha niyakajjhattaṃ, attano pañcasu khandhesu nissitanti attho. <bold>Sampajāno hotī</bold>ti kammaṭṭhānassa asampajjanabhāvajānanena sampajāno. <bold>Bahiddhā</bold>ti parassa pañcasu khandhesu. <bold>Ajjhattabahiddhā</bold>ti kālena ajjhattaṃ kālena bahiddhā <pageBreak edition="M" number="4.0115" />. <bold>Āneñja</bold>nti ubhatobhāgavimutto bhavissāmāti āneñjaṃ arūpasamāpattiṃ manasi karoti.</paragraph>
    <paragraph line="28"><bold>Tasmiṃyeva purimasmi</bold>nti pādakajjhānaṃ sandhāya vuttaṃ. Apaguṇapādakajjhānato vuṭṭhitassa hi ajjhattaṃ suññataṃ manasikaroto tattha cittaṃ na pakkhandati. Tato ‘‘parassa santāne nu kho katha’’nti bahiddhā manasi karoti, tatthapi na pakkhandati. Tato – ‘‘kālena attano santāne, kālena parassa santāne nu kho katha’’nti ajjhattabahiddhā manasi karoti, tatthapi na pakkhandati. Tato ubhatobhāgavimutto hotukāmo ‘‘arūpasamāpattiyaṃ nu kho katha’’nti āneñjaṃ manasi karoti, tatthapi na pakkhandati. Idāni – ‘‘na me cittaṃ pakkhandatīti vissaṭṭhavīriyena upaṭṭhākādīnaṃ pacchato na caritabbaṃ, pādakajjhānameva pana sādhukaṃ punappunaṃ manasikātabbaṃ. Evamassa rukkhe chindato pharasumhi avahante puna nisitaṃ kāretvā <pageBreak edition="P" number="4.0162" /> chindantassa chijjesu pharasu viya kammaṭṭhāne manasikāro vahatī’’ti dassetuṃ <bold>tasmiṃyevā</bold>tiādimāha. Idānissa evaṃ paṭipannassa yaṃ yaṃ manasi karoti, tattha tattha manasikāro sampajjatīti dassento <bold>pakkhandatī</bold>ti āha.</paragraph>
    <paragraph line="29" number="189"><bold>Iminā vihārenā</bold>ti iminā samathavipassanāvihārena. <bold>Itiha tattha sampajāno</bold>ti iti caṅkamantopi tasmiṃ kammaṭṭhāne sampajjamāne ‘‘sampajjati me kammaṭṭhāna’’nti jānanena sampajāno hoti. <bold>Sayatī</bold>ti nipajjati. Ettha kañci kālaṃ caṅkamitvā – ‘‘idāni ettakaṃ kālaṃ caṅkamituṃ sakkhissāmī’’ti ñatvā iriyāpathaṃ ahāpetvā ṭhātabbaṃ. Esa nayo sabbavāresu <pageBreak edition="V" number="4.0119" />. <bold>Na kathessāmīti, itiha tatthā</bold>ti evaṃ na kathessāmīti jānanena tattha sampajānakārī hoti.</paragraph>
    <paragraph line="30">Puna dutiyavāre <bold>evarūpiṃ kathaṃ kathessāmī</bold>ti jānanena sampajānakārī hoti, imassa bhikkhuno samathavipassanā taruṇāva, tāsaṃ anurakkhaṇatthaṃ –</paragraph>
    <gatha1 line="31">‘‘Āvāso gocaro bhassaṃ, puggalo atha bhojanaṃ;</gatha1>
    <gathalast line="32">Utu iriyāpatho ceva, sappāyo sevitabbako’’ti.</gathalast>
    <paragraph line="33">Satta sappāyāni icchitabbāni. Tesaṃ dassanatthamidaṃ vuttaṃ. Vitakkavāresu avitakkanassa ca vitakkanassa ca jānanena sampajānatā veditabbā.</paragraph>
    <paragraph line="34" number="190"> Iti <pageBreak edition="M" number="4.0116" /> vitakkapahānena dve magge kathetvā idāni tatiyamaggassa vipassanaṃ ācikkhanto <bold>pañca kho ime, ānanda, kāmaguṇā</bold>tiādimāha. <bold>Āyatane</bold>ti tesuyeva kāmaguṇesu kismiñcideva kilesuppattikāraṇe. <bold>Samudācāro</bold>ti samudācaraṇato appahīnakileso. <bold>Evaṃ</bold><pageBreak edition="P" number="4.0163" /><bold>santa</bold>nti evaṃ vijjamānameva. <bold>Sampajāno</bold>ti kammaṭṭhānassa asampattijānanena sampajāno. Dutiyavāre <bold>evaṃ santameta</bold>nti evaṃ sante etaṃ. <bold>Sampajāno</bold>ti kammaṭṭhānasampattijānanena sampajāno. Ayañhi ‘‘pahīno nu kho me pañcasu kāmaguṇesu chandarāgo no’’ti paccavekkhamāno apahīnabhāvaṃ ñatvā vīriyaṃ paggahetvā taṃ anāgāmimaggena samugghāṭeti, tato maggānantaraṃ phalaṃ, phalato vuṭṭhāya paccavekkhamāno pahīnabhāvaṃ jānāti, tassa jānanena ‘‘sampajāno hotī’’ti vuttaṃ.</paragraph>
    <paragraph line="35" number="191"> Idāni arahattamaggassa vipassanaṃ ācikkhanto <bold>pañca kho ime, ānanda, upādānakkhandhā</bold>tiādimāha. Tattha <bold>so pahīyatī</bold>ti rūpe asmīti māno asmīti chando asmīti anusayo pahīyati. Tathā vedanādīsu sampajānatā vuttanāyeneva veditabbā.</paragraph>
    <paragraph line="36"><bold>Ime kho te, ānanda, dhammā</bold>ti heṭṭhā kathite samathavipassanāmaggaphaladhamme sandhāyāha. <bold>Kusalāyatikā</bold>ti <pageBreak edition="V" number="4.0120" /> kusalato āgatā. Kusalā hi kusalāpi honti kusalāyatikāpi, seyyathidaṃ, paṭhamajjhānaṃ kusalaṃ, dutiyajjhānaṃ kusalañceva kusalāyatikañca…pe… ākiñcaññāyatanaṃ kusalaṃ, nevasaññānāsaññāyatanaṃ kusalañceva kusalāyatikañca, nevasaññānāsaññāyatanaṃ kusalaṃ, sotāpattimaggo kusalo ceva kusalāyatiko ca…pe… anāgāmimaggo kusalo, arahattamaggo kusalo ceva kusalāyatiko ca. Tathā paṭhamajjhānaṃ kusalaṃ, taṃsampayuttakā dhammā kusalā ceva kusalāyatikā ca…pe… arahattamaggo kusalo, taṃsampayuttakā dhammā kusalā ceva kusalāyatikā ca.</paragraph>
    <paragraph line="37"><bold>Ariyā</bold>ti nikkilesā visuddhā. <bold>Lokuttarā</bold>ti loke uttarā visiṭṭhā. <bold>Anavakkantā</bold><pageBreak edition="P" number="4.0164" /><bold>pāpimatā</bold>ti pāpimantena mārena anokkantā. Vipassanāpādakā <pageBreak edition="M" number="4.0117" /> aṭṭha samāpattiyo appetvā nisinnassa hi bhikkhuno cittaṃ māro na passati, ‘‘idaṃ nāma ārammaṇaṃ nissāya saṃvattatī’’ti jātituṃ na sakkoti. Tasmā ‘‘anavakkantā’’ti vuttaṃ.</paragraph>
    <paragraph line="38"><bold>Taṃ kiṃ maññasī</bold>ti idaṃ kasmā āha? Gaṇepi eko ānisaṃso atthi, taṃ dassetuṃ idamāha. <bold>Anubandhitu</bold>nti anugacchituṃ paricarituṃ.</paragraph>
    <paragraph line="39"><bold>Na kho, ānandā</bold>ti ettha kiñcāpi bhagavatā – ‘‘sutāvudho, bhikkhave, ariyasāvako akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharatī’’ti (a. ni. 7.67) bahussuto pañcāvudhasampanno yodho viya kato. Yasmā pana so sutapariyattiṃ uggahetvāpi tadanucchavikaṃ anulomapaṭipadaṃ na paṭipajjati, na tassa taṃ āvudhaṃ hoti. Yo paṭipajjati, tasseva hoti. Tasmā etadatthaṃ anubandhituṃ nārahatīti dassento <bold>na kho, ānandā</bold>ti āha.</paragraph>
    <paragraph line="40">Idāni yadatthaṃ anubandhitabbo, taṃ dassetuṃ <bold>yā ca kho</bold>tiādimāha. Iti imasmiṃ sutte tīsu ṭhānesu dasa kathāvatthūni āgatāni. ‘‘Iti evarūpaṃ kathaṃ kathessāmī’’ti sappāyāsappāyavasena āgatāni, ‘‘yadidaṃ suttaṃ geyya’’nti ettha sutapariyattivasena āgatāni, imasmiṃ <pageBreak edition="V" number="4.0121" /> ṭhāne paripūraṇavasena āgatāni. Tasmā imasmiṃ sutte dasa kathāvatthūni kathentena imasmiṃ ṭhāne ṭhatvā kathetabbāni.</paragraph>
    <paragraph line="41">Idāni yasmā ekaccassa ekakassa viharatopi attho na sampajjati, tasmā taṃ sandhāya ekībhāve ādīnavaṃ dassento <bold>evaṃ sante kho, ānandā</bold>tiādimāha. Tattha <pageBreak edition="P" number="4.0165" /><bold>evaṃ sante</bold>ti evaṃ ekībhāve sante.</paragraph>
    <paragraph line="42" number="193"><bold>Satthā</bold>ti bāhirako titthakarasatthā. <bold>Anvāvattantī</bold>ti anuāvattanti upasaṅkamanti. <bold>Mucchaṃ kāmayatī</bold>ti mucchanataṇhaṃ pattheti, pavattetīti attho. <bold>Ācariyūpaddavenā</bold>ti abbhantare uppannena kilesūpaddavena ācariyassupaddavo. Sesupaddavesupi eseva nayo. <bold>Avadhiṃsu na</bold>nti mārayiṃsu naṃ. Etena hi guṇamaraṇaṃ kathitaṃ.</paragraph>
    <paragraph line="43"><bold>Vinipātāyā</bold>ti <pageBreak edition="M" number="4.0118" /> suṭṭhu nipatanāya. Kasmā pana brahmacārupaddavova – ‘‘dukkhavipākataro ca kaṭukavipākataro ca vinipātāya ca saṃvattatī’’ti vuttoti. Bāhirapabbajjā hi appalābhā, tattha mahanto nibbattetabbaguṇo natthi, aṭṭhasamāpattipañcābhiññāmattakameva hoti. Iti yathā gadrabhapiṭṭhito patitassa mahantaṃ dukkhaṃ na hoti, sarīrassa paṃsumakkhanamattameva hoti, evaṃ bāhirasamaye lokiyaguṇamattatova parihāyati, tena purimaṃ upaddavadvayaṃ na evaṃ vuttaṃ. Sāsane pana pabbajjā mahālābhā, tattha cattāro maggā cattāri phalāni nibbānanti mahantā adhigantabbaguṇā. Iti yathā ubhato sujāto khattiyakumāro hatthikkhandhavaragato nagaraṃ anusañcaranto hatthikkhandhato patito mahādukkhaṃ nigacchati, evaṃ sāsanato parihāyamāno navahi lokuttaraguṇehi parihāyati. Tenāyaṃ brahmacārupaddavo evaṃ vutto.</paragraph>
    <paragraph line="44" number="196"><bold>Tasmā</bold>ti yasmā sesupaddavehi brahmacārupaddavo dukkhavipākataro, yasmā vā sapattapaṭipattiṃ vītikkamanto dīgharattaṃ ahitāya dukkhāya <pageBreak edition="P" number="4.0166" /> saṃvattati, mittapaṭipatti hitāya, tasmā. Evaṃ uparimenapi heṭṭhimenapi atthena yojetabbaṃ. <bold>Mittavatāyā</bold>ti mittapaṭipattiyā. <bold>Sapattavatāyā</bold>ti verapaṭipattiyā.</paragraph>
    <paragraph line="45"><bold>Vokkamma</bold><pageBreak edition="V" number="4.0122" /><bold>ca satthusāsanā</bold>ti dukkaṭadubbhāsitamattampi hi sañcicca vītikkamanto vokkamma vattati nāma. Tadeva avītikkamanto na vokkamma vattati nāma.</paragraph>
    <paragraph line="46"><bold>Na vo ahaṃ, ānanda, tathā parakkamissāmī</bold>ti ahaṃ tumhesu tathā na paṭipajjissāmi. <bold>Āmake</bold>ti apakke. <bold>Āmakamatte</bold>ti āmake nātisukkhe bhājane. Kumbhakāro hi āmakaṃ nātisukkhaṃ apakkaṃ ubhohi hatthehi saṇhikaṃ gaṇhāti ‘‘mā bhijjatū’’ti. Iti yathā kumbhakāro tattha paṭipajjati, nāhaṃ tumhesu tathā paṭipajjissāmi. <bold>Niggayha niggayhā</bold>ti sakiṃ ovaditvā tuṇhī na bhavissāmi, niggaṇhitvā niggaṇhitvā punappunaṃ ovadissāmi anusāsissāmi. <bold>Pavayha pavayhā</bold>ti dose pavāhetvā pavāhetvā. Yathā pakkabhājanesu kumbhakāro bhinnachinnajajjarāni pavāhetvā <pageBreak edition="M" number="4.0119" /> ekato katvā supakkāneva ākoṭetvā ākoṭetvā gaṇhāti, evameva ahampi pavāhetvā pavāhetvā punappunaṃ ovadissāmi anusāsissāmi. <bold>Yo</bold><pageBreak edition="P" number="4.0167" /><bold>sāro so ṭhassatī</bold>ti evaṃ vo mayā ovadiyamānānaṃ yo maggaphalasāro, so ṭhassati. Apica lokiyaguṇāpi idha sārotveva adhippetā. Sesaṃ sabbattha uttānamevāti.</paragraph>
    <centered line="47">Papañcasūdaniyā majjhimanikāyaṭṭhakathāya</centered>
    <centered line="48">Mahāsuññatasuttavaṇṇanā niṭṭhitā.</centered>
    <subhead line="49">3. Acchariyaabbhutasuttavaṇṇanā</subhead>
    <paragraph line="50" number="197"><bold>Evaṃ</bold><pageBreak edition="V" number="4.0123" /><bold>me suta</bold>nti acchariyaabbhutasuttaṃ. Tattha <bold>yatra hi nāmā</bold>ti acchariyatthe nipāto. Yo nāma tathāgatoti attho. <bold>Chinnapapañce</bold>ti ettha papañcā nāma taṇhā māno diṭṭhīti ime tayo kilesā. <bold>Chinnavaṭume</bold>ti ettha <bold>vaṭuma</bold>nti kusalākusalakammavaṭṭaṃ vuccati. <bold>Pariyādinnavaṭṭe</bold>ti tasseva vevacanaṃ. <bold>Sabbadukkhavītivatte</bold>ti sabbaṃ vipākavaṭṭasaṅkhātaṃ dukkhaṃ vītivatte. <bold>Anussarissatī</bold>ti idaṃ yatrāti nipātavasena anāgatavacanaṃ, attho panettha atītavasena veditabbo. Bhagavā hi te buddhe anussari, na idāni anussarissati. <bold>Evaṃjaccā</bold>ti vipassīādayo khattiyajaccā, kakusandhādayo brāhmaṇajaccāti. <bold>Evaṃgottā</bold>ti vipassīādayo koṇḍaññagottā, kakusandhādayo kassapagottāti. <bold>Evaṃsīlā</bold>ti lokiyalokuttarasīlena evaṃsīlā. <bold>Evaṃdhammā</bold>ti ettha samādhipakkhā dhammā adhippetā <pageBreak edition="P" number="4.0168" />. Lokiyalokuttarena samādhinā evaṃsamādhinoti attho. <bold>Evaṃpaññā</bold>ti lokiyalokuttarapaññāya evaṃpaññā. <bold>Evaṃvihārī</bold>ti ettha pana heṭṭhā samādhipakkhānaṃ dhammānaṃ gahitattā vihāro gahitova, puna kasmā gahitameva gaṇhātīti ce, na idaṃ gahitameva. Idañhi nirodhasamāpattidīpanatthaṃ, tasmā evaṃnirodhasamāpattivihārīti ayamettha attho.</paragraph>
    <paragraph line="51"><bold>Evaṃvimuttā</bold>ti <pageBreak edition="M" number="4.0120" /> ettha vikkhambhanavimutti tadaṅgavimutti samucchedavimutti paṭippassaddhivimutti nissaraṇavimuttīti pañcavidhā vimuttiyo. Tattha aṭṭha samāpattiyo sayaṃ vikkhambhitehi nīvaraṇādīhi vimuttattā <bold>vikkhambhanavimuttī</bold>ti saṅkhaṃ gacchanti. Aniccānupassanādikā satta anupassanā sayaṃ tassa tassa paccanīkaṅgavasena paricattāhi niccasaññādīhi vimuttattā <bold>tadaṅgavimuttī</bold>ti saṅkhaṃ gacchanti. Cattāro ariyamaggā sayaṃ samucchinnehi kilesehi vimuttattā <bold>samucchedavimuttī</bold>ti saṅkhaṃ gacchanti. Cattāri sāmaññaphalāni maggānubhāvena kilesānaṃ paṭippassaddhante uppannattā <bold>paṭippassaddhivimuttī</bold>ti saṅkhaṃ gacchanti. Nibbānaṃ sabbakilesehi nissaṭattā apagatattā dūre ṭhitattā <bold>nissaraṇavimuttī</bold>ti saṅkhaṃ gataṃ. Iti imāsaṃ pañcannaṃ vimuttīnaṃ vasena evaṃvimuttāti evamettha attho veditabbo.</paragraph>
    <paragraph line="52" number="199"><bold>Tasmātihā</bold>ti <pageBreak edition="V" number="4.0124" /> yasmā tvaṃ ‘‘tathāgatā acchariyā’’ti vadasi, tasmā taṃ bhiyyoso mattāya paṭibhantu tathāgatassa acchariyā abbhutadhammāti. <bold>Sato sampajāno</bold>ti ettha dvesampajaññāni manussaloke devaloke ca. Tattha vessantarajātake brāhmaṇassa <pageBreak edition="P" number="4.0169" /> dve putte datvā punadivase sakkassa deviṃ datvā sakkena pasīditvā dinne aṭṭha vare gaṇhanto –</paragraph>
    <gatha1 line="53">‘‘Ito vimuccamānāhaṃ, saggagāmī visesagū;</gatha1>
    <gathalast line="54">Anivattī tato assaṃ, aṭṭhametaṃ varaṃ vare’’ti. (jā. 2.22.2300) –</gathalast>
    <unindented line="55">Evaṃ tusitabhavane me paṭisandhi hotūti varaṃ aggahesi, tato paṭṭhāya tusitabhavane uppajjissāmīti jānāti, idaṃ manussaloke sampajaññaṃ. Vessantarattabhāvato pana cuto puna tusitabhavane nibbattitvā nibbattosmīti aññāsi, idaṃ devaloke sampajaññaṃ.</unindented>
    <paragraph line="56">Kiṃ pana sesadevatā na jānantīti? No na jānanti. Tā pana uyyānavimānakapparukkhe oloketvā devanāṭakehi tūriyasaddena pabodhitā ‘‘mārisa ayaṃ devaloko tumhe idha nibbattā’’ti sāritā jānanti. Bodhisatto paṭhamajavanavāre na jānāti, dutiyajavanato paṭṭhāya jānāti. Iccassa aññehi asādhāraṇajānanaṃ hoti.</paragraph>
    <paragraph line="57"><bold>Aṭṭhāsī</bold>ti <pageBreak edition="M" number="4.0121" /> ettha kiñcāpi aññepi devā tattha ṭhitā ṭhitamhāti jānanti, te pana chasu dvāresu balavatā iṭṭhārammaṇena abhibhuyyamānā satiṃ vissajjetvā attano bhuttapītabhāvampi ajānantā āhārūpacchedena kālaṃ karonti. Bodhisattassa kiṃ tathārūpaṃ ārammaṇaṃ natthīti? No natthi. So hi sesadeve dasahi ṭhānehi adhiggaṇhāti, ārammaṇena pana attānaṃ maddituṃ na deti, taṃ ārammaṇaṃ abhibhavitvā tiṭṭhati. Tena vuttaṃ – ‘‘sato sampajāno, ānanda, bodhisatto tusite kāye aṭṭhāsī’’ti.</paragraph>
    <paragraph line="58" number="200"><bold>Yāvatāyuka</bold>nti sesattabhāvesu kiṃ yāvatāyukaṃ na tiṭṭhattīti? Āma na tiṭṭhati. Aññadā hi dīghāyukadevaloke nibbatto tattha pāramiyo na sakkā pūretunti akkhīni nimīletvā adhimuttikālaṃkiriyaṃ nāma katvā manussaloke nibbattati <pageBreak edition="P" number="4.0170" />. Ayaṃ kālaṅkiriyā <pageBreak edition="V" number="4.0125" /> aññesaṃ na hoti. Tadā pana adinnadānaṃ nāma natthi, arakkhitasīlaṃ nāma natthi, sabbapāramīnaṃ pūritattā yāvatāyukaṃ aṭṭhāsi.</paragraph>
    <paragraph line="59"><bold>Sato sampajāno tusitā kāyā cavitvā mātukucchiṃ okkamatī</bold>ti evaṃ tāva sabbapāramiyo pūretvā tadā bodhisatto yāvatāyukaṃ aṭṭhāsi. Devatānaṃ pana – ‘‘manussagaṇanāvasena idāni sattahi divasehi cuti bhavissatī’’ti pañca pubbanimittāni uppajjanti – mālā milāyanti, vatthāni kilissanti, kacchehi sedā muccanti, kāye dubbaṇṇiyaṃ okkamati, devo devāsane na saṇṭhāti.</paragraph>
    <paragraph line="60">Tattha <bold>mālā</bold>ti paṭisandhiggahaṇadivase piḷandhanamālā. Tā kira saṭṭhisatasahassādhikā sattapaṇṇāsa-vassakoṭiyo amilāyitvā tadā milāyanti. <bold>Vatthesu</bold>pi eseva nayo. Ettakaṃ pana kālaṃ devānaṃ neva sītaṃ na uṇhaṃ hoti, tasmiṃ kāle sarīrato bindubinduvasena <bold>sedā</bold> muccanti. Ettakañca kālaṃ tesaṃ sarīre khaṇḍiccapāliccādivasena <bold>vivaṇṇatā</bold> na paññāyati, devadhītā soḷasavassuddesikā viya, devaputtā vīsativassuddesikā viya khāyanti. Maraṇakāle pana nesaṃ kilantarūpo attabhāvo hoti. Ettakañca nesaṃ kālaṃ devaloke <bold>ukkaṇṭhitā</bold><pageBreak edition="M" number="4.0122" /> nāma natthi, maraṇakāle pana nissasanti vijambhanti, sake āsane nābhiramanti.</paragraph>
    <paragraph line="61">Imāni pana pubbanimittāni, yathā loke mahāpuññānaṃ rājarājamahāmattādīnaṃyeva ukkāpātabhūmicālacandaggāhādīni <pageBreak edition="P" number="4.0171" /> nimittāni paññāyanti, na sabbesaṃ, evameva mahesakkhānaṃ devatānaṃyeva paññāyanti, na sabbesaṃ. Yathā ca manussesu pubbanimittāni nakkhattapāṭhakādayova jānanti, na sabbe, evameva tānipi sabbe devā na jānanti, paṇḍitā eva pana jānanti. Tattha ye ca mandena kusalakammena nibbattā devaputtā, te tesu uppannesu – ‘‘idāni ko jānāti, kuhiṃ nibbattissāmā’’ti bhāyanti. Ye mahāpuññā, te – ‘‘amhehi dinnaṃ dānaṃ rakkhitaṃ sīlaṃ bhāvitaṃ bhāvanaṃ āgamma uparidevalokesu sampattiṃ anubhavissāmā’’ti na bhāyanti. Bodhisattopi tāni pubbanimittāni disvā ‘‘idāni anantare attabhāve buddho bhavissāmī’’ti na bhāyi. Athassa tesu nimittesu pātubhūtesu dasasahassacakkavāḷadevatā sannipatitvā – ‘‘mārisa tumhehi dasa pāramiyo pūrentehi na sakkasampattiṃ na mārabrahmacakkavattisampattiṃ <pageBreak edition="V" number="4.0126" /> patthentehi pūritā, lokanittharaṇatthāya pana buddhattaṃ patthayamānehi pūritā. So vo idāni kālo mārisa buddhattāya, samayo mārisa buddhattāyā’’ti yācanti.</paragraph>
    <paragraph line="62">Atha mahāsatto devatānaṃ paṭiññaṃ adatvāva kāladīpadesakulajanettiāyuparicchedavasena <bold>pañcamahāvilokanaṃ</bold> nāma vilokesi. Tattha ‘‘kālo nu kho, na kālo’’ti paṭhamaṃ kālaṃ vilokesi. Tattha vassasatasahassato uddhaṃ vaḍḍhitaāyukālo kālo nāma na hoti. Kasmā? Tadā hi sattānaṃ jātijarāmaraṇāni na paññāyanti, buddhānañca dhammadesanā nāma tilakkhaṇamuttā natthi, tesaṃ aniccaṃ dukkhaṃ anattāti kathentānaṃ ‘‘kiṃ nāmetaṃ kathentī’’ti neva sotuṃ na saddhātuṃ <pageBreak edition="P" number="4.0172" /> maññanti, tato abhisamayo na hoti, tasmiṃ asati aniyyānikaṃ sāsanaṃ hoti. Tasmā so akālo. Vassasatato ūnaāyukālopi kālo nāma na hoti. Kasmā? Tadā hi sattā ussannakilesā honti, ussannakilesānañca dinnovādo ovādaṭṭhāne na tiṭṭhati. Udake daṇḍarāji viya khippaṃ vigacchati. Tasmā sopi akālo. Satasahassato <pageBreak edition="M" number="4.0123" /> pana paṭṭhāya heṭṭhā vassasatato paṭṭhāya uddhaṃ āyukālo kālo nāma. Tadā ca vassasatakālo hoti. Atha mahāsatto ‘‘nibbattitabbakālo’’ti <bold>kālaṃ</bold> passi.</paragraph>
    <paragraph line="63">Tato <bold>dīpaṃ</bold> vilokento saparivāre cattāro dīpe oloketvā – ‘‘tīsu dīpesu buddhā na nibbattanti, jambudīpeyeva nibbattantī’’ti dīpaṃ passi.</paragraph>
    <paragraph line="64">Tato – ‘‘jambudīpo nāma mahā, dasayojanasahassaparimāṇo, katarasmiṃ nu kho padese buddhā nibbattantī’’ti <bold>desaṃ</bold> vilokento majjhimadesaṃ passi. Majjhimadeso nāma ‘‘puratthimāya disāya gajaṅgalaṃ nāma nigamo’’tiādinā nayena vinaye (mahāva. 259) vuttova. So pana āyāmato tīṇi yojanasatāni. Vitthārato aḍḍhatiyāni, parikkhepato navayojanasatānīti. Etasmiñhi padese cattāri aṭṭha soḷasa vā asaṅkhyeyyāni, kappasatasahassañca pāramiyo pūretvā sammāsambuddhā uppajjanti. Dve asaṅkhyeyyāni, kappasatasahassañca pāramiyo pūretvā paccekabuddhā uppajjanti, ekaṃ <pageBreak edition="P" number="4.0173" /> asaṅkhyeyyaṃ, kappasatasahassañca pāramiyo pūretvā sāriputtamoggallānādayo mahāsāvakā uppajjanti, catunnaṃ mahādīpānaṃ dvisahassānaṃ parittadīpānañca issariyādhipaccakārakacakkavattirājāno uppajjanti, aññe ca mahesakkhā khattiyabrāhmaṇagahapatimahāsālā <pageBreak edition="V" number="4.0127" /> uppajjanti. Idañcettha kapilavatthu nāma nagaraṃ, tattha mayā nibbattitabbanti niṭṭhamagamāsi.</paragraph>
    <paragraph line="65">Tato <bold>kulaṃ</bold> vilokento – ‘‘buddhā nāma lokasammate kule nibbattanti, idāni ca khattiyakulaṃ lokasammataṃ, tattha nibbattissāmi, suddhodano nāma rājā me pitā bhavissatī’’ti kulaṃ passi.</paragraph>
    <paragraph line="66">Tato <bold>mātaraṃ</bold> vilokento – ‘‘buddhamātā nāma lolā surādhuttā na hoti, kappasatasahassaṃ pūritapāramī jātito paṭṭhāya akhaṇḍapañcasīlā hoti, ayañca mahāmāyā nāma devī edisā. Ayaṃ me mātā bhavissati. Kittakaṃ panassā āyū’’ti āvajjanto – ‘‘dasannaṃ māsānaṃ upari satta divasānī’’ti passi.</paragraph>
    <paragraph line="67">Iti <pageBreak edition="M" number="4.0124" /> imaṃ <bold>pañcamahāvilokanaṃ</bold> viloketvā – ‘‘kālo me mārisā buddhabhāvāyā’’ti devatānaṃ saṅgahaṃ karonto paṭiññaṃ datvā ‘‘gacchatha tumhe’’ti tā devatā uyyojetvā tusitadevatāhi parivuto tusitapure nandanavanaṃ pāvisi. Sabbadevalokesu hi nandanavanaṃ atthiyeva. Tattha naṃ devatā – ‘‘ito cuto sugatiṃ gaccha, ito cuto sugatiṃ gacchā’’ti pubbekatakusalakammokāsaṃ sārayamānā vicaranti. So evaṃ devatāhi kusalaṃ sārayamānāhi parivuto tattha vicarantova cavi.</paragraph>
    <paragraph line="68">Evaṃ cuto cavāmīti pajānāti, cuticittaṃ na <pageBreak edition="P" number="4.0174" /> jānāti. Paṭisandhiṃ gahetvāpi paṭisandhicittaṃ na jānāti, imasmiṃ me ṭhāne paṭisandhi gahitāti evaṃ pana jānāti. Keci pana therā ‘‘āvajjanapariyāyo nāma laddhuṃ vaṭṭati, dutiyatatiyacittavāreyeva jānissatī’’ti vadanti. Tipiṭakamahāsīvatthero panāha – ‘‘mahāsattānaṃ paṭisandhi na aññesaṃ paṭisandhisadisā, koṭippattaṃ tesaṃ satisampajaññaṃ. Yasmā pana teneva cittena taṃ cittaṃ ñātuṃ na sakkā, tasmā cuticittaṃ na jānāti. Cutikkhaṇepi cavāmīti pajānāti, paṭisandhiṃ gahetvāpi paṭisandhicittaṃ na jānāti, asukasmiṃ ṭhāne paṭisandhi gahitāti pajānāti, tasmiṃ kāle dasasahassī kampatī’’ti. Evaṃ sato sampajāno mātukucchiṃ okkamanto pana ekūnavīsatiyā paṭisandhicittesu <pageBreak edition="V" number="4.0128" /> mettāpubbabhāgassa somanassa-sahagata-ñāṇasampayutta-asaṅkhārika-kusalacittassa sadisamahāvipākacittena paṭisandhiṃ gaṇhi. Mahāsīvatthero pana ‘‘upekkhāsahagatenā’’ti āha.</paragraph>
    <paragraph line="69">Paṭisandhiṃ gaṇhanto pana āsāḷhīpuṇṇamāyaṃ uttarāsāḷhanakkhattena aggahesi. Tadā kira mahāmāyā pure puṇṇamāya sattamadivasato paṭṭhāya vigatasurāpānaṃ mālāgandhavibhūsanasampannaṃ nakkhattakīḷaṃ anubhavamānā sattame divase pāto vuṭṭhāya gandhodakena nhāyitvā sabbālaṅkāravibhūsitā varabhojanaṃ bhuñjitvā uposathaṅgāni adhiṭṭhāya sirīgabbhaṃ <pageBreak edition="P" number="4.0175" /> pavisitvā sirīsayane nipannā niddaṃ okkamamānā idaṃ supinaṃ addasa – ‘‘cattāro kira naṃ mahārājāno sayaneneva saddhiṃ ukkhipitvā anotattadahaṃ netvā ekamantaṃ aṭṭhaṃsu. Atha nesaṃ deviyo āgantvā manussamalaharaṇatthaṃ nhāpetvā dibbavatthaṃ nivāsetvā gandhehi vilimpetvā dibbapupphāni piḷandhitvā tato avidūre rajatapabbato, tassa anto kanakavimānaṃ atthi, tasmiṃ pācīnato <pageBreak edition="M" number="4.0125" /> sīsaṃ katvā nipajjāpesuṃ. Atha bodhisatto setavaravāraṇo hutvā tato avidūre eko suvaṇṇapabbato, tattha caritvā tato oruyha rajatapabbataṃ abhiruhitvā uttaradisato āgamma kanakavimānaṃ pavisitvā mātaraṃ padakkhiṇaṃ katvā dakkhiṇapassaṃ phāletvā kucchiṃ paviṭṭhasadiso ahosi.</paragraph>
    <paragraph line="70">Atha pabuddhā devī taṃ supinaṃ rañño ārocesi. Rājā pabhātāya rattiyā catusaṭṭhimatte brāhmaṇapāmokkhe pakkosāpetvā haritūpalittāya lājādīhi katamaṅgalasakkārāya bhūmiyā mahārahāni āsanāni paññāpetvā tattha nisinnānaṃ brāhmaṇānaṃ sappimadhusakkarābhisaṅkhārassa varapāyāsassa suvaṇṇarajatapātiyo pūretvā suvaṇṇarajatapātītiheva paṭikujjitvā adāsi, aññehi ca ahatavatthakapilagāvīdānādīhi te santappesi. Atha nesaṃ sabbakāmasantappitānaṃ supinaṃ ārocāpetvā – ‘‘kiṃ bhavissatī’’ti pucchi. Brāhmaṇā āhaṃsu – ‘‘mā cintayi mahārāja, deviyā te kucchimhi gabbho patiṭṭhito, so ca kho purisagabbho, na itthigabbho, putto te bhavissati. So sace agāraṃ ajjhāvasissati, rājā bhavissati cakkavattī. Sace agārā nikkhamma pabbajissati, buddho bhavissati <pageBreak edition="P" number="4.0176" /> loke vivaṭṭacchado’’ti. Evaṃ sato sampajāno bodhisatto tusitakāyā cavitvā mātukucchiṃ okkamati.</paragraph>
    <paragraph line="71">Tattha <pageBreak edition="V" number="4.0129" /><bold>sato sampajāno</bold>ti iminā catutthāya gabbhāvakkantiyā okkamatīti dasseti. Catasso hi gabbhāvakkantiyo.</paragraph>
    <paragraph line="72">‘‘Catasso imā, bhante, gabbhāvakkantiyo. Idha, bhante, ekacco asampajāno mātukucchiṃ okkamati, asampajāno mātukucchismiṃ ṭhāti, asampajāno mātukucchimhā nikkhamati, ayaṃ paṭhamā gabbhāvakkanti.</paragraph>
    <paragraph line="73">Puna caparaṃ, bhante, idhekacco sampajāno mātukucchiṃ okkamati, asampajāno mātukucchismiṃ ṭhāti, asampajāno mātukucchimhā nikkhamati, ayaṃ dutiyā gabbhāvakkanti.</paragraph>
    <paragraph line="74">Puna caparaṃ, bhante, idhekacco sampajāno mātukucchiṃ okkamati, sampajāno mātukucchismiṃ ṭhāti, asampajāno mātukucchimhā nikkhamati, ayaṃ tatiyā gabbhāvakkanti.</paragraph>
    <paragraph line="75">Puna <pageBreak edition="M" number="4.0126" /> caparaṃ, bhante, idhekacco sampajāno mātukucchiṃ okkamati, sampajāno mātukucchismiṃ ṭhāti, sampajāno mātukucchimhā nikkhamati, ayaṃ catutthā gabbhāvakkantī’’ti (dī. ni. 3.147).</paragraph>
    <paragraph line="76">Etāsu paṭhamā lokiyamanussānaṃ hoti, dutiyā asītimahāsāvakānaṃ, tatiyā dvinnaṃ aggasāvakānaṃ paccekabodhisattānañca. Te kira kammajavātehi uddhaṃpādā adhosirā anekasataporise papāte viya yonimukhe tāḷacchiggalena hatthī viya ativiya sambādhena yonimukhena nikkhamamānā anantaṃ dukkhaṃ pāpuṇanti. Tena nesaṃ ‘‘mayaṃ nikkhamāmā’’ti sampajānatā na hoti. Catutthā sabbaññubodhisattānaṃ. Te hi mātukucchismiṃ paṭisandhiṃ gaṇhantāpi jānanti, tattha vasantāpi jānanti. Nikkhamanakālepi <pageBreak edition="P" number="4.0177" /> nesaṃ kammajavātā uddhaṃpāde adhosire katvā khipituṃ na sakkonti, dve hatthe pasāretvā akkhīni ummīletvā ṭhitakāva nikkhamanti.</paragraph>
    <paragraph line="77" number="201"><bold>Mātukucchiṃ okkamatī</bold>ti ettha mātukucchiṃ okkanto hotīti attho. Okkante <pageBreak edition="V" number="4.0130" /> hi tasmiṃ evaṃ hoti, na okkamamāne. <bold>Appamāṇo</bold>ti buddhappamāṇo, vipuloti attho. <bold>Uḷāro</bold>ti tasseva vevacanaṃ. <bold>Devānubhāva</bold>nti ettha devānaṃ ayamānubhāvo – nivatthavatthassa pabhā dvādasa yojanāni pharati, tathā sarīrassa, tathā alaṅkārassa, tathā vimānassa, taṃ atikkamitvāti attho.</paragraph>
    <paragraph line="78"><bold>Lokantarikā</bold>ti tiṇṇaṃ tiṇṇaṃ cakkavāḷānaṃ antarā ekeko lokantarikā hoti, tiṇṇaṃ sakaṭacakkānaṃ pattānaṃ vā aññamaññaṃ āhacca ṭhapitānaṃ majjhe okāso viya. So pana lokantarikanirayo parimāṇato aṭṭhayojanasahasso hoti. <bold>Aghā</bold>ti niccavivaṭā. <bold>Asaṃvutā</bold>ti heṭṭhāpi appatiṭṭhā. <bold>Andhakārā</bold>ti tamabhūtā. <bold>Andhakāratimisā</bold>ti cakkhuviññāṇuppattinivāraṇato andhabhāvakaraṇatimisena samannāgatā. Tattha kira cakkhuviññāṇaṃ na jāyati. <bold>Evaṃmahiddhikā</bold>ti candimasūriyā kira ekappahāreneva tīsu dīpesu paññāyanti, evaṃmahiddhikā. Ekekāya disāya navanavayojanasatasahassāni andhakāraṃ vidhamitvā ālokaṃ dassenti, evaṃ mahānubhāvā. <bold>Ābhāya</bold><pageBreak edition="P" number="4.0178" /><bold>nānubhontī</bold>ti attano <pageBreak edition="M" number="4.0127" /> pabhāya nappahonti. Te kira cakkavāḷapabbatassa vemajjhena caranti, cakkavāḷapabbatañca atikkamma lokantarikanirayo, tasmā te tattha ābhāya nappahonti.</paragraph>
    <paragraph line="79"><bold>Yepi tattha sattā</bold>ti yepi tasmiṃ lokantaramahāniraye sattā upapannā. Kiṃ pana kammaṃ katvā te tattha uppajjantīti? Bhāriyaṃ dāruṇaṃ mātāpitūnaṃ dhammikasamaṇabrāhmaṇānañca upari aparādhaṃ aññañca divase divase pāṇavadhādisāhasikakammaṃ katvā uppajjanti tambapaṇṇidīpe abhayacoranāgacorādayo viya. Tesaṃ attabhāvo tigāvutiko hoti, vaggulīnaṃ viya dīghanakhā honti. Te rukkhe vagguliyo viya nakhehi cakkavāḷapāde lagganti. Yadā pana saṃsappantā aññamaññassa hatthapāsaṃ gatā honti, atha ‘‘bhakkho no laddho’’ti maññamānā tattha vāvaṭā viparivattitvā lokasandhārakaudake patanti. Vāte paharante madhukaphalāni viya chijjitvā udake patanti. Patitamattā ca accantakhāre udake piṭṭhapiṇḍi viya vilīyanti.</paragraph>
    <paragraph line="80"><bold>Aññepi kira bho santi sattā</bold>ti – ‘‘yathā mayaṃ mahādukkhaṃ anubhavāma, evaṃ aññepi kira sattā idaṃ dukkhaṃ anubhavantā idhūpapannā’’ti taṃ divasaṃ passanti. Ayaṃ pana obhāso ekayāgupānamattampi <pageBreak edition="V" number="4.0131" /> na tiṭṭhati, yāvatā niddāyitvā pabuddho ārammaṇaṃ vibhāveti, tattakaṃ kālaṃ hoti. Dīghabhāṇakā pana ‘‘accharāsaṅghāṭamattameva vijjubhāso viya niccharitvā kiṃ idanti bhaṇantānaṃyeva antaradhāyatī’’ti vadanti. <bold>Saṅkampatī</bold>ti <pageBreak edition="P" number="4.0179" /> samantato kampati. Itaradvayaṃ purimapasseva vevacanaṃ. Puna <bold>appamāṇo cā</bold>tiādi nigamanatthaṃ vuttaṃ.</paragraph>
    <paragraph line="81" number="202"><bold>Cattāro devaputtā catuddisaṃ ārakkhāya upagacchantī</bold>ti ettha <bold>cattāro</bold>ti catunnaṃ mahārājūnaṃ vasena vuttaṃ, dasasahassacakkavāḷe pana cattāro cattāro katvā cattālīsadasasahassā honti. Tattha imasmiṃ cakkavāḷe mahārājāno khaggahatthā āgantvā bodhisattassa ārakkhaṇatthāya upagantvā sirīgabbhaṃ paviṭṭhā, itare gabbhadvārato paṭṭhāya avaruddhapaṃsupisācakādiyakkhagaṇe <pageBreak edition="M" number="4.0128" /> paṭikkamāpetvā yāva cakkavāḷā ārakkhaṃ gaṇhiṃsu.</paragraph>
    <paragraph line="82">Kimatthaṃ panāyaṃ rakkhā āgatā? Nanu paṭisandhikkhaṇe kalalakālato paṭṭhāya sacepi koṭisatasahassā mārā koṭisatasahassaṃ sineruṃ ukkhipitvā bodhisattassa vā bodhisattamātuyā vā antarāyakaraṇatthaṃ āgaccheyyuṃ, sabbe antarāva antaradhāyeyyuṃ. Vuttampi cetaṃ bhagavatā ruhiruppādavatthusmiṃ – ‘‘aṭṭhānametaṃ, bhikkhave, anavakāso, yaṃ parūpakkamena tathāgataṃ jīvitā voropeyya. Anupakkamena, bhikkhave, tathāgatā parinibbāyanti. Gacchatha tumhe, bhikkhave, yathāvihāraṃ, arakkhiyā, bhikkhave, tathāgatā’’ti (cūḷava. 341). Evametaṃ, na parūpakkamena tesaṃ jīvitantarāyo atthi. Santi kho pana amanussā virūpā duddasikā, bheravarupā pakkhino, yesaṃ rūpaṃ disvā saddaṃ vā sutvā bodhisattamātu bhayaṃ vā santāso vā uppajjeyya, tesaṃ nivāraṇatthāya <pageBreak edition="P" number="4.0180" /> rakkhaṃ aggahesuṃ. Apica kho bodhisattassa puññatejena sañjātagāravā attano gāravacoditāpi te evamakaṃsu.</paragraph>
    <paragraph line="83">Kiṃ pana te antogabbhaṃ pavisitvā ṭhitā cattāro mahārājāno bodhisattamātuyā attānaṃ dassenti na dassentīti? Nahānamaṇḍanabhojanādisarīrakiccakāle na dassenti, sirīgabbhaṃ pavisitvā varasayane nipannakāle pana dassenti. Tattha kiñcāpi amanussadassanaṃ nāma manussānaṃ sappaṭibhayaṃ hoti, bodhisattamātā pana attano ceva puttassa ca puññānubhāvena te disvā na bhāyati, pakatiantepurapālakesu viya assā tesu cittaṃ uppajjati.</paragraph>
    <paragraph line="84" number="203"><bold>Pakatiyā</bold><pageBreak edition="V" number="4.0132" /><bold>sīlavatī</bold>ti sabhāveneva sīlasampannā. Anuppanne kira buddhe manussā tāpasaparibbājakānaṃ santike vanditvā ukkuṭikaṃ nisīditvā sīlaṃ gaṇhanti, bodhisattamātāpi kāladevilassa isino santike gaṇhāti. Bodhisatte pana kucchigate aññassa pādamūle nisīdituṃ nāma na sakkā, samāsane nisīditvā gahitasīlampi avaññā kāraṇamattaṃ hoti. Tasmā sayameva sīlaṃ aggahesīti vuttaṃ hoti.</paragraph>
    <paragraph line="85"><bold>Purisesū</bold>ti <pageBreak edition="M" number="4.0129" /> bodhisattassa pitaraṃ ādiṃ katvā kesuci manussesu purisādhippāyacittaṃ nuppajjati. Tañca kho bodhisatte gāravena, na pahīnakilesatāya. Bodhisattamātu rūpaṃ pana sukusalāpi sippikā potthakammādīsupi kātuṃ na sakkonti, taṃ disvā purisassa rāgo nuppajjatīti na sakkā vattuṃ. Sace pana taṃ rattacitto upasaṅkamitukāmo hoti, pādā na vahanti, dibbasaṅkhalikā viya bajjhanti. Tasmā ‘‘anatikkamanīyā’’tiādi vuttaṃ.</paragraph>
    <paragraph line="86"><bold>Pañcannaṃ kāmaguṇāna</bold>nti pubbe ‘‘kāmaguṇūpasaṃhita’’nti <pageBreak edition="P" number="4.0181" /> purisādhippāyavasena vatthupaṭikkhepo kathito, idha ārammaṇappaṭilābho dassito. Tadā kira ‘‘deviyā evarūpo putto kucchismiṃ uppanno’’ti, sutvā samantato rājāno mahagghaābharaṇatūriyādivasena pañcadvārārammaṇavatthubhūtaṃ paṇṇākāraṃ pesenti, bodhisattassa ca bodhisattamātuyā ca katakammassa ussannattā lābhasakkārassa pamāṇaparicchedo nāma natthi.</paragraph>
    <paragraph line="87" number="204"><bold>Akilantakāyā</bold>ti yathā aññā itthiyo gabbhabhārena kilamanti, hatthapādā uddhumātakādīni pāpuṇanti, na evaṃ tassā koci kilamatho ahosi. <bold>Tirokucchigata</bold>nti antokucchigataṃ. Kalalādikālaṃ atikkamitvā sañjātaaṅgapaccaṅgaṃ ahīnindriyabhāvaṃ upagataṃyeva passati. Kimatthaṃ passati? Sukhavāsatthaṃ. Yatheva hi mātā puttena saddhiṃ nisinnā vā nipannā vā ‘‘hatthaṃ vā pādaṃ vā olambantaṃ ukkhipitvā saṇṭhapessāmī’’ti sukhavāsatthaṃ puttaṃ oloketi, evaṃ bodhisattamātāpi yaṃ taṃ mātu uṭṭhānagamanaparivattananisajjādīsu uṇhasītaloṇikatittakakaṭukāhāraajjhoharaṇakālesu ca gabbhassa dukkhaṃ uppajjati, atthi nu kho me taṃ puttassāti sukhavāsatthaṃ bodhisattaṃ olokayamānā pallaṅkaṃ ābhujitvā nisinnaṃ bodhisattaṃ passati. Yathā hi aññe antokucchigatā pakkāsayaṃ ajjhottharitvā āmāsayaṃ ukkhipitvā <pageBreak edition="V" number="4.0133" /> udarapaṭalaṃ piṭṭhito katvā piṭṭhikaṇṭakaṃ nissāya ukkuṭikā dvīsu muṭṭhīsu hanukaṃ ṭhapetvā deve vassante rukkhasusire makkaṭā viya nisīdanti, na evaṃ bodhisatto. Bodhisatto pana piṭṭhikaṇṭakaṃ piṭṭhito katvā dhammāsane dhammakathiko viya pallaṅkaṃ ābhujitvā puratthābhimukho nisīdati. Pubbe katakammaṃ panassā vatthuṃ sodheti, suddhe vatthumhi sukhumacchavilakkhaṇaṃ nibbattati <pageBreak edition="M" number="4.0130" />. Atha naṃ kucchigataṃ taco paṭicchādetuṃ na sakkoti, olokentiyā bahi ṭhito viya paññāyati. Tamatthaṃ upamāya vibhāvento <bold>seyyathāpī</bold>tiādimāha. Bodhisatto pana antokucchigato mātaraṃ na passati. Na hi antokucchiyaṃ cakkhuviññāṇaṃ uppajjati.</paragraph>
    <paragraph line="88" number="205"><bold>Kālaṃ</bold><pageBreak edition="P" number="4.0182" /><bold>karotīti na vijātabhāvapaccayā, āyuparikkhayeneva. Bodhisattena vasitaṭṭhānañhi cetiyakuṭisadisaṃ hoti aññesaṃ</bold> aparibhogaṃ, na ca sakkā bodhisattamātaraṃ apanetvā aññaṃ aggamahesiṭṭhāne ṭhapetunti tattakaṃyeva bodhisattamātu āyuppamāṇaṃ hoti, tasmā tadā kālaṃ karoti. Katarasmiṃ pana vaye kālaṃ karotīti? Majjhimavaye. Paṭhamavayasmiñhi sattānaṃ attabhāve chandarāgo balavā hoti, tena tadā sañjātagabbhā itthī taṃ gabbhaṃ anurakkhituṃ na sakkonti, gabbho bahvābādho hoti. Majjhimavayassa pana dve koṭṭhāse atikkamma tatiyakoṭṭhāse vatthuṃ visadaṃ hoti, visade vatthumhi nibbattā dārakā arogā honti. Tasmā bodhisattamātāpi paṭhamavaye sampattiṃ anubhavitvā majjhimavayassa tatiyakoṭṭhāse vijāyitvā kālaṃ karoti.</paragraph>
    <paragraph line="89"><bold>Nava vā dasa vā</bold>ti ettha vā-saddena vikappanavasena satta vā aṭṭha vā ekādasa vā dvādasa vāti evamādīnampi saṅgaho veditabbo. Tattha sattamāsajāto jīvati, sītuṇhakkhamo pana na hoti. Aṭṭhamāsajāto na jīvati, sesā jīvanti.</paragraph>
    <paragraph line="90"><bold>Ṭhitāvā</bold>ti ṭhitāva hutvā. Mahāmāyāpi devī upavijaññā ñātikulagharaṃ gamissāmīti rañño ārocesi. Rājā kapilavatthuto devadahanagaragāmimaggaṃ alaṅkārāpetvā deviṃ suvaṇṇasivikāya nisīdāpesi. Sakalanagaravāsino sakyā parivāretvā gandhamālādīhi pūjayamānā deviṃ gahetvā pāyiṃsu. Sā devadahanagarassa avidūre lumbinisālavanuyyānaṃ disvā uyyānavicaraṇatthāya cittaṃ uppādetvā rañño saññaṃ adāsi. Rājā uyyānaṃ paṭijaggāpetvā ārakkhaṃ <pageBreak edition="V" number="4.0134" /> saṃvidahāpesi. Deviyā uyyānaṃ paviṭṭhamattāya kāyadubbalyaṃ <pageBreak edition="P" number="4.0183" /> ahosi, athassā maṅgalasālamūle sirīsayanaṃ paññāpetvā sāṇiyā parikkhipiṃsu. Sā <pageBreak edition="M" number="4.0131" /> antosāṇiṃ pavisitvā sālasākhaṃ hatthena gahetvā aṭṭhāsi. Athassā tāvadeva gabbhavuṭṭhānaṃ ahosi.</paragraph>
    <paragraph line="91"><bold>Devā naṃ paṭhamaṃ paṭiggaṇhantī</bold>ti khīṇāsavā suddhāvāsabrahmāno paṭiggaṇhanti. Kathaṃ? Sūtivesaṃ gaṇhitvāti eke. Taṃ pana paṭikkhipitvā idaṃ vuttaṃ – tadā bodhisattamātā suvaṇṇakhacitaṃ vatthaṃ nivāsetvā macchakkhisadisaṃ dukūlapaṭaṃ yāva pādantāva pārupitvā aṭṭhāsi. Athassā sallahukaṃ gabbhavuṭṭhānaṃ ahosi dhammakaraṇato udakanikkhamanasadisaṃ. Atha te pakatibrahmaveseneva upasaṅkamitvā paṭhamaṃ suvaṇṇajālena paṭiggahesuṃ. Tesaṃ hatthato manussā dukūlacumbaṭakena paṭiggahesuṃ. Tena vuttaṃ – ‘‘devā naṃ paṭhamaṃ paṭiggaṇhanti pacchā manussā’’ti.</paragraph>
    <paragraph line="92" number="206"><bold>Cattāro naṃ devaputtā</bold>ti cattāro mahārājāno. <bold>Paṭiggahetvā</bold>ti ajinappaveṇiyā paṭiggahetvā. <bold>Mahesakkho</bold>ti mahātejo mahāyaso lakkhaṇasampannoti attho.</paragraph>
    <paragraph line="93"><bold>Visadova nikkhamatī</bold>ti yathā aññe sattā yonimagge laggantā bhaggavibhaggā nikkhamanti, na evaṃ nikkhamati, alaggo hutvā nikkhamatīti attho. <bold>Udenā</bold>ti udakena. <bold>Kenaci asucinā</bold>ti yathā aññe sattā kammajavātehi uddhaṃpādā adhosirā yonimagge pakkhittā sataporisanarakapapātaṃ patantā viya tāḷacchiddena nikkaḍḍhiyamānā hatthī viya mahādukkhaṃ anubhavantā nānāasucimakkhitāva <pageBreak edition="P" number="4.0184" /> nikkhamanti, na evaṃ bodhisatto. Bodhisattañhi kammajavātā uddhaṃpādaṃ adhosiraṃ kātuṃ na sakkonti. So dhammāsanato otaranto dhammakathiko viya nisseṇito otaranto puriso viya ca dve hatthe ca pāde ca pasāretvā ṭhitakova mātukucchisambhavena kenaci asucinā amakkhitova nikkhamati.</paragraph>
    <paragraph line="94"><bold>Udakassa dhārā</bold>ti udakavaṭṭiyo. Tāsu sītā suvaṇṇakaṭāhe patati, uṇhā rajatakaṭāhe. Idañca pathavītale kenaci asucinā asammissaṃ tesaṃ pānīyaparibhojanīyaudakañceva aññehi asādhāraṇaṃ <pageBreak edition="V" number="4.0135" /> kīḷanaudakañca dassetuṃ vuttaṃ. Aññassa pana suvaṇṇarajataghaṭehi āhariyamānaudakassa ceva haṃsavaṭṭakādipokkharaṇigatassa ca udakassa paricchedo natthi.</paragraph>
    <paragraph line="95" number="207"><bold>Sampatijāto</bold>ti <pageBreak edition="M" number="4.0132" /> muhuttajāto. Pāḷiyaṃ pana mātukucchito nikkhantamatto viya dassito, na pana evaṃ daṭṭhabbaṃ. Nikkhantamattañhi taṃ paṭhamaṃ brahmāno suvaṇṇajālena paṭiggaṇhiṃsu, tesaṃ hatthato cattāro mahārājāno maṅgalasammatāya sukhasamphassāya ajinappaveṇiyā, tesaṃ hatthato manussā dukūlacumbaṭakena, manussānaṃ hatthato muccitvā pathaviyaṃ patiṭṭhito.</paragraph>
    <paragraph line="96"><bold>Setamhi chatte anudhāriyamāne</bold>ti dibbasetacchatte anudhāriyamāne. Ettha ca chattassa parivārāni khaggādīni <pageBreak edition="P" number="4.0185" /> pañca rājakakudhabhaṇḍānipi āgatāneva. Pāḷiyaṃ pana rājagamane rājā viya chattameva vuttaṃ. Tesu chattameva paññāyati, na chattaggāhakā. Tathā khagga-tālavaṇṭa-morahatthaka-vāḷabījani-uṇhīsamattāyeva paññāyanti, na tesaṃ gāhakā. Sabbāni kira tāni adissamānarūpā devatā gaṇhiṃsu. Vuttampi cetaṃ –</paragraph>
    <gatha1 line="97">‘‘Anekasākhañca sahassamaṇḍalaṃ,</gatha1>
    <gatha2 line="98">Chattaṃ marū dhārayumantalikkhe;</gatha2>
    <gatha3 line="99">Suvaṇṇadaṇḍā vipatanti cāmarā,</gatha3>
    <gathalast line="100">Na dissare cāmarachattagāhakā’’ti. (su. ni. 693);</gathalast>
    <paragraph line="101"><bold>Sabbā ca disā</bold>ti idaṃ sattapadavītihārūpari ṭhitassa viya sabbadisānuvilokanaṃ vuttaṃ, na kho panevaṃ daṭṭhabbaṃ. Mahāsatto hi manussānaṃ hatthato muccitvā puratthimadisaṃ olokesi, anekacakkavāḷasahassāni ekaṅgaṇāni ahesuṃ. Tattha devamanussā gandhamālādīhi pūjayamānā – ‘‘mahāpurisa idha tumhehi sadisopi natthi, kuto uttaritaro’’ti āhaṃsu. Evaṃ catasso disā, catasso anudisā, heṭṭhā, uparīti dasapi disā anuviloketvā attanā sadisaṃ adisvā ayaṃ uttarā disāti sattapadavītihārena agamāsīti evamettha attho daṭṭhabbo. <bold>Āsabhi</bold>nti uttamaṃ. <bold>Aggo</bold>ti <pageBreak edition="V" number="4.0136" /> guṇehi sabbapaṭhamo. Itarāni dve padāni etasseva vevacanāni. <bold>Ayamantimā jāti, natthi dāni punabbhavo</bold>ti padadvayena imasmiṃ attabhāve pattabbaṃ arahattaṃ byākāsi.</paragraph>
    <paragraph line="102">Ettha <pageBreak edition="M" number="4.0133" /> ca samehi pādehi pathaviyaṃ patiṭṭhānaṃ catuiddhipādapaṭilābhassa pubbanimittaṃ, uttarābhimukhabhāvo mahājanaṃ ajjhottharitvā abhibhavitvā gamanassa pubbanimittaṃ <pageBreak edition="P" number="4.0186" />, sattapadagamanaṃ sattabojjhaṅgaratanapaṭilābhassa pubbanimittaṃ, dibbasetacchattadhāraṇaṃ vimutticchattapaṭilābhassa pubbanimittaṃ, pañcarājakakudhabhaṇḍāni pañcahi vimuttīhi vimuccanassa pubbanimittaṃ, disānuvilokanaṃ anāvaraṇañāṇapaṭilābhassa pubbanimittaṃ, āsabhīvācābhāsanaṃ appaṭivattiyadhammacakkappavattanassa pubbanimittaṃ. ‘‘Ayamantimā jātī’’ti sīhanādo anupādisesāya nibbānadhātuyā parinibbānassa pubbanimittanti veditabbaṃ. Ime vārā pāḷiyaṃ āgatā, sambahulavāro pana āgato, āharitvā dīpetabbo.</paragraph>
    <paragraph line="103">Mahāpurisassa hi jātadivase dasasahassilokadhātu kampi. Dasasahassilokadhātumhi devatā ekacakkavāḷe sannipatiṃsu. Paṭhamaṃ devā paṭiggahiṃsu, pacchā manussā. Tantibaddhā vīṇā cammabaddhā bheriyo ca kenaci avāditā sayameva vajjiṃsu, manussānaṃ andubandhanādīni khaṇḍākhaṇḍaṃ bhijjiṃsu. Sabbarogā ambilena dhotatambamalaṃ viya vigacchiṃsu, jaccandhā rūpāni passiṃsu. Jaccabadhirā saddaṃ suṇiṃsu, pīṭhasappī javanasampannā ahesuṃ, jātijaḷānampi eḷamūgānaṃ sati patiṭṭhāsi, videse pakkhandanāvā supaṭṭanaṃ pāpuṇiṃsu, ākāsaṭṭhakabhūmaṭṭhakaratanāni sakatejobhāsitāni ahesuṃ, verino mettacittaṃ paṭilabhiṃsu, avīcimhi aggi nibbāyi. Lokantare āloko udapādi, nadīsu jalaṃ na pavatti, mahāsamuddesu madhurasadisaṃ udakaṃ ahosi, vāto na vāyi, ākāsapabbatarukkhagatā sakuṇā bhassitvā pathavīgatā <pageBreak edition="P" number="4.0187" /> ahesuṃ, cando atiroci, sūriyo na uṇho na sītalo nimmalo utusampanno ahosi, devatā attano attano vimānadvāre ṭhatvā apphoṭanaseḷanacelukkhepādīhi mahākīḷaṃ kīḷiṃsu, cātuddīpikamahāmegho vassi, mahājanaṃ neva khudā na pipāsā pīḷesi, dvārakavāṭāni sayameva vivariṃsu, pupphūpagaphalūpagā rukkhā pupphaphalāni gaṇhiṃsu, dasasahassilokadhātu ekaddhajamālā ahosīti.</paragraph>
    <paragraph line="104">Tatrāpissa <pageBreak edition="V" number="4.0137" /> dasasahassilokadhātukampo sabbaññutañāṇapaṭilābhassa pubbanimittaṃ, devatānaṃ ekacakkavāḷe sannipāto dhammacakkappavattanakāle ekappahārena sannipatitvā dhammapaṭiggaṇhanassa pubbanimittaṃ, paṭhamaṃ devatānaṃ <pageBreak edition="M" number="4.0134" /> paṭiggahaṇaṃ catunnaṃ rūpāvacarajjhānānaṃ paṭilābhassa pubbanimittaṃ. Pacchā manussānaṃ paṭiggahaṇaṃ catunnaṃ arūpajjhānānaṃ paṭilābhassa pubbanimittaṃ, tantibaddhavīṇānaṃ sayaṃ vajjanaṃ anupubbavihārapaṭilābhassa pubbanimittaṃ, cammabaddhabherīnaṃ vajjanaṃ mahatiyā dhammabheriyā anussāvanassa pubbanimittaṃ, andubandhanādīnaṃ chedo asmimānasamucchedassa pubbanimittaṃ, sabbarogavigamo sabbakilesavigamassa pubbanimittaṃ, jaccandhānaṃ rūpadassanaṃ dibbacakkhupaṭilābhassa pubbanimittaṃ, jaccabadhirānaṃ saddassavanaṃ dibbasotadhātupaṭilābhassa pubbanimittaṃ <pageBreak edition="P" number="4.0188" />, pīṭhasappīnaṃ javanasampadā catuiddhipādādhigamassa pubbanimittaṃ, jaḷānaṃ satipatiṭṭhānaṃ catusatipaṭṭhānapaṭilābhassa pubbanimittaṃ, videsapakkhandanāvānaṃ supaṭṭanasampāpuṇanaṃ catupaṭisambhidādhigamassa pubbanimittaṃ, ratanānaṃ sakatejobhāsitattaṃ yaṃ lokassa dhammobhāsaṃ dassessati tassa pubbanimittaṃ.</paragraph>
    <paragraph line="105">Verīnaṃ mettacittapaṭilābho catubrahmavihārapaṭilābhassa pubbanimittaṃ, avīcimhi agginibbānaṃ ekādasaagginibbānassa pubbanimittaṃ, lokantarāloko avijjandhakāraṃ vidhamitvā ñāṇālokadassanassa pubbanimittaṃ, mahāsamuddassa madhuratā nibbānarasena ekarasabhāvassa pubbanimittaṃ, vātassa avāyanaṃ dvāsaṭṭhidiṭṭhigatabhindanassa pubbanimittaṃ, sakuṇānaṃ pathavīgamanaṃ mahājanassa ovādaṃ sutvā pāṇehi saraṇagamanassa pubbanimittaṃ, candassa ativirocanaṃ bahujanakantatāya pubbanimittaṃ, sūriyassa uṇhasītavivajjanautusukhatā kāyikacetasikasukhuppattiyā pubbanimittaṃ, devatānaṃ vimānadvāresu apphoṭanādīhi kīḷanaṃ buddhabhāvaṃ patvā udānaṃ udānassa pubbanimittaṃ, cātuddīpikamahāmeghavassanaṃ mahato dhammameghavassanassa pubbanimittaṃ, khudāpīḷanassa abhāvo kāyagatāsatiamatapaṭilābhassa pubbanimittaṃ, pipāsāpīḷanassa abhāvo vimuttisukhena sukhitabhāvassa pubbanimittaṃ, dvārakavāṭānaṃ sayameva vivaraṇaṃ aṭṭhaṅgikamaggadvāravivaraṇassa pubbanimittaṃ, rukkhānaṃ pupphaphalagahaṇaṃ vimuttipupphehi pupphitassa ca sāmaññaphalabhārabharitabhāvassa ca pubbanimittaṃ, dasasahassilokadhātuyā <pageBreak edition="P" number="4.0189" /> ekaddhajamālatā ariyaddhajamālāmālitāya pubbanimittanti veditabbaṃ. Ayaṃ sambahulavāro nāma.</paragraph>
    <paragraph line="106">Ettha <pageBreak edition="V" number="4.0138" /> pañhe pucchanti – ‘‘yadā mahāpuriso pathaviyaṃ patiṭṭhahitvā uttarābhimukho gantvā āsabhiṃ vācaṃ bhāsati, tadā kiṃ pathaviyā gato <pageBreak edition="M" number="4.0135" />, udāhu ākāsena? Dissamāno gato, udāhu adissamāno? Acelako gato, udāhu alaṅkatappaṭiyatto? Daharo hutvā gato, udāhu mahallako? Pacchāpi kiṃ tādisova ahosi, udāhu puna bāladārako’’ti? Ayaṃ pana pañho heṭṭhā lohapāsāde saṅghasannipāte tipiṭakacūḷābhayattherena vissajjitova. Thero kirettha niyati pubbekatakamma-issaranimmānavādavasena taṃ taṃ bahuṃ vatvā avasāne evaṃ byākāsi – ‘‘mahāpuriso pathaviyaṃ gato, mahājanassa pana ākāse gacchanto viya ahosi. Dissamāno gato, mahājanassa pana adissamāno viya ahosi. Acelako gato, mahājanassa pana alaṅkatappaṭiyattova upaṭṭhāsi. Daharova gato, mahājanassa pana soḷasavassuddesiko viya ahosi. Pacchā pana bāladārakova ahosi, na tādiso’’ti. Evaṃ vutte parisā cassa ‘‘buddhena viya hutvā bho therena pañho kathito’’ti attamanā ahosi. Lokantarikavāro vuttanayo eva.</paragraph>
    <paragraph line="107"><bold>Viditā</bold>ti pākaṭā hutvā. Yathā hi sāvakā nahānamukhadhovanakhādanapivanādikāle anokāsagate atītasaṅkhāre <pageBreak edition="P" number="4.0190" /> nippadese sammasituṃ na sakkonti, okāsapattayeva sammasanti, na evaṃ buddhā. Buddhā hi sattadivasabbhantare vavatthitasaṅkhāre ādito paṭṭhāya sammasitvā tilakkhaṇaṃ āropetvāva vissajjenti, tesaṃ avipassitadhammo nāma natthi, tasmā ‘‘viditā’’ti āha. Sesaṃ sabbattha uttānamevāti.</paragraph>
    <centered line="108">Papañcasūdaniyā majjhimanikāyaṭṭhakathāya</centered>
    <centered line="109">Acchariyaabbhutasuttavaṇṇanā niṭṭhitā.</centered>
    <subhead line="110">4. Bākulasuttavaṇṇanā</subhead>
    <paragraph line="111" number="209"><bold>Evaṃ</bold><pageBreak edition="V" number="4.0139" /><bold>me suta</bold>nti bākulasuttaṃ. Tattha <bold>bākulo</bold>ti yathā dvāvīsati dvattiṃsātiādimhi vattabbe bāvīsati bāttiṃsātiādīni vuccanti, evameva dvikuloti vattabbe bākuloti vuttaṃ. Tassa hi therassa dve kulāni ahesuṃ. So kira devaloko cavitvā kosambinagare nāma <pageBreak edition="M" number="4.0136" /> mahāseṭṭhikule nibbatto, tamenaṃ pañcame divase sīsaṃ nhāpetvā gaṅgākīḷaṃ akaṃsu. Dhātiyā dārakaṃ udake nimujjanummujjanavasena kīḷāpentiyā eko maccho dārakaṃ disvā ‘‘bhakkho me aya’’nti maññamāno mukhaṃ vivaritvā upagato. Dhātī dārakaṃ <pageBreak edition="P" number="4.0191" /> chaḍḍetvā palātā. Maccho taṃ gili. Puññavā satto dukkhaṃ na pāpuṇi, sayanagabbhaṃ pavisitvā nipanno viya ahosi. Maccho dārakassa tejena tattakapallaṃ gilitvā dayhamāno viya vegena tiṃsayojanamaggaṃ gantvā bārāṇasinagaravāsino macchabandhassa jālaṃ pāvisi, mahāmacchā nāma jālabaddhā pahariyamānā maranti. Ayaṃ pana dārakassa tejena jālato nīhaṭamattova mato. Macchabandhā ca mahantaṃ macchaṃ labhitvā phāletvā vikkiṇanti. Taṃ pana dārakassa ānubhāvena aphāletvā sakalameva kājena haritvā sahassena demāti vadantā nagare vicariṃsu. Koci na gaṇhāti.</paragraph>
    <paragraph line="112">Tasmiṃ pana nagare aputtakaṃ asītikoṭivibhavaṃ seṭṭhikulaṃ atthi, tassa dvāramūlaṃ patvā ‘‘kiṃ gahetvā dethā’’ti vuttā kahāpaṇanti āhaṃsu. Tehi kahāpaṇaṃ datvā gahito. Seṭṭhibhariyāpi aññesu divasesu macche na kelāyati, taṃ divasaṃ pana macchaṃ phalake ṭhapetvā sayameva phālesi. Macchañca nāma kucchito phālenti, sā pana piṭṭhito phālentī macchakucchiyaṃ suvaṇṇavaṇṇaṃ dārakaṃ disvā – ‘‘macchakucchiyaṃ me putto laddho’’ti nādaṃ naditvā dārakaṃ ādāya sāmikassa santikaṃ agamāsi. Seṭṭhi tāvadeva bheriṃ carāpetvā dārakaṃ ādāya rañño santikaṃ gantvā – ‘‘macchakucchiyaṃ me deva dārako laddho, kiṃ karomī’’ti āha. Puññavā esa, yo macchakucchiyaṃ arogo vasi, posehi nanti.</paragraph>
    <paragraph line="113">Assosi <pageBreak edition="V" number="4.0140" /> kho itaraṃ kulaṃ – ‘‘bārāṇasiyaṃ kira ekaṃ seṭṭhikulaṃ macchakucchiyaṃ dārakaṃ labhatī’’ti, te tattha agamaṃsu. Athassa mātā dārakaṃ alaṅkaritvā kīḷāpiyamānaṃ disvāva ‘‘manāpo vatāyaṃ <pageBreak edition="P" number="4.0192" /> dārako’’ti gantvā pavatiṃ ācikkhi. Itarā mayhaṃ puttotiādimāha. Kahaṃ te laddhoti? Macchakucchiyanti. No tuyhaṃ putto, mayhaṃ puttoti. Kahaṃ te laddhoti? Mayā dasamāse kucchiyā dhārito, atha naṃ nadiyā kīḷāpiyamānaṃ <pageBreak edition="M" number="4.0137" /> maccho gilīti. Tuyhaṃ putto aññena macchena gilito bhavissati, ayaṃ pana mayā macchakucchiyaṃ laddhoti, ubhopi rājakulaṃ agamaṃsu. Rājā āha – ‘‘ayaṃ dasa māse kucchiyā dhāritattā amātā kātuṃ na sakkā, macchaṃ gaṇhantāpi vakkayakanādīni bahi katvā gaṇhantā nāma natthīti macchakucchiyaṃ laddhattā ayampi amātā kātuṃ na sakkā, dārako ubhinnampi kulānaṃ dāyādo hotu, ubhopi naṃ jaggathā’’ti ubhopi jaggiṃsu.</paragraph>
    <paragraph line="114">Viññutaṃ pattassa dvīsupi nagaresu pāsādaṃ kāretvā nāṭakāni paccupaṭṭhāpesuṃ. Ekekasmiṃ nagare cattāro cattāro māse vasati, ekasmiṃ nagare cattāro māse vuṭṭhassa saṅghāṭanāvāya maṇḍapaṃ kāretvā tattha naṃ saddhiṃ nāṭakāhi āropenti. So sampattiṃ anubhavamāno itaraṃ nagaraṃ gacchati. Taṃnagaravāsino nāṭakāni upaḍḍhamaggaṃ agamaṃsu. Te paccuggantvā taṃ parivāretvā attano pāsādaṃ nayanti. Itarāni nāṭakāni nivattitvā attano nagarameva gacchanti. Tattha cattāro māse vasitvā teneva niyāmena puna itaraṃ nagaraṃ gacchati. Evamassa sampattiṃ anubhavantassa asīti vassāni paripuṇṇāni.</paragraph>
    <paragraph line="115">Atha bhagavā cārikaṃ caramāno bārāṇasiṃ patto. So bhagavato santike dhammaṃ sutvā paṭiladdhasaddho pabbajito. Pabbajitvā sattāhameva puthujjano ahosi, aṭṭhame pana so <pageBreak edition="P" number="4.0193" /> saha paṭisambhidāhi arahattaṃ pāpuṇīti evamassa dve kulāni ahesuṃ. Tasmā <bold>bākulo</bold>ti saṅkhaṃ agamāsīti.</paragraph>
    <paragraph line="116"><bold>Purāṇagihisahāyo</bold>ti pubbe gihikāle sahāyo. Ayampi dīghāyukova theraṃ pabbajitaṃ passituṃ gacchanto asītime vasse gato. <bold>Methuno dhammo</bold>ti bālo naggasamaṇako bālapucchaṃ pucchati, na sāsanavacanaṃ, idāni therena dinnanaye ṭhito <bold>imehi pana te</bold>ti pucchi.</paragraph>
    <paragraph line="117" number="210"><bold>Yaṃpāyasmā</bold>tiādīni <pageBreak edition="V" number="4.0141" /> padāni sabbavāresu dhammasaṅgāhakattherehi niyametvā ṭhapitāni. Tattha saññā uppannamattāva, vitakko kammapathabhedakoti <pageBreak edition="M" number="4.0138" />. Thero panāha – ‘‘kasmā visuṃ karotha, ubhayampetaṃ kammapathabhedakamevā’’ti.</paragraph>
    <paragraph line="118" number="211"><bold>Gahapaticīvara</bold>nti vassāvāsikaṃ cīvaraṃ. <bold>Satthenā</bold>ti pipphalakena. <bold>Sūciyā</bold>ti sūciṃ gahetvā sibbitabhāvaṃ na sarāmīti attho. <bold>Kathine cīvara</bold>nti kathinacīvaraṃ, kathinacīvarampi hi vassāvāsikagatikameva. Tasmā tattha ‘‘sibbitā nābhijānāmī’’ti āha.</paragraph>
    <paragraph line="119">Ettakaṃ panassa kālaṃ gahapaticīvaraṃ asādiyantassa chindanasibbanādīni akarontassa kuto cīvaraṃ uppajjatīti. Dvīhi nagarehi. Thero hi mahāyasassī, tassa puttadhītaro nattapanattakā sukhumasāṭakehi cīvarāni kāretvā rajāpetvā samugge pakkhipitvā pahiṇanti. Therassa nhānakāle nhānakoṭṭhake ṭhapenti. Thero tāni nivāseti ceva pārupati ca, purāṇacīvarāni <pageBreak edition="P" number="4.0194" /> sampattapabbajitānaṃ deti. Thero tāni nivāsetvā ca pārupitvā ca navakammaṃ na karoti, kiñci āyūhanakammaṃ natthi. Phalasamāpattiṃ appetvā appetvā nisīdati. Catūsu māsesu pattesu lomakiliṭṭhāni honti, athassa puna teneva niyāmena pahiṇitvā denti. Aḍḍhamāse aḍḍhamāse parivattatītipi vadantiyeva.</paragraph>
    <paragraph line="120">Anacchariyañcetaṃ therassa mahāpuññassa mahābhiññassa satasahassakappe pūritapāramissa, asokadhammarañño kulūpako nigrodhatthero divasassa nikkhattuṃ cīvaraṃ parivattesi. Tassa hi ticīvaraṃ hatthikkhandhe ṭhapetvā pañcahi ca gandhasamuggasatehi pañcahi ca mālāsamuggasatehi saddhiṃ pātova āhariyittha, tathā divā ceva sāyañca. Rājā kira divasassa nikkhattuṃ sāṭake parivattento ‘‘therassa cīvaraṃ nīta’’nti pucchitvā ‘‘āma nīta’’nti sutvāva parivattesi. Theropi na bhaṇḍikaṃ bandhitvā ṭhapesi, sampattasabrahmacārīnaṃ adāsi. Tadā kira jambudīpe bhikkhusaṅghassa yebhuyyena nigrodhasseva santakaṃ cīvaraṃ ahosi.</paragraph>
    <paragraph line="121"><bold>Aho vata maṃ koci nimanteyyā</bold>ti kiṃ pana cittassa anuppādanaṃ bhāriyaṃ, uppannassa pahānanti. Cittaṃ nāma lahukaparivattaṃ, tasmā anuppādanaṃ bhāriyaṃ <pageBreak edition="M" number="4.0139" />, uppannassa pahānampi bhāriyameva <pageBreak edition="V" number="4.0142" />. <bold>Antaraghare</bold>ti mahāsakuludāyisutte (ma. ni. 2.237) indakhīlato paṭṭhāya <pageBreak edition="P" number="4.0195" /> antaragharaṃ nāma idha nimbodakapatanaṭṭhānaṃ adhippetaṃ. Kuto panassa bhikkhā uppajjitthāti. Thero dvīsu nagaresu abhiññāto, gehadvāraṃ āgatassevassa pattaṃ gahetvā nānārasabhojanassa pūretvā denti. So laddhaṭṭhānato nivattati, bhattakiccakaraṇaṭṭhānaṃ panassa nibaddhameva ahosi. <bold>Anubyañjanaso</bold>ti therena kira rūpe nimittaṃ gahetvā mātugāmo na olokitapubbo. <bold>Mātugāmassa dhamma</bold>nti mātugāmassa chappañcavācāhi dhammaṃ desetuṃ vaṭṭati, pañhaṃ puṭṭhena gāthāsahassampi vattuṃ vaṭṭatiyeva. Thero pana kappiyameva na akāsi. Yebhuyyena hi kulūpakatherānametaṃ kammaṃ hoti. <bold>Bhikkhunupassaya</bold>nti bhikkhuniupassayaṃ. Taṃ pana gilānapucchakena gantuṃ vaṭṭati, thero pana kappiyameva na akāsi. Esa nayo sabbattha. <bold>Cuṇṇenā</bold>ti kosambacuṇṇādinā. <bold>Gattaparikamme</bold>ti sarīrasambāhanakamme. <bold>Vicāritā</bold>ti payojayitā. <bold>Gaddūhanamatta</bold>nti gāviṃ thane gahetvā ekaṃ khīrabinduṃ dūhanakālamattampi.</paragraph>
    <paragraph line="122">Kena pana kāraṇena thero nirābādho ahosi. Padumuttare kira bhagavati satasahassabhikkhuparivāre <pageBreak edition="P" number="4.0196" /> cārikaṃ caramāne himavati visarukkhā pupphiṃsu. Bhikkhusatasahassānampi tiṇapupphakarogo uppajjati. Thero tasmiṃ samaye iddhimā tāpaso hoti, so ākāsena gacchanto bhikkhusaṅghaṃ disvā otaritvā rogaṃ pucchitvā himavantato osadhaṃ āharitvā adāsi. Upasiṅghanamatteneva rogo vūpasami. Kassapasammāsambuddhakālepi paṭhamavappadivase vappaṃ ṭhapetvā bhikkhusaṅghassa paribhogaṃ aggisālañceva vaccakuṭiñca kāretvā bhikkhusaṅghassa bhesajjavattaṃ nibandhi, iminā kammena nirābādho ahosi. Ukkaṭṭhanesajjiko panesa ukkaṭṭhāraññako ca tasmā ‘‘nābhijānāmi apassenakaṃ apassayitā’’tiādimāha.</paragraph>
    <paragraph line="123"><bold>Saraṇo</bold>ti sakileso. <bold>Aññā udapādī</bold>ti anupasampannassa aññaṃ byākātuṃ na vaṭṭati. Thero kasmā byākāsi? Na thero ahaṃ arahāti āha, aññā udapādīti panāha. Apica thero arahāti pākaṭo, tasmā evamāha.</paragraph>
    <paragraph line="124" number="212"><bold>Pabbajja</bold>nti <pageBreak edition="M" number="4.0140" /> thero sayaṃ neva pabbājesi, na upasampādesi aññehi pana bhikkhūhi evaṃ kārāpesi. <bold>Avāpuraṇaṃ ādāyā</bold>ti kuñcikaṃ gahetvā.</paragraph>
    <paragraph line="125"><bold>Nisinnakova</bold><pageBreak edition="V" number="4.0143" /><bold>parinibbāyī</bold>ti ahaṃ dharamānopi na aññassa bhikkhussa bhāro ahosiṃ, parinibbutassāpi me sarīraṃ bhikkhusaṅghassa palibodho mā ahosīti tejodhātuṃ samāpajjitvā parinibbāyi. Sarīrato jālā uṭṭhahi, chavimaṃsalohitaṃ sappi viya jhāyamānaṃ parikkhayaṃ gataṃ, sumanamakulasadisā <pageBreak edition="P" number="4.0197" /> dhātuyova avasesiṃsu. Sesaṃ sabbattha pākaṭameva. Idaṃ pana suttaṃ dutiyasaṅgahe saṅgītanti.</paragraph>
    <centered line="126">Papañcasūdaniyā majjhimanikāyaṭṭhakathāya</centered>
    <centered line="127">Bākulasuttavaṇṇanā niṭṭhitā.</centered>
    <subhead line="128">5. Dantabhūmisuttavaṇṇanā</subhead>
    <paragraph line="129" number="213"><bold>Evaṃ</bold><pageBreak edition="V" number="4.0144" /><bold>me suta</bold>nti dantabhūmisuttaṃ. Tattha <bold>araññakuṭikāya</bold>nti tasseva veḷuvanassa ekasmiṃ vivittaṭṭhāne padhānakammikānaṃ bhikkhūnaṃ atthāya katasenāsane. <bold>Rājakumāro</bold>ti bimbisārassa putto orasako.</paragraph>
    <paragraph line="130"><bold>Phuseyyā</bold>ti labheyya. <bold>Ekaggata</bold>nti evaṃ paṭipanno samāpattiṃ nāma labhati, jhānaṃ nāma labhatīti idaṃ mayā sutanti vadati. <bold>Kilamatho</bold>ti kāyakilamatho. <bold>Vihesā</bold>ti sveva kilamatho vutto. <bold>Yathāsake tiṭṭheyyāsī</bold>ti attano ajānanakoṭṭhāseyeva tiṭṭheyyāsīti.</paragraph>
    <paragraph line="131" number="214"><bold>Desesī</bold>ti cittekaggataṃ nāma evaṃ labhati, samāpattiṃ evaṃ nibbattetīti appanāupacāraṃ pāpetvā ekakasiṇaparikammaṃ kathesi. <bold>Pavedetvā</bold>ti pakāsetvā.</paragraph>
    <paragraph line="132"><bold>Nekkhammena ñātabba</bold>nti kāmato nissaṭaguṇena ñātabbaṃ. Kāmato nissaṭaguṇe ṭhitena puggalena ekaggaṃ nāma jānitabbanti adhippāyenetaṃ vuttaṃ <pageBreak edition="M" number="4.0141" />. Sesāni tasseva vevacanāni. <bold>Kāme</bold><pageBreak edition="P" number="4.0198" /><bold>paribhuñjanto</bold>ti duvidhepi kāme bhuñjamāno.</paragraph>
    <paragraph line="133" number="215"><bold>Hatthidammā vā assadammā vā godammā vā</bold>ti ettha adantahatthidammādayo viya cittekaggarahitā puggalā daṭṭhabbā. Dantahatthiādayo viya cittekaggasampannā. Yathā adantahatthidammādayo kūṭākāraṃ akatvā dhuraṃ achaḍḍetvā dantagamanaṃ vā gantuṃ, dantehi vā pattabbaṃ bhūmiṃ pāpuṇituṃ na sakkonti, evameva cittekaggarahitā sampannacittekaggehi nibbattitaguṇaṃ vā nibbattetuṃ pattabhūmiṃ vā pāpuṇituṃ na sakkonti.</paragraph>
    <paragraph line="134" number="216"><bold>Hatthavilaṅghakenā</bold>ti hatthena hatthaṃ gahetvā.</paragraph>
    <paragraph line="135"><bold>Daṭṭheyya</bold>nti <pageBreak edition="V" number="4.0145" /> passitabbayuttakaṃ. <bold>Āvuto</bold>ti āvarito. <bold>Nivuto</bold>ti nivārito. <bold>Ophuṭo</bold>ti onaddho.</paragraph>
    <paragraph line="136" number="217"><bold>Nāgavanika</bold>nti hatthipadopame (ma. ni. 1.288 ādayo) nāgavanacarako puriso ‘‘nāgavaniko’’ti vutto, idha hatthisikkhāya kusalo hatthiṃ gahetuṃ samattho. <bold>Atipassitvā</bold>ti disvā. <bold>Etthagedhā</bold>ti etasmiṃ pavattagedhā. <bold>Sarasaṅkappāna</bold>nti dhāvanasaṅkappānaṃ. <bold>Manussakantesu sīlesu samādapanāyā</bold>ti ettha yadā nāgo itthipurisehi kumārakumārikāhi soṇḍādīsu <pageBreak edition="P" number="4.0199" /> gahetvā upakeḷayamāno vikāraṃ na karoti sukhāyati, tadānena manussakantāni sīlāni samādinnāni nāma honti.</paragraph>
    <paragraph line="137"><bold>Pemanīyā</bold>ti tāta rājā te pasanno maṅgalahatthiṭṭhāneva ṭhapessati, rājārahāni bhojanādīni labhissasīti evarūpī nāgehi piyāpitabbā kathā. <bold>Sussūsatī</bold>ti taṃ pemanīyakathaṃ sotukāmo hoti. <bold>Tiṇaghāsodaka</bold>nti tiṇaghāsañceva udakañca, <bold>tiṇaghāsa</bold>nti ghāsitabbaṃ tiṇaṃ, khāditabbanti attho.</paragraph>
    <paragraph line="138"><bold>Paṇavo</bold>ti ḍiṇḍimo. <bold>Sabbavaṅkadosanihitaninnītakasāvo</bold>ti nihitasabbavaṅkadoso ceva apanītakasāvo ca. <bold>Aṅganteva saṅkhaṃ gacchatī</bold>ti aṅgasamo hoti.</paragraph>
    <paragraph line="139" number="219"><bold>Gehasitasīlāna</bold>nti <pageBreak edition="M" number="4.0142" /> pañcakāmaguṇanissitasīlānaṃ. <bold>Ñāyassā</bold>ti aṭṭhaṅgikamaggassa.</paragraph>
    <paragraph line="140" number="222"><bold>Adantamaraṇaṃ mahallako rañño nāgo kālaṅkato</bold>ti rañño mahallako nāgo adantamaraṇaṃ mato kālaṃ kato hoti, adantamaraṇaṃ kālaṃkiriyaṃ nāma kariyatīti ayamettha attho. Esa nayo sabbattha. Sesaṃ uttānamevāti.</paragraph>
    <centered line="141">Papañcasūdaniyā majjhimanikāyaṭṭhakathāya</centered>
    <centered line="142">Dantabhūmisuttavaṇṇanā niṭṭhitā.</centered>
    <subhead line="143">6. Bhūmijasuttavaṇṇanā</subhead>
    <paragraph line="144" number="223"><bold>Evaṃ</bold><pageBreak edition="V" number="4.0146" /><bold>me suta</bold>nti bhūmijasuttaṃ. Tattha <bold>bhūmijo</bold>ti ayaṃ thero jayasenarājakumārassa mātulo. <bold>Āsañca anāsañcā</bold>ti kālena āsaṃ kālena anāsaṃ. <bold>Sakena</bold><pageBreak edition="P" number="4.0200" /><bold>thālipākenā</bold>ti pakatipavattāya bhikkhāya attano niṭṭhitabhattatopi bhattena parivisi. Sesaṃ sabbattha uttānamevāti.</paragraph>
    <centered line="145">Papañcasūdaniyā majjhimanikāyaṭṭhakathāya</centered>
    <centered line="146">Bhūmijasuttavaṇṇanā niṭṭhitā.</centered>
    <subhead line="147">7. Anuruddhasuttavaṇṇanā</subhead>
    <paragraph line="148" number="230"><bold>Evaṃ</bold><pageBreak edition="V" number="4.0147" /><bold>me suta</bold>nti anuruddhasuttaṃ. Tattha <bold>evamāhaṃsū</bold>ti tassa upāsakassa aphāsukakālo ahosi, tadā upasaṅkamitvā evamāhaṃsu. <bold>Apaṇṇaka</bold>nti avirādhitaṃ. <bold>Ekatthā</bold>ti appamāṇāti vā mahaggatāti vā jhānameva cittekaggatāyeva evaṃ vuccatīti imaṃ sandhāya evamāha.</paragraph>
    <paragraph line="149" number="231"><bold>Yāvatā</bold><pageBreak edition="M" number="4.0143" /><bold>ekaṃ rukkhamūlaṃ mahaggatanti pharitvā adhimuccitvā viharatī</bold>ti ekarukkhamūlapamāṇaṭṭhānaṃ kasiṇanimittena ottharitvā tasmiṃ kasiṇanimitte mahaggatajjhānaṃ pharitvā adhimuccitvā viharati. Mahaggatanti panassa ābhogo natthi, kevalaṃ mahaggatajjhānapavattivasena panetaṃ vuttaṃ. Esa nayo sabbattha. <bold>Iminā kho etaṃ gahapati pariyāyenā</bold>ti iminā kāraṇena. Ettha hi appamāṇāti vuttānaṃ brahmavihārānaṃ nimittaṃ na vaḍḍhati, ugghāṭanaṃ na jāyati, tāni jhānāni abhiññānaṃ vā nirodhassa vā pādakāni na honti, vipassanāpādakāni pana vaṭṭapādakāni bhavokkamanāni ca honti. ‘‘Mahaggatā’’ti vuttānaṃ pana kasiṇajjhānānaṃ nimittaṃ vaḍḍhati, ugghāṭanaṃ jāyati, samatikkamā honti, abhiññāpādakāni <pageBreak edition="P" number="4.0201" /> nirodhapādakāni vaṭṭapādakāni bhavokkamanāni ca honti. Evamime dhammā nānatthā, appamāṇā mahaggatāti evaṃ nānābyañjanā ca.</paragraph>
    <paragraph line="150" number="232"> Idāni mahaggatasamāpattito nīharitvā bhavūpapattikāraṇaṃ dassento <bold>catasso kho imā</bold>tiādimāha. <bold>Parittābhā</bold>ti pharitvā jānantassa ayamābhogo atthi, parittābhesu pana devesu nibbattikāraṇaṃ jhānaṃ bhāvento evaṃ vutto. Esa nayo sabbattha. Parittābhā siyā saṃkiliṭṭhābhā honti siyā parisuddhābhā, appamāṇābhā siyā saṃkiliṭṭhābhā honti siyā parisuddhābhā. Kathaṃ? Suppamatte vā sarāvamatte vā kasiṇaparikammaṃ katvā samāpattiṃ nibbattetvā pañcahākārehi āciṇṇavasibhāvo paccanīkadhammānaṃ suṭṭhu aparisodhitattā dubbalameva samāpattiṃ vaḷañjitvā appaguṇajjhāne ṭhito kālaṃ katvā parittābhesu nibbattati, vaṇṇo panassa paritto ceva hoti saṃkiliṭṭho ca. Pañcahi panākārehi āciṇṇavasibhāvo paccanīkadhammānaṃ suṭṭhu parisodhitattā suvisuddhaṃ samāpattiṃ vaḷañjitvā paguṇajjhāne ṭhito kālaṃ katvā parittābhesu nibbattati, vaṇṇo <pageBreak edition="V" number="4.0148" /> panassa paritto ceva hoti parisuddho ca. Evaṃ parittābhā siyā saṃkiliṭṭhābhā honti siyā parisuddhābhā. Kasiṇe pana vipulaparikammaṃ katvā samāpattiṃ nibbattetvā pañcahākārehi āciṇṇavasibhāvoti sabbaṃ purimasadisameva veditabbaṃ. Evaṃ appamāṇābhā siyā saṃkiliṭṭhābhā honti siyā parisuddhābhāti.</paragraph>
    <paragraph line="151"><bold>Vaṇṇanānatta</bold>nti <pageBreak edition="M" number="4.0144" /> sarīravaṇṇassa nānattaṃ. <bold>No ca ābhānānatta</bold>nti āloke nānattaṃ na paññāyati. <bold>Accinānatta</bold>nti <pageBreak edition="P" number="4.0202" /> dīgharassaaṇuthūlavasena acciyā nānattaṃ.</paragraph>
    <paragraph line="152"><bold>Yattha yatthā</bold>ti uyyānavimānakapparukkhanadītīrapokkharaṇītīresu yattha yattha. <bold>Abhinivisantī</bold>ti vasanti. <bold>Abhiramantī</bold>ti ramanti na ukkaṇṭhanti. <bold>Kājenā</bold>ti yāgubhattatelaphāṇitamacchamaṃsakājesu yena kenaci kājena. ‘‘Kācenāti’’pi pāṭho, ayameva attho. <bold>Piṭakenā</bold>ti pacchiyā. <bold>Tattha tatthevā</bold>ti sappimadhuphāṇitādīnaṃ sulabhaṭṭhānato loṇapūtimacchādīnaṃ ussannaṭṭhānaṃ nītā ‘‘pubbe amhākaṃ vasanaṭṭhānaṃ phāsukaṃ, tattha sukhaṃ vasimhā, idha loṇaṃ vā no bādhati pūtimacchagandho vā sīsarogaṃ uppādetī’’ti evaṃ cittaṃ anuppādetvā tattha tattheva ramanti.</paragraph>
    <paragraph line="153" number="234"><bold>Ābhā</bold>ti ābhāsampannā. <bold>Tadaṅgenā</bold>ti tassā bhavūpapattiyā aṅgena, bhavūpapattikāraṇenāti attho. Idāni taṃ kāraṇaṃ pucchanto <bold>ko nu kho, bhante</bold>tiādimāha.</paragraph>
    <paragraph line="154"><bold>Kāyaduṭṭhulla</bold>nti kāyālasiyabhāvo. <bold>Jhāyato</bold>ti jalato.</paragraph>
    <paragraph line="155" number="235"><bold>Dīgharattaṃ kho me</bold>ti thero kira pāramiyo pūrento isipabbajjaṃ pabbajitvā samāpattiṃ nibbattetvā nirantaraṃ tīṇi attabhāvasatāni brahmaloke paṭilabhi, taṃ sandhāyetaṃ āha. Vuttampi cetaṃ –</paragraph>
    <gatha1 line="156">‘‘Avokiṇṇaṃ <pageBreak edition="V" number="4.0149" /> tīṇi sataṃ, yaṃ pabbajiṃ isipabbajjaṃ;</gatha1>
    <gathalast line="157">Asaṅkhataṃ gavesanto, pubbe sañcaritaṃ mama’’nti.</gathalast>
    <paragraph line="158">Sesaṃ sabbattha uttānamevāti.</paragraph>
    <centered line="159">Papañcasūdaniyā majjhimanikāyaṭṭhakathāya</centered>
    <centered line="160">Anuruddhasuttavaṇṇanā niṭṭhitā.</centered>
    <subhead line="161">8. Upakkilesasuttavaṇṇanā</subhead>
    <paragraph line="162" number="236"><bold>Evaṃ</bold><pageBreak edition="V" number="4.0150" /><pageBreak edition="P" number="4.0203" /><bold>me suta</bold>nti upakkilesasuttaṃ. Tattha <bold>etadavocā</bold>ti neva bhedādhippāyena na piyakamyatāya, atha khvāssa etadahosi – ‘‘ime bhikkhū <pageBreak edition="M" number="4.0145" /> mama vacanaṃ gahetvā na oramissanti, buddhā ca nāma hitānukampakā, addhā nesaṃ bhagavā ekaṃ kāraṇaṃ kathessati, taṃ sutvā ete oramissanti, tato tesaṃ phāsuvihāro bhavissatī’’ti. Tasmā etaṃ ‘‘idha, bhante’’tiādivacanamavoca. <bold>Mā bhaṇḍana</bold>ntiādīsu ‘‘akatthā’’ti pāṭhasesaṃ gahetvā ‘‘mā bhaṇḍanaṃ akatthā’’ti evaṃ attho daṭṭhabbo. <bold>Aññataro</bold>ti so kira bhikkhu bhagavato atthakāmo, ayaṃ kirassa adhippāyo – ‘‘ime bhikkhū kodhābhibhūtā satthu vacanaṃ na gaṇhanti, mā bhagavā ete ovadanto kilamī’’ti, tasmā evamāha.</paragraph>
    <paragraph line="163"><bold>Piṇḍāya pāvisī</bold>ti na kevalaṃ pāvisi, yenapi janena na diṭṭho, so maṃ passatūtipi adhiṭṭhāsi. Kimatthaṃ adhiṭṭhāsīti? Tesaṃ bhikkhūnaṃ damanatthaṃ. Bhagavā hi tadā piṇḍapātappaṭikkanto ‘‘puthusaddo samajano’’tiādigāthā bhāsitvā kosambito bālakaloṇakāragāmaṃ gato. Tato pācīnavaṃsadāyaṃ, tato pālileyyakavanasaṇḍaṃ gantvā pālileyyahatthināgena upaṭṭhahiyamāno temāsaṃ vasi. Nagaravāsinopi – ‘‘satthā vihāraṃ gato, gacchāma dhammassavanāyā’’ti gandhapupphahatthā vihāraṃ gantvā ‘‘kahaṃ, bhante, satthā’’ti pucchiṃsu. ‘‘Kahaṃ tumhe satthāraṃ dakkhatha, satthā ‘ime bhikkhū samagge <pageBreak edition="P" number="4.0204" /> karissāmī’ti āgato, samagge kātuṃ asakkonto nikkhamitvā gato’’ti. ‘‘Mayaṃ satampi sahassampi datvā satthāraṃ ānetuṃ na sakkoma, so no ayācito sayameva āgato, mayaṃ ime bhikkhū nissāya satthu sammukhā dhammakathaṃ sotuṃ na labhimhā. Ime satthāraṃ uddissa pabbajitā, tasmimpi sāmaggiṃ karonte samaggā na jātā, kassāññassa vacanaṃ karissanti. Alaṃ na imesaṃ bhikkhā dātabbā’’ti sakalanagare daṇḍaṃ ṭhapayiṃsu. Te punadivase sakalanagaraṃ piṇḍāya caritvā kaṭacchumattampi bhikkhaṃ alabhitvā vihāraṃ āgamaṃsu. Upāsakāpi te puna āhaṃsu – ‘‘yāva satthāraṃ na khamāpetha, tāva vo tameva daṇḍakamma’’nti. Te ‘‘satthāraṃ khamāpessāmā’’ti bhagavati sāvatthiyaṃ anuppatte <pageBreak edition="V" number="4.0151" /> tattha agamaṃsu. Satthā tesaṃ aṭṭhārasa bhedakaravatthūni desesīti ayamettha pāḷimuttakakathā.</paragraph>
    <paragraph line="164" number="237"> Idāni <bold>puthusaddo</bold>tiādigāthāsu puthu mahāsaddo assāti <bold>puthusaddo. Samajano</bold>ti samāno ekasadiso jano, sabbovāyaṃ bhaṇḍanakārakajano <pageBreak edition="M" number="4.0146" /> samantato saddaniccharaṇena puthusaddo ceva sadiso cāti vuttaṃ hoti. <bold>Na bālo koci maññathā</bold>ti tatra koci ekopi ahaṃ bāloti na maññati, sabbepi paṇḍitamāninoyeva. <bold>Nāññaṃ bhiyyo amaññaru</bold>nti koci ekopi ahaṃ bāloti na ca maññi, bhiyyo ca saṅghasmiṃ bhijjamāne aññampi ekaṃ ‘‘mayhaṃ kāraṇā saṅgho bhijjatī’’ti idaṃ kāraṇaṃ na maññīti attho.</paragraph>
    <paragraph line="165"><bold>Parimuṭṭhā</bold>ti muṭṭhassatino. <bold>Vācāgocarabhāṇino</bold>ti rākārassa rassādeso kato; vācāgocarāva <pageBreak edition="P" number="4.0205" />, na satipaṭṭhānagocarā, bhāṇino ca, kathaṃ bhāṇino? <bold>Yāvicchanti mukhāyāmaṃ,</bold> yāva mukhaṃ pasāretuṃ icchanti, tāva pasāretvā bhāṇino, ekopi saṅghagāravena mukhasaṅkocanaṃ na karotīti attho. <bold>Yena nītā</bold>ti yena kalahena imaṃ nillajjabhāvaṃ nītā. <bold>Na taṃ vidū</bold> na taṃ jānanti ‘‘evaṃ sādīnavo aya’’nti.</paragraph>
    <paragraph line="166"><bold>Ye ca taṃ upanayhantī</bold>ti taṃ akkocchi mantiādikaṃ ākāraṃ ye upanayhanti. <bold>Sanantano</bold>ti porāṇo.</paragraph>
    <paragraph line="167"><bold>Pare</bold>ti paṇḍite ṭhapetvā tato aññe bhaṇḍanakārakā pare nāma. Te ettha saṅghamajjhe kalahaṃ karontā ‘‘mayaṃ yamāmase upayamāma nassāma satataṃ samitaṃ maccusantikaṃ gacchāmā’’ti na jānanti. <bold>Ye ca tattha vijānantī</bold>ti ye ca tattha paṇḍitā ‘‘mayaṃ maccuno samīpaṃ gacchāmā’’ti vijānanti. <bold>Tato sammanti medhagā</bold>ti evañhi te jānantā yonisomanasikāraṃ uppādetvā medhagānaṃ kalahānaṃ vūpasamāya paṭipajjanti.</paragraph>
    <paragraph line="168"><bold>Aṭṭhicchinnā</bold>ti ayaṃ gāthā jātake (jā. 1.9.16) āgatā, brahmadattañca dīghāvukumārañca sandhāya <pageBreak edition="V" number="4.0152" /> vuttā. Ayañhettha attho – tesampi tathā pavattaverānaṃ hoti saṅgati, kasmā <pageBreak edition="P" number="4.0206" /> tumhākaṃ na hoti, yesaṃ vo neva mātāpitūnaṃ aṭṭhīni chinnāni, na pāṇā haṭā na gavāssadhanāni haṭānīti.</paragraph>
    <paragraph line="169"><bold>Sace</bold><pageBreak edition="M" number="4.0147" /><bold>labhethā</bold>tiādigāthā paṇḍitasahāyassa ca bālasahāyassa ca vaṇṇāvaṇṇadīpanatthaṃ vuttā. <bold>Abhibhuyya sabbāni parissayānī</bold>ti pākaṭaparissaye ca paṭicchannaparissaye ca abhibhavitvā tena saddhiṃ attamano satimā careyyāti.</paragraph>
    <paragraph line="170"><bold>Rājāva raṭṭhaṃ vijita</bold>nti yathā attano vijitaraṭṭhaṃ mahājanakarājā ca arindamamahārājā ca pahāya ekakā vicariṃsu, evaṃ vicareyyāti attho. <bold>Mātaṅgaraññeva nāgo</bold>ti mātaṅgo araññe nāgova. <bold>Mātaṅgo</bold>ti hatthi vuccati. <bold>Nāgo</bold>ti mahantādhivacanametaṃ. Yathā hi mātuposako mātaṅganāgo araññe eko cari, na ca pāpāni akāsi, yathā ca pālileyyako, evaṃ eko care, na ca pāpāni kayirāti vuttaṃ hoti.</paragraph>
    <paragraph line="171" number="238"><bold>Bālakaloṇakāragāmo</bold>ti upāligahapatissa bhogagāmo. <bold>Tenupasaṅkamī</bold>ti kasmā upasaṅkami? Gaṇe kirassa ādīnavaṃ disvā ekavihāriṃ bhikkhuṃ passitukāmatā udapādi, tasmā sītādīhi pīḷito uṇhādīni patthayamāno viya upasaṅkami. <bold>Dhammiyā kathāyā</bold>ti ekībhāve ānisaṃsappaṭisaṃyuttāya. Yena <pageBreak edition="P" number="4.0207" /> pācīnavaṃsadāyo, tattha kasmā upasaṅkami? Kalahakārake kirassa diṭṭhādīnavattā samaggavāsino bhikkhū passitukāmatā udapādi, tasmā sītādīhi pīḷito uṇhādīni patthayamāno viya tattha upasaṅkami. <bold>Āyasmā ca anuruddho</bold>tiādi vuttanayameva.</paragraph>
    <paragraph line="172" number="241"><bold>Atthi pana vo</bold>ti pacchimapucchāya lokuttaradhammaṃ puccheyya. So pana therānaṃ natthi, tasmā taṃ pucchituṃ na yuttanti parikammobhāsaṃ pucchati. <bold>Obhāsañceva sañjānāmā</bold>ti parikammobhāsaṃ sañjānāma. <bold>Dassanañca rūpāna</bold>nti dibbacakkhunā rūpadassanañca sañjānāma. <bold>Tañca nimittaṃ nappaṭivijjhāmā</bold>ti tañca kāraṇaṃ na jānāma, yena no obhāso ca rūpadassanañca antaradhāyati.</paragraph>
    <paragraph line="173"><bold>Taṃ kho pana vo anuruddhā nimittaṃ paṭivijjhitabba</bold>nti taṃ vo kāraṇaṃ jānitabbaṃ. <bold>Ahampi suda</bold>nti anuruddhā tumhe kiṃ na āḷulessanti, ahampi imehi ekādasahi upakkilesehi <pageBreak edition="V" number="4.0153" /> āḷulitapubboti dassetuṃ imaṃ desanaṃ <pageBreak edition="M" number="4.0148" /> ārabhi. <bold>Vicikicchā kho me</bold>tiādīsu mahāsattassa ālokaṃ vaḍḍhetvā dibbacakkhunā nānāvidhāni rūpāni disvā ‘‘idaṃ kho ki’’nti vicikicchā udapādi. <bold>Samādhi cavī</bold>ti parikammasamādhi cavi. <bold>Obhāso</bold>ti parikammobhāsopi antaradhāyi, dibbacakkhunāpi rūpaṃ na passi. <bold>Amanasikāro</bold>ti rūpāni passato vicikicchā uppajjati, idāni kiñci na manasikarissāmīti amanasikāro udapādi.</paragraph>
    <paragraph line="174"><bold>Thinamiddha</bold>nti <pageBreak edition="P" number="4.0208" /> kiñci amanasikarontassa thinamiddhaṃ udapādi.</paragraph>
    <paragraph line="175"><bold>Chambhitatta</bold>nti himavantābhimukhaṃ ālokaṃ vaḍḍhetvā dānavarakkhasaajagarādayo addasa, athassa chambhitattaṃ udapādi.</paragraph>
    <paragraph line="176"><bold>Uppila</bold>nti ‘‘mayā diṭṭhabhayaṃ pakatiyā olokiyamānaṃ natthi. Adiṭṭhe kiṃ nāma bhaya’’nti cintayato uppilāvitattaṃ udapādi. <bold>Sakidevā</bold>ti ekapayogeneva pañca nidhikumbhiyopi passeyya.</paragraph>
    <paragraph line="177"><bold>Duṭṭhulla</bold>nti mayā vīriyaṃ gāḷhaṃ paggahitaṃ, tena me uppilaṃ uppannanti vīriyaṃ sithilamakāsi, tato kāyadaratho kāyaduṭṭhullaṃ kāyālasiyaṃ udapādi.</paragraph>
    <paragraph line="178"><bold>Accāraddhavīriya</bold>nti mama vīriyaṃ sithilaṃ karoto duṭṭhullaṃ uppannanti puna vīriyaṃ paggaṇhato accāraddhavīriyaṃ udapādi. <bold>Patameyyā</bold>ti mareyya.</paragraph>
    <paragraph line="179"><bold>Atilīnavīriya</bold>nti mama vīriyaṃ paggaṇhato evaṃ jātanti puna vīriyaṃ sithilaṃ karoto atilīnavīriyaṃ udapādi.</paragraph>
    <paragraph line="180"><bold>Abhijappā</bold>ti devalokābhimukhaṃ ālokaṃ vaḍḍhetvā devasaṅghaṃ passato taṇhā udapādi.</paragraph>
    <paragraph line="181"><bold>Nānattasaññā</bold>ti mayhaṃ ekajātikaṃ rūpaṃ manasikarontassa abhijappā uppannā, nānāvidharūpaṃ <pageBreak edition="V" number="4.0154" /> manasi karissāmīti kālena devalokābhimukhaṃ kālena manussalokābhimukhaṃ vaḍḍhetvā nānāvidhāni rūpāni manasikaroto nānattasaññā udapādi.</paragraph>
    <paragraph line="182"><bold>Atinijjhāyitatta</bold>nti mayhaṃ nānāvidhāni rūpāni manasikarontassa nānattasaññā udapādi, iṭṭhaṃ vā aniṭṭhaṃ <pageBreak edition="P" number="4.0209" /> vā ekajātikameva manasi karissāmīti tathā manasikaroto atinijjhāyitattaṃ rūpānaṃ udapādi.</paragraph>
    <paragraph line="183" number="243"><bold>Obhāsanimittaṃ</bold><pageBreak edition="M" number="4.0149" /><bold>manasi karomī</bold>ti parikammobhāsameva manasi karomi. <bold>Na ca rūpāni passāmī</bold>ti dibbacakkhunā rūpāni na passāmi. <bold>Rūpanimittaṃ manasi karomī</bold>ti dibbacakkhunā visayarūpameva manasi karomi.</paragraph>
    <paragraph line="184"><bold>Parittañceva obhāsa</bold>nti parittakaṭṭhāne obhāsaṃ. <bold>Parittāni ca rūpānī</bold>ti parittakaṭṭhāne rūpāni. Vipariyāyena dutiyavāro veditabbo. <bold>Paritto samādhī</bold>ti parittako parikammobhāso, obhāsaparittatañhi sandhāya idha parikammasamādhi ‘‘paritto’’ti vutto. <bold>Parittaṃ me tasmiṃ samaye</bold>ti tasmiṃ samaye dibbacakkhupi parittakaṃ hoti. Appamāṇavārepi eseva nayo.</paragraph>
    <paragraph line="185" number="245"><bold>Avitakkampi vicāramatta</bold>nti pañcakanaye dutiyajjhānasamādhiṃ. <bold>Avitakkampi avicāra</bold>nti catukkanayepi pañcakanayepi jhānattayasamādhiṃ. <bold>Sappītika</bold>nti dukatikajjhānasamādhiṃ. <bold>Nippītika</bold>nti dukajjhānasamādhiṃ. <bold>Sātasahagata</bold>nti tikacatukkajjhānasamādhiṃ. <bold>Upekkhāsahagata</bold>nti catukkanaye catutthajjhānasamādhiṃ pañcakanaye pañcamajjhānasamādhiṃ.</paragraph>
    <paragraph line="186">Kadā pana bhagavā imaṃ tividhaṃ samādhiṃ bhāveti? Mahābodhimūle nisinno pacchimayāme. Bhagavato hi paṭhamamaggo paṭhamajjhāniko ahosi, dutiyādayo dutiyatatiyacatutthajjhānikā <pageBreak edition="P" number="4.0210" />. Pañcakanaye pañcamajjhānassa maggo natthīti so lokiyo ahosīti lokiyalokuttaramissakaṃ sandhāyetaṃ vuttaṃ. Sesaṃ sabbattha uttānamevāti.</paragraph>
    <paragraph line="187">Papañcasūdaniyā majjhimanikāyaṭṭhakathāya</paragraph>
    <centered line="188">Upakkilesasuttavaṇṇanā niṭṭhitā.</centered>
    <subhead line="189">9. Bālapaṇḍitasuttavaṇṇanā</subhead>
    <paragraph line="190" number="246"><bold>Evaṃ</bold><pageBreak edition="V" number="4.0155" /><bold>me suta</bold>nti bālapaṇḍitasuttaṃ. Tattha <bold>bālalakkhaṇānī</bold>ti bālo ayanti etehi lakkhiyati ñāyatīti bālalakkhaṇāni. Tāneva tassa sañjānanakāraṇānīti <bold>bālanimittāni</bold>. Bālassa apadānānīti <bold>bālāpadānāni</bold><pageBreak edition="M" number="4.0150" />. <bold>Duccintitacintī</bold>ti cintayanto abhijjhābyāpādamicchādassanavasena duccintitameva cinteti. <bold>Dubbhāsitabhāsī</bold>ti bhāsamānopi musāvādādibhedaṃ dubbhāsitameva bhāsati. <bold>Dukkaṭakammakārī</bold>ti karontopi pāṇātipātādivasena dukkaṭakammameva karoti. <bold>Tatra ce</bold>ti yattha nisinno, tassaṃ parisati. <bold>Tajjaṃ tassāruppa</bold>nti tajjātikaṃ tadanucchavikaṃ, pañcannaṃ verānaṃ diṭṭhadhammakasamparāyikaādīnavappaṭisaṃyuttanti adhippāyo. <bold>Tatrā</bold>ti <pageBreak edition="P" number="4.0211" /> tāya kathāya kacchamānāya. <bold>Bāla</bold>ntiādīni sāmiatthe upayogavacanaṃ.</paragraph>
    <paragraph line="191" number="248"><bold>Olambantī</bold>ti upaṭṭhahanti. Sesapadadvayaṃ tasseva vevacanaṃ, olambanādiākārena hi tāni upaṭṭhahanti, tasmā evaṃ vuttaṃ. <bold>Pathaviyā olambantī</bold>ti pathavitale pattharanti. Sesapadadvayaṃ tasseva vevacanaṃ. Pattharaṇākāroyeva hesa. <bold>Tatra, bhikkhave, bālassā</bold>ti tasmiṃ upaṭṭhānākāre āpāthagate bālassa evaṃ hoti.</paragraph>
    <paragraph line="192" number="249"><bold>Etadavocā</bold>ti anusandhikusalo bhikkhu ‘‘nirayassa upamā kātuṃ na sakkā’’ti na bhagavā vadati, ‘‘na sukarā’’ti pana vadati, na sukaraṃ pana sakkā hoti kātuṃ, handāhaṃ dasabalaṃ upamaṃ kārāpemīti cintetvā etaṃ ‘‘sakkā, bhante’’ti vacanaṃ avoca. <bold>Haneyyu</bold>nti vinivijjhitvā gamanavasena yathā ekasmiṃ ṭhāne dve pahārā nipatanti, evaṃ haneyyuṃ. Tenassa dve vaṇamukhasatāni honti. Ito uttaripi eseva nayo.</paragraph>
    <paragraph line="193" number="250"><bold>Pāṇimatta</bold>nti antomuṭṭhiyaṃ ṭhapanamattaṃ. <bold>Saṅkhampi na upetī</bold>ti gaṇanamattampi na gacchati. <bold>Kalabhāgampī</bold>ti satimaṃ kalaṃ sahassimaṃ kalaṃ satasahassimaṃ vā kalaṃ upagacchatītipi vattabbataṃ na upeti. <bold>Upanidhampī</bold>ti upanikkhepanamattampi na upeti, olokentassa olokitamattampi <pageBreak edition="V" number="4.0156" /> natthi. <bold>Tattaṃ</bold><pageBreak edition="P" number="4.0212" /><bold>ayokhila</bold>nti tigāvutaṃ attabhāvaṃ sampajjalitāya lohapathaviyā uttānakaṃ nipajjāpetvā tassa dakkhiṇahatthe tālappamāṇaṃ ayasūlaṃ pavesenti, tathā vāmahatthādīsu. Yathā ca uttānakaṃ nipajjāpetvā, evaṃ urenapi dakkhiṇapassenapi vāmapassenapi nipajjāpetvā taṃ kammakāraṇaṃ karontiyeva. <bold>Saṃvesetvā</bold>ti sampajjalitāya lohapathaviyā tigāvutaṃ attabhāvaṃ nipajjāpetvā. <bold>Kuṭhārīhī</bold>ti mahatīhi gehassa ekapakkhachadanamattāhi kuṭhārīhi tacchanti. Lohitaṃ nadī hutvā sandati, lohapathavito jālā uṭṭhahitvā tacchitaṭṭhānaṃ gaṇhanti. Mahādukkhaṃ uppajjati, tacchantā <pageBreak edition="M" number="4.0151" /> pana suttāhataṃ karitvā dārū viya aṭṭhaṃsampi chaḷaṃsampi karonti. <bold>Vāsīhī</bold>ti mahāsuppapamāṇāhi vāsīhi. Tāhi tacchantā tacato yāva aṭṭhīni saṇikaṃ tacchanti, tacchitaṃ tacchitaṃ paṭipākatikaṃ hoti. <bold>Rathe yojetvā</bold>ti saddhiṃ yugayottapañcaracakkakubbarapācanehi sabbato sampajjalite rathe yojetvā. <bold>Mahanta</bold>nti mahākūṭāgārappamāṇaṃ. <bold>Āropentī</bold>ti sampajjalitehi ayamuggarehi pothentā āropenti. <bold>Sakimpi</bold><pageBreak edition="P" number="4.0213" /><bold>uddha</bold>nti supakkuthitāya ukkhaliyā pakkhittataṇḍulā viya uddhaṃ adho tiriyañca gacchati.</paragraph>
    <paragraph line="194"><bold>Bhāgaso mito</bold>ti bhāge ṭhapetvā ṭhapetvā vibhatto. <bold>Pariyanto</bold>ti parikkhitto. <bold>Ayasā</bold>ti upari ayapaṭṭena chādito.</paragraph>
    <paragraph line="195"><bold>Samantā yojanasataṃ pharitvā tiṭṭhatī</bold>ti evaṃ pharitvā tiṭṭhati, yathā samantā yojanasate ṭhāne ṭhatvā olokentassa akkhīni yamakagoḷakā viya nikkhamanti.</paragraph>
    <paragraph line="196"><bold>Na sukarā akkhānena pāpuṇitu</bold>nti nirayo nāma evampi dukkho evampi dukkhoti vassasataṃ vassasahassaṃ kathentenāpi matthakaṃ pāpetvā kathetuṃ na sukarāti attho.</paragraph>
    <paragraph line="197" number="251"><bold>Dantullehaka</bold>nti dantehi ullehitvā, luñcitvāti vuttaṃ hoti. <bold>Rasādo</bold>ti rasagedhena paribhuttaraso.</paragraph>
    <paragraph line="198" number="252"><bold>Aññamaññakhādikā</bold>ti aññamaññakhādanaṃ.</paragraph>
    <paragraph line="199"><bold>Dubbaṇṇo</bold>ti <pageBreak edition="V" number="4.0157" /> durūpo. <bold>Duddasiko</bold>ti dārakānaṃ bhayāpanatthaṃ katayakkho viya duddaso. <bold>Okoṭimako</bold>ti lakuṇḍako paviṭṭhagīvo mahodaro. <bold>Kāṇo</bold>ti ekakkhikāṇo vā ubhayakkhikāṇo vā. <bold>Kuṇī</bold>ti ekahatthakuṇī vā ubhayahatthakuṇī vā. <bold>Pakkhahato</bold>ti pīṭhasappī. <bold>So</bold><pageBreak edition="P" number="4.0214" /><bold>kāyenā</bold>ti idamassa dukkhānupabandhadassanatthaṃ āraddhaṃ.</paragraph>
    <paragraph line="200"><bold>Kaliggahenā</bold>ti parājayena. <bold>Adhibandhaṃ nigaccheyyā</bold>ti yasmā bahuṃ jito sabbasāpateyyampissa nappahoti, tasmā attanāpi bandhaṃ nigaccheyya. <bold>Kevalā paripūrā bālabhūmī</bold>ti bālo tīṇi duccaritāni pūretvā <pageBreak edition="M" number="4.0152" /> niraye nibbattati, tattha pakkāvasesena manussattaṃ āgato pañcasu nīcakulesu nibbattitvā puna tīṇi duccaritāni pūretvā niraye nibbattatīti ayaṃ sakalā paripuṇṇā bālabhūmi.</paragraph>
    <paragraph line="201" number="253"><bold>Paṇḍitalakkhaṇānī</bold>tiādi vuttānusāreneva veditabbaṃ. <bold>Sucintitacintī</bold>tiādīni cettha manosucaritādīnaṃ vasena yojetabbāni.</paragraph>
    <subhead line="202">Cakkaratanavaṇṇanā</subhead>
    <paragraph line="203" number="256"><bold>Sīsaṃ nhātassā</bold>ti sīsena saddhiṃ gandhodakena nhātassa. <bold>Uposathikassā</bold>ti samādinnauposathaṅgassa. <bold>Uparipāsādavaragatassā</bold>ti pāsādavarassa upari gatassa subhojanaṃ bhuñjitvā pāsādavarassa upari mahātale sirīgabbhaṃ pavisitvā sīlāni āvajjantassa. Tadā kira rājā pātova satasahassaṃ vissajjetvā mahādānaṃ datvā punapi soḷasahi gandhodakaghaṭehi sīsaṃ nhāyitvā katapātarāso suddhaṃ uttarāsaṅgaṃ ekaṃsaṃ katvā uparipāsādassa sirīsayane pallaṅkaṃ ābhujitvā nisinno attano dānamayapuññasamudayaṃ āvajjetvā nisīdati, ayaṃ sabbacakkavattīnaṃ dhammatā <pageBreak edition="P" number="4.0215" />.</paragraph>
    <paragraph line="204">Tesaṃ taṃ āvajjantānaṃyeva vuttappakārapuññakammapaccayaṃ utusamuṭṭhānaṃ nīlamaṇisaṅghāṭasadisaṃ pācīnasamuddajalatalaṃ chindamānaṃ viya ākāsaṃ alaṅkurumānaṃ viya dibbaṃ cakkaratanaṃ pātubhavati. Tayidaṃ dibbānubhāvayuttattā <bold>dibba</bold>nti vuttaṃ. Sahassaṃ assa arānanti <bold>sahassāraṃ</bold>. Saha <pageBreak edition="V" number="4.0158" /> nemiyā saha nābhiyā cāti <bold>sanemikaṃ sanābhikaṃ</bold>. Sabbehi ākārehi paripūranti <bold>sabbākāraparipūraṃ</bold>.</paragraph>
    <paragraph line="205">Tattha cakkañca taṃ ratijananaṭṭhena ratanañcāti <bold>cakkaratanaṃ</bold>. Yāya pana taṃ nābhiyā ‘‘sanābhika’’nti vuttaṃ, sā indanīlamaṇimayā hoti. Majjhe panassā rajatamayā panāḷi, yāya suddhasiniddhadantapantiyā hasamānaṃ viya virocati. Majjhe chiddena viya candamaṇḍalena ubhosupi bāhirantesu rajatapaṭṭena kataparikkhepo hoti. Tesu panassā nābhipanāḷi parikkhepapaṭṭesu yuttaṭṭhāne paricchedalekhā suvibhattāva hutvā paññāyanti. Ayaṃ tāvassa nābhiyā sabbākāraparipūratā.</paragraph>
    <paragraph line="206">Yehi <pageBreak edition="M" number="4.0153" /> pana taṃ arehi ‘‘sahassāra’’nti vuttaṃ, te sattaratanamayā sūriyarasmiyo viya pabhāsampannā honti. Tesampi ghaṭamaṇikaparicchedalekhādīni suvibhattāneva paññāyanti. Ayamassa arānaṃ sabbākāraparipūratā.</paragraph>
    <paragraph line="207">Yāya pana taṃ nemiyā saha ‘‘sanemika’’nti vuttaṃ, sā bālasūriyarasmikalāpasiriṃ <pageBreak edition="P" number="4.0216" /> avahasamānā viya surattasuddhasiniddhapavāḷamayā hoti. Sandhīsu panassā sañjhārāgasassirikarattajambonadapaṭṭā vaṭṭaparicchedalekhā ca suvibhattā paññāyanti. Ayamassa nemiyā sabbākāraparipūratā.</paragraph>
    <paragraph line="208">Nemimaṇḍalapiṭṭhiyaṃ panassa dasannaṃ dasannaṃ arānamantare dhamanavaṃso viya antosusiro chiddamaṇḍalacitto vātagāhī pavāḷadaṇḍo hoti, yassa vātena paharitassa sukusalasamannāhatassa pañcaṅgikatūriyassa viya saddo vaggu ca rajanīyo ca kamanīyo ca hoti. Tassa kho pana pavāḷadaṇḍassa upari setacchattaṃ, ubhosu passesu samosaritakusumadāmapantiyoti evaṃ samosaritakusumadāmapantisatadvayaparivārena setacchattasatadhārinā pavāḷadaṇḍasatena samupasobhitanemiparikkhepassa dvinnampi nābhipanāḷīnaṃ anto dve sīhamukhāni honti, yehi tālakkhandhappamāṇā puṇṇacandakiraṇakalāpasassirikā taruṇaravisamānarattakambalageṇḍukapariyantā ākāsagaṅgāgatisobhaṃ abhibhavamānā viya dve muttakalāpā olambanti, yehi cakkaratanena saddhiṃ <pageBreak edition="V" number="4.0159" /> ākāse samparivattamānehi tīṇi cakkāni ekato parivattantāni viya khāyanti. Ayamassa sabbaso sabbākāraparipūratā.</paragraph>
    <paragraph line="209">Taṃ panetaṃ evaṃ sabbākāraparipūraṃ pakatiyā sāyamāsabhattaṃ bhuñjitvā attano attano gharadvāre paññattāsanesu <pageBreak edition="P" number="4.0217" /> nisīditvā pavattakathāsallāpesu manussesu vīthicatukkādīsu kīḷamāne dārakajane nātiuccena nātinīcena vanasaṇḍamatthakāsannena ākāsappadesena upasobhayamānaṃ viya rukkhasākhaggāni, dvādasayojanato paṭṭhāya suyyamānena madhurassarena sattānaṃ sotāni odhāpayamānaṃ yojanato paṭṭhāya nānappabhāsamudayasamujjalena vaṇṇena nayanāni samākaḍḍhantaṃ <pageBreak edition="M" number="4.0154" /> rañño cakkavattissa puññānubhāvaṃ ugghosayantaṃ viya rājadhāniabhimukhaṃ āgacchati.</paragraph>
    <paragraph line="210">Atha tassa cakkaratanassa saddassavaneneva ‘‘kuto nu kho, kassa nu kho ayaṃ saddo’’ti āvajjitahadayānaṃ puratthimadisaṃ olokayamānānaṃ tesaṃ manussānaṃ aññataro aññataraṃ evamāha – ‘‘passa bho acchariyaṃ, ayaṃ puṇṇacando pubbe eko uggacchati, ajja pana attadutiyo uggato, etañhi rājahaṃsamithunaṃ viya puṇṇacandamithunaṃ pubbāpariyena gaganatalaṃ abhilaṅghatī’’ti. Tamañño āha – ‘‘kiṃ kathesi samma kahaṃ nāma tayā dve puṇṇacandā ekato uggacchantā diṭṭhapubbā, nanu esa tapanīyaraṃsidhāro piñcharakiraṇo divākaro uggato’’ti. Tamañño sitaṃ katvā evamāha – ‘‘kiṃ ummattosi, nanu kho idānimeva divākaro atthaṅgato, so kathaṃ imaṃ puṇṇacandaṃ anubandhamāno uggacchissati, addhā panetaṃ anekaratanappabhāsamujjalaṃ ekassa puññavato vimānaṃ bhavissatī’’ti. Te sabbepi apasādayantā aññe evamāhaṃsu – ‘‘kiṃ bahuṃ vippalapatha, nevesa puṇṇacando, na sūriyo na devavimānaṃ. Na hetesaṃ evarūpā <pageBreak edition="P" number="4.0218" /> sirisampatti atthi, cakkaratanena panetena bhavitabba’’nti.</paragraph>
    <paragraph line="211">Evaṃ pavattasallāpasseva tassa janassa candamaṇḍalaṃ ohāya taṃ cakkaratanaṃ abhimukhaṃ hoti. Tato tehi ‘‘kassa nu kho idaṃ nibbatta’’nti vutte bhavanti vattāro – ‘‘na kassaci aññassa, nanu amhākaṃ rājā pūritacakkavattivatto, tassetaṃ nibbatta’’nti. Atha so ca mahājano, yo ca añño passati, sabbo cakkaratanameva anugacchati. Tampi cakkaratanaṃ raññoyeva atthāya attano āgatabhāvaṃ ñāpetukāmaṃ viya sattakkhattuṃ pākāramatthakeneva nagaraṃ anusaṃyāyitvā <pageBreak edition="V" number="4.0160" /> rañño antepuraṃ padakkhiṇaṃ katvā antepurassa uttarasīhapañjaraāsanne ṭhāne yathā gandhapupphādīhi sukhena sakkā hoti pūjetuṃ, evaṃ akkhāhataṃ viya tiṭṭhati.</paragraph>
    <paragraph line="212">Evaṃ ṭhitassa panassa vātapānacchiddādīhi pavisitvā nānāvirāgaratanappabhāsamujjalaṃ anto pāsādaṃ alaṅkurumānaṃ pabhāsamūhaṃ disvā dassanatthāya sañjātābhilāso rājā hoti. Parijanopissa piyavacanapābhatena āgantvā tamatthaṃ nivedeti. Atha rājā balavapītipāmojjaphuṭasarīro pallaṅkaṃ <pageBreak edition="M" number="4.0155" /> mocetvā uṭṭhāyāsanā sīhapañjarasamīpaṃ gantvā taṃ cakkaratanaṃ disvā ‘‘sutaṃ kho pana meta’’ntiādikaṃ cintanaṃ cintesi. Tena vuttaṃ – ‘‘disvāna rañño khattiyassa…pe… assaṃ nu kho ahaṃ rājā cakkavattī’’ti. Tattha <bold>so hoti rājā cakkavattī</bold>ti kittāvatā cakkavattī hoti? Ekaṅguladvaṅgulamattampi cakkaratane ākāsaṃ abbhuggantvā pavatte.</paragraph>
    <paragraph line="213">Idāni tassa pavattāpanatthaṃ yaṃ kātabbaṃ taṃ dassento <bold>atha kho, bhikkhave</bold>tiādimāha. Tattha <pageBreak edition="P" number="4.0219" /><bold>uṭṭhāyāsanā</bold>ti nisinnāsanato uṭṭhahitvā cakkaratanasamīpaṃ āgantvā. <bold>Bhiṅkāraṃ gahetvā</bold>ti hatthisoṇḍasadisapanāḷiṃ suvaṇṇabhiṅkāraṃ ukkhipitvā vāmahatthena udakaṃ gahetvā. Pavattatu bhavaṃ cakkaratanaṃ, abhivijinātu bhavaṃ cakkaratananti. <bold>Anvadeva rājā cakkavattī saddhiṃ caturaṅginiyā senāyā</bold>ti sabbacakkavattīnañhi udakena abhisiñcitvā ‘‘abhivijānātu bhavaṃ cakkaratana’’nti vacanasamanantarameva vehāsaṃ abbhuggantvā cakkaratanaṃ pavattati, yassa pavattisamakālameva so rājā cakkavattī nāma hoti.</paragraph>
    <paragraph line="214">Pavatte pana cakkaratane taṃ anubandhamānova rājā cakkavattī yānavaraṃ āruyha vehāsaṃ abbhuggacchati, athassa chattacāmarādihattho parijano ceva antepurajano ca. Tato nānappakārakañcukakavacādisannāhavibhūsitena vividhāharaṇappabhāsamujjalitena samussitaddhajapaṭākapaṭimaṇḍitena attano attano balakāyena saddhiṃ uparājasenāpati pabhūtayopi vehāsaṃ abbhuggantvā rājānameva parivārenti. Rājayuttā pana janasaṅgahatthaṃ nagaravīthīsu bheriyo carāpenti ‘‘tātā amhākaṃ rañño cakkaratanaṃ <pageBreak edition="P" number="4.0220" /> nibbattaṃ, attano attano vibhavānurūpena maṇḍitappasādhitā sannipatathā’’ti. Mahājano pana pakatiyā cakkaratanasaddeneva sabbakiccāni <pageBreak edition="V" number="4.0161" /> pahāya gandhapupphādīni ādāya sannipatitova, sopi sabbo vehāsaṃ abbhuggantvā rājānameva parivāreti. Yassa yassa hi raññā saddhiṃ gantukāmatā uppajjati, so so ākāsagatova hoti. Evaṃ dvādasayojanāyāmavitthārā parisā hoti. Tattha ekapurisopi chinnabhinnasarīro vā kiliṭṭhavattho vā natthi. Suciparivāro hi rājā cakkavattī. Cakkavattiparisā nāma vijjādharaparisā viya ākāse gacchamānā indanīlamaṇitale <pageBreak edition="M" number="4.0156" /> vippakiṇṇaratanasadisā hoti. Tena vuttaṃ ‘‘anvadeva rājā cakkavattī saddhiṃ caturaṅginiyā senāyā’’ti.</paragraph>
    <paragraph line="215">Tampi cakkaratanaṃ rukkhaggānaṃ uparūpari nātiuccena gaganapadesena pavattati, yathā rukkhānaṃ pupphaphalapallavehi atthikā tāni sukhena gahetuṃ sakkonti, bhūmiyaṃ ṭhitā ‘‘esa rājā, esa uparājā, esa senāpatī’’ti sallakkhetuṃ sakkonti. Ṭhānādīsupi iriyāpathesu yo yena icchati, so teneva gacchati. Cittakammādisippapasutā cettha attano attano kiccaṃ karontāyeva gacchanti. Yatheva hi bhūmiyaṃ, tathā nesaṃ sabbakiccāni ākāse ijjhanti. Evaṃ cakkavattiparisaṃ gahetvā taṃ cakkaratanaṃ vāmapassena sineruṃ pahāya samuddassa uparibhāgena aṭṭhayojanasahassappamāṇaṃ pubbavidehaṃ gacchati.</paragraph>
    <paragraph line="216">Tattha yo vinibbedhena dvādasayojanāya parikkhepato chattiṃsayojanaparisāya sannivesakkhamo sulabhāhārūpakaraṇo chāyūdakasampanno sucisamatalo ramaṇīyo bhūmibhāgo, tassa uparibhāge taṃ cakkaratanaṃ ākāse akkhāhataṃ viya tiṭṭhati. Atha tena saññāṇena so mahājano otaritvā yathāruci nhānabhojanādīni sabbakiccāni karonto vāsaṃ kappeti, tena vuttaṃ ‘‘yasmiṃ <pageBreak edition="P" number="4.0221" /> kho pana, bhikkhave, padese taṃ cakkaratanaṃ patiṭṭhāti, tattha rājā cakkavattī vāsaṃ upeti saddhiṃ caturaṅginiyā senāyā’’ti.</paragraph>
    <paragraph line="217">Evaṃ vāsaṃ upagate cakkavattimhi ye tattha rājāno, te ‘‘paracakkaṃ āgata’’nti sutvāpi na balakāyaṃ sannipātetvā yuddhasajjā honti. Cakkaratanassa uppattisamanantarameva natthi so satto nāma, yo paccatthikasaññāya rājānaṃ ārabbha āvudhaṃ ukkhipituṃ visaheyya. Ayamanubhāvo cakkaratanassa.</paragraph>
    <gatha1 line="218">Cakkānubhāvena <pageBreak edition="V" number="4.0162" /> hi tassa rañño,</gatha1>
    <gatha2 line="219">Arī asesā damathaṃ upenti;</gatha2>
    <gatha3 line="220">Arindamaṃ nāma narādhipassa,</gatha3>
    <gathalast line="221">Teneva taṃ vuccati tassa cakkaṃ.</gathalast>
    <paragraph line="222">Tasmā <pageBreak edition="M" number="4.0157" /> sabbepi te rājāno attano attano rajjasirivibhavānurūpaṃ pābhataṃ gahetvā taṃ rājānaṃ upagamma onatasirā attano moḷiyamaṇippabhābhisekenassa pādapūjaṃ karonto ‘‘ehi kho mahārājā’’tiādīhi vacanehi tassa kiṅkārappaṭissāvitaṃ āpajjanti. Tena vuttaṃ <bold>ye kho pana, bhikkhave, puratthimāya…pe… anusāsa mahārājā</bold>ti.</paragraph>
    <paragraph line="223">Tattha <bold>svāgata</bold>nti suāgamanaṃ. Ekasmiñhi āgate socanti, gate nandanti. Ekasmiṃ āgate nandanti, gate socanti. Tādiso tvaṃ āgatanandano gamanasocano, tasmā tava āgamanaṃ suāgamananti vuttaṃ hoti. Evaṃ <pageBreak edition="P" number="4.0222" /> vutte pana cakkavattī nāpi ‘‘ettakaṃ nāma me anuvassaṃ baliṃ upakappethā’’ti vadati, nāpi aññassa bhogaṃ acchinditvā aññassa deti. Attano pana dhammarājabhāvassa anurūpāya paññāya pāṇātipātādīni upaparikkhitvā pemanīyena mañjunā sarena ‘‘passatha tātā, pāṇātipāto nāmesa āsevito bhāvito bahulīkato nirayasaṃvattaniko hotī’’tiādinā nayena dhammaṃ desetvā ‘‘pāṇo na hantabbo’’tiādikaṃ ovādaṃ deti. Tena vuttaṃ <bold>rājā cakkavattī evamāha pāṇo na hantabbo…pe… yathābhuttañca bhuñjathā</bold>ti.</paragraph>
    <paragraph line="224">Kiṃ pana sabbepi rañño imaṃ ovādaṃ gaṇhantīti. Buddhassapi tāva sabbe na gaṇhanti, rañño kiṃ gaṇhissanti. Tasmā ye paṇḍitā vibhāvino, te gaṇhanti. Sabbe pana anuyantā bhavanti. Tasmā ‘‘ye kho pana, bhikkhave’’tiādimāha.</paragraph>
    <paragraph line="225">Atha taṃ cakkaratanaṃ evaṃ pubbavidehavāsīnaṃ ovāde dinne katapātarāse cakkavattībalena vehāsaṃ abbhuggantvā puratthimaṃ samuddaṃ ajjhogāhati. Yathā yathā ca taṃ ajjhogāhati, tathā tathā agadagandhaṃ ghāyitvā saṃkhittaphaṇo nāgarājā viya saṃkhittaūmivipphāraṃ hutvā ogacchamānaṃ <pageBreak edition="V" number="4.0163" /> mahāsamuddasalilaṃ yojanamattaṃ ogantvā antosamudde veḷuriyabhitti viya tiṭṭhati. Taṅkhaṇaññeva ca tassa rañño puññasiriṃ daṭṭhukāmāni viya mahāsamuddatale vippakiṇṇāni nānāratanāni tato tato āgantvā taṃ padesaṃ pūrayanti. Atha sā rājaparisā taṃ nānāratanaparipūraṃ mahāsamuddatalaṃ disvā yathāruci ucchaṅgādīhi ādiyati, yathāruci ādinnaratanāya <pageBreak edition="M" number="4.0158" /> pana parisāya taṃ cakkaratanaṃ paṭinivattati. Paṭinivattamāne ca tasmiṃ parisā aggato hoti, majjhe rājā, ante cakkaratanaṃ. Tampi jalanidhijalaṃ palobhiyamānamiva <pageBreak edition="P" number="4.0223" /> cakkaratanasiriyā, asahamānamiva ca tena viyogaṃ, nemimaṇḍalapariyantaṃ abhihanantaṃ nirantarameva upagacchati.</paragraph>
    <paragraph line="226" number="257"> Evaṃ rājā cakkavattī puratthimasamuddapariyantaṃ pubbavidehaṃ abhivijinitvā dakkhiṇasamuddapariyantaṃ jambudīpaṃ vijetukāmo cakkaratanadesitena maggena dakkhiṇasamuddābhimukho gacchati. Tena vuttaṃ <bold>atha kho taṃ, bhikkhave, cakkaratanaṃ puratthimasamuddaṃ ajjhogāhetvā paccuttaritvā dakkhiṇaṃ disaṃ pavattatī</bold>ti. Evaṃ pavattamānassa pana tassa pavattanavidhānaṃ senāsanniveso paṭirājagamanaṃ tesaṃ anusāsanippadānaṃ dakkhiṇasamuddaṃ ajjhogāhanaṃ samuddasalilassa ogacchanaṃ ratanādānanti sabbaṃ purimanayeneva veditabbaṃ.</paragraph>
    <paragraph line="227">Vijinitvā pana taṃ dasasahassayojanappamāṇaṃ jambudīpaṃ dakkhiṇasamuddatopi paccuttaritvā sattayojanasahassappamāṇaṃ aparagoyānaṃ vijetuṃ pubbe vuttanayeneva gantvā tampi samuddapariyantaṃ tatheva abhivijinitvā pacchimasamuddatopi paccuttaritvā aṭṭhayojanasahassappamāṇaṃ uttarakuruṃ vijetuṃ tatheva gantvā tampi samuddapariyantaṃ tatheva abhivijiya uttarasamuddatopi paccuttarati.</paragraph>
    <paragraph line="228">Ettāvatā raññā cakkavattinā cāturantāya pathaviyā ādhipaccaṃ adhigataṃ hoti. So evaṃ vijitavijayo attano rajjasirisampattidassanatthaṃ sapariso uddhaṃ gaganatalaṃ abhilaṅghitvā suvikasitapadumuppalapuṇḍarīkavanavicitte cattāro jātassare viya pañcasatapañcasataparittadīpaparivāre cattāro mahādīpe oloketvā cakkaratanadesiteneva maggena yathānukkamaṃ attano rājadhānimeva paccāgacchati. Atha taṃ cakkaratanaṃ <pageBreak edition="P" number="4.0224" /> antepuradvāraṃ sobhayamānaṃ viya hutvā tiṭṭhati.</paragraph>
    <paragraph line="229">Evaṃ <pageBreak edition="V" number="4.0164" /> patiṭṭhite pana tasmiṃ cakkaratane rājantepure ukkāhi vā dīpikāhi vā kiñci karaṇīyaṃ na hoti, cakkaratanobhāsoyeva rattiṃ andhakāraṃ vidhamati. Ye ca pana rattiṃ andhakāratthikā honti, tesaṃ andhakārameva hoti. Tena vuttaṃ <bold>dakkhiṇasamuddaṃ ajjhogāhetvā…pe… evarūpaṃ cakkaratanaṃ pātubhavatī</bold>ti.</paragraph>
    <subhead line="230">Hatthiratanavaṇṇanā</subhead>
    <paragraph line="231" number="258"> Evaṃ <pageBreak edition="M" number="4.0159" /> pātubhūtacakkaratanassa panassa cakkavattino amaccā pakatimaṅgalahatthiṭṭhānaṃ sucibhūmibhāgaṃ kāretvā haricandanādīhi surabhigandhehi upalimpāpetvā heṭṭhā vicittavaṇṇasurabhikusumasamākiṇṇaṃ upari suvaṇṇatārakānaṃ antarantarā samosaritamanuñña-kusumadāmappaṭimaṇḍitavitānaṃ devavimānaṃ viya abhisaṅkharitvā ‘‘evarūpassa nāma deva hatthiratanassa āgamanaṃ cintethā’’ti vadanti. So pubbe vuttanayeneva mahādānaṃ datvā sīlāni samādāya taṃ puññasampattiṃ āvajjanto nisīdati, athassa puññānubhāvacodito chaddantakulā vā uposathakulā vā taṃ sakkāravisesaṃ anubhavitukāmo taruṇaravimaṇḍalābhirattacaraṇa-gīvamukhappaṭimaṇḍitavisuddhasetasarīro sattappatiṭṭho susaṇṭhitaṅgapaccaṅgasanniveso vikasitaratta-padumacārupokkharo iddhimā yogī viya vehāsaṃ gamanasamattho manosilācuṇṇarañjitapariyanto viya rajatapabbato hatthiseṭṭho tasmiṃ padese patiṭṭhāti. So chaddantakulā āgacchanto sabbakaniṭṭho āgacchati, uposathakulā sabbajeṭṭho. Pāḷiyaṃ pana ‘‘uposatho nāgarājā’’ icceva āgacchati. Svāyaṃ <pageBreak edition="P" number="4.0225" /> pūritacakkavattivattānaṃ cakkavattīnaṃ sutte vuttanayeneva cintayantānaṃ āgacchati, na itaresaṃ. Sayameva pakatimaṅgalahatthiṭṭhānaṃ āgantvā maṅgalahatthiṃ apanetvā tattha tiṭṭhati. Tena vuttaṃ <bold>puna caparaṃ, bhikkhave…pe… nāgarājā</bold>ti.</paragraph>
    <paragraph line="232">Evaṃ pātubhūtaṃ pana taṃ hatthiratanaṃ disvā hatthigopakādayo haṭṭhatuṭṭhā vegena gantvā rañño ārocenti. Rājā turitaturitaṃ āgantvā taṃ disvā pasannacitto ‘‘bhaddakaṃ vata bho hatthiyānaṃ, sace damathaṃ upeyyā’’ti cintayanto hatthaṃ pasāreti. Atha so gharadhenuvacchako viya kaṇṇe olambetvā sūratabhāvaṃ dassento rājānaṃ upasaṅkamati, rājā taṃ abhiruhitukāmo hoti. Athassa <pageBreak edition="V" number="4.0165" /> parijanā adhippāyaṃ ñatvā taṃ hatthiratanaṃ sovaṇṇaddhajaṃ sovaṇṇālaṅkāraṃ hemajālapaṭicchannaṃ katvā upanenti. Rājā taṃ anisīdāpetvāva sattaratanamayāya nisseṇiyā abhiruyha ākāsaṃ gamananinnacitto hoti. Tassa saha cittuppādeneva so hatthirājā rājahaṃso viya indanīlamaṇippabhājālanīlagaganatalaṃ abhilaṅghati, tato cakkacārikāya vuttanayeneva <pageBreak edition="M" number="4.0160" /> sakalarājaparisā. Iti sapariso rājā antopātarāseyeva sakalapathaviṃ anusaṃyāyitvā rājadhāniṃ paccāgacchati, evaṃ mahiddhikaṃ cakkavattino <bold>hatthiratanaṃ</bold> hoti. Tena vuttaṃ <bold>disvāna rañño cakkavattissa…pe… evarūpaṃ hatthiratanaṃ pātubhavatī</bold>ti.</paragraph>
    <subhead line="233">Assaratanavaṇṇanā</subhead>
    <paragraph line="234">Evaṃ pātubhūtahatthiratanassa pana cakkavattino parisā pakatimaṅgalaassaṭṭhānaṃ sucisamatalaṃ kāretvā alaṅkaritvā ca purimanayeneva rañño tassa āgamanacintanatthaṃ ussāhaṃ janenti. So purimanayeneva katadānasakkāro <pageBreak edition="P" number="4.0226" /> samādinnasīlova pāsādatale nisinno puññasampattiṃ samanussarati, athassa puññānubhāvacodito sindhavakulato vijjullatāvinaddhasaradakālasetavalāhakarāsisassiriko rattapādo rattatuṇḍo candappabhāpuñjasadisasuddhasiniddhaghanasaṅghātasarīro kākagīvā viya indanīlamaṇi viya ca kāḷavaṇṇena sīsena samannāgatattā <bold>kāḷasīso</bold> suṭṭhu kappetvā ṭhapitehi viya muñjasadisehi saṇhavaṭṭaujugatigatehi kesehi samannāgatattā <bold>muñjakeso vehāsaṅgamo</bold> valāhako nāma assarājā āgantvā tasmiṃ ṭhāne patiṭṭhāti. Sesaṃ sabbaṃ hatthiratane vuttanayeneva veditabbaṃ. Evarūpaṃ <bold>assaratanaṃ</bold> sandhāya bhagavā <bold>puna capara</bold>ntiādimāha.</paragraph>
    <subhead line="235">Maṇiratanavaṇṇanā</subhead>
    <paragraph line="236">Evaṃ pātubhūtaassaratanassa pana rañño cakkavattissa catuhatthāyāmaṃ sakaṭanābhisamappamāṇaṃ ubhosu antesu kaṇṇikapariyantato viniggatasuparisuddhamuttākalāpehi dvīhi kañcanapadumehi alaṅkataṃ caturāsītimaṇisahassaparivāraṃ tārāgaṇaparivutassa puṇṇacandassa siriṃ paṭippharamānaṃ viya vepullapabbatato <bold>maṇiratanaṃ</bold> āgacchati. Tassevaṃ āgatassa muttājālake <pageBreak edition="V" number="4.0166" /> ṭhapetvā veḷuparamparāya saṭṭhihatthappamāṇaṃ ākāsaṃ āropitassa rattibhāge samantā yojanappamāṇaṃ okāsaṃ ābhā pharati, yāya sabbo so okāso aruṇuggamanavelā viya sañjātāloko hoti. Tato kassakā kasikammaṃ, vāṇijā āpaṇugghāṭanaṃ <pageBreak edition="M" number="4.0161" />, te <pageBreak edition="P" number="4.0227" /> te ca sippino taṃ taṃ kammantaṃ payojenti divāti maññamānā. Tena vuttaṃ <bold>puna caparaṃ, bhikkhave…pe… maṇiratanaṃ pātubhavatī</bold>ti.</paragraph>
    <subhead line="237">Itthiratanavaṇṇanā</subhead>
    <paragraph line="238">Evaṃ pātubhūtamaṇiratanassa pana cakkavattissa visayasukhavisesakāraṇaṃ <bold>itthiratanaṃ</bold> pātubhavati. Maddarājakulato vā hissa aggamahesiṃ ānenti, uttarakuruto vā puññānubhāvena sayaṃ āgacchati. Avasesā panassā sampatti ‘‘puna caparaṃ, bhikkhave, rañño cakkavattissa itthiratanaṃ pātubhavati abhirūpā dassanīyā’’tiādinā nayena pāḷiyaṃyeva āgatā.</paragraph>
    <paragraph line="239">Tattha saṇṭhānapāripūriyā adhikaṃ rūpaṃ assāti <bold>abhirūpā</bold>. Dissamānā ca cakkhūni pīṇayati, tasmā aññaṃ kiccavikkhepaṃ hitvāpi daṭṭhabbāti <bold>dassanīyā</bold>. Dissamānā ca somanassavasena cittaṃ pasādetīti <bold>pāsādikā. Paramāyā</bold>ti evaṃ pasādāvahattā uttamāya. <bold>Vaṇṇapokkharatāyā</bold>ti vaṇṇasundaratāya. <bold>Samannāgatā</bold>ti upetā. <bold>Abhirūpā</bold> vā yasmā nātidīghā nātirassā <bold>dassanīyā</bold> yasmā nātikisā nātithūlā, <bold>pāsādikā</bold> yasmā nātikāḷikā naccodātā. <bold>Paramāya vaṇṇapokkharatāya samannāgatā</bold> yasmā atikkantā mānusaṃ vaṇṇaṃ appattā dibbavaṇṇaṃ. Manussānañhi vaṇṇābhā bahi na niccharati, devānaṃ atidūraṃ niccharati, tassā pana dvādasahatthappamāṇaṃ padesaṃ sarīrābhā obhāseti.</paragraph>
    <paragraph line="240">Nātidīghādīsu cassā paṭhamayugaḷena ārohasampatti, dutiyayugaḷena pariṇāhasampatti, tatiyayugaḷena vaṇṇasampatti vuttā. Chahi vāpi etehi kāyavipattiyā abhāvo, atikkantā mānusaṃ vaṇṇanti iminā kāyasampatti vuttā.</paragraph>
    <paragraph line="241"><bold>Tūlapicuno vā kappāsapicuno vā</bold>ti sappimaṇḍe pakkhipitvā <pageBreak edition="P" number="4.0228" /> ṭhapitassa satavihatassa tūlapicuno <pageBreak edition="V" number="4.0167" /> vā satavihatassa kappāsapicuno vā kāyasamphasso hoti. <bold>Sīte</bold>ti rañño sītakāle. <bold>Uṇhe</bold>ti rañño uṇhakāle. <bold>Candanagandho</bold>ti niccakālameva supisitassa abhinavassa catujjātisamāyojitassa haricandanassa gandho kāyato vāyati. <bold>Uppalagandho</bold>ti hasitakathitakālesu mukhato nikkhanto taṅkhaṇaṃ vikasitasseva nīluppalassa atisurabhigandho vāyati.</paragraph>
    <paragraph line="242">Evaṃ <pageBreak edition="M" number="4.0162" /> rūpasamphassagandhasampattiyuttāya panassā sarīrasampattiyā anurūpaṃ ācāraṃ dassetuṃ <bold>taṃ kho panā</bold>tiādi vuttaṃ. Tattha rājānaṃ disvā nisinnāsanato aggidaḍḍhā viya paṭhamameva uṭṭhātīti <bold>pubbuṭṭhāyinī</bold>. Tasmiṃ nisinne tassa rañño tālavaṇṭena bījanādikiccaṃ katvā pacchā nipatati nisīdatīti <bold>pacchānipātinī</bold>. Kiṃ karomi devāti tassa kiṃkāraṃ paṭissāvetīti <bold>kiṃkārapaṭissāvinī</bold>. Rañño manāpameva carati karotīti <bold>manāpacārinī</bold>. Yaṃ rañño piyaṃ, tadeva vadatīti <bold>piyavādinī</bold>.</paragraph>
    <paragraph line="243">Idāni svāssā ācāro bhāvasuddhiyā eva, na sāṭheyyenāti dassetuṃ <bold>taṃ kho panā</bold>tiādimāha. Tattha <bold>no aticaratī</bold>ti na atikkamitvā carati, aññaṃ purisaṃ cittenapi na patthetīti vuttaṃ hoti. Tattha ye tassā ādimhi ‘‘abhirūpā’’tiādayo ante ‘‘pubbuṭṭhāyinī’’tiādayo guṇā vuttā, te pakatiguṇā eva ‘‘atikkantā <pageBreak edition="P" number="4.0229" /> mānusaṃ vaṇṇa’’ntiādayo pana cakkavattino puññaṃ upanissāya cakkaratanapātubhāvato paṭṭhāya purimakammānubhāvena nibbattantīti veditabbā. Abhirūpatādikāpi vā cakkaratanapātubhāvato paṭṭhāya sabbākārapāripūrā jātā. Tenāha <bold>evarūpaṃ itthiratanaṃ pātubhavatī</bold>ti.</paragraph>
    <subhead line="244">Gahapatiratanavaṇṇanā</subhead>
    <paragraph line="245">Evaṃ pātubhūtaitthiratanassa pana rañño cakkavattissa dhanakaraṇīyānaṃ kiccānaṃ yathāsukhappavattanatthaṃ <bold>gahapatiratanaṃ</bold> pātubhavati. So pakatiyāva mahābhogo mahābhogakule jāto rañño dhanarāsivaḍḍhako seṭṭhi gahapati hoti, cakkaratanānubhāvasahitaṃ panassa kammavipākajaṃ dibbacakkhu pātubhavati, yena antopathaviyaṃ yojanabbhantare nidhiṃ passati. So taṃ sampattiṃ disvā <pageBreak edition="V" number="4.0168" /> tuṭṭhahadayo gantvā rājānaṃ dhanena pavāretvā sabbāni dhanakaraṇīyāni sampādeti. Tena vuttaṃ <bold>puna caparaṃ, bhikkhave…pe… evarūpaṃ gahapatiratanaṃ pātubhavatī</bold>ti.</paragraph>
    <subhead line="246">Pariṇāyakaratanavaṇṇanā</subhead>
    <paragraph line="247">Evaṃ pātubhūtagahapatiratanassa pana rañño cakkavattissa sabbakiccasaṃvidhānasamatthaṃ <bold>pariṇāyakaratanaṃ</bold> pātubhavati. So rañño jeṭṭhaputtova hoti <pageBreak edition="M" number="4.0163" />. Pakatiyā eva paṇḍito byatto medhāvī, rañño puññānubhāvaṃ nissāya panassa attano kammānubhāvena paracittañāṇaṃ uppajjati. Yena dvādasayojanāya rājaparisāya cittācāraṃ ñatvā rañño ahite hite ca vavatthapetuṃ samattho hoti. Sopi taṃ attano ānubhāvaṃ disvā tuṭṭhahadayo rājānaṃ sabbakiccānusāsanena pavāreti. Tena vuttaṃ <bold>puna caparaṃ…pe… pariṇāyakaratanaṃ pātubhavatī</bold>ti. Tattha <pageBreak edition="P" number="4.0230" /><bold>ṭhapetabbaṃ ṭhapetu</bold>nti tasmiṃ tasmiṃ ṭhānantare ṭhapetabbaṃ ṭhapetuṃ.</paragraph>
    <paragraph line="248" number="259"><bold>Samavepākiniyā</bold>tiādi heṭṭhā vuttameva.</paragraph>
    <paragraph line="249" number="260"><bold>Kaṭaggahenā</bold>ti jayaggāhena. <bold>Mahantaṃ bhogakkhandha</bold>nti ekappahāreneva dve vā tīṇi vā satasahassāni. <bold>Kevalā paripūrā paṇḍitabhūmī</bold>ti paṇḍito tīṇi sucaritāni pūretvā sagge nibbattati, tato manussalokaṃ āgacchanto kularūpabhogasampattiyaṃ nibbattati, tattha ṭhito tīṇi ca sucaritāni pūretvā puna sagge nibbattatīti ayaṃ sakalā paripuṇṇā paṇḍitabhūmi. Sesaṃ sabbattha uttānamevāti.</paragraph>
    <centered line="250">Papañcasūdaniyā majjhimanikāyaṭṭhakathāya</centered>
    <centered line="251">Bālapaṇḍitasuttavaṇṇanā niṭṭhitā.</centered>
    <subhead line="252">10. Devadūtasuttavaṇṇanā</subhead>
    <paragraph line="253" number="261"><bold>Evaṃ</bold><pageBreak edition="V" number="4.0169" /><bold>me suta</bold>nti devadūtasuttaṃ. Tattha <bold>dve agārā</bold>tiādi assapurasutte vitthāritameva.</paragraph>
    <paragraph line="254" number="262"><bold>Nirayaṃ upapannā</bold>ti bhagavā katthaci nirayato paṭṭhāya desanaṃ devalokena osāpeti, katthaci devalokato paṭṭhāya nirayena osāpeti. Sace saggasampattiṃ vitthāretvā kathetukāmo hoti, nirayadukkhaṃ ekadesato katheti, tiracchānayonidukkhaṃ pettivisayadukkhaṃ manussalokasampattiṃ ekadesato katheti, saggasampattimeva vitthāreti. Sace nirayadukkhaṃ vitthāretvā kathetukāmo hoti, devalokamanussalokesu <pageBreak edition="M" number="4.0164" /> sampattiṃ tiracchānayonipettivisayesu ca dukkhaṃ ekadesato katheti, nirayadukkhameva vitthāreti. So imasmiṃ sutte nirayadukkhaṃ vitthāretukāmo, tasmā devalokato <pageBreak edition="P" number="4.0231" /> paṭṭhāya desanaṃ nirayena osāpeti. Devalokamanussalokasampattiyo tiracchānayonipettivisayadukkhāni ca ekadesato kathetvā nirayadukkhameva vitthārena kathetuṃ <bold>tamenaṃ, bhikkhave, nirayapālā</bold>tiādimāha.</paragraph>
    <paragraph line="255">Tattha ekacce therā <bold>‘‘nirayapālā</bold> nāma natthi, yantarūpaṃ viya kammameva kāraṇaṃ kāretī’’ti vadanti. Tesaṃ taṃ ‘‘atthi niraye nirayapālāti, āmantā, atthi ca kāraṇikā’’tiādinā nayena abhidhamme (kathā. 866) paṭisedhitameva. Yathā hi manussaloke kammakāraṇakārakā atthi, evameva niraye nirayapālā atthīti. <bold>Yamassa rañño</bold>ti yamarājā nāma vemānikapetarājā, ekasmiṃ kāle dibbavimāne dibbakapparukkhadibbauyyānadibbanāṭakādisampattiṃ anubhavati, ekasmiṃ kāle kammavipākaṃ, dhammiko rājā. Na cesa ekova hoti, catūsu pana dvāresu cattāro janā honti. <bold>Nāddasa</bold>nti attano santike pesitassa kassaci devadūtassa abhāvaṃ sandhāya evaṃ vadati. Atha naṃ yamo ‘‘nāyaṃ bhāsitassa atthaṃ sallakkhetī’’ti ñatvā sallakkhāpetukāmo <bold>ambho</bold>tiādimāha.</paragraph>
    <paragraph line="256"><bold>Jātidhammo</bold>ti <pageBreak edition="V" number="4.0170" /> jātisabhāvo, aparimutto jātiyā, jāti nāma mayhaṃ abbhantareyeva atthīti. Parato <bold>jarādhammo</bold>tiādīsupi eseva nayo.</paragraph>
    <paragraph line="257" number="263"><bold>Paṭhamaṃ devadūtaṃ samanuyuñjitvā</bold>ti ettha daharakumāro atthato evaṃ vadati nāma ‘‘passatha, bho, mayhampi tumhākaṃ viya hatthapādā atthi, sake panamhi muttakarīse palipanno, attano dhammatāya uṭṭhahitvā nhāyituṃ <pageBreak edition="P" number="4.0232" /> na sakkomi, ahaṃ kiliṭṭhagattomhi, nhāpetha manti vattumpi na sakkomi, jātitomhi aparimuttatāya ediso jāto. Na kho panāhameva, tumhepi jātito aparimuttāva. Yatheva hi mayhaṃ, evaṃ tumhākampi jāti āgamissati, iti tassā pure āgamanāva kalyāṇaṃ karothā’’ti. Tenesa devadūto nāma jāto, vacanattho pana maghadevasutte vuttova.</paragraph>
    <paragraph line="258"><bold>Dutiyaṃ</bold><pageBreak edition="M" number="4.0165" /><bold>devadūta</bold>nti etthāpi jarājiṇṇasatto atthato evaṃ vadati nāma – ‘‘passatha, bho, ahampi tumhe viya taruṇo ahosiṃ ūrubalabāhubalajavanasampanno, tassa me tā balajavanasampattiyo antarahitā, vijjamānāpi me hatthapādā hatthapādakiccaṃ na karonti, jarāyamhi aparimuttatāya ediso jāto. Na kho panāhameva, tumhepi jarāya aparimuttāva. Yatheva hi mayhaṃ, evaṃ tumhākampi jarā āgamissati, iti tassā pure āgamanāva kalyāṇaṃ karothā’’ti. Tenesa devadūto nāma jāto.</paragraph>
    <paragraph line="259"><bold>Tatiyaṃ devadūta</bold>nti etthāpi gilānasatto atthato eva vadati nāma – ‘‘passatha, bho, ahampi tumhe viya nirogo ahosiṃ, somhi etarahi byādhinā abhihato sake muttakarīse palipanno, uṭṭhātumpi na sakkomi, vijjamānāpi me hatthapādā hatthapādakiccaṃ na karonti, byādhitomhi aparimuttatāya ediso jāto. Na kho panāhameva, tumhepi byādhito aparimuttāva. Yatheva hi mayhaṃ, evaṃ tumhākaṃ byādhi āgamissati, iti tassa pure āgamanāva kalyāṇaṃ karothā’’ti. Tenesa devadūto nāma jāto.</paragraph>
    <paragraph line="260" number="265"><bold>Catutthaṃ devadūta</bold>nti ettha pana kammakāraṇā vā <pageBreak edition="P" number="4.0233" /> devadūtāti kātabbā kammakāraṇikā vā. Tattha pana kammakāraṇapakkhe bāttiṃsa tāva kammakāraṇā atthato evaṃ vadanti <pageBreak edition="V" number="4.0171" /> nāma – ‘‘mayaṃ nibbattamānā na rukkhe vā pāsāṇe vā nibbattāma, tumhādisānaṃ sarīre nibbattāma, iti amhākaṃ pure nibbattitova kalyāṇaṃ karothā’’ti. Tenete devadūtā nāma jātā. Kammakāraṇikāpi atthato evaṃ vadanti nāma – ‘‘mayaṃ dvattiṃsa kammakāraṇā karontā na rukkhādīsu karoma, tumhādisesu sattesuyeva karoma, iti amhākaṃ tumhesu pure kammakāraṇākaraṇatova kalyāṇaṃ karothā’’ti. Tenetepi devadūtā nāma jātā.</paragraph>
    <paragraph line="261" number="266"><bold>Pañcamaṃ devadūta</bold>nti ettha matakasatto atthato evaṃ vadati nāma – ‘‘passatha bho maṃ āmakasusāne chaḍḍitaṃ uddhumātakādibhāvaṃ pattaṃ, maraṇatomhi aparimuttatāya ediso jāto. Na kho panāhameva, tumhepi <pageBreak edition="M" number="4.0166" /> maraṇato aparimuttāva. Yatheva hi mayhaṃ, evaṃ tumhākampi maraṇaṃ āgamissati, iti tassa pure āgamanāva kalyāṇaṃ karothā’’ti. Tenesa devadūto nāma jāto.</paragraph>
    <paragraph line="262">Imaṃ pana devadūtānuyogaṃ ko labhati, ko na labhatīti? Yena tāva bahuṃ pāpaṃ kataṃ, so gantvā niraye nibbattatiyeva. Yena pana parittaṃ pāpakammaṃ kataṃ, so labhati. Yathā hi sabhaṇḍaṃ coraṃ gahetvā kattabbameva karonti, na vinicchinanti. Anuvijjitvā gahitaṃ pana vinicchayaṭṭhānaṃ nayanti, so vinicchayaṃ labhati. Evaṃsampadametaṃ. Parittapāpakammā <pageBreak edition="P" number="4.0234" /> hi attano dhammatāyapi saranti, sāriyamānāpi saranti.</paragraph>
    <paragraph line="263">Tattha dīghajayantadamiḷo nāma attano dhammatāya sari. So kira damiḷo sumanagirivihāre ākāsacetiyaṃ rattapaṭena pūjesi. Atha niraye ussadasāmante nibbatto aggijālasaddaṃ sutvāva attano pūjitapaṭaṃ anussari, so gantvā sagge nibbatto. Aparopi puttassa daharabhikkhuno khalisāṭakaṃ dento pādamūle ṭhapesi, maraṇakālamhi paṭapaṭāti sadde nimittaṃ gaṇhi, sopi ussadasāmante nibbatto jālasaddena taṃ sāṭakaṃ anussaritvā sagge nibbatto. Evaṃ tāva attano dhammatāya kusalaṃ kammaṃ saritvā sagge nibbattatīti.</paragraph>
    <paragraph line="264">Attano dhammatāya asarante pana pañca devadūte pucchati. Tattha koci paṭhamena devadūtena sarati, koci dutiyādīhi. Yo pana pañcahipi na sarati, taṃ yamo rājā sayaṃ sāreti. Eko <pageBreak edition="V" number="4.0172" /> kira amacco sumanapupphakumbhena mahācetiyaṃ pūjetvā yamassa pattiṃ adāsi, taṃ akusalakammena niraye nibbattaṃ yamassa santikaṃ nayiṃsu. Tasmiṃ pañcahipi devadūtehi kusale asarante yamo sayaṃ olokento disvā – ‘‘nanu tvaṃ mahācetiyaṃ sumanapupphakumbhena pūjetvā mayhaṃ pattiṃ adāsī’’ti sāresi, so tasmiṃ kāle saritvā devalokaṃ gato. Yamo pana sayaṃ oloketvāpi apassanto – ‘‘mahādukkhaṃ nāma anubhavissati ayaṃ satto’’ti tuṇhī hoti.</paragraph>
    <paragraph line="265" number="267"><bold>Mahāniraye</bold>ti avīcimahānirayamhi. Kiṃ panassa pamāṇaṃ? Abbhantaraṃ āyāmena ca vitthārena ca yojanasataṃ hoti. Lohapathavī lohachadanaṃ ekekā ca bhitti <pageBreak edition="P" number="4.0235" /> navanavayojanikā hoti. Puratthimāya bhittiyā <pageBreak edition="M" number="4.0167" /> acci uṭṭhitā pacchimaṃ bhittiṃ gahetvā taṃ vinivijjhitvā parato yojanasataṃ gacchati. Sesadisāsupi eseva nayo. Iti jālapariyantavasena āyāmavitthārato aṭṭhārasayojanādhikāni tīṇi yojanasatāni, parikkhepato pana navayojanasatāni catupaṇṇāsayojanāni, samantā pana ussadehi saddhiṃ dasayojanasahassaṃ hoti.</paragraph>
    <paragraph line="266" number="268"><bold>Ubbhataṃ tādisameva hotī</bold>ti ettha akkantapadaṃ yāva aṭṭhito daḷhaṃ uddharitumeva na sakkā. Ayaṃ panettha attho – heṭṭhato paṭṭhāya ḍayhati, uparito paṭṭhāya jhāyati, iti akkamanakāle ḍayhamānaṃ paññāyati, uddharaṇakāle tādisameva, tasmā evaṃ vuttaṃ. <bold>Bahusampatto</bold>ti bahūni vassasatavassasahassāni sampatto.</paragraph>
    <paragraph line="267">Kasmā panesa narako avīcīti saṅkhaṃ gatoti. Vīci nāma antaraṃ vuccati, tattha ca aggijālānaṃ vā sattānaṃ vā dukkhassa vā antaraṃ natthi. Tasmā so avīcīti saṅkhaṃ gatoti. Tassa hi puratthimabhittito jālā uṭṭhitā saṃsibbamānā yojanasataṃ gantvā pacchimabhittiṃ vinivijjhitvā parato yojanasataṃ gacchati. Sesadisāsupi eseva nayo.</paragraph>
    <paragraph line="268">Imesaṃ channaṃ jālānaṃ majjhe nibbatto devadatto, tassa yojanasatappamāṇo attabhāvo, dve pādā yāva gopphakā lohapathaviṃ paviṭṭhā, dve hatthā yāva maṇibandhā lohabhittiyo paviṭṭhā, sīsaṃ yāva bhamukaṭṭhito lohachadane paviṭṭhaṃ, adhobhāgena ekaṃ lohasūlaṃ pavisitvā kāyaṃ vinivijjhantaṃ <pageBreak edition="V" number="4.0173" /> chadane paviṭṭhaṃ, pācīnabhittito nikkhantasūlaṃ hadayaṃ vinivijjhitvā pacchimabhittiṃ paviṭṭhaṃ <pageBreak edition="P" number="4.0236" />, uttarabhittito nikkhantasūlaṃ phāsukā vinivijjhitvā dakkhiṇabhittiṃ paviṭṭhaṃ. Niccale tathāgatamhi aparaddhattā niccalova hutvā paccatīti kammasarikkhatāya ediso jāto. Evaṃ jālānaṃ nirantaratāya avīci nāma.</paragraph>
    <paragraph line="269">Abbhantare panassa yojanasatike ṭhāne nāḷiyaṃ koṭṭetvā pūritapiṭṭhaṃ viya sattā nirantarā, ‘‘imasmiṃ ṭhāne satto atthi, imasmiṃ natthī’’ti na vattabbaṃ, gacchantānaṃ ṭhitānaṃ nisinnānaṃ nipannānaṃ anto natthi, gacchante vā ṭhite vā nisinne vā nipanne vā aññamaññaṃ na bādhanti. Evaṃ sattānaṃ nirantaratāya avīci.</paragraph>
    <paragraph line="270">Kāyadvāre <pageBreak edition="M" number="4.0168" /> pana cha upekkhāsahagatāni cittāni uppajjanti, ekaṃ dukkhasahagataṃ. Evaṃ santepi yathā jivhagge cha madhubindūni ṭhapetvā ekasmiṃ tambalohabindumhi ṭhapite anudahanabalavatāya tadeva paññāyati, itarāni abbohārikāni honti, evaṃ anudahanabalavatāya dukkhamevettha nirantaraṃ, itarāni abbohārikānīti. Evaṃ dukkhassa nirantaratāya avīci.</paragraph>
    <paragraph line="271" number="269"><bold>Mahanto</bold>ti yojanasatiko. <bold>So tattha patatī</bold>ti eko pādo mahāniraye hoti, eko gūthaniraye nipatati. <bold>Sūcimukhā</bold>ti sūcisadisamukhā, te hatthigīvappamāṇā ekadoṇikanāvāppamāṇā vā honti.</paragraph>
    <paragraph line="272"><bold>Kukkulanirayo</bold>ti yojanasatappamāṇova anto kūṭāgāramattavitaccitaaṅgārapuṇṇo ādittachārikanirayo, yattha <pageBreak edition="P" number="4.0237" /> patitapatitā kudrūsakarāsimhi khittaphālavāsisilādīni viya heṭṭhimatalameva gaṇhanti.</paragraph>
    <paragraph line="273"><bold>Āropentī</bold>ti ayadaṇḍehi pothentā āropenti. Tesaṃ ārohanakāle te kaṇṭakā adhomukhā honti, orohanakāle uddhaṃmukhā.</paragraph>
    <paragraph line="274"><bold>Vāteritānī</bold>ti <pageBreak edition="V" number="4.0174" /> kammamayena vātena calitāni. <bold>Hatthampi chindantī</bold>ti phalake maṃsaṃ viya koṭṭayamānāni chindanti. Sace uṭṭhāya palāyati, ayopākāro samuṭṭhahitvā parikkhipati, heṭṭhā khuradhārā samuṭṭhāti.</paragraph>
    <paragraph line="275"><bold>Khārodakā nadī</bold>ti vetaraṇī nāma tambalohanadī. Tattha ayomayāni kharavālika-pokkharapattāni, heṭṭhā khuradhārā ubhosu tīresu vettalatā ca kusatiṇāni ca. <bold>So tattha dukkhā tibbā kharā</bold>ti so tattha uddhañca adho ca vuyhamāno pokkharapattesu chijjati. Siṅghāṭakasaṇṭhānāya kharavālikāya kaṇṭakehi vijjhiyati, khuradhārāhi phāliyati, ubhosu tīresu kusatiṇehi vilekhati, vettalatāhi ākaḍḍhiyati, tikkhasattīhi phāliyati.</paragraph>
    <paragraph line="276" number="270"><bold>Tattena</bold><pageBreak edition="M" number="4.0169" /><bold>ayosaṅkunā</bold>ti tena jigacchitomhīti <pageBreak edition="P" number="4.0238" /> vutte mahantaṃ lohapacchiṃ lohaguḷānaṃ pūretvā taṃ upagacchanti, so lohaguḷabhāvaṃ ñatvā dante samphuseti, athassa te tattena ayosaṅkunā mukhaṃ vivaranti, tambalohadhārehi mahantena lohakaṭāhena tambalohaṃ upanetvā evamevaṃ karonti. Puna <bold>mahāniraye</bold>ti evaṃ pañcavidhabandhanato paṭṭhāya yāva tambalohapānā tambalohapānato paṭṭhāya puna pañcavidhabandhanādīni kāretvā mahāniraye pakkhipanti. Tattha koci pañcavidhabandhaneneva muccati, koci dutiyena, koci tatiyena, koci tambalohapānena muccati, kamme pana aparikkhīṇe puna mahāniraye pakkhipanti.</paragraph>
    <paragraph line="277">Idaṃ pana suttaṃ gaṇhanto eko daharabhikkhu, – ‘‘bhante, ettakaṃ dukkhamanubhavitasattaṃ punapi mahāniraye pakkhipantī’’ti āha. Āma, āvuso, kamme aparikkhīṇe punappunaṃ evaṃ karontīti. Tiṭṭhatu, bhante, uddeso, kammaṭṭhānameva kathethāti kammaṭṭhānaṃ kathāpetvā sotāpanno hutvā āgamma uddesaṃ aggahesi. Aññesampi imasmiṃ padese uddesaṃ ṭhapetvā arahattaṃ pattānaṃ gaṇanā natthi. Sabbabuddhānañcetaṃ suttaṃ avijahitameva hoti.</paragraph>
    <paragraph line="278" number="271"><bold>Hīnakāyūpagā</bold>ti hīnakāyaṃ upagatā hutvā. <bold>Upādāne</bold>ti taṇhādiṭṭhigahaṇe. <bold>Jātimaraṇasambhave</bold>ti jātiyā ca maraṇassa ca kāraṇabhūte. <bold>Anupādā</bold>ti catūhi upādānehi anupādiyitvā. <bold>Jātimaraṇasaṅkhaye</bold>ti jātimaraṇasaṅkhayasaṅkhāte nibbāne vimuccanti.</paragraph>
    <paragraph line="279"><bold>Diṭṭhadhammābhinibbutā</bold>ti <pageBreak edition="V" number="4.0175" /><pageBreak edition="P" number="4.0239" /> diṭṭhadhamme imasmiṃyeva attabhāve sabbakilesanibbānena nibbutā. <bold>Sabbadukkhaṃ upaccagu</bold>nti sabbadukkhātikkantā nāma honti.</paragraph>
    <centered line="280">Papañcasūdaniyā majjhimanikāyaṭṭhakathāya</centered>
    <centered line="281">Devadūtasuttavaṇṇanā niṭṭhitā.</centered>
    <centered line="282">Tatiyavaggavaṇṇanā niṭṭhitā.</centered>
  </content>
</document>