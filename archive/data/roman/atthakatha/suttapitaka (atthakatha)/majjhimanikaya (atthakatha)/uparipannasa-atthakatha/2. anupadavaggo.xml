<?xml version="1.0"?>
<document>
<metadata>
<normativeSource>http://tipitaka.org/romn/cscd/s0203a.att1.xml</normativeSource>
<archivePath>roman/atthakatha/suttapitaka (atthakatha)/majjhimanikaya (atthakatha)/uparipannasa-atthakatha/2. anupadavaggo.xml</archivePath>
<title>2. Anupadavaggo - Uparipaṇṇāsa-aṭṭhakathā - Majjhimanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">2. Anupadavaggo</chapter>
<subhead line="2">1. Anupadasuttavaṇṇanā</subhead>
<paragraph line="3" number="93"><bold>Evaṃ</bold><pageBreak edition="V" number="4.0057" /><pageBreak edition="P" number="4.0082" /><pageBreak edition="M" number="4.0056" /><bold>me suta</bold>nti anupadasuttaṃ. Tattha <bold>etadavocā</bold>ti etaṃ (paṭi. ma. 3.4) ‘‘paṇḍito’’tiādinā nayena dhammasenāpatisāriputtattherassa guṇakathaṃ avoca. Kasmā? Avasesattheresu hi mahāmoggallānattherassa iddhimāti guṇo pākaṭo, mahākassapassa dhutavādoti, anuruddhattherassa dibbacakkhukoti, upālittherassa vinayadharoti, revatattherassa jhāyī jhānābhiratoti, ānandattherassa bahussutoti. Evaṃ tesaṃ tesaṃ therānaṃ te te guṇā pākaṭā, sāriputtattherassa pana apākaṭā. Kasmā? Paññavato hi guṇā na sakkā akathitā jānituṃ. Iti bhagavā ‘‘sāriputtassa guṇe kathessāmī’’ti sabhāgaparisāya sannipātaṃ āgamesi. Visabhāgapuggalānañhi santike vaṇṇaṃ kathetuṃ na vaṭṭati, te vaṇṇe kathiyamāne avaṇṇameva kathenti. Imasmiṃ pana divase therassa sabhāgaparisā sannipati, tassā sannipatitabhāvaṃ disvā satthā vaṇṇaṃ kathento imaṃ desanaṃ ārabhi.</paragraph>
<paragraph line="4">Tattha <bold>paṇḍito</bold>ti dhātukusalatā āyatanakusalatā paṭiccasamuppādakusalatā ṭhānāṭṭhānakusalatāti imehi catūhi kāraṇehi paṇḍito. <bold>Mahāpañño</bold>tiādīsu mahāpaññādīhi samannāgatoti <pageBreak edition="P" number="4.0083" />attho.</paragraph>
<paragraph line="5">Tatridaṃ mahāpaññādīnaṃ nānattaṃ – tattha katamā <bold>mahāpaññā</bold>? Mahante sīlakkhandhe pariggaṇhātīti mahāpaññā, mahante samādhikkhandhe, paññākkhandhe, vimuttikkhandhe, vimuttiñāṇadassanakkhandhe pariggaṇhātīti mahāpaññā, mahantāni ṭhānāṭṭhānāni, mahantā vihārasamāpattiyo <pageBreak edition="V" number="4.0058" />, mahantāni ariyasaccāni, mahante satipaṭṭhāne, sammappadhāne, iddhipāde, mahantāni indriyāni, balāni, bojjhaṅgāni, mahante ariyamagge, mahantāni sāmaññaphalāni, mahantā abhiññāyo, mahantaṃ paramatthaṃ nibbānaṃ pariggaṇhātīti mahāpaññā.</paragraph>
<paragraph line="6">Katamā <pageBreak edition="M" number="4.0057" /><bold>puthupaññā,</bold>puthu nānākhandhesu ñāṇaṃ pavattatīti puthupaññā. Puthu nānādhātūsu, puthu nānāāyatanesu, puthu nānāatthesu, puthu nānāpaṭiccasamuppādesu, puthu nānāsuññatamanupalabbhesu, puthu nānāatthesu, dhammesu, niruttīsu, paṭibhānesu, puthu nānāsīlakkhandhesu, puthu nānāsamādhi-paññā-vimutti-vimuttiñāṇadassanakkhandhesu, puthu nānāṭhānāṭṭhānesu, puthu nānāvihārasamāpattīsu, puthu nānāariyasaccesu, puthu nānāsatipaṭṭhānesu, sammappadhānesu, iddhipādesu, indriyesu, balesu, bojjhaṅgesu, puthu nānāariyamaggesu, sāmaññaphalesu, abhiññāsu, puthu nānājanasādhāraṇe dhamme samatikkamma paramatthe nibbāne ñāṇaṃ pavattatīti puthupaññā.</paragraph>
<paragraph line="7">Katamā <pageBreak edition="P" number="4.0084" /><bold>hāsapaññā,</bold>idhekacco hāsabahulo vedabahulo tuṭṭhibahulo pāmojjabahulo sīlaṃ paripūreti, indriyasaṃvaraṃ paripūreti, bhojane mattaññutaṃ, jāgariyānuyogaṃ, sīlakkhandhaṃ, samādhikkhandhaṃ, paññākkhandhaṃ, vimuttikkhandhaṃ, vimuttiñāṇadassanakkhandhaṃ paripūretīti hāsapaññā. Hāsabahulo pāmojjabahulo ṭhānāṭṭhānaṃ paṭivijjhati, hāsabahulo vihārasamāpattiyo paripūretīti hāsapaññā, hāsabahulo ariyasaccāni paṭivijjhati. Satipaṭṭhāne, sammappadhāne, iddhipāde, indriyāni, balāni, bojjhaṅgāni, ariyamaggaṃ bhāvetīti hāsapaññā, hāsabahulo sāmaññaphalāni sacchikaroti, abhiññāyo paṭivijjhatīti hāsapaññā, hāsabahulo vedatuṭṭhipāmojjabahulo paramatthaṃ nibbānaṃ sacchikarotīti hāsapaññā.</paragraph>
<paragraph line="8">Katamā <bold>javanapaññā,</bold>yaṃkiñci rūpaṃ atītānāgatapaccuppannaṃ…pe… yaṃ dūre santike vā, sabbaṃ rūpaṃ aniccato khippaṃ javatīti javanapaññā. Dukkhato khippaṃ… anattato khippaṃ javatīti javanapaññā. Yā kāci vedanā…pe… yaṃkiñci viññāṇaṃ atītānāgatapaccuppannaṃ…pe… sabbaṃ viññāṇaṃ aniccato dukkhato anattato khippaṃ javatīti javanapaññā. Cakkhu…pe… jarāmaraṇaṃ atītānāgatapaccuppannaṃ aniccato dukkhato <pageBreak edition="V" number="4.0059" />anattato khippaṃ javatīti javanapaññā. Rūpaṃ atītānāgatapaccuppannaṃ aniccaṃ khayaṭṭhena, dukkhaṃ bhayaṭṭhena, anattā asārakaṭṭhenāti tulayitvā tīrayitvā vibhāvayitvā vibhūtaṃ katvā rūpanirodhe nibbāne khippaṃ <pageBreak edition="P" number="4.0085" />javatīti javanapaññā. Vedanā, saññā, saṅkhārā, viññāṇaṃ <pageBreak edition="M" number="4.0058" />, cakkhu…pe… jarāmaraṇaṃ atītānāgatapaccuppannaṃ aniccaṃ khayaṭṭhena…pe… vibhūtaṃ katvā jarāmaraṇanirodhe nibbāne khippaṃ javatīti javanapaññā. Rūpaṃ atītānāgatapaccuppannaṃ…pe… viññāṇaṃ. Cakkhu…pe… jarāmaraṇaṃ atītānāgatapaccuppannaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammanti tulayitvā tīrayitvā vibhāvayitvā vibhūtaṃ katvā jarāmaraṇanirodhe nibbāne khippaṃ javatīti javanapaññā.</paragraph>
<paragraph line="9">Katamā <bold>tikkhapaññā,</bold>khippaṃ kilese chindatīti tikkhapaññā. Uppannaṃ kāmavitakkaṃ nādhivāseti, uppannaṃ byāpādavitakkaṃ, uppannaṃ vihiṃsāvitakkaṃ, uppannuppanne pāpake akusale dhamme, uppannaṃ rāgaṃ, dosaṃ, mohaṃ, kodhaṃ, upanāhaṃ, makkhaṃ, paḷāsaṃ, issaṃ, macchariyaṃ, māyaṃ, sāṭheyyaṃ, thambhaṃ, sārambhaṃ, mānaṃ, atimānaṃ, madaṃ, pamādaṃ, sabbe kilese, sabbe duccarite, sabbe abhisaṅkhāre, sabbe bhavagāmikamme nādhivāseti pajahati vinodeti byantīkaroti anabhāvaṃ gametīti tikkhapaññā. Ekasmiṃ āsane cattāro ariyamaggā, cattāri sāmaññaphalāni, catasso paṭisambhidāyo, cha ca abhiññāyo adhigatā honti sacchikatā passitā paññāyāti tikkhapaññā.</paragraph>
<paragraph line="10">Katamā <bold>nibbedhikapaññā,</bold>idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo <pageBreak edition="P" number="4.0086" />anabhiratibahulo bahimukho na ramati sabbasaṅkhāresu, anibbiddhapubbaṃ appadālitapubbaṃ lobhakkhandhaṃ nibbijjhati padāletīti nibbedhikapaññā. Anibbiddhapubbaṃ appadālitapubbaṃ dosakkhandhaṃ, mohakkhandhaṃ, kodhaṃ, upanāhaṃ…pe… sabbe bhavagāmikamme nibbijjhati padāletīti nibbedhikapaññā.</paragraph>
<paragraph line="11"><bold>Anupadadhammavipassana</bold>nti samāpattivasena vā jhānaṅgavasena vā anupaṭipāṭiyā dhammavipassanaṃ vipassati, evaṃ vipassanto addhamāsena arahattaṃ patto. Mahāmoggallānatthero pana <pageBreak edition="V" number="4.0060" />sattahi divasehi. Evaṃ santepi sāriputtatthero mahāpaññavantataro. Mahāmoggallānatthero hi sāvakānaṃ sammasanacāraṃ yaṭṭhikoṭiyā uppīḷento viya ekadesameva sammasanto satta divase vāyamitvā arahattaṃ patto. Sāriputtatthero ṭhapetvā buddhānaṃ paccekabuddhānañca sammasanacāraṃ sāvakānaṃ sammasanacāraṃ nippadesaṃ sammasi. Evaṃ sammasanto addhamāsaṃ vāyami. Arahattañca kira patvā aññāsi – ‘‘ṭhapetvā buddhe ca paccekabuddhe ca añño sāvako nāma paññāya <pageBreak edition="M" number="4.0059" />mayā pattabbaṃ pattuṃ samattho nāma na bhavissatī’’ti. Yathā hi puriso veḷuyaṭṭhiṃ gaṇhissāmīti mahājaṭaṃ veḷuṃ disvā jaṭaṃ chindantassa papañco bhavissatīti antarena hatthaṃ pavesetvā sampattameva yaṭṭhiṃ mūle ca agge ca chinditvā ādāya pakkameyya, so kiñcāpi paṭhamataraṃ gacchati, yaṭṭhiṃ pana sāraṃ vā ujuṃ vā na labhati. Aparo ca tathārūpameva veṇuṃ disvā ‘‘sace sampattaṃ yaṭṭhiṃ gaṇhissāmi, sāraṃ vā ujuṃ vā na labhissāmī’’ti kacchaṃ bandhitvā <pageBreak edition="P" number="4.0087" />mahantena satthena veṇujaṭaṃ chinditvā sārā ceva ujū ca yaṭṭhiyo uccinitvā ādāya pakkameyya. Ayaṃ kiñcāpi pacchā gacchati, yaṭṭhiyo pana sārā ceva ujū ca labhati. Evaṃsampadamidaṃ veditabbaṃ imesaṃ dvinnaṃ therānaṃ padhānaṃ.</paragraph>
<paragraph line="12">Evaṃ pana addhamāsaṃ vāyamitvā dhammasenāpati sāriputtatthero sūkarakhataleṇadvāre bhāgineyyassa dīghanakhaparibbājakassa vedanāpariggahasuttante desiyamāne dasabalaṃ bījayamāno ṭhito desanānusārena ñāṇaṃ pesetvā pabbajitadivasato pannarasame divase sāvakapāramiñāṇassa matthakaṃ patvā sattasaṭṭhi ñāṇāni paṭivijjhitvā soḷasavidhaṃ paññaṃ anuppatto.</paragraph>
<paragraph line="13"><bold>Tatridaṃ, bhikkhave, sāriputtassa anupadadhammavipassanāyā</bold>ti yā anupadadhammavipassanaṃ vipassatīti anupadadhammavipassanā vuttā, tatra anupadadhammavipassanāya sāriputtassa idaṃ hoti. Idāni vattabbaṃ taṃ taṃ vipassanākoṭṭhāsaṃ sandhāyetaṃ vuttaṃ.</paragraph>
<paragraph line="14" number="94"><bold>Paṭhame jhāne</bold>ti ye paṭhame jhāne antosamāpattiyaṃ dhammā. <bold>Tyāssā</bold>ti te assa. <bold>Anupadavavatthitā hontī</bold>ti anupaṭipāṭiyā vavatthitā paricchinnā ñātā viditā honti. Kathaṃ? Thero hi te dhamme olokento abhiniropanalakkhaṇo vitakko vattatīti jānāti. Tathā anumajjanalakkhaṇo vicāro, pharaṇalakkhaṇā pīti, sātalakkhaṇaṃ sukhaṃ, avikkhepalakkhaṇā <pageBreak edition="V" number="4.0061" />cittekaggatā, phusanalakkhaṇo phasso vedayitalakkhaṇā vedanā, sañjānanalakkhaṇā saññā, cetayitalakkhaṇā cetanā, vijānanalakkhaṇaṃ <pageBreak edition="P" number="4.0088" />viññāṇaṃ, kattukamyatālakkhaṇo chando, adhimokkhalakkhaṇo adhimokkho, paggāhalakkhaṇaṃ vīriyaṃ <pageBreak edition="M" number="4.0060" />upaṭṭhānalakkhaṇā sati, majjhattalakkhaṇā upekkhā, anunayamanasikāralakkhaṇo manasikāro vattatīti jānāti. Evaṃ jānaṃ abhiniropanaṭṭhena vitakkaṃ sabhāvato vavatthapeti…pe… anunayamanasikāraṇaṭṭhena manasikāraṃ sabhāvabhāvato vavatthapeti. Tena vuttaṃ ‘‘tyāssa dhammā anupadavavatthitā hontī’’ti.</paragraph>
<paragraph line="15"><bold>Viditā uppajjantī</bold>ti uppajjamānā viditā pākaṭāva hutvā uppajjanti. <bold>Viditā upaṭṭhahantī</bold>ti tiṭṭhamānāpi viditā pākaṭāva hutvā tiṭṭhanti. <bold>Viditā abbhatthaṃ gacchantī</bold>ti nirujjhamānāpi viditā pākaṭāva hutvā nirujjhanti. Ettha pana taṃñāṇatā ceva ñāṇabahutā ca mocetabbā. Yathā hi teneva aṅgulaggena taṃ aṅgulaggaṃ na sakkā phusituṃ, evameva teneva cittena tassa cittassa uppādo vā ṭhiti vā bhaṅgo vā na sakkā jānitunti. Evaṃ tāva taṃñāṇatā mocetabbā. Yadi pana dve cittāni ekato uppajjeyyuṃ, ekena cittena ekassa uppādo vā ṭhiti vā bhaṅgo vā sakkā bhaveyya jānituṃ. Dve pana phassā vā vedanā vā saññā vā cetanā vā cittāni vā ekato uppajjanakāni nāma natthi, ekekameva uppajjati. Evaṃ ñāṇabahutā mocetabbā. Evaṃ sante kathaṃ? Mahātherassa antosamāpattiyaṃ soḷasa dhammā viditā pākaṭā hontīti. Vatthārammaṇānaṃ pariggahitatāya. Therena hi vatthu ceva ārammaṇañca pariggahitaṃ, tenassa tesaṃ dhammānaṃ uppādaṃ āvajjantassa uppādo pākaṭo hoti, ṭhānaṃ āvajjantassa ṭhānaṃ pākaṭaṃ hoti, bhedaṃ āvajjantassa <pageBreak edition="P" number="4.0089" />bhedo pākaṭo hoti. Tena vuttaṃ ‘‘viditā uppajjanti viditā upaṭṭhahanti viditā abbhatthaṃ gacchantī’’ti. <bold>Ahutvā sambhontī</bold>ti iminā udayaṃ passati. <bold>Hutvā paṭiventī</bold>ti iminā vayaṃ passati.</paragraph>
<paragraph line="16"><bold>Anupāyo</bold>ti rāgavasena anupagamano hutvā. <bold>Anapāyo</bold>ti paṭighavasena anapagato. <bold>Anissito</bold>ti taṇhādiṭṭhinissayehi anissito. <bold>Appaṭibaddho</bold>ti chandarāgena abaddho. <bold>Vippamutto</bold>ti kāmarāgato vippamutto. <bold>Visaṃyutto</bold>ti catūhi yogehi sabbakilesehi vā visaṃyutto. <bold>Vimariyādīkatenā</bold>ti nimmariyādīkatena. <bold>Cetasā</bold>ti evaṃvidhena cittena viharati.</paragraph>
<paragraph line="17">Tattha <pageBreak edition="V" number="4.0062" /><pageBreak edition="M" number="4.0061" />dve mariyādā kilesamariyādā ca ārammaṇamariyādā ca. Sace hissa antosamāpattiyaṃ pavatte soḷasa dhamme ārabbha rāgādayo uppajjeyyuṃ, kilesamariyādā tena katā bhaveyya, tesu panassa ekopi na uppannoti kilesamariyādā natthi. Sace panassa antosamāpattiyaṃ pavatte soḷasa dhamme āvajjantassa ekacce āpāthaṃ nāgaccheyyuṃ. Evamassa ārammaṇamariyādā bhaveyyuṃ. Te panassa soḷasa dhamme āvajjantassa āpāthaṃ anāgatadhammo nāma natthīti ārammaṇamariyādāpi natthi.</paragraph>
<paragraph line="18">Aparāpi dve mariyādā vikkhambhanamariyādā ca samucchedamariyādā ca. Tāsu samucchedamariyādā upari āgamissati, imasmiṃ pana ṭhāne vikkhambhanamariyādā adhippetā. Tassa vikkhambhitapaccanīkattā natthīti vimariyādikatena cetasā viharati.</paragraph>
<paragraph line="19"><bold>Uttari</bold><pageBreak edition="P" number="4.0090" /><bold>nissaraṇa</bold>nti ito uttari nissaraṇaṃ. Aññesu ca suttesu ‘‘uttari nissaraṇa’’nti nibbānaṃ vuttaṃ, idha pana anantaro viseso adhippetoti veditabbo. <bold>Tabbahulīkārā</bold>ti tassa pajānanassa bahulīkaraṇena. <bold>Atthitvevassa hotī</bold>ti tassa therassa atthītiyeva daḷhataraṃ hoti. Iminā nayena sesavāresupi attho veditabbo.</paragraph>
<paragraph line="20">Dutiyavāre pana sampasādanaṭṭhena <bold>sampasādo</bold>. Sabhāvato vavatthapeti.</paragraph>
<paragraph line="21">Catutthavāre <bold>upekkhā</bold>ti sukhaṭṭhāne vedanupekkhāva. <bold>Passaddhattā cetaso anābhogo</bold>ti yo so ‘‘yadeva tattha sukha’’nti cetaso ābhogo, etenetaṃ oḷārikamakkhāyatīti evaṃ passaddhattā cetaso anābhogo vutto, tassa abhāvāti attho. <bold>Satipārisuddhī</bold>ti parisuddhāsatiyeva. <bold>Upekkhāpi</bold>pārisuddhiupekkhā.</paragraph>
<paragraph line="22" number="95"><bold>Sato vuṭṭhahatī</bold>ti satiyā samannāgato ñāṇena sampajāno hutvā vuṭṭhāti. <bold>Te dhamme samanupassatī</bold>ti yasmā nevasaññānāsaññāyatane buddhānaṃyeva anupadadhammavipassanā hoti, na sāvakānaṃ, tasmā ettha kalāpavipassanaṃ dassento evamāha.</paragraph>
<paragraph line="23"><bold>Paññāya</bold><pageBreak edition="V" number="4.0063" /><pageBreak edition="M" number="4.0062" /><bold>cassa disvā āsavā parikkhīṇā hontī</bold>ti maggapaññāya cattāri saccāni disvā cattāro āsavā khīṇā honti. Sāriputtattherassa samathavipassanaṃ yuganaddhaṃ āharitvā <pageBreak edition="P" number="4.0091" />arahattaṃ pattavāropi atthi, nirodhasamāpattisamāpannavāropi. Arahattaṃ pattavāro idha gahito, nirodhaṃ pana ciṇṇavasitāya aparāparaṃ samāpajjissatīti vadanti.</paragraph>
<paragraph line="24">Tatthassa yasmiṃ kāle nirodhasamāpatti sīsaṃ hoti, nirodhassa vāro āgacchati, phalasamāpatti gūḷhā hoti. Yasmiṃ kāle phalasamāpatti sīsaṃ hoti, phalasamāpattiyā vāro āgacchati, nirodhasamāpatti gūḷhā hoti. Jambudīpavāsino therā pana vadanti ‘‘sāriputtatthero samathavipassanaṃ yuganaddhaṃ āharitvā anāgāmiphalaṃ sacchikatvā nirodhaṃ samāpajji, nirodhā vuṭṭhāya arahattaṃ patto’’ti. <bold>Te dhamme</bold>ti antosamāpattiyaṃ pavatte tisamuṭṭhānikarūpadhamme, heṭṭhā nevasaññānāsaññāyatanasamāpattiyaṃ pavattadhamme vā. Tepi hi imasmiṃ vāre vipassitabbadhammāva, tasmā te vā vipassatīti dassetuṃ idaṃ vuttanti veditabbaṃ.</paragraph>
<paragraph line="25" number="97"><bold>Vasippato</bold>ti ciṇṇavasitaṃ patto. <bold>Pāramippatto</bold>ti nipphattiṃ patto. <bold>Oraso</bold>tiādīsu thero bhagavato ure nibbattasaddaṃ sutvā jātoti <bold>oraso,</bold>mukhena pabhāvitaṃ saddaṃ sutvā jātoti <bold>mukhato jāto,</bold>dhammena pana jātattā nimmitattā <bold>dhammajo dhammanimmito,</bold>dhammadāyassa ādiyanato <bold>dhammadāyādo,</bold>āmisadāyassa anādiyanato <bold>no āmisadāyādo</bold>ti veditabbo. Sesaṃ sabbattha uttānamevāti.</paragraph>
<centered line="26">Papañcasūdaniyā majjhimanikāyaṭṭhakathāya</centered>
<centered line="27">Anupadasuttavaṇṇanā niṭṭhitā.</centered>
<subhead line="28">2. Chabbisodhanasuttavaṇṇanā</subhead>
<paragraph line="29" number="98"><bold>Evaṃ</bold><pageBreak edition="V" number="4.0064" /><pageBreak edition="P" number="4.0092" /><bold>me suta</bold>nti chabbisodhanasuttaṃ. Tattha <bold>khīṇā jātī</bold>tiādīsu ekenāpi padena aññā byākatāva hoti, dvīhipi. Idha pana catūhi padehi aññabyākaraṇaṃ āgataṃ. <bold>Diṭṭhe diṭṭhavāditā</bold>tiādīsu yāya <pageBreak edition="M" number="4.0063" />cetanāya diṭṭhe diṭṭhaṃ meti vadati, sā diṭṭhe diṭṭhavāditā nāma. Sesapadesupi eseva nayo. <bold>Ayamanudhammo</bold>ti ayaṃ sabhāvo. <bold>Abhinanditabba</bold>nti na kevalaṃ abhinanditabbaṃ, parinibbutassa panassa sabbopi khīṇāsavassa sakkāro kātabbo. <bold>Uttariṃ pañho</bold>ti sace panassa veyyākaraṇena asantuṭṭhā hotha, uttarimpi ayaṃ pañho pucchitabboti dasseti. Ito paresupi tīsu vāresu ayameva nayo.</paragraph>
<paragraph line="30" number="99"><bold>Abala</bold>nti dubbalaṃ. <bold>Virāguna</bold>nti vigacchanasabhāvaṃ. <bold>Anassāsika</bold>nti assāsavirahitaṃ. <bold>Upāyūpādānā</bold>ti taṇhādiṭṭhīnametaṃ adhivacanaṃ. Taṇhādiṭṭhiyo hi tebhūmakadhamme upentīti <bold>upāyā,</bold>upādiyantīti <bold>upādānā. Cetaso adiṭṭhānābhinivesānusayā</bold>tipi tāsaṃyeva nāmaṃ. Cittañhi taṇhādiṭṭhīhi sakkāyadhammesu tiṭṭhati adhitiṭṭhatīti taṇhādiṭṭhiyo <bold>cetaso adhiṭṭhānā,</bold>tāhi taṃ abhinivisatīti <bold>abhinivesā,</bold>tāhiyeva taṃ anusetīti <bold>anusayā</bold>ti vuccanti. <bold>Khayā</bold><pageBreak edition="P" number="4.0093" /><bold>virāgā</bold>tiādīsu khayena virāgenāti attho. Sabbāni cetāni aññamaññavevacanāneva.</paragraph>
<paragraph line="31" number="100"><bold>Pathavīdhātū</bold>ti patiṭṭhānadhātu. <bold>Āpodhātū</bold>ti ābandhanadhātu. <bold>Tejodhātū</bold>ti paripācanadhātu. <bold>Vāyodhātū</bold>ti vitthambhanadhātu. <bold>Ākāsadhātū</bold>ti asamphuṭṭhadhātu. <bold>Viññāṇadhātū</bold>ti vijānanadhātu. <bold>Na anattato upagacchi</bold>nti ahaṃ attāti attakoṭṭhāsena na upagamiṃ. <bold>Na ca pathavīdhātunissita</bold>nti pathavīdhātunissitā sesadhātuyo ca upādārūpañca arūpakkhandhā ca. Tepi hi nissitavatthurūpānaṃ pathavīdhātunissitattā ekena pariyāyena pathavīdhātunissitāva. Tasmā ‘‘na ca pathavīdhātunissita’’nti vadanto sesarūpārūpadhammepi attato na upagacchinti vadati. Ākāsadhātunissitapade pana avinibbhogavasena sabbampi bhūtupādārūpaṃ <bold>ākāsadhātunissitaṃ</bold>nāma <pageBreak edition="V" number="4.0065" />, tathā taṃnissitarūpavatthukā arūpakkhandhā. Evaṃ idhāpi rūpārūpaṃ gahitameva hoti. Viññāṇadhātunissitapade pana sahajātā tayo khandhā cittasamuṭṭhānarūpañca <bold>viññāṇadhātunissita</bold>nti rūpārūpaṃ gahitameva hoti.</paragraph>
<paragraph line="32" number="101"><bold>Rūpe cakkhuviññāṇe cakkhuviññāṇaviññātabbesu dhammesū</bold>ti ettha yaṃ atīte cakkhudvārassa āpāthaṃ āgantvā niruddhaṃ, yañca anāgate āpāthaṃ <pageBreak edition="M" number="4.0064" />āgantvā nirujjhissati, yampi etarahi āgantvā niruddhaṃ, taṃ sabbaṃ rūpaṃ nāma. Yaṃ pana atītepi āpāthaṃ anāgantvā niruddhaṃ, anāgatepi anāgantvā nirujjhissati, etarahipi anāgantvā niruddhaṃ, taṃ cakkhuviññāṇaviññātabbadhammesu saṅgahitanti vutte tipiṭakacūḷābhayatthero <pageBreak edition="P" number="4.0094" />āha – ‘‘imasmiṃ ṭhāne dvidhā karotha, upari chandovāre kinti karissatha, nayidaṃ labbhatī’’ti. Tasmā tīsu kālesu āpāthaṃ āgataṃ vā anāgataṃ vā sabbampi taṃ rūpameva, cakkhuviññāṇasampayuttā pana tayo khandhā cakkhuviññāṇaviññātabbadhammāti veditabbā. Ayañhettha attho ‘‘cakkhuviññāṇena saddhiṃ viññātabbesu dhammesū’’ti. <bold>Chando</bold>ti taṇhāchando. <bold>Rāgo</bold>ti sveva rajjanavasena rāgo. <bold>Nandī</bold>ti sveva abhinandanavasena nandī. <bold>Taṇhā</bold>ti sveva taṇhāyanavasena taṇhā. Sesadvāresupi eseva nayo.</paragraph>
<paragraph line="33" number="102"><bold>Ahaṅkāramamaṅkāramānānusayā</bold>ti ettha ahaṅkāro māno, mamaṅkāro taṇhā, sveva mānānusayo. <bold>Āsavānaṃ khayañāṇāyā</bold>ti idaṃ pubbenivāsaṃ dibbacakkhuñca avatvā kasmā vuttaṃ? Bhikkhū lokiyadhammaṃ na pucchanti, lokuttarameva pucchanti, tasmā pucchitapañhaṃyeva kathento evamāha. Ekavissajjitasuttaṃ nāmetaṃ, chabbisodhanantipissa nāmaṃ. Ettha hi cattāro vohārā pañca khandhā cha dhātuyo cha ajjhattikabāhirāni āyatanāni attano saviññāṇakakāyo paresaṃ saviññāṇakakāyoti ime cha koṭṭhāsā visuddhā, tasmā ‘‘chabbisodhaniya’’nti vuttaṃ. <bold>Parasamuddavāsittherā</bold>pana attano ca parassa ca viññāṇakakāyaṃ ekameva katvā catūhi <pageBreak edition="P" number="4.0095" />āhārehi saddhinti cha koṭṭhāse vadanti.</paragraph>
<paragraph line="34">Ime pana cha koṭṭhāsā ‘‘kiṃ te adhigataṃ, kinti te adhigataṃ, kadā te adhigataṃ, kattha <pageBreak edition="V" number="4.0066" />te adhigataṃ, katame te kilesā pahīnā, katamesaṃ tvaṃ dhammānaṃ lābhī’’ti (pārā. 198) evaṃ vinayaniddesapariyāyena sodhetabbā.</paragraph>
<paragraph line="35">Ettha hi <bold>kiṃ te adhigata</bold>nti adhigamapucchā, jhānavimokkhādīsu sotāpattimaggādīsu vā kiṃ tayā adhigataṃ. <bold>Kinti te adhigata</bold>nti upāyapucchā. Ayañhi etthādhippāyo – kiṃ tayā aniccalakkhaṇaṃ dhuraṃ katvā adhigataṃ, dukkhānattalakkhaṇesu aññataraṃ vā, kiṃ vā samādhivasena abhinivisitvā <pageBreak edition="M" number="4.0065" />, udāhu vipassanāvasena, tathā kiṃ rūpe abhinivisitvā, udāhu arūpe, kiṃ vā ajjhattaṃ abhinivisitvā, udāhu bahiddhāti. <bold>Kadā te adhigata</bold>nti kālapucchā, pubbaṇhamajjhanhikādīsu katarasmiṃ kāleti vuttaṃ hoti.</paragraph>
<paragraph line="36"><bold>Kattha te adhigata</bold>nti okāsapucchā, kismiṃ okāse, kiṃ rattiṭṭhāne divāṭṭhāne rukkhamūle maṇḍape katarasmiṃ vā vihāreti vuttaṃ hoti. <bold>Katame te kilesā pahīnā</bold>ti pahīnakilese pucchati, kataramaggavajjhā tava kilesā pahīnāti vuttaṃ hoti.</paragraph>
<paragraph line="37"><bold>Katamesaṃ tvaṃ dhammānaṃ lābhī</bold>ti paṭiladdhadhammapucchā, paṭhamamaggādīsu katamesaṃ tvaṃ dhammānaṃ lābhīti vuttaṃ hoti.</paragraph>
<paragraph line="38">Tasmā idāni cepi koci bhikkhu uttarimanussadhammādhigamaṃ byākareyya, na so ettāvatāva sakkātabbo. Imesu pana chasu ṭhānesu sodhanatthaṃ vattabbo ‘‘kiṃ te adhigataṃ, kiṃ jhānaṃ udāhu vimokkhādīsu aññatara’’nti? Yo hi yena adhigato dhammo, so tassa pākaṭo hoti. Sace ‘‘idaṃ nāma me adhigata’’nti vadati, tato ‘‘kinti te adhigata’’nti pucchitabbo. Aniccalakkhaṇādīsu kiṃ dhuraṃ katvā, aṭṭhatiṃsāya vā ārammaṇesu <pageBreak edition="P" number="4.0096" />rūpārūpaajjhattabahiddhādibhedesu vā dhammesu kena mukhena abhinivisitvāti? Yo hi yassābhiniveso, so tassa pākaṭo hoti.</paragraph>
<paragraph line="39">Sace pana ‘‘ayaṃ nāma me abhiniveso, evaṃ mayā adhigata’’nti vadati, tato ‘‘kadā te adhigata’’nti pucchitabbo, ‘‘kiṃ pubbaṇhe, udāhu majjhanhikādīsu aññatarasmiṃ kāle’’ti <pageBreak edition="V" number="4.0067" />? Sabbesañhi attanā adhigatakālo pākaṭo hoti. Sace ‘‘amukasmiṃ nāma me kāle adhigata’’nti vadati, tato ‘‘kattha te adhigata’’nti pucchitabbo, ‘‘kiṃ divāṭṭhāne, udāhu rattiṭṭhānādīsu aññatarasmiṃ okāse’’ti? Sabbesañhi attanā adhigatokāso pākaṭo hoti. Sace ‘‘amukasmiṃ nāma me okāse adhigata’’nti vadati, tato ‘‘katame te kilesā pahīnā’’ti pucchitabbo, ‘‘kiṃ paṭhamamaggavajjhā, udāhu dutiyādimaggavajjhā’’ti? Sabbesañhi attanā adhigatamaggena pahīnakilesā pākaṭā honti.</paragraph>
<paragraph line="40">Sace <pageBreak edition="M" number="4.0066" />‘‘ime nāma me kilesā pahīnā’’ti vadati, tato ‘‘katamesaṃ tvaṃ dhammānaṃ lābhī’’ti pucchitabbo, ‘‘kiṃ sotāpattimaggassa, udāhu sakadāgāmimaggādīsu aññatarassā’’ti? Sabbesañhi attanā adhigatadhammo pākaṭo hoti. Sace ‘‘imesaṃ nāmāhaṃ dhammānaṃ lābhī’’ti vadati, ettāvatāpissa vacanaṃ na saddhātabbaṃ. Bahussutā hi uggahaparipucchākusalā bhikkhū imāni cha ṭhānāni sodhetuṃ sakkonti. Imassa bhikkhuno āgamanapaṭipadā sodhetabbā, yadi āgamanapaṭipadā na sujjhati, ‘‘imāya paṭipadāya lokuttaradhammā nāma na labbhantī’’ti apanetabbo.</paragraph>
<paragraph line="41">Yadi panassa āgamanapaṭipadā sujjhati, ‘‘dīgharattaṃ tīsu sikkhāsu appamatto jāgariyamanuyutto catūsu paccayesu alaggo ākāse pāṇisamena cetasā viharatī’’ti paññāyati, tassa bhikkhuno byākaraṇaṃ paṭipadāya <pageBreak edition="P" number="4.0097" />saddhiṃ saṃsandati sameti. ‘‘Seyyathāpi nāma gaṅgodakaṃ yamunodakena saddhiṃ saṃsandati sameti, evameva supaññattā tena bhagavatā sāvakānaṃ nibbānagāminī paṭipadā saṃsandati sameti nibbānañca paṭipadā cā’’ti (dī. ni. 2.296) vuttasadisaṃ hoti.</paragraph>
<paragraph line="42">Apica kho ettakenāpi sakkāro na kātabbo. Kasmā? Ekaccassa hi puthujjanassāpi sato khīṇāsavapaṭipattisadisā paṭipadā hoti. Tasmā so bhikkhu tehi tehi upāyehi uttāsetabbo. Khīṇāsavassa nāma asaniyāpi matthake patamānāya bhayaṃ vā chambhitattaṃ vā lomahaṃso vā na hoti, puthujjanassa appamattakenāpi hoti.</paragraph>
<paragraph line="43">Tatrimāni <pageBreak edition="V" number="4.0068" />vatthūni – dīghabhāṇakaabhayatthero kira ekaṃ piṇḍapātikaṃ pariggahetuṃ asakkonto daharassa saññaṃ adāsi. So taṃ nhāyamānaṃ kalyāṇīnadīmukhadvāre nimujjitvā pāde aggahesi. Piṇḍapātiko kumbhīloti saññāya mahāsaddamakāsi, tadā naṃ puthujjanoti sañjāniṃsu. Candamukhatissarājakāle pana mahāvihāre saṅghatthero khīṇāsavo dubbalacakkhuko vihāreyeva acchi. Rājā theraṃ pariggaṇhissāmīti bhikkhūsu bhikkhācāraṃ gatesu appasaddo upasaṅkamitvā sappo viya pāde aggahesi. Thero silāthambho viya niccalo hutvā ko etthāti āha <pageBreak edition="M" number="4.0067" />? Ahaṃ, bhante, tissoti. Sugandhaṃ vāyasi no tissāti? Evaṃ khīṇāsavassa bhayaṃ nāma natthīti.</paragraph>
<paragraph line="44">Ekacco pana puthujjanopi atisūro hoti nibbhayo. So rañjanīyena ārammaṇena pariggaṇhitabbo. Vasabharājāpi hi ekaṃ theraṃ pariggaṇhamāno ghare nisīdāpetvā tassa <pageBreak edition="P" number="4.0098" />santike badarasāḷavaṃ maddamāno nisīdi. Mahātherassa kheḷo cali, tato therassa puthujjanabhāvo āvibhūto. Khīṇāsavassa hi rasataṇhā nāma suppahīnā, dibbesupi rasesu nikanti nāma na hoti. Tasmā imehi upāyehi pariggahetvā sacassa bhayaṃ vā chambhitattaṃ vā lomahaṃso vā rasataṇhā vā uppajjati, na tvaṃ arahāti apanetabbo. Sace pana abhīrū acchambhī anutrāsī hutvā sīho viya nisīdati, dibbārammaṇepi nikantiṃ na janeti. Ayaṃ bhikkhu sampannaveyyākaraṇo samantā rājarājamahāmattādīhi pesitaṃ sakkāraṃ arahatīti.</paragraph>
<centered line="45">Papañcasūdaniyā majjhimanikāyaṭṭhakathāya</centered>
<centered line="46">Chabbisodhanasuttavaṇṇanā niṭṭhitā.</centered>
<subhead line="47">3. Sappurisadhammasuttavaṇṇanā</subhead>
<paragraph line="48" number="105"><bold>Evaṃ</bold><pageBreak edition="V" number="4.0069" /><bold>me suta</bold>nti sappurisadhammasuttaṃ. Tattha <bold>sappurisadhamma</bold>nti sappurisānaṃ dhammaṃ. <bold>Asappurisadhamma</bold>nti pāpapurisānaṃ dhammaṃ. Evaṃ mātikaṃ ṭhapetvāpi puna yathā nāma maggakusalo puriso vāmaṃ muñcitvā dakkhiṇaṃ gaṇhāti. Paṭhamaṃ muñcitabbaṃ katheti, evaṃ pahātabbaṃ dhammaṃ paṭhamaṃ desento <bold>katamo ca, bhikkhave, asappurisadhammo</bold>tiādimāha. Tattha <bold>uccākulā</bold>ti khattiyakulā vā brāhmaṇakulā vā. Etadeva hi kuladvayaṃ ‘‘uccākula’’nti vuccati. <bold>So tattha pujjo</bold>ti so bhikkhu tesu bhikkhūsu pūjāraho. <bold>Antaraṃ karitvā</bold>ti abbhantaraṃ katvā.</paragraph>
<paragraph line="49"><bold>Mahākulā</bold>ti khattiyakulā vā brāhmaṇakulā vā vessakulā <pageBreak edition="P" number="4.0099" />vā. Idameva hi kulattayaṃ ‘‘mahākula’’nti vuccati. <bold>Mahābhogakulā</bold>ti mahantehi <pageBreak edition="M" number="4.0068" />bhogehi samannāgatā kulā. <bold>Uḷārabhogakulā</bold>ti uḷārehi paṇītehi bhogehi sampannakulā. Imasmiṃ padadvaye cattāripi kulāni labbhanti. Yattha katthaci kule jāto hi puññabalehi mahābhogopi uḷārabhogopi hotiyeva.</paragraph>
<paragraph line="50" number="106"><bold>Yasassī</bold>ti parivārasampanno. <bold>Appaññātā</bold>ti rattiṃ khittasarā viya saṅghamajjhādīsu na paññāyanti. <bold>Appesakkhā</bold>ti appaparivārā.</paragraph>
<paragraph line="51" number="107"><bold>Āraññiko</bold>ti samādinnaāraññikadhutaṅgo. Sesadhutaṅgesupi eseva nayo. Imasmiñca sutte pāḷiyaṃ naveva dhutaṅgāni āgatāni, vitthārena panetāni terasa honti. Tesu yaṃ vattabbaṃ, taṃ sabbaṃ sabbākārena <bold>visuddhimagge</bold>dhutaṅganiddese vuttameva.</paragraph>
<paragraph line="52" number="108"><bold>Atammayatā</bold>ti tammayatā vuccati taṇhā, nittaṇhāti attho. <bold>Atammayataññeva antaraṃ karitvā</bold>ti nittaṇhataṃyeva kāraṇaṃ katvā abbhantaraṃ vā katvā, citte uppādetvāti attho.</paragraph>
<paragraph line="53">Nirodhavāre <pageBreak edition="V" number="4.0070" />yasmā anāgāmikhīṇāsavāva taṃ samāpattiṃ samāpajjanti, puthujjanassa sā natthi, tasmā asappurisavāro parihīno. <bold>Na kañci maññatī</bold>ti kañci puggalaṃ tīhi maññanāhi na maññati. <bold>Na</bold><pageBreak edition="P" number="4.0100" /><bold>kuhiñci maññatī</bold>ti kismiñci okāse na maññati. <bold>Na kenaci maññatī</bold>ti kenaci vatthunāpi taṃ puggalaṃ na maññati. Sesaṃ sabbattha uttānamevāti.</paragraph>
<centered line="54">Papañcasūdaniyā majjhimanikāyaṭṭhakathāya</centered>
<centered line="55">Sappurisadhammasuttavaṇṇanā niṭṭhitā.</centered>
<subhead line="56">4. Sevitabbāsevitabbasuttavaṇṇanā</subhead>
<paragraph line="57" number="109"><bold>Evaṃ</bold><pageBreak edition="V" number="4.0071" /><bold>me suta</bold>nti sevitabbāsevitabbasuttaṃ. Tattha <bold>tañca aññamaññaṃ kāyasamācāra</bold>nti aññaṃ sevitabbaṃ kāyasamācāraṃ, aññaṃ asevitabbaṃ vadāmi, sevitabbameva kenaci pariyāyena asevitabbanti, asevitabbaṃ vā sevitabbanti ca na vadāmīti attho. Vacīsamācārādīsu eseva nayo. Iti <pageBreak edition="M" number="4.0069" />bhagavā sattahi padehi mātikaṃ ṭhapetvā vitthārato avibhajitvāva desanaṃ niṭṭhāpesi. Kasmā? Sāriputtattherassa okāsakaraṇatthaṃ.</paragraph>
<paragraph line="58" number="113"><bold>Manosamācāre</bold>micchādiṭṭhisammādiṭṭhiyo diṭṭhipaṭilābhavasena visuṃ aṅgaṃ hutvā ṭhitāti na gahitā.</paragraph>
<paragraph line="59" number="114"><bold>Cittuppāde</bold>akammapathappattā abhijjhādayo veditabbā.</paragraph>
<paragraph line="60" number="115">Saññāpaṭilābhavāre <bold>abhijjhāsahagatāya saññāyā</bold>tiādīni kāmasaññādīnaṃ dassanatthaṃ vuttāni.</paragraph>
<paragraph line="61" number="117"><bold>Sabyābajjha</bold>nti sadukkhaṃ. <bold>Apariniṭṭhitabhāvāyā</bold>ti bhavānaṃ apariniṭṭhitabhāvāya. Ettha ca sabyābajjhattabhāvā nāma cattāro honti. Puthujjanopi hi yo tenattabhāvena bhavaṃ pariniṭṭhāpetuṃ na sakkoti, tassa paṭisandhito paṭṭhāya akusalā dhammā vaḍḍhanti, kusalā dhammā ca parihāyanti, sadukkhameva <pageBreak edition="P" number="4.0101" />attabhāvaṃ abhinibbatteti nāma. Tathā sotāpannasakadāgāmianāgāmino. Puthujjanādayo tāva hontu, anāgāmī kathaṃ sabyābajjhaṃ attabhāvaṃ abhinibbatteti, kathañcassa akusalā dhammā abhivaḍḍhanti, kusalā dhammā parihāyantīti. Anāgāmīpi hi suddhāvāse nibbatto uyyānavimānakapparukkhe oloketvā ‘‘aho sukhaṃ aho sukha’’nti udānaṃ udāneti, anāgāmino bhavalobho bhavataṇhā appahīnāva honti, tassa appahīnataṇhatāya akusalā vaḍḍhanti nāma, kusalā parihāyanti nāma, sadukkhameva attabhāvaṃ abhinibbatteti, apariniṭṭhitabhavoyeva hotīti veditabbo.</paragraph>
<paragraph line="62"><bold>Abyābajjha</bold>nti <pageBreak edition="V" number="4.0072" />adukkhaṃ. Ayampi catunnaṃ janānaṃ vasena veditabbo. Yo hi puthujjanopi tenattabhāvena bhavaṃ pariniṭṭhāpetuṃ sakkoti, puna paṭisandhiṃ na gaṇhāti, tassa paṭisandhiggahaṇato paṭṭhāya akusalā parihāyanti, kusalāyeva vaḍḍhanti, adukkhameva attabhāvaṃ nibbatteti, pariniṭṭhitabhavoyeva nāma hoti. Tathā sotāpannasakadāgāmianāgāmino. Sotāpannādayo tāva hontu, puthujjano kathaṃ abyābajjhaattabhāvaṃ nibbatteti, kathañcassa akusalaparihāniādīni hontīti. Puthujjanopi pacchimabhaviko tenattabhāvena bhavaṃ pariniṭṭhāpetuṃ samattho hoti. Tassa <pageBreak edition="M" number="4.0070" />aṅgulimālassa viya ekenūnapāṇasahassaṃ ghātentassāpi attabhāvo abyābajjhoyeva nāma, bhavaṃ pariniṭṭhāpetiyeva nāma. Akusalameva hāyati, vipassanameva gabbhaṃ gaṇhāpeti nāma.</paragraph>
<paragraph line="63" number="119"><bold>Cakkhuviññeyya</bold>ntiādīsu yasmā ekaccassa tasmiṃyeva rūpe rāgādayo uppajjanti, abhinandati assādeti, abhinandanto <pageBreak edition="P" number="4.0102" />assādento anayabyasanaṃ pāpuṇāti, ekaccassa nuppajjanti, nibbindati virajjati, nibbindanto virajjanto nibbutiṃ pāpuṇāti, tasmā ‘‘tañca aññamañña’’nti na vuttaṃ. Esa nayo sabbattha.</paragraph>
<paragraph line="64"><bold>Evaṃ vitthārena atthaṃ ājāneyyu</bold>nti ettha ke bhagavato imassa bhāsitassa atthaṃ ājānanti, ke na ājānantīti? Ye tāva imassa suttassa pāḷiñca aṭṭhakathañca uggaṇhitvā takkarā na honti, yathāvuttaṃ anulomapaṭipadaṃ na paṭipajjanti, te na ājānanti nāma. Ye pana takkarā honti, yathāvuttaṃ anulomapaṭipadaṃ paṭipajjanti, te ājānanti nāma. Evaṃ santepi sapaṭisandhikānaṃ tāva dīgharattaṃ hitāya sukhāya hotu, appaṭisandhikānaṃ kathaṃ hotīti. Appaṭisandhikā anupādānā viya jātavedā parinibbāyanti, kappasatasahassānampi accayena tesaṃ puna dukkhaṃ nāma natthi. Iti ekaṃsena tesaṃyeva dīgharattaṃ hitāya sukhāya hoti. Sesaṃ sabbattha uttānamevāti.</paragraph>
<centered line="65">Papañcasūdaniyā majjhimanikāyaṭṭhakathāya</centered>
<centered line="66">Sevitabbāsevitabbasuttavaṇṇanā niṭṭhitā.</centered>
<subhead line="67">5. Bahudhātukasuttavaṇṇanā</subhead>
<paragraph line="68" number="124"><bold>Evaṃ</bold><pageBreak edition="V" number="4.0073" /><bold>me suta</bold>nti bahudhātukasuttaṃ. Tattha <bold>bhayānī</bold>tiādīsu <bold>bhaya</bold>nti cittutrāso. <bold>Upaddavo</bold>ti anekaggatākāro. <bold>Upasaggo</bold>ti upasaṭṭhākāro tattha tattha lagganākāro. Tesaṃ evaṃ nānattaṃ veditabbaṃ – pabbatādivisamanissitā corā janapadavāsīnaṃ pesenti ‘‘mayaṃ asukadivase nāma tumhākaṃ gāmaṃ paharissāmā’’ti. Taṃ pavattiṃ sutakālato <pageBreak edition="M" number="4.0071" /><pageBreak edition="P" number="4.0103" />paṭṭhāya bhayaṃ santāsaṃ āpajjanti. Ayaṃ cittutrāso nāma. ‘‘Idha no corā kupitā anatthampi āvaheyyu’’nti hatthasāraṃ gahetvā dvipadacatuppadehi saddhiṃ araññaṃ pavisitvā tattha tattha bhūmiyaṃ nipajjanti, ḍaṃsamakasādīhi khajjamānā gumbantarāni pavisanti, khāṇukaṇṭake maddanti. Tesaṃ evaṃ vicarantānaṃ vikkhittabhāvo anekaggatākāro nāma. Tato coresu yathāvutte divase anāgacchantesu ‘‘tucchakasāsanaṃ taṃ bhavissati, gāmaṃ pavisissāmā’’ti saparikkhārā gāmaṃ pavisanti, atha tesaṃ paviṭṭhabhāvaṃ ñatvā gāmaṃ parivāretvā dvāre aggiṃ datvā manusse ghātetvā corā sabbaṃ vibhavaṃ vilumpetvā gacchanti. Tesu ghātitāvasesā aggiṃ nibbāpetvā koṭṭhacchāyabhitticchāyādīsu tattha tattha laggitvā nisīdanti naṭṭhaṃ anusocamānā. Ayaṃ upasaṭṭhākāro lagganākāro nāma.</paragraph>
<paragraph line="69"><bold>Naḷāgārā</bold>ti naḷehi paricchannā agārā, sesasambhārā panettha rukkhamayā honti. Tiṇāgārepi eseva nayo. <bold>Bālato uppajjantī</bold>ti bālameva nissāya uppajjanti. Bālo hi apaṇḍitapuriso rajjaṃ vā uparajjaṃ vā aññaṃ vā pana mahantaṃ ṭhānaṃ patthento katipaye attanā sadise vidhavāputte mahādhutte gahetvā ‘‘etha ahaṃ tumhe issare karissāmī’’ti pabbatagahanādīni nissāya antante gāme paharanto dāmarikabhāvaṃ jānāpetvā anupubbena nigamepi janapadepi paharati, manussā gehāni chaḍḍetvā khemantaṭṭhānaṃ patthayamānā pakkamanti, te nissāya vasantā bhikkhūpi bhikkhuniyopi attano attano vasanaṭṭhānāni pahāya pakkamanti. Gatagataṭṭhāne bhikkhāpi senāsanampi <pageBreak edition="P" number="4.0104" />dullabhaṃ hoti. Evaṃ catunnaṃ parisānaṃ bhayaṃ āgatameva hoti. Pabbajitesupi dve bālā bhikkhū aññamaññaṃ vivādaṃ paṭṭhapetvā codanaṃ ārabhanti <pageBreak edition="V" number="4.0074" />. Iti kosambivāsikānaṃ viya mahākalaho uppajjati, catunnaṃ parisānaṃ bhayaṃ āgatameva hotīti evaṃ yāni kānici bhayāni uppajjanti, sabbāni tāni bālato uppajjantīti veditabbāni.</paragraph>
<paragraph line="70"><bold>Etadavocā</bold>ti bhagavatā dhammadesanā matthakaṃ apāpetvāva niṭṭhāpitā. Yaṃnūnāhaṃ dasabalaṃ pucchitvā sabbaññutaññāṇenevassa desanāya pāripūriṃ kareyyanti <pageBreak edition="M" number="4.0072" />cintetvā etaṃ ‘‘kittāvatā nu kho, bhante’’tiādivacanaṃ avoca.</paragraph>
<paragraph line="71" number="125">Aṭṭhārasasu dhātūsu aḍḍhekādasadhātuyo rūpapariggaho, aḍḍhaṭṭhamakadhātuyo arūpapariggahoti rūpārūpapariggahova kathito. Sabbāpi khandhavasena pañcakkhandhā honti. Pañcapi khandhā dukkhasaccaṃ, tesaṃ samuṭṭhāpikā taṇhā samudayasaccaṃ, ubhinnaṃ appavatti nirodhasaccaṃ, nirodhapajānanā paṭipadā maggasaccaṃ. Iti catusaccakammaṭṭhānaṃ ekassa bhikkhuno niggamanaṃ matthakaṃ pāpetvā kathitaṃ hoti. Ayamettha saṅkhepo, vitthārato panetā dhātuyo <bold>visuddhimagge</bold>kathitāva. <bold>Jānāti passatī</bold>ti saha vipassanāya maggo vutto.</paragraph>
<paragraph line="72">Pathavīdhātuādayo saviññāṇakakāyaṃ suññato nissattato dassetuṃ vuttā. Tāpi purimāhi aṭṭhārasahi dhātūhi pūretabbā. Pūrentena viññāṇadhātuto nīharitvā pūretabbā. Viññāṇadhātu hesā cakkhuviññāṇādivasena chabbidhā hoti. Tattha cakkhuviññāṇadhātuyā pariggahitāya tassā vatthu cakkhudhātu, ārammaṇaṃ rūpadhātūti dve dhātuyo pariggahitāva <pageBreak edition="P" number="4.0105" />honti. Esa nayo sabbattha. Manoviññāṇadhātuyā pana pariggahitāya tassā purimapacchimavasena manodhātu, ārammaṇavasena dhammadhātūti dve dhātuyo pariggahitāva honti. Iti imāsu aṭṭhārasasu dhātūsu aḍḍhekādasadhātuyo rūpapariggahoti purimanayeneva idampi ekassa bhikkhuno niggamanaṃ matthakaṃ pāpetvā kathitaṃ hoti.</paragraph>
<paragraph line="73"><bold>Sukhadhātū</bold>tiādīsu sukhañca taṃ nissattasuññataṭṭhena dhātu cāti sukhadhātu. Esa nayo sabbattha. Ettha ca purimā catasso dhātuyo sappaṭipakkhavasena gahitā, pacchimā dve sarikkhakavasena. Avibhūtabhāvena hi upekkhādhātu avijjādhātuyā sarikkhā. Ettha ca sukhadukkhadhātūsu <pageBreak edition="V" number="4.0075" />pariggahitāsu kāyaviññāṇadhātu pariggahitāva hoti, sesāsu pariggahitāsu manoviññāṇadhātu pariggahitāva hoti. Imāpi cha dhātuyo heṭṭhā aṭṭhārasahiyeva pūretabbā. Pūrentena upekkhādhātuto nīharitvā pūretabbā. Iti imāsu aṭṭhārasasu dhātūsu aḍḍhekādasadhātuyo rūpapariggahoti <pageBreak edition="M" number="4.0073" />purimanayeneva idampi ekassa bhikkhuno niggamanaṃ matthakaṃ pāpetvā kathitaṃ hoti.</paragraph>
<paragraph line="74">Kāmadhātuādīnaṃ dvedhāvitakke (ma. ni. 1.206) kāmavitakkādīsu vuttanayeneva attho veditabbo. Abhidhammepi ‘‘tattha katamā kāmadhātu, kāmapaṭisaṃyutto takko vitakko’’tiādinā (vibha. 182) nayeneva etāsaṃ vitthāro āgatoyeva. Imāpi cha dhātuyo heṭṭhā aṭṭhārasahiyeva pūretabbā. Pūrentena kāmadhātuto nīharitvā pūretabbā. Iti imāsu aṭṭhārasasu dhātūsu aḍḍhekādasadhātuyo rūpapariggahoti purimanayeneva idampi ekassa bhikkhuno niggamanaṃ matthakaṃ pāpetvā kathitaṃ hoti.</paragraph>
<paragraph line="75">Kāmadhātuādīsu pañca kāmāvacarakkhandhā <pageBreak edition="P" number="4.0106" />kāmadhātu nāma, pañca rūpāvacarakkhandhā rūpadhātu nāma, cattāro arūpāvacarakkhandhā arūpadhātu nāma. Abhidhamme pana ‘‘tattha katamā kāmadhātu, heṭṭhato avīcinirayaṃ pariyantaṃ karitvā’’tiādinā (vibha. 182) nayena etāsaṃ vitthāro āgatoyeva. Imāpi tisso dhātuyo heṭṭhā aṭṭhārasahiyeva pūretabbā. Pūrentena kāmadhātuto nīharitvā pūretabbā. Iti imāsu aṭṭhārasasu dhātūsu aḍḍhekādasadhātuyo rūpapariggahoti purimanayeneva idampi ekassa bhikkhuno niggamanaṃ matthakaṃ pāpetvā kathitaṃ hoti.</paragraph>
<paragraph line="76"><bold>Saṅkhatā</bold>ti paccayehi samāgantvā katā, pañcannaṃ khandhānametaṃ adhivacanaṃ. Na saṅkhatā <bold>asaṅkhatā</bold>. Nibbānassetaṃ adhivacanaṃ. Imāpi dve dhātuyo heṭṭhā aṭṭhārasahiyeva pūretabbā. Pūrentena saṅkhatadhātuto nīharitvā pūretabbā. Iti imāsu aṭṭhārasasu dhātūsu aḍḍhekādasadhātuyo rūpapariggahoti purimanayeneva idampi ekassa bhikkhuno niggamanaṃ matthakaṃ pāpetvā kathitaṃ hoti.</paragraph>
<paragraph line="77" number="126"><bold>Ajjhattikabāhirānī</bold>ti ajjhattikāni ca bāhirāni ca. Ettha hi cakkhuādīni ajjhattikāni cha, rūpādīni bāhirāni cha. Idhāpi <bold>jānāti passatī</bold>ti saha vipassanāya maggo kathito.</paragraph>
<paragraph line="78"><bold>Imasmiṃ</bold><pageBreak edition="V" number="4.0076" /><bold>sati ida</bold>ntiādi mahātaṇhāsaṅkhaye vitthāritameva.</paragraph>
<paragraph line="79" number="127"><bold>Aṭṭhāna</bold>nti <pageBreak edition="M" number="4.0074" />hetupaṭikkhepo. <bold>Anavakāso</bold>ti paccayapaṭikkhepo. Ubhayenāpi kāraṇameva paṭikkhipati. Kāraṇañhi tadāyattavuttitāya attano phalassa ṭhānanti ca avakāsoti ca vuccati. <bold>Ya</bold>nti yena kāraṇena. <bold>Diṭṭhisampanno</bold>ti <pageBreak edition="P" number="4.0107" />maggadiṭṭhiyā sampanno sotāpanno ariyasāvako. <bold>Kañci saṅkhāra</bold>nti catubhūmakesu saṅkhatasaṅkhāresu kañci ekasaṅkhārampi. <bold>Niccato upagaccheyyā</bold>ti niccoti gaṇheyya. <bold>Netaṃ ṭhānaṃ vijjatī</bold>ti etaṃ kāraṇaṃ natthi na upalabbhati. <bold>Yaṃ puthujjano</bold>ti yena kāraṇena puthujjano. <bold>Ṭhānametaṃ vijjatī</bold>ti etaṃ kāraṇaṃ atthi. Sassatadiṭṭhiyā hi so tebhūmakesu saṅkhatasaṅkhāresu kañci saṅkhāraṃ niccato gaṇheyyāti attho. Catutthabhūmakasaṅkhārā pana tejussadattā divasaṃ santatto ayoguḷo viya makkhikānaṃ diṭṭhiyā vā aññesaṃ vā akusalānaṃ ārammaṇaṃ na honti. Iminā nayena <bold>kañci saṅkhāraṃ sukhato</bold>tiādīsupi attho veditabbo.</paragraph>
<paragraph line="80"><bold>Sukhato upagaccheyyā</bold>ti ‘‘ekantasukhī attā hoti arogo paraṃ maraṇā’’ti (ma. ni. 3.21, 22) evaṃ attadiṭṭhivasena sukhato gāhaṃ sandhāyetaṃ vuttaṃ. Diṭṭhivippayuttacittena pana ariyasāvako pariḷāhābhibhūto pariḷāhavūpasamatthaṃ mattahatthiṃ parittāsito viya, cokkhabrāhmaṇo viya ca gūthaṃ kañci saṅkhāraṃ sukhato upagacchati. Attavāre kasiṇādipaṇṇattisaṅgahatthaṃ saṅkhāranti avatvā kañci dhammanti vuttaṃ. Idhāpi ariyasāvakassa catubhūmakavasena veditabbo, puthujjanassa tebhūmakavasena. Sabbavāresu ariyasāvakassāpi tebhūmakavaseneva paricchedo vaṭṭati. Yaṃ yañhi puthujjano <pageBreak edition="P" number="4.0108" />gaṇhāti, tato tato ariyasāvako gāhaṃ viniveṭheti. Puthujjano hi yaṃ yaṃ niccaṃ sukhaṃ attāti gaṇhāti, taṃ taṃ ariyasāvako aniccaṃ dukkhaṃ anattāti gaṇhanto taṃ gāhaṃ viniveṭheti.</paragraph>
<paragraph line="81" number="128"><bold>Mātara</bold>ntiādīsu janikāva mātā, janako pitā, manussabhūtova khīṇāsavo arahāti adhippeto. Kiṃ pana ariyasāvako aññaṃ jīvitā voropeyyāti? Etampi aṭṭhānaṃ. Sacepi hi bhavantaragataṃ ariyasāvakaṃ <pageBreak edition="M" number="4.0075" />attano ariyabhāvaṃ ajānantampi koci evaṃ vadeyya ‘‘imaṃ kunthakipillikaṃ jīvitā voropetvā sakalacakkavāḷagabbhe cakkavattirajjaṃ paṭipajjāhī’’ti <pageBreak edition="V" number="4.0077" />, neva so taṃ jīvitā voropeyya. Athāpi naṃ evaṃ vadeyya ‘‘sace imaṃ na ghātessasi, sīsaṃ te chindissāmā’’ti. Sīsamevassa chindeyya, na ca so taṃ ghāteyya. Puthujjanabhāvassa pana mahāsāvajjabhāvadassanatthaṃ ariyasāvakassa ca baladīpanatthametaṃ vuttaṃ. Ayañhettha adhippāyo – sāvajjo puthujjanabhāvo, yatra hi nāma puthujjano mātughātādīnipi ānantariyāni karissati. Mahābalo ca ariyasāvako, yo etāni kammāni na karotīti.</paragraph>
<paragraph line="82"><bold>Duṭṭhacitto</bold>ti vadhakacittena paduṭṭhacitto. <bold>Lohitaṃ uppādeyyā</bold>ti jīvamānakasarīre khuddakamakkhikāya pivanamattampi lohitaṃ uppādeyya. <bold>Saṅghaṃ bhindeyyā</bold>ti samānasaṃvāsakaṃ samānasīmāya ṭhitaṃ pañcahi kāraṇehi saṅghaṃ bhindeyya. Vuttañhetaṃ ‘‘pañcahupāli ākārehi saṅgho bhijjati. Kammena uddesena voharanto anussāvanena salākaggāhenā’’ti (pari. 458).</paragraph>
<paragraph line="83">Tattha <pageBreak edition="P" number="4.0109" /><bold>kammenā</bold>ti apalokanādīsu catūsu kammesu aññatarena kammena. <bold>Uddesenā</bold>ti pañcasu pātimokkhuddesesu aññatarena uddesena. <bold>Voharanto</bold>ti kathayanto, tāhi tāhi uppattīhi adhammaṃ dhammotiādīni aṭṭhārasa bhedakaravatthūni dīpento. <bold>Anussāvanenā</bold>ti nanu tumhe jānātha mayhaṃ uccākulā pabbajitabhāvaṃ bahussutabhāvañca, mādiso nāma uddhammaṃ ubbinayaṃ satthusāsanaṃ gāheyyāti cittampi uppādetuṃ tumhākaṃ yuttaṃ, kiṃ mayhaṃ avīci nīluppalavanaṃ viya sītalo, kiṃ ahaṃ apāyato na bhāyāmītiādinā nayena kaṇṇamūle vacībhedaṃ katvā anussāvanena. <bold>Salākaggāhenā</bold>ti evaṃ anussāvetvā tesaṃ cittaṃ upatthambhetvā anivattidhamme katvā ‘‘gaṇhatha imaṃ salāka’’nti salākaggāhena.</paragraph>
<paragraph line="84">Ettha ca kammameva uddeso vā pamāṇaṃ, vohārānussāvanasalākaggāhā pana pubbabhāgā. Aṭṭhārasavatthudīpanavasena hi voharantena tattha rucijananatthaṃ anussāvetvā salākāya gāhitāyapi abhinnova hoti saṅgho. Yadā pana evaṃ cattāro vā atirekā vā salākaṃ gāhetvā āveṇikaṃ <pageBreak edition="M" number="4.0076" />kammaṃ vā uddesaṃ vā karonti, tadā saṅgho bhinno nāma hoti. Evaṃ diṭṭhisampanno puggalo saṅghaṃ bhindeyyāti netaṃ ṭhānaṃ vijjati. Ettāvatā mātughātādīni pañca ānantariyakammāni dassitāni honti, yāni puthujjano karoti, na ariyasāvako, tesaṃ āvibhāvatthaṃ –</paragraph>
<gatha1 line="85">Kammato <pageBreak edition="V" number="4.0078" />dvārato ceva, kappaṭṭhitiyato tathā;</gatha1>
<gathalast line="86">Pākasādhāraṇādīhi, viññātabbo vinicchayo.</gathalast>
<paragraph line="87">Tattha <bold>kammato</bold>tāva – ettha hi manussabhūtasseva manussabhūtaṃ mātaraṃ vā pitaraṃ vā api parivattaliṅgaṃ jīvitā voropentassa kammaṃ ānantariyaṃ hoti, tassa vipākaṃ paṭibāhissāmīti sakalacakkavāḷaṃ mahācetiyappamāṇehi <pageBreak edition="P" number="4.0110" />kañcanathūpehi pūretvāpi sakalacakkavāḷaṃ pūretvā nisinnabhikkhusaṅghassa mahādānaṃ datvāpi buddhassa bhagavato saṅghāṭikaṇṇaṃ amuñcanto vicaritvāpi kāyassa bhedā nirayameva upapajjati. Yo pana sayaṃ manussabhūto tiracchānabhūtaṃ mātaraṃ vā pitaraṃ vā, sayaṃ vā tiracchānabhūto manussabhūtaṃ, tiracchānoyeva vā tiracchānabhūtaṃ jīvitā voropeti, tassa kammaṃ ānantariyaṃ na hoti, bhāriyaṃ pana hoti, ānantariyaṃ āhacceva tiṭṭhati. Manussajātikānaṃ pana vasena ayaṃ pañho kathito.</paragraph>
<paragraph line="88">Tattha eḷakacatukkaṃ saṅgāmacatukkaṃ coracatukkañca kathetabbaṃ. Eḷakaṃ māremīti abhisandhināpi hi eḷakaṭṭhāne ṭhitaṃ manusso manussabhūtaṃ mātaraṃ vā pitaraṃ vā mārento ānantariyaṃ phusati. Eḷakābhisandhinā pana mātāpitāabhisandhinā vā eḷakaṃ mārento ānantariyaṃ na phusati. Mātāpitāabhisandhinā mātāpitaro mārento phusateva. Eseva nayo itarasmimpi catukkadvaye. Yathā ca mātāpitūsu, evaṃ arahantepi etāni catukkāni veditabbāni.</paragraph>
<paragraph line="89">Manussaarahantameva māretvā ānantariyaṃ phusati, na yakkhabhūtaṃ. Kammaṃ pana bhāriyaṃ, ānantariyasadisameva. Manussaarahantassa ca puthujjanakāleyeva satthappahāre vā vise vā dinnepi yadi so arahattaṃ patvā teneva marati, arahantaghāto hotiyeva. Yaṃ pana puthujjanakāle dinnaṃ dānaṃ arahattaṃ patvā paribhuñjati, puthujjanasseva dinnaṃ hoti. Sesaariyapuggale <pageBreak edition="M" number="4.0077" />mārentassa ānantariyaṃ natthi. Kammaṃ pana bhāriyaṃ, ānantariyasadisameva.</paragraph>
<paragraph line="90"><bold>Lohituppāde</bold>tathāgatassa abhejjakāyatāya parūpakkamena cammacchedaṃ katvā lohitapaggharaṇaṃ nāma natthi. Sarīrassa pana antoyeva ekasmiṃyeva ṭhāne lohitaṃ samosarati. Devadattena paviddhasilato <pageBreak edition="V" number="4.0079" />bhijjitvā gatā sakalikāpi <pageBreak edition="P" number="4.0111" />tathāgatassa pādantaṃ pahari, pharasunā pahaṭo viya pādo antolohitoyeva ahosi. Tathā karontassa ānantariyaṃ hoti. Jīvako pana tathāgatassa ruciyā satthakena cammaṃ chinditvā tamhā ṭhānā duṭṭhalohitaṃ nīharitvā phāsumakāsi, tathā karontassa puññakammameva hoti.</paragraph>
<paragraph line="91">Atha ye ca parinibbute tathāgate cetiyaṃ bhindanti, bodhiṃ chindanti dhātumhi upakkamanti, tesaṃ kiṃ hotīti? Bhāriyaṃ kammaṃ hoti ānantariyasadisaṃ. Sadhātukaṃ pana thūpaṃ vā paṭimaṃ vā bādhamānaṃ bodhisākhaṃ chindituṃ vaṭṭati. Sacepi tattha nilīnā sakuṇā cetiye vaccaṃ pātenti, chindituṃ vaṭṭatiyeva. Paribhogacetiyato hi sarīracetiyaṃ mahantataraṃ. Cetiyavatthuṃ bhinditvā gacchantaṃ bodhimūlampi chinditvā harituṃ vaṭṭati. Yā pana bodhisākhā bodhigharaṃ bādhati, taṃ geharakkhaṇatthaṃ chindituṃ na labhati, bodhiatthañhi gehaṃ, na gehatthāya bodhi. Āsanagharepi eseva nayo. Yasmiṃ pana āsanaghare dhātu nihitā hoti, tassa rakkhaṇatthāya bodhisākhaṃ chindituṃ vaṭṭati. Bodhijagganatthaṃ ojoharaṇasākhaṃ vā pūtiṭṭhānaṃ vā chindituṃ vaṭṭatiyeva, bhagavato sarīrapaṭijaggane viya puññampi hoti.</paragraph>
<paragraph line="92">Saṅghabhede sīmaṭṭhakasaṅghe asannipatite visuṃ parisaṃ gahetvā katavohārānussāvana-salākaggāhassa kammaṃ vā karontassa, uddesaṃ vā uddisantassa bhedo ca hoti ānantariyakammañca. Samaggasaññāya pana vaṭṭatīti kammaṃ karontassa bhedova hoti, na ānantariyakammaṃ, tathā navato ūnaparisāyaṃ. Sabbantimena paricchedena <pageBreak edition="P" number="4.0112" />navannaṃ janānaṃ yo saṅghaṃ bhindati <pageBreak edition="M" number="4.0078" />, tassa ānantariyakammaṃ hoti. Anuvattakānaṃ adhammavādīnaṃ mahāsāvajjakammaṃ. Dhammavādino pana anavajjā.</paragraph>
<paragraph line="93">Tattha navannameva saṅghabhede idaṃ suttaṃ – ‘‘ekato upāli cattāro honti, ekato cattāro, navamo anussāveti, salākaṃ gāheti ‘ayaṃ dhammo ayaṃ vinayo idaṃ satthusāsanaṃ, idaṃ gaṇhatha, imaṃ rocethā’ti, evaṃ kho, upāli, saṅgharāji ceva hoti saṅghabhedo ca. Navannaṃ vā, upāli, atirekanavannaṃ vā saṅgharāji ceva hoti saṅghabhedo cā’’ti (cūḷava. 351). Etesu pana pañcasu <pageBreak edition="V" number="4.0080" />saṅghabhedo vacīkammaṃ, sesāni kāyakammānīti. Evaṃ kammato viññātabbo vinicchayo.</paragraph>
<paragraph line="94"><bold>Dvārato</bold>ti sabbāneva cetāni kāyadvāratopi vacīdvāratopi samuṭṭhahanti. Purimāni panettha cattāri āṇattikavijjāmayapayogavasena vacīdvārato samuṭṭhahitvāpi kāyadvārameva pūrenti, saṅghabhedo hatthamuddāya bhedaṃ karontassa kāyadvārato samuṭṭhahitvāpi vacīdvārameva pūretīti. Evamettha dvāratopi viññātabbo vinicchayo.</paragraph>
<paragraph line="95"><bold>Kappaṭṭhitiyato</bold>ti saṅghabhedoyeva cettha kappaṭṭhitiyo. Saṇṭhahante hi kappe kappavemajjhe vā saṅghabhedaṃ katvā kappavināseyeva muccati. Sacepi hi sveva kappo vinassissatīti ajja saṅghabhedaṃ karoti, sveva muccati, ekadivasameva niraye paccati. Evaṃ karaṇaṃ pana natthi. Sesāni cattāri kammāni ānantariyāneva honti, na kappaṭṭhitiyānīti evamettha kappaṭṭhitiyatopi viññātabbo vinicchayo.</paragraph>
<paragraph line="96"><bold>Pākato</bold>ti <pageBreak edition="P" number="4.0113" />yena ca pañcape’tāni kammāni katāni honti, tassa saṅghabhedoyeva paṭisandhivasena vipaccati, sesāni ‘‘ahosikammaṃ, nāhosi kammavipāko’’ti evamādīsu saṅkhyaṃ gacchanti. Saṅghassa bhedābhāve lohituppādo, tadabhāve arahantaghāto, tadabhāve ca sace pitā sīlavā hoti, mātā dussīlā, no vā tathā sīlavatī, pitughāto paṭisandhivasena vipaccati. Sace mātāpitughāto, dvīsupi sīlena vā dussīlena vā samānesu mātughātova paṭisandhivasena vipaccati <pageBreak edition="M" number="4.0079" />. Mātā hi dukkarakārinī bahūpakārā ca puttānanti evamettha pākatopi viññātabbo vinicchayo.</paragraph>
<paragraph line="97"><bold>Sādhāraṇādīhī</bold>ti purimāni cattāri sabbesampi gahaṭṭhapabbajitānaṃ sādhāraṇāni. Saṅghabhedo pana ‘‘na kho, upāli bhikkhunī, saṅghaṃ bhindati, na sikkhamānā, na sāmaṇero, na sāmaṇerī, na upāsako, na upāsikā saṅghaṃ bhindati, bhikkhu kho, upāli, pakatatto samānasaṃvāsako samānasīmāyaṃ ṭhito saṅghaṃ bhindatī’’ti (cūḷava. 351) vacanato vuttappakārassa bhikkhunova hoti, na aññassa, tasmā asādhāraṇo. Ādisaddena sabbepi te dukkhavedanāsahagatā <pageBreak edition="V" number="4.0081" />dosamohasampayuttā cāti evamettha sādhāraṇādīhipi viññātabbo vinicchayo.</paragraph>
<paragraph line="98"><bold>Aññaṃ satthāra</bold>nti ‘‘ayaṃ me satthā satthukiccaṃ kātuṃ asamattho’’ti bhavantarepi aññaṃ titthakaraṃ ‘‘ayaṃ me satthā’’ti evaṃ gaṇheyya, netaṃ ṭhānaṃ vijjatīti attho.</paragraph>
<paragraph line="99" number="129"><bold>Ekissā lokadhātuyā</bold>ti dasasahassilokadhātuyā. <bold>Tīṇi</bold><pageBreak edition="P" number="4.0114" />hi <bold>khettāni</bold>jātikhettaṃ āṇākhettaṃ visayakhettaṃ. Tattha <bold>jātikhettaṃ</bold>nāma dasasahassī lokadhātu. Sā hi tathāgatassa mātukucchiokkamanakāle nikkhamanakāle sambodhikāle dhammacakkappavattane āyusaṅkhārossajjane parinibbāne ca kampati. Koṭisatasahassacakkavāḷaṃ pana <bold>āṇākhettaṃ</bold>nāma. Āṭānāṭiyamoraparittadhajaggaparittaratanaparittādīnañhi ettha āṇā vattati. <bold>Visayakhettassa</bold>pana parimāṇaṃ natthi. Buddhānañhi ‘‘yāvatakaṃ ñāṇaṃ tāvatakaṃ neyyaṃ, yāvatakaṃ neyyaṃ tāvatakaṃ ñāṇaṃ, ñāṇapariyantikaṃ neyyaṃ neyyapariyantikaṃ ñāṇa’’nti (paṭi. ma. 3.5) vacanato avisayo nāma natthi.</paragraph>
<paragraph line="100">Imesu pana tīsu khettesu ṭhapetvā imaṃ cakkavāḷaṃ aññasmiṃ cakkavāḷe buddhā uppajjantīti suttaṃ natthi, na uppajjantīti pana atthi. <bold>Tīṇi piṭakāni</bold>vinayapiṭakaṃ suttantapiṭakaṃ abhidhammapiṭakaṃ, <bold>tisso saṅgītiyo</bold>mahākassapattherassa saṅgīti, yasattherassa saṅgīti, moggaliputtatissattherassa saṅgītīti. Imā tisso saṅgītiyo āruḷhe tepiṭake buddhavacane imaṃ <pageBreak edition="M" number="4.0080" />cakkavāḷaṃ muñcitvā aññattha buddhā uppajjantīti suttaṃ natthi, na uppajjantīti pana atthi.</paragraph>
<paragraph line="101"><bold>Apubbaṃ acarima</bold>nti apure apacchā. Ekato na uppajjanti, pure vā pacchā vā uppajjantīti vuttaṃ hoti. Tattha hi bodhipallaṅke bodhiṃ appatvā na uṭṭhahissāmīti nisinnakālato <pageBreak edition="P" number="4.0115" />paṭṭhāya yāva mātukucchismiṃ paṭisandhiggahaṇaṃ, tāva pubbeti na veditabbaṃ. Bodhisattassa hi paṭisandhiggahaṇena dasasahassacakkavāḷakampaneneva khettapariggaho kato, aññassa buddhassa uppatti nivāritāva hoti. Parinibbānakālato paṭṭhāya yāva sāsapamattā dhātu <pageBreak edition="V" number="4.0082" />tiṭṭhati, tāva pacchāti na veditabbaṃ. Dhātūsu hi ṭhitāsu buddhā ṭhitāva honti. Tasmā etthantare aññassa buddhassa uppatti nivāritāva hoti. Dhātuparinibbāne pana jāte aññassa buddhassa uppatti na nivāritā.</paragraph>
<paragraph line="102"><bold>Tīṇi hi antaradhānāni</bold>nāma pariyattiantaradhānaṃ, paṭivedhaantaradhānaṃ, paṭipattiantaradhānanti. Tattha <bold>pariyattī</bold>ti tīṇi piṭakāni. <bold>Paṭivedho</bold>ti saccapaṭivedho. <bold>Paṭipattī</bold>ti paṭipadā. Tattha paṭivedho ca paṭipatti ca hotipi na hotipi. Ekasmiñhi kāle paṭivedhadharā bhikkhū bahū honti, eso bhikkhu puthujjanoti aṅguliṃ pasāretvā dassetabbo hoti. Imasmiṃyeva dīpe ekavāre puthujjanabhikkhu nāma nāhosi. Paṭipattipūrikāpi kadāci bahū honti kadāci appā. Iti paṭivedho ca paṭipatti ca hotipi na hotipi, sāsanaṭṭhitiyā pana <bold>pariyatti pamāṇaṃ</bold>.</paragraph>
<paragraph line="103">Paṇḍito hi tepiṭakaṃ sutvā dvepi pūreti. Yathā amhākaṃ bodhisatto āḷārassa santike pañcābhiññā satta ca samāpattiyo nibbattetvā nevasaññānāsaññāyatanasamāpattiyā parikammaṃ pucchi, so na jānāmīti āha. Tato udakassa santikaṃ gantvā adhigataṃ visesaṃ saṃsandetvā nevasaññānāsaññāyatanassa parikammaṃ pucchi, so ācikkhi, tassa vacanasamanantarameva mahāsatto taṃ sampādesi, evameva paññavā bhikkhu pariyattiṃ sutvā dvepi pūreti. Tasmā <pageBreak edition="P" number="4.0116" />pariyattiyā ṭhitāya sāsanaṃ ṭhitaṃ hoti.</paragraph>
<paragraph line="104">Yadā <pageBreak edition="M" number="4.0081" />pana sā antaradhāyati, tadā paṭhamaṃ <bold>abhidhammapiṭakaṃ</bold>nassati. Tattha paṭṭhānaṃ sabbapaṭhamaṃ antaradhāyati, anukkamena pacchā dhammasaṅgaho, tasmiṃ antarahite itaresu dvīsu piṭakesu ṭhitesu sāsanaṃ ṭhitameva hoti. Tattha suttantapiṭake antaradhāyamāne paṭhamaṃ aṅguttaranikāyo ekādasakato paṭṭhāya yāva ekakā antaradhāyati, tadanantaraṃ saṃyuttanikāyo cakkapeyyālato paṭṭhāya yāva oghataraṇā antaradhāyati, tadanantaraṃ majjhimanikāyo indriyabhāvanato paṭṭhāya yāva mūlapariyāyā antaradhāyati, tadanantaraṃ dīghanikāyo dasuttarato paṭṭhāya yāva brahmajālā antaradhāyati. Ekissāpi dvinnampi gāthānaṃ pucchā addhānaṃ gacchati, sāsanaṃ dhāretuṃ na sakkoti sabhiyapucchā (su. ni. sabhiyasuttaṃ) viya āḷavakapucchā (su. ni. āḷavakasuttaṃ; saṃ. ni. 1.246) <pageBreak edition="V" number="4.0083" />viya ca. Etā kira kassapabuddhakālikā antarā sāsanaṃ dhāretuṃ nāsakkhiṃsu.</paragraph>
<paragraph line="105">Dvīsu pana piṭakesu antarahitesupi vinayapiṭake ṭhite sāsanaṃ tiṭṭhati, parivārakhandhakesu antarahitesu ubhatovibhaṅge ṭhite ṭhitameva hoti. Ubhatovibhaṅge antarahite mātikāya ṭhitāyapi ṭhitameva hoti. Mātikāya antarahitāya pātimokkhapabbajjaupasampadāsu ṭhitāsu sāsanaṃ tiṭṭhati. Liṅgamaddhānaṃ gacchati, setavatthasamaṇavaṃso pana kassapabuddhakālato paṭṭhāya sāsanaṃ dhāretuṃ nāsakkhi. Pacchimakassa pana saccapaṭivedhato pacchimakassa sīlabhedato ca paṭṭhāya sāsanaṃ osakkitaṃ nāma hoti. Tato paṭṭhāya aññassa buddhassa uppatti na vāritāti.</paragraph>
<paragraph line="106"><bold>Tīṇi parinibbānāni</bold>nāma kilesaparinibbānaṃ khandhaparinibbānaṃ dhātuparinibbānanti. Tattha kilesaparinibbānaṃ bodhipallaṅke ahosi, khandhaparinibbānaṃ kusinārāyaṃ, dhātuparinibbānaṃ anāgate bhavissati. Sāsanassa kira osakkanakāle imasmiṃ tambapaṇṇidīpe dhātuyo <pageBreak edition="P" number="4.0117" />sannipatitvā mahācetiyaṃ gamissanti, mahācetiyato nāgadīpe rājāyatanacetiyaṃ, tato mahābodhipallaṅkaṃ gamissanti, nāgabhavanatopi devalokatopi brahmalokatopi dhātuyo mahābodhipallaṅkameva gamissanti. Sāsapamattāpi dhātu antarā na nassissati. Sabbā dhātuyo mahābodhipallaṅke rāsibhūtā suvaṇṇakkhandho viya ekagghanā hutvā chabbaṇṇarasmiyo vissajjessanti, tā dasasahassilokadhātuṃ pharissanti.</paragraph>
<paragraph line="107">Tato <pageBreak edition="M" number="4.0082" />dasasahassacakkavāḷe devatā yo sannipatitvā ‘‘ajja satthā parinibbāyati, ajja sāsanaṃ osakkati, pacchimadassanaṃ dāni idaṃ amhāka’’nti dasabalassa parinibbutadivasato mahantataraṃ kāruññaṃ karissanti. Ṭhapetvā anāgāmikhīṇāsave avasesā sakabhāvena saṇṭhātuṃ na sakkhissanti. Dhātūsu tejodhātu uṭṭhahitvā yāva brahmalokā uggacchissati, sāsapamattāyapi dhātuyā sati ekajālāva bhavissati, dhātūsu pariyādānaṃ gatāsu pacchijjissati. Evaṃ mahantaṃ ānubhāvaṃ dassetvā dhātūsu antarahitāsu sāsanaṃ antarahitaṃ <pageBreak edition="V" number="4.0084" />nāma hoti. Yāva evaṃ na anantaradhāyati, tāva acarimaṃ nāma hoti. Evaṃ apubbaṃ acarimaṃ uppajjeyyunti netaṃ ṭhānaṃ vijjati.</paragraph>
<paragraph line="108">Kasmā pana apubbaṃ acarimaṃ na uppajjantīti. Anacchariyattā. Buddhā hi acchariyamanussā. Yathāha – ‘‘ekapuggalo, bhikkhave, loke uppajjamāno uppajjati acchariyamanusso, katamo ekapuggalo, tathāgato arahaṃ sammāsambuddho’’ti (a. ni. 1.171-174).</paragraph>
<paragraph line="109">Yadi ca dve vā cattāro vā aṭṭha vā soḷasa vā ekato uppajjeyyuṃ, na acchariyā bhaveyyuṃ. Ekasmiñhi vihāre dvinnaṃ cetiyānampi lābhasakkāro uḷāro na hoti bhikkhūpi bahutāya na acchariyā <pageBreak edition="P" number="4.0118" />jātā, evaṃ buddhāpi bhaveyyuṃ. Tasmā na uppajjanti.</paragraph>
<paragraph line="110">Desanāya ca visesābhāvato. Yañhi satipaṭṭhānādibhedaṃ dhammaṃ eko deseti, aññena uppajjitvāpi sova desetabbo siyā. Tato na acchariyo siyā, ekasmiṃ pana dhammaṃ desente desanāpi acchariyā hoti.</paragraph>
<paragraph line="111">Vivādābhāvato ca. Bahūsu ca buddhesu uppajjantesu bahūnaṃ ācariyānaṃ antevāsikā viya ‘‘amhākaṃ buddho pāsādiko, amhākaṃ buddho madhurassaro lābhī puññavā’’ti vivadeyyuṃ, tasmāpi evaṃ na uppajjanti. Apicetaṃ kāraṇaṃ milindaraññā puṭṭhena nāgasenattherena vitthāritameva. Vuttañhi (mi. pa. 5.1.1) –</paragraph>
<paragraph line="112">‘‘Tattha, bhante nāgasena, bhāsitampetaṃ bhagavatā ‘aṭṭhānametaṃ, bhikkhave, anavakāso, yaṃ ekissā lokadhātuyā dve arahanto sammāsambuddhā <pageBreak edition="M" number="4.0083" />apubbaṃ acarimaṃ uppajjeyyuṃ, netaṃ ṭhānaṃ vijjatī’ti. Desentā ca, bhante nāgasena, sabbepi tathāgatā sattatiṃsa bodhipakkhiyadhamme desenti, kathayamānā ca cattāri ariyasaccāni kathenti, sikkhāpentā ca tīsu sikkhāsu sikkhāpenti, anusāsamānā ca appamādapaṭipattiyaṃ anusāsanti. Yadi, bhante nāgasena, sabbesampi tathāgatānaṃ ekā desanā ekā kathā ekā sikkhā ekā anusiṭṭhi, kena kāraṇena <pageBreak edition="V" number="4.0085" />dve tathāgatā ekakkhaṇe nuppajjanti? Ekenapi tāva buddhuppādena ayaṃ loko obhāsajāto. Yadi dutiyo buddho bhaveyya, dvinnaṃ <pageBreak edition="P" number="4.0119" />pabhāya ayaṃ loko bhiyyosomattāya obhāsajāto bhaveyya. Ovadamānā ca dve tathāgatā sukhaṃ ovadeyyuṃ, anusāsamānā ca sukhaṃ anusāseyyuṃ, tattha me kāraṇaṃ brūhi, yathāhaṃ nissaṃsayo bhaveyyanti.</paragraph>
<paragraph line="113">Ayaṃ mahārāja dasasahassī lokadhātu ekabuddhadhāraṇī, ekasseva tathāgatassa guṇaṃ dhāreti, yadi dutiyo buddho uppajjeyya, nāyaṃ dasasahassī lokadhātu dhāreyya, caleyya kampeyya nameyya onameyya vinameyya vikireyya vidhameyya viddhaṃseyya, na ṭhānamupagaccheyya.</paragraph>
<paragraph line="114">Yathā, mahārāja, nāvā ekapurisasandhāraṇī bhaveyya. Ekasmiṃ purise abhirūḷhe sā nāvā samupādikā bhaveyya. Atha dutiyo puriso āgaccheyya tādiso āyunā vaṇṇena vayena pamāṇena kisathūlena sabbaṅgapaccaṅgena, so taṃ nāvaṃ abhirūheyya. Apinu sā mahārāja, nāvā dvinnampi dhāreyyāti? Na hi, bhante, caleyya kampeyya nameyya onameyya vinameyya vikireyya vidhameyya viddhaṃseyya, na ṭhānamupagaccheyya, osīdeyya udaketi. Evameva kho, mahārāja, ayaṃ dasasahassī lokadhātu ekabuddhadhāraṇī, ekasseva tathāgatassa guṇaṃ dhāreti, yadi dutiyo buddho uppajjeyya, nāyaṃ dasasahassī lokadhātu dhāreyya, caleyya…pe… na ṭhānamupagaccheyya.</paragraph>
<paragraph line="115">Yathā vā pana mahārāja puriso yāvadatthaṃ bhojanaṃ bhuñjeyya chādentaṃ yāvakaṇṭhamabhipūrayitvā, so dhāto pīṇito paripuṇṇo nirantaro tandikato anonamitadaṇḍajāto punadeva tattakaṃ bhojanaṃ <pageBreak edition="M" number="4.0084" />bhuñjeyya, apinu kho, mahārāja, puriso sukhito bhaveyyāti? Na hi, bhante, sakiṃ bhuttova mareyyāti. Evameva kho, mahārāja, ayaṃ dasasahassī lokadhātu ekabuddhadhāraṇī <pageBreak edition="P" number="4.0120" />…pe… na ṭhānamupagaccheyyāti.</paragraph>
<paragraph line="116">Kiṃ nu kho, bhante nāgasena, atidhammabhārena pathavī calatīti? Idha, mahārāja, dve sakaṭā ratanaparipūritā bhaveyyuṃ yāva mukhasamā. Ekasmā sakaṭato ratanaṃ gahetvā ekasmiṃ sakaṭe ākireyyuṃ, apinu kho taṃ, mahārāja, sakaṭaṃ dvinnampi sakaṭānaṃ ratanaṃ dhāreyyāti? Na hi, bhante, nābhipi tassa phaleyya, arāpi tassa bhijjeyyuṃ, nemipi tassa opateyya, akkhopi <pageBreak edition="V" number="4.0086" />tassa bhijjeyyāti. Kiṃ nu kho, mahārāja, atiratanabhārena sakaṭaṃ bhijjatīti? Āma, bhanteti. Evameva kho, mahārāja, atidhammabhārena pathavī calatīti.</paragraph>
<paragraph line="117">Apica mahārāja imaṃ kāraṇaṃ buddhabalaparidīpanāya osāritaṃ, aññampi tattha abhirūpaṃ kāraṇaṃ suṇohi, yena kāraṇena dve sammāsambuddhā ekakkhaṇe nuppajjanti. Yadi, mahārāja, dve sammāsambuddhā ekakkhaṇe uppajjeyyuṃ, tesaṃ parisāya vivādo uppajjeyya – ‘‘tumhākaṃ buddho amhākaṃ buddho’’ti ubhatopakkhajātā bhaveyyuṃ. Yathā, mahārāja, dvinnaṃ balavāmaccānaṃ parisāya vivādo uppajjeyya ‘tumhākaṃ amacco amhākaṃ amacco’ti ubhatopakkhajātā honti, evameva kho, mahārāja, yadi, dve sammāsambuddhā ekakkhaṇe uppajjeyyuṃ, tesaṃ parisāya vivādo uppajjeyya ‘tumhākaṃ buddho amhākaṃ buddho’ti ubhatopakkhajātā bhaveyyuṃ. Idaṃ tāva, mahārāja, ekaṃ kāraṇaṃ, yena kāraṇena dve sammāsambuddhā ekakkhaṇe nuppajjanti.</paragraph>
<paragraph line="118">Aparampi, mahārāja, uttariṃ kāraṇaṃ suṇohi, yena kāraṇena dve sammāsambuddhā ekakkhaṇe nuppajjanti. Yadi, mahārāja, dve sammāsambuddhā ekakkhaṇe uppajjeyyuṃ, aggo buddhoti yaṃ vacanaṃ, taṃ micchā bhaveyya. Jeṭṭho buddhoti yaṃ vacanaṃ, taṃ micchā bhaveyya. Seṭṭho buddhoti, visiṭṭho buddhoti, uttamo buddhoti, pavaro buddhoti, asamo buddhoti, asamasamo buddhoti, appaṭisamo buddhoti, appaṭibhāgo buddhoti, appaṭipuggalo buddhoti yaṃ vacanaṃ <pageBreak edition="P" number="4.0121" />, taṃ micchā bhaveyya. Idampi kho tvaṃ, mahārāja <pageBreak edition="M" number="4.0085" />, kāraṇaṃ atthato sampaṭiccha, yena kāraṇena dve sammāsambuddhā ekakkhaṇe nuppajjanti.</paragraph>
<paragraph line="119">Apica kho mahārāja buddhānaṃ bhagavantānaṃ sabhāvapakati esā, yaṃ ekoyeva buddho loke uppajjati. Kasmā kāraṇā? Mahantatāya sabbaññubuddhaguṇānaṃ. Aññampi mahārāja yaṃ loke mahantaṃ, taṃ ekaṃyeva hoti. Pathavī, mahārāja, mahantī, sā ekāyeva. Sāgaro mahanto, so ekoyeva. Sineru girirājā mahanto, so ekoyeva. Ākāso mahanto, so ekoyeva. Sakko mahanto, so ekoyeva. Māro mahanto, so ekoyeva. Brahmā mahanto, so ekoyeva. Tathāgato arahaṃ sammāsambuddho mahanto, so ekoyeva lokasmiṃ. Yattha te uppajjanti, tattha aññassa <pageBreak edition="V" number="4.0087" />okāso na hoti. Tasmā, mahārāja, tathāgato arahaṃ sammāsambuddho ekoyeva lokasmiṃ uppajjatīti. Sukathito, bhante nāgasena, pañho opammehi kāraṇehī’’ti.</paragraph>
<paragraph line="120"><bold>Ekissā lokadhātuyā</bold>ti ekasmiṃ cakkavāḷe. Heṭṭhā imināva padena dasacakkavāḷasahassāni gahitāni tānipi, ekacakkavāḷeneva paricchindituṃ vaṭṭanti. Buddhā hi uppajjamānā imasmiṃyeva cakkavāḷe uppajjanti, uppajjanaṭṭhāne pana vārite ito aññesu cakkavāḷesu nuppajjantīti vāritameva hoti.</paragraph>
<paragraph line="121"><bold>Apubbaṃ acarima</bold>nti ettha cakkaratanapātubhāvato pubbe pubbaṃ, tasseva antaradhānato pacchā carimaṃ. Tattha dvidhā cakkaratanassa antaradhānaṃ hoti, cakkavattino kālaṃkiriyato vā pabbajjāya vā. Antaradhāyamānañca pana taṃ kālaṃkiriyato vā pabbajjato vā sattame divase antaradhāyati, tato paraṃ cakkavattino pātubhāvo avārito.</paragraph>
<paragraph line="122">Kasmā pana ekacakkavāḷe dve cakkavattino nuppajjantīti <pageBreak edition="P" number="4.0122" />. Vivādupacchedato acchariyabhāvato cakkaratanassa mahānubhāvato ca. Dvīsu hi uppajjantesu ‘‘amhākaṃ rājā mahanto amhākaṃ rājā mahanto’’ti vivādo uppajjeyya. Ekasmiṃ dīpe cakkavattīti ca ekasmiṃ dīpe cakkavattīti ca anacchariyā bhaveyyuṃ <pageBreak edition="M" number="4.0086" />. Yo cāyaṃ cakkaratanassa dvisahassadīpaparivāresu catūsu mahādīpesu issariyānuppadānasamattho mahānubhāvo, so parihāyetha. Iti vivādupacchedato acchariyabhāvato cakkaratanassa mahānubhāvato ca na ekacakkavāḷe dve uppajjanti.</paragraph>
<paragraph line="123" number="130"><bold>Yaṃ itthī assa arahaṃ sammāsambuddho</bold>ti ettha tiṭṭhatu tāva sabbaññuguṇe nibbattetvā lokuttāraṇasamattho buddhabhāvo, paṇidhānamattampi itthiyā na sampajjati.</paragraph>
<gatha1 line="124">Manussattaṃ liṅgasampatti, hetu satthāradassanaṃ;</gatha1>
<gatha2 line="125">Pabbajjā guṇasampatti, adhikāro ca chandatā;</gatha2>
<gathalast line="126">Aṭṭhadhammasamodhānā, abhinīhāro samijjhatīti. (bu. vaṃ. 2.59) –</gathalast>
<unindented line="127">Imāni <pageBreak edition="V" number="4.0088" />hi paṇidhānasampattikāraṇāni. Iti paṇidhānampi sampādetuṃ asamatthāya itthiyā kuto buddhabhāvoti ‘‘aṭṭhānametaṃ anavakāso yaṃ itthī assa arahaṃ sammāsambuddho’’ti vuttaṃ. Sabbākāraparipūro ca puññussayo sabbākāraparipūrameva attabhāvaṃ nibbattetīti purisova arahaṃ hoti sammāsambuddho.</unindented>
<paragraph line="128"><bold>Yaṃ itthī rājā assa cakkavattī</bold>tiādīsupi yasmā itthiyā <pageBreak edition="P" number="4.0123" />kosohitavatthaguyhatādīnaṃ abhāvena lakkhaṇāni na paripūrenti, itthiratanābhāvena sattaratanasamaṅgitā na sampajjati, sabbamanussehi ca adhiko attabhāvo na hoti, tasmā ‘‘aṭṭhānametaṃ anavakāso yaṃ itthī rājā assa cakkavattī’’ti vuttaṃ. Yasmā ca sakkattādīni tīṇi ṭhānāni uttamāni, itthiliṅgañca hīnaṃ, tasmā tassā sakkattādīnipi paṭisiddhāni.</paragraph>
<paragraph line="129">Nanu ca yathā itthiliṅgaṃ, evaṃ purisaliṅgampi brahmaloke natthi? Tasmā ‘‘yaṃ puriso brahmattaṃ kareyya, ṭhānametaṃ vijjatī’’tipi na vattabbaṃ siyāti. No na vattabbaṃ. Kasmā? Idha purisassa tattha nibbattanato. Brahmattanti hi mahābrahmattaṃ adhippetaṃ. Itthī ca idha jhānaṃ bhāvetvā kālaṃ katvā brahmapārisajjānaṃ sahabyataṃ upapajjati, na mahābrahmānaṃ, puriso pana tattha na uppajjatīti na vattabbo. Samānepi cettha ubhayaliṅgābhāve purisasaṇṭhānāva brahmāno, na itthisaṇṭhānā, tasmā suvuttamevetaṃ.</paragraph>
<paragraph line="130" number="131"><bold>Kāyaduccaritassā</bold>tiādīsu <pageBreak edition="M" number="4.0087" />yathā nimbabījakosātakībījādīni madhuraphalaṃ na nibbattenti, asātaṃ amadhurameva nibbattenti, evaṃ kāyaduccaritādīni madhuravipākaṃ na nibbattenti, amadhurameva vipākaṃ nibbattenti. Yathā ca ucchubījasālibījādīni madhuraṃ sādurasameva phalaṃ nibbattenti, na asātaṃ kaṭukaṃ, evaṃ <pageBreak edition="P" number="4.0124" />kāyasucaritādīni madhurameva vipākaṃ nibbattenti, na amadhuraṃ. Vuttampi cetaṃ –</paragraph>
<gatha1 line="131">‘‘Yādisaṃ vapate bījaṃ, tādisaṃ harate phalaṃ;</gatha1>
<gathalast line="132">Kalyāṇakārī kalyāṇaṃ, pāpakārī ca pāpaka’’nti. (saṃ. ni. 1.256);</gathalast>
<paragraph line="133">Tasmā <pageBreak edition="V" number="4.0089" />‘‘aṭṭhānametaṃ anavakāso yaṃ kāyaduccaritassā’’tiādi vuttaṃ.</paragraph>
<paragraph line="134"><bold>Kāyaduccaritasamaṅgī</bold>tiādīsu <bold>samaṅgī</bold>ti pañcavidhā samaṅgitā āyūhanasamaṅgitā cetanāsamaṅgitā kammasamaṅgitā vipākasamaṅgitā, upaṭṭhānasamaṅgitāti. Tattha kusalākusalakammāyūhanakkhaṇe <bold>āyūhanasamaṅgitā</bold>ti vuccati. Tathā <bold>cetanāsamaṅgitā</bold>. Yāva pana arahattaṃ na pāpuṇanti, tāva sabbepi sattā pubbe upacitaṃ vipākārahaṃ kammaṃ sandhāya ‘‘kammasamaṅgino’’ti vuccanti, esā <bold>kammasamaṅgitā. Vipākasamaṅgitā</bold>vipākakkhaṇeyeva veditabbā. Yāva pana sattā arahattaṃ na pāpuṇanti, tāva nesaṃ tato tato cavitvā niraye tāva uppajjamānānaṃ aggijālalohakumbhiādīhi upaṭṭhānākārehi nirayo, gabbhaseyyakattaṃ āpajjamānānaṃ mātukucchi, devesu uppajjamānānaṃ kapparukkhavimānādīhi upaṭṭhānākārehi devalokoti evaṃ uppattinimittaṃ upaṭṭhāti, iti nesaṃ iminā uppattinimittaupaṭṭhānena aparimuttatā <bold>upaṭṭhānasamaṅgitā</bold>nāma. Sā calati sesā niccalā. Niraye hi upaṭṭhitepi devaloko upaṭṭhāti, devaloke upaṭṭhitepi nirayo upaṭṭhāti, manussaloke upaṭṭhitepi tiracchānayoni upaṭṭhāti, tiracchānayoniyā ca upaṭṭhitāyapi manussaloko upaṭṭhātiyeva.</paragraph>
<paragraph line="135">Tatridaṃ <pageBreak edition="P" number="4.0125" />vatthu – soṇagiripāde kira acelavihāre soṇatthero nāma eko dhammakathiko, tassa pitā sunakhajīviko ahosi. Thero taṃ paṭibāhantopi saṃvare ṭhapetuṃ asakkonto ‘‘mā nassi jarako’’ti <pageBreak edition="M" number="4.0088" />mahallakakāle akāmakaṃ pabbājesi. Tassa gilānaseyyāya nipannassa nirayo upaṭṭhāti, soṇagiripādato mahantā mahantā sunakhā āgantvā khāditukāmā viya samparivāresuṃ. So mahābhayabhīto – ‘‘vārehi, tāta soṇa, vārehi, tāta soṇā’’ti āha. Kiṃ mahātherāti. Na passasi tātāti taṃ pavattiṃ ācikkhi. Soṇatthero – ‘‘kathañhi nāma mādisassa pitā niraye nibbattissati, patiṭṭhā’ssa bhavissāmī’’ti sāmaṇerehi nānāpupphāni āharāpetvā cetiyaṅgaṇabodhiyaṅgaṇesu talasantharaṇapūjaṃ āsanapūjañca kāretvā pitaraṃ mañcena cetiyaṅgaṇaṃ āharitvā mañce nisīdāpetvā – ‘‘ayaṃ mahāthera-pūjā tumhākaṃ atthāya katā ‘ayaṃ me bhagavā duggatapaṇṇākāro’ti vatvā bhagavantaṃ vanditvā cittaṃ pasādehī’’ti āha. So mahāthero pūjaṃ disvā tathā karonto cittaṃ pasādesi, tāvadevassa devaloko upaṭṭhāsi, nandanavana-cittalatāvana-missakavana-phārusakavanavimānāni ceva nāṭakāni ca parivāretvā ṭhitāni <pageBreak edition="V" number="4.0090" />viya ahesuṃ. So ‘‘apetha apetha soṇā’’ti āha. Kimidaṃ therāti? Etā te, tāta, mātaro āgacchantīti <pageBreak edition="P" number="4.0126" />. Thero ‘‘saggo upaṭṭhito mahātherassā’’ti cintesi. Evaṃ upaṭṭhānasamaṅgitā calatīti veditabbā. Etāsu samaṅgitāsu idha āyūhanacetanākammasamaṅgitāvasena kāyaduccaritasamaṅgītiādi vuttaṃ.</paragraph>
<paragraph line="136" number="132"><bold>Evaṃ vutte āyasmā ānando</bold>ti ‘‘evaṃ bhagavatā imasmiṃ sutte vutte thero ādito paṭṭhāya sabbasuttaṃ samannāharitvā evaṃ sassirikaṃ katvā desitasuttassa nāma bhagavatā nāmaṃ na gahitaṃ. Handassa nāmaṃ gaṇhāpessāmī’’ti cintetvā bhagavantaṃ etadavoca.</paragraph>
<paragraph line="137"><bold>Tasmā tiha tva</bold>ntiādīsu ayaṃ atthayojanā –</paragraph>
<paragraph line="138">Ānanda, yasmā imasmiṃ dhammapariyāye ‘‘aṭṭhārasa kho imā, ānanda, dhātuyo, cha imā, ānanda, dhātuyo’’ti evaṃ bahudhātuyo vibhattā, tasmā tiha tvaṃ imaṃ dhammapariyāyaṃ <bold>bahudhātuko</bold>tipi naṃ dhārehi. Yasmā panettha dhātuāyatanapaṭiccasamuppādaṭṭhānāṭṭhānavasena cattāro parivaṭṭā kathitā <pageBreak edition="M" number="4.0089" />, tasmā <bold>catuparivaṭṭo</bold>tipi naṃ dhārehi. Yasmā ca ādāsaṃ olokentassa mukhanimittaṃ viya imaṃ dhammapariyāyaṃ olokentassa ete dhātuādayo atthā pākaṭā honti, tasmā <bold>dhammādāso</bold>tipi naṃ dhārehi. Yasmā ca yathā nāma parasenamaddanā yodhā saṅgāmatūriyaṃ paggahetvā parasenaṃ pavisitvā sapatte madditvā attano jayaṃ gaṇhanti, evameva kilesasenamaddanā yogino idha vuttavasena vipassanaṃ paggahetvā kilese madditvā attano arahattajayaṃ gaṇhanti, tasmā <bold>amatadundubhī</bold>tipi naṃ dhārehi. Yasmā ca yathā saṅgāmayodhā <pageBreak edition="P" number="4.0127" />pañcāvudhaṃ gahetvā parasenaṃ viddhaṃsetvā jayaṃ gaṇhanti, evaṃ yoginopi idha vuttaṃ vipassanāvudhaṃ gahetvā kilesasenaṃ viddhaṃsetvā arahattajayaṃ gaṇhanti. Tasmā <bold>anuttaro saṅgāmavijayo</bold>tipi naṃ dhārehīti.</paragraph>
<centered line="139">Papañcasūdaniyā majjhimanikāyaṭṭhakathāya</centered>
<centered line="140">Bahudhātukasuttavaṇṇanā niṭṭhitā.</centered>
<subhead line="141">6. Isigilisuttavaṇṇanā</subhead>
<paragraph line="142" number="133"><bold>Evaṃ</bold><pageBreak edition="V" number="4.0091" /><bold>me suta</bold>nti isigilisuttaṃ. Tattha <bold>aññāva samaññā ahosī</bold>ti isigilissa isigilīti samaññāya uppannakāle vebhāro na vebhāroti paññāyittha, aññāyevassa samaññā ahosi. <bold>Aññā paññattī</bold>ti idaṃ purimapadasseva vevacanaṃ. Sesesupi eseva nayo.</paragraph>
<paragraph line="143">Tadā kira bhagavā sāyanhasamaye samāpattito vuṭṭhāya gandhakuṭito nikkhamitvā yasmiṃ ṭhāne nisinnānaṃ pañca pabbatā paññāyanti, tattha bhikkhusaṅghaparivuto nisīditvā ime pañca pabbate paṭipāṭiyā ācikkhi. Tattha na bhagavato pabbatehi attho atthi, iti imesu pana pabbatesu paṭipāṭiyā kathiyamānesu isigilissa isigilibhāvo kathetabbo hoti. Tasmiṃ kathiyamāne padumavatiyā puttānaṃ pañcasatānaṃ paccekabuddhānaṃ nāmāni ceva padumavatiyā ca patthanā kathetabbā bhavissatīti bhagavā imaṃ pañca pabbatapaṭipāṭiṃ ācikkhi.</paragraph>
<paragraph line="144"><bold>Pavisantā</bold><pageBreak edition="M" number="4.0090" /><bold>dissanti paviṭṭhā na dissantī</bold>ti yathāphāsukaṭṭhāne piṇḍāya caritvā katabhattakiccā āgantvā cetiyagabbhe yamakamahādvāraṃ vivarantā viya taṃ pabbataṃ dvedhā katvā anto pavisitvā <pageBreak edition="P" number="4.0128" />rattiṭṭhānadivāṭṭhānāni māpetvā tattha vasiṃsu, tasmā evamāha. <bold>Ime isī</bold>ti ime paccekabuddhaisī.</paragraph>
<paragraph line="145">Kadā pana te tattha vasiṃsu? Atīte kira anuppanne tathāgate bārāṇasiṃ upanissāya ekasmiṃ gāmake ekā kuladhītā khettaṃ rakkhamānā ekassa paccekabuddhassa pañcahi lājāsatehi saddhiṃ ekaṃ padumapupphaṃ datvā pañca puttasatāni patthesi. Tasmiṃyeva ca khaṇe pañcasatā migaluddakā madhuramaṃsaṃ datvā ‘‘etissā puttā bhaveyyāmā’’ti patthayiṃsu. Sā yāvatāyukaṃ ṭhatvā devaloke nibbattā, tato cutā jātassare padumagabbhe nibbatti. Tameko tāpaso disvā paṭijaggi, tassā vicarantiyāva pāduddhāre pāduddhāre bhūmito padumāni uṭṭhahanti. Eko vanacarako disvā bārāṇasirañño ārocesi. Rājā naṃ āharāpetvā aggamahesiṃ <pageBreak edition="V" number="4.0092" />akāsi, tassā gabbho saṇṭhāsi. Mahāpadumakumāro mātukucchiyaṃ vasi, sesā gabbhamalaṃ nissā nibbattā. Vayappattā uyyāne padumassare kīḷantā ekekasmiṃ padume nisīditvā khayavayaṃ paṭṭhapetvā paccekabodhiñāṇaṃ nibbattayiṃsu. Ayaṃ tesaṃ byākaraṇagāthā ahosi –</paragraph>
<gatha1 line="146">‘‘Saroruhaṃ padumapalāsapattajaṃ, supupphitaṃ bhamaragaṇānuciṇṇaṃ;</gatha1>
<gathalast line="147">Aniccatāyupagataṃ viditvā, eko care khaggavisāṇakappo’’ti.</gathalast>
<paragraph line="148">Tasmiṃ <pageBreak edition="P" number="4.0129" />kāle te tattha vasiṃsu, tadā cassa pabbatassa isigilīti samaññā udapādi.</paragraph>
<paragraph line="149" number="135"><bold>Ye sattasārā</bold>ti ariṭṭho upariṭṭho tagarasikhī yasassī sudassano piyadassī gandhāro piṇḍolo upāsabho nīto tatho sutavā bhāvitattoti terasannaṃ paccekabuddhānaṃ nāmāni vatvā idāni tesañca aññesañca gāthābandhena nāmāni ācikkhanto <bold>ye sattasārā</bold>tiādimāha <pageBreak edition="M" number="4.0091" />. Tattha <bold>sattasārā</bold>ti sattānaṃ sārabhūtā. <bold>Anīghā</bold>ti niddukkhā. <bold>Nirāsā</bold>ti nittaṇhā.</paragraph>
<paragraph line="150"><bold>Dve jālino</bold>ti cūḷajāli mahājālīti dve jālināmakā. <bold>Santacitto</bold>ti idampi ekassa nāmameva. <bold>Passi jahi upadhidukkhamūla</bold>nti ettha passi nāma so paccekabuddho, dukkhassa pana mūlaṃ upadhiṃ jahīti ayamassa thuti. <bold>Aparājito</bold>tipi ekassa nāmameva.</paragraph>
<paragraph line="151"><bold>Satthā pavattā sarabhaṅgo lomahaṃso uccaṅgamāyo</bold>ti ime pañca janā. <bold>Asito anāsavo manomayo</bold>ti imepi tayo janā. <bold>Mānacchido ca bandhumā</bold>ti bandhumā nāma eko, mānassa pana chinnattā mānacchidoti vutto. <bold>Tadādhimutto</bold>tipi nāmameva.</paragraph>
<paragraph line="152"><bold>Ketumbharāgo ca mātaṅgo ariyo</bold>ti ime tayo janā. <bold>Athaccuto</bold>ti atha accuto. <bold>Accutagāmabyāmaṅko</bold>ti ime dve janā. <bold>Khemābhirato ca sorato</bold>ti ime dveyeva.</paragraph>
<paragraph line="153"><bold>Sayho anomanikkamo</bold>ti sayho nāma so buddho, anomavīriyattā pana anomanikkamoti <pageBreak edition="V" number="4.0093" />vutto. <bold>Ānando nando upanando dvādasā</bold>ti cattāro ānandā, cattāro nandā cattāro upanandāti evaṃ dvādasa. <bold>Bhāradvājo</bold><pageBreak edition="P" number="4.0130" /><bold>antimadehadhārī</bold>ti bhāradvājo nāma so buddho. <bold>Antimadehadhārī</bold>ti thuti.</paragraph>
<paragraph line="154"><bold>Taṇhacchido</bold>ti sikharissāyaṃ thuti. <bold>Vītarāgo</bold>ti maṅgalassa thuti. <bold>Usabhacchidā jāliniṃ dukkhamūla</bold>nti usabho nāma so buddho dukkhamūlabhūtaṃ jāliniṃ acchidāti attho. <bold>Santaṃ padaṃ ajjhagamopanīto</bold>ti upanīto nāma so buddho santaṃ padaṃ ajjhagamā. <bold>Vītarāgo</bold>tipi ekassa nāmameva. <bold>Suvimuttacitto</bold>ti ayaṃ kaṇhassa thuti.</paragraph>
<paragraph line="155"><bold>Ete ca aññe cā</bold>ti ete pāḷiyaṃ āgatā ca pāḷiyaṃ anāgatā aññe ca etesaṃ ekanāmakāyeva. Imesu hi pañcasu paccekabuddhasatesu dvepi tayopi dasapi dvādasapi ānandādayo viya ekanāmakā ahesuṃ. Iti pāḷiyaṃ āgatanāmeheva sabbesaṃ nāmāni vuttāni <pageBreak edition="M" number="4.0092" />hontīti ito paraṃ visuṃ visuṃ avatvā ‘‘ete ca aññe cā’’ti āha. Sesaṃ sabbattha uttānamevāti.</paragraph>
<centered line="156">Papañcasūdaniyā majjhimanikāyaṭṭhakathāya</centered>
<centered line="157">Isigilisuttavaṇṇanā niṭṭhitā.</centered>
<subhead line="158">7. Mahācattārīsakasuttavaṇṇanā</subhead>
<paragraph line="159" number="136"><bold>Evaṃ</bold><pageBreak edition="V" number="4.0094" /><bold>me suta</bold>nti mahācattārīsakasuttaṃ. Tattha <bold>ariya</bold>nti niddosaṃ lokuttaraṃ, niddosañhi ‘‘ariya’’nti vuccati. <bold>Sammāsamādhi</bold>nti maggasamādhiṃ. <bold>Saupanisa</bold>nti sapaccayaṃ. <bold>Saparikkhāra</bold>nti saparivāraṃ.</paragraph>
<paragraph line="160"><bold>Parikkhatā</bold>ti parivāritā. <bold>Sammādiṭṭhi</bold><pageBreak edition="P" number="4.0131" /><bold>pubbaṅgamā hotī</bold>ti dvidhā sammādiṭṭhi pubbaṅgamā hoti purecārikā vipassanāsammādiṭṭhi ca maggasammādiṭṭhi ca. Vipassanāsammādiṭṭhi tebhūmakasaṅkhāre aniccādivasena parivīmaṃsati; maggasammādiṭṭhi pana parivīmaṃsanapariyosāne bhūmiladdhaṃ vaṭṭaṃ samugghāṭayamānā vūpasamayamānā sītudakaghaṭasahassaṃ matthake āsiñcamānā viya uppajjati. Yathā hi khettaṃ kurumāno kassako paṭhamaṃ araññe rukkhe chindati, pacchā aggiṃ deti, so aggi paṭhamaṃ chinne rukkhe anavasese jhāpeti, evameva vipassanāsammādiṭṭhi paṭhamaṃ aniccādivasena saṅkhāre vīmaṃsati, maggasammādiṭṭhi tāya vīmaṃsanatthaṃ saṅkhāre puna appavattivasena samugghāṭayamānā uppajjati, sā duvidhāpi idha adhippetā.</paragraph>
<paragraph line="161"><bold>Micchādiṭṭhīti pajānātī</bold>ti micchādiṭṭhiṃ aniccaṃ dukkhaṃ anattāti lakkhaṇapaṭivedhena ārammaṇato pajānāti, sammādiṭṭhiṃ kiccato asammohato pajānāti. <bold>Sāssa hoti sammādiṭṭhī</bold>ti sā evaṃ pajānanā assa sammādiṭṭhi nāma hoti.</paragraph>
<paragraph line="162"><bold>Dvāyaṃ vadāmī</bold>ti dvayaṃ vadāmi, duvidhakoṭṭhāsaṃ vadāmīti attho. <bold>Puññabhāgiyā</bold>ti puññakoṭṭhāsabhūtā. <bold>Upadhivepakkā</bold>ti upadhisaṅkhātassa vipākassa dāyikā.</paragraph>
<paragraph line="163"><bold>Paññā paññindriya</bold>ntiādīsu vibhajitvā vibhajitvā amatadvāraṃ paññapeti dassetīti <bold>paññā</bold>. Tasmiṃ atthe indattaṃ karotīti <bold>paññindriyaṃ</bold>. Avijjāya na <pageBreak edition="M" number="4.0093" />kampatīti <bold>paññābalaṃ</bold>. Bojjhaṅgappattā <pageBreak edition="P" number="4.0132" />hutvā catusaccadhamme vicinātīti <bold>dhammavicayasambojjhaṅgo</bold>. Maggasampattiyā pasaṭṭhā sobhanā <pageBreak edition="V" number="4.0095" />diṭṭhīti <bold>sammādiṭṭhi</bold>. Ariyamaggassa aṅganti <bold>maggaṅgaṃ. So</bold>ti so bhikkhu. <bold>Pahānāyā</bold>ti pajahanatthāya. <bold>Upasampadāyā</bold>ti paṭilābhatthāya. <bold>Sammāvāyāmo</bold>ti niyyāniko kusalavāyāmo. <bold>Sato</bold>ti satiyā samannāgato hutvā. <bold>Anuparidhāvanti anuparivattantī</bold>ti sahajātā ca purejātā ca hutvā parivārenti. Ettha hi sammāvāyāmo ca sammāsati ca lokuttarasammādiṭṭhiṃ sahajātā parivārenti rājānaṃ viya ekarathe ṭhitā asiggāhachattaggāhā. Vipassanāsammādiṭṭhi pana purejātā hutvā parivāreti rathassa purato pattikādayo viya. Dutiyapabbato paṭṭhāya pana sammāsaṅkappādīnaṃ tayopi sahajātaparivārāva hontīti veditabbā.</paragraph>
<paragraph line="164" number="137"><bold>Micchāsaṅkappoti pajānātī</bold>ti micchāsaṅkappaṃ aniccaṃ dukkhaṃ anattāti lakkhaṇapaṭivedhena ārammaṇato pajānāti sammāsaṅkappaṃ kiccato asammohato pajānāti. Ito aparesu sammāvācādīsupi evameva yojanā veditabbā. Kāmasaṅkappādayo dvedhāvitakkasutte (ma. ni. 1.206) vuttāyeva.</paragraph>
<paragraph line="165"><bold>Takko</bold>tiādīsu takkanavasena <bold>takko</bold>. Sveva ca upasaggena padaṃ vaḍḍhetvā <bold>vitakko</bold>ti vutto, sveva saṅkappanavasena <bold>saṅkappo</bold>. Ekaggo hutvā ārammaṇe appetīti <bold>appanā</bold><pageBreak edition="P" number="4.0133" />. Upasaggena pana padaṃ vaḍḍhetvā <bold>byappanā</bold>ti vuttaṃ. <bold>Cetaso abhiniropanā</bold>ti cittassa abhiniropanā. Vitakkasmiñhi sati vitakko ārammaṇe cittaṃ abhiniropeti vitakke pana asati attanoyeva dhammatāya cittaṃ ārammaṇaṃ abhiruhati jātisampanno abhiññātapuriso viya rājagehaṃ. Anabhiññātassa hi paṭihārena vā dovārikena vā attho hoti, abhiññātaṃ jātisampannaṃ sabbe rājarājamahāmattā jānantīti attanova dhammatāya nikkhamati ceva pavisati ca, evaṃsampadamidaṃ veditabbaṃ. Vācaṃ saṅkharotīti <bold>vacīsaṅkhāro</bold>. Ettha ca lokiyavitakko vācaṃ saṅkharoti, na lokuttaro. Kiñcāpi na saṅkharoti, vacīsaṅkhārotveva ca panassa nāmaṃ hoti. <bold>Sammāsaṅkappaṃ anuparidhāvantī</bold>ti lokuttarasammāsaṅkappaṃ parivārenti. Ettha ca tayopi nekkhammasaṅkappādayo <pageBreak edition="M" number="4.0094" />pubbabhāge nānācittesu labbhanti, maggakkhaṇe pana tiṇṇampi kāmasaṅkappādīnañca padacchedaṃ samugghātaṃ karonto maggaṅgaṃ pūrayamāno ekova sammāsaṅkappo uppajjitvā nekkhammasaṅkappādivasena tīṇi nāmāni labhati. Parato sammāvācādīsupi eseva nayo.</paragraph>
<paragraph line="166" number="138"><bold>Musāvādā</bold><pageBreak edition="V" number="4.0096" /><bold>veramaṇī</bold>tiādīsu viratipi cetanāpi vaṭṭati. <bold>Āratī</bold>tiādīsu vacīduccaritehi ārakā ramatīti <bold>ārati</bold>. Vinā tehi ramatīti <bold>virati</bold>. Tato tato paṭinivattāva hutvā tehi vinā ramatīti <bold>paṭivirati</bold>. Upasaggavasena vā padaṃ vaḍḍhitaṃ, sabbamidaṃ oramanabhāvasseva adhivacanaṃ. Veraṃ maṇati vināsetīti <bold>veramaṇi</bold>. Idampi oramanasseva vevacanaṃ.</paragraph>
<paragraph line="167" number="139"><bold>Pāṇātipātā veramaṇī</bold>tiādīsupi cetanā viratīti ubhayampi vaṭṭatiyeva.</paragraph>
<paragraph line="168" number="140"><bold>Kuhanā</bold>tiādīsu <pageBreak edition="P" number="4.0134" />tividhena kuhanavatthunā lokaṃ etāya kuhayanti vimhāpayantīti <bold>kuhanā</bold>. Lābhasakkāratthikā hutvā etāya lapantīti <bold>lapanā</bold>. Nimittaṃ sīlametesanti nemittikā, tesaṃ bhāvo <bold>nemittikatā</bold>. Nippeso sīlametesanti nippesikā, tesaṃ bhāvo <bold>nippesikatā</bold>. Lābhena lābhaṃ nijigīsanti magganti pariyesantīti lābhena lābhaṃ nijigīsanā, tesaṃ bhāvo <bold>lābhena lābhaṃ nijigīsanatā</bold>. Ayamettha saṅkhepo, vitthārena panetā kuhanādikā <bold>visuddhimagge</bold>sīlaniddeseyeva pāḷiñca <bold>aṭṭhakathañca</bold>āharitvā pakāsitā. <bold>Micchāājīvassa pahānāyā</bold>ti ettha na kevalaṃ pāḷiyaṃ āgatova micchāājīvo, ājīvahetu pana pavattitā pāṇātipātādayo sattakammapathacetanāpi micchāājīvova. Tāsaṃyeva sattannaṃ cetanānaṃ padapacchedaṃ samugghātaṃ kurumānaṃ maggaṅgaṃ pūrayamānā uppannā virati sammāājīvo nāma.</paragraph>
<paragraph line="169" number="141"><bold>Sammādiṭṭhissā</bold>ti maggasammādiṭṭhiyaṃ ṭhitassa puggalassa. <bold>Sammāsaṅkappo pahotī</bold>ti maggasammāsaṅkappo pahoti, phalasammādiṭṭhissapi phalasammāsaṅkappo pahotīti evaṃ sabbapadesu attho veditabbo. <bold>Sammāñāṇassa</bold><pageBreak edition="M" number="4.0095" /><bold>sammāvimuttī</bold>ti ettha pana maggasammāsamādhimhi ṭhitassa maggapaccavekkhaṇaṃ sammāñāṇaṃ pahoti, phalasammāsamādhimhi ṭhitassa phalapaccavekkhaṇaṃ sammāñāṇaṃ pahoti. Maggapaccavekkhaṇasammāñāṇe ca ṭhitassa maggasammāvimutti pahoti, phalapaccavekkhaṇasammāñāṇe <pageBreak edition="P" number="4.0135" />ṭhitassa phalasammāvimutti pahotīti attho. Ettha ca ṭhapetvā aṭṭha phalaṅgāni sammāñāṇaṃ paccavekkhaṇaṃ katvā sammāvimuttiṃ phalaṃ kātuṃ vaṭṭatīti vuttaṃ.</paragraph>
<paragraph line="170" number="142"><bold>Sammādiṭṭhissa</bold><pageBreak edition="V" number="4.0097" />, <bold>bhikkhave, micchādiṭṭhi nijjiṇṇā hotī</bold>tiādīsu avasesanikāyabhāṇakā phalaṃ kathitanti vadanti, majjhimabhāṇakā pana dasannaṃ nijjaravatthūnaṃ āgataṭṭhāne maggo kathitoti vadanti. Tattha dassanaṭṭhena <bold>sammādiṭṭhi</bold>veditabbā, viditakaraṇaṭṭhena <bold>sammāñāṇaṃ,</bold>tadadhimuttaṭṭhena <bold>sammāvimutti.</bold></paragraph>
<paragraph line="171"><bold>Vīsati kusalapakkhā</bold>ti sammādiṭṭhiādayo dasa, ‘‘sammādiṭṭhipaccayā ca aneke kusalā dhammā’’tiādinā nayena vuttā dasāti evaṃ vīsati kusalapakkhā honti. <bold>Vīsati akusalapakkhā</bold>ti ‘‘micchādiṭṭhi nijjiṇṇā hotī’’tiādinā nayena vuttā micchādiṭṭhiādayo dasa, ‘‘ye ca micchādiṭṭhipaccayā aneke pāpakā’’tiādinā vuttā dasa cāti evaṃ vīsati akusalapakkhā veditabbā. <bold>Mahācattārīsako</bold>ti mahāvipākadānena mahantānaṃ kusalapakkhikānañceva akusalapakkhikānañca cattārīsāya dhammānaṃ pakāsitattā mahācattārīsakoti.</paragraph>
<paragraph line="172">Imasmiñca pana sutte pañca sammādiṭṭhiyo kathitā vipassanāsammādiṭṭhi kammassakatāsammādiṭṭhi maggasammādiṭṭhi phalasammādiṭṭhi paccavekkhaṇāsammādiṭṭhīti. Tattha ‘‘micchādiṭṭhiṃ micchādiṭṭhīti pajānātī’’tiādinā nayena vuttā vipassanāsammādiṭṭhi nāma. ‘‘Atthi dinna’’ntiādinā nayena vuttā kammassakatāsammādiṭṭhi nāma. ‘‘Sammādiṭṭhissa, bhikkhave, sammāsaṅkappo pahotī’’ti ettha pana maggasammādiṭṭhi phalasammādiṭṭhīti dvepi kathitā. ‘‘Sammāñāṇaṃ pahotī’’ti. Ettha pana paccavekkhaṇāsammādiṭṭhi kathitāti veditabbā.</paragraph>
<paragraph line="173" number="143"><bold>Sammādiṭṭhiṃ</bold><pageBreak edition="M" number="4.0096" /><pageBreak edition="P" number="4.0136" /><bold>ce bhavaṃ garahatī</bold>ti micchādiṭṭhi nāmāyaṃ sobhanāti vadantopi sammādiṭṭhi nāmāyaṃ na sobhanāti vadantopi sammādiṭṭhiṃ garahati nāma. <bold>Okkalā</bold>ti okkalajanapadavāsino. <bold>Vassabhaññā</bold>ti vasso ca bhañño cāti dve janā. <bold>Ahetuvādā</bold>ti natthi hetu natthi paccayo sattānaṃ visuddhiyāti evamādivādino. <bold>Akiriyavādā</bold>ti karoto na karīyati pāpanti evaṃ kiriyapaṭikkhepavādino. <bold>Natthikavādā</bold>ti natthi dinnantiādivādino. Te imesu tīsupi dassanesu okkantaniyāmā ahesuṃ. Kathaṃ panetesu niyāmo hotīti. Yo hi evarūpaṃ laddhiṃ gahetvā rattiṭṭhānadivāṭṭhāne nisinno sajjhāyati vīmaṃsati, tassa ‘‘natthi hetu <pageBreak edition="V" number="4.0098" />natthi paccayo karoto na karīyati pāpaṃ, natthi dinnaṃ, kāyassa bhedā ucchijjatī’’ti tasmiṃ ārammaṇe micchāsati santiṭṭhati, cittaṃ ekaggaṃ hoti, javanāni javanti. Paṭhamajavane satekiccho hoti, tathā dutiyādīsu. Sattame buddhānampi atekiccho anivattī ariṭṭhakaṇḍakasadiso hoti.</paragraph>
<paragraph line="174">Tattha koci ekaṃ dassanaṃ okkamati, koci dve, koci tīṇipi, niyatamicchādiṭṭhikova hoti, patto saggamaggāvaraṇañceva mokkhamaggāvaraṇañca. Abhabbo tassa attabhāvassa anantaraṃ saggampi gantuṃ, pageva mokkhaṃ, vaṭṭakhāṇu nāmesa satto pathavīgopako, yebhuyyena <pageBreak edition="P" number="4.0137" />evarūpassa bhavato vuṭṭhānaṃ natthi. Vassabhaññāpi edisā ahesuṃ. <bold>Nindābyārosaupārambhabhayā</bold>ti attano nindābhayena ghaṭṭanabhayena upavādabhayena cāti attho. Sesaṃ sabbattha uttānamevāti.</paragraph>
<centered line="175">Papañcasūdaniyā majjhimanikāyaṭṭhakathāya</centered>
<centered line="176">Mahācattārīsakasuttavaṇṇanā niṭṭhitā.</centered>
<subhead line="177">8. Ānāpānassatisuttavaṇṇanā</subhead>
<paragraph line="178" number="144"><bold>Evaṃ</bold><pageBreak edition="V" number="4.0099" /><bold>me suta</bold>nti ānāpānassatisuttaṃ. Tattha <bold>aññehi cā</bold>ti ṭhapetvā pāḷiyaṃ āgate dasa there aññehipi abhiññātehi bahūhi <pageBreak edition="M" number="4.0097" />sāvakehi saddhiṃ. Tadā kira mahā bhikkhusaṅgho ahosi aparicchinnagaṇano.</paragraph>
<paragraph line="179"><bold>Ovadanti anusāsantī</bold>ti āmisasaṅgahena dhammasaṅgahena cāti dvīhi saṅgahehi saṅgaṇhitvā kammaṭṭhānovādānusāsanīhi ovadanti ca anusāsanti ca. <bold>Te cā</bold>ti cakāro āgamasandhimattaṃ. <bold>Uḷāraṃ pubbenāparaṃ visesaṃ jānantī</bold>ti sīlaparipūraṇādito pubbavisesato uḷārataraṃ aparaṃ kasiṇaparikammādivisesaṃ jānantīti attho.</paragraph>
<paragraph line="180" number="145"><bold>Āraddho</bold>ti tuṭṭho. <bold>Appattassa pattiyā</bold>ti appattassa arahattassa pāpuṇanatthaṃ. Sesapadadvayepi ayameva attho. <bold>Komudiṃ cātumāsini</bold>nti pacchimakattikacātumāsapuṇṇamaṃ. Sā hi kumudānaṃ atthitāya komudī, catunnaṃ vassikānaṃ māsānaṃ pariyosānattā cātumāsinīti vuccati. <bold>Āgamessāmī</bold>ti udikkhissāmi, ajja apavāretvā yāva sā āgacchati, tāva katthaci agantvā idheva vasissāmīti attho. Iti bhikkhūnaṃ pavāraṇasaṅgahaṃ anujānanto evamāha.</paragraph>
<paragraph line="181"><bold>Pavāraṇasaṅgaho</bold>nāma ñattidutiyena kammena diyyati kassa <pageBreak edition="P" number="4.0138" />panesa diyyati, kassa na diyyatīti. Akārakassa tāva bālaputhujjanassa na diyyati, tathā āraddhavipassakassa ceva ariyasāvakassa ca. Yassa pana samatho vā taruṇo hoti vipassanā vā, tassa diyyati. Bhagavāpi tadā bhikkhūnaṃ cittācāraṃ parivīmaṃsanto samathavipassanānaṃ taruṇabhāvaṃ ñatvā – ‘‘mayi ajja pavārente disāsu vassaṃvuṭṭhā bhikkhū idha osarissanti. Tato ime bhikkhū vuḍḍhatarehi bhikkhūhi senāsane gahite visesaṃ nibbattetuṃ na sakkhissanti. Sacepi cārikaṃ pakkamissāmi, imesaṃ vasanaṭṭhānaṃ dullabhameva bhavissati. Mayi pana apavārente bhikkhūpi imaṃ <pageBreak edition="V" number="4.0100" />sāvatthiṃ na osarissanti, ahampi cārikaṃ na pakkamissāmi, evaṃ imesaṃ bhikkhūnaṃ vasanaṭṭhānaṃ apalibuddhaṃ bhavissati. Te attano attano vasanaṭṭhāne phāsu viharantā samathavipassanā thāmajātā katvā visesaṃ nibbattetuṃ sakkhissantī’’ti so taṃdivasaṃ apavāretvā kattikapuṇṇamāyaṃ pavāressāmīti bhikkhūnaṃ pavāraṇasaṅgahaṃ <pageBreak edition="M" number="4.0098" />anujāni. Pavāraṇasaṅgahasmiñhi laddhe yassa nissayapaṭipannassa ācariyupajjhāyā pakkamanti, sopi ‘‘sace patirūpo nissayadāyako āgamissati, tassa santike nissayaṃ gaṇhissāmī’’ti yāva gimhānaṃ pacchimamāsā vasituṃ labhati. Sacepi saṭṭhivassā bhikkhū āgacchanti, tassa senāsanaṃ gahetuṃ na labhanti. Ayañca pana pavāraṇasaṅgaho ekassa dinnopi sabbesaṃ dinnoyeva hoti.</paragraph>
<paragraph line="182"><bold>Sāvatthiṃ osarantī</bold>ti bhagavatā pavāraṇasaṅgaho dinnoti sutasutaṭṭhāneyeva yathāsabhāvena ekaṃ māsaṃ vasitvā kattikapuṇṇamāya uposathaṃ katvā osarante sandhāya idaṃ vuttaṃ. <bold>Pubbenāpara</bold>nti idha taruṇasamathavipassanāsu kammaṃ <pageBreak edition="P" number="4.0139" />katvā samathavipassanā thāmajātā akaṃsu, ayaṃ pubbe viseso nāma. Tato samāhitena cittena saṅkhāre sammasitvā keci sotāpattiphalaṃ…pe… keci arahattaṃ sacchikariṃsu. Ayaṃ aparo uḷāro viseso nāma.</paragraph>
<paragraph line="183" number="146"><bold>Ala</bold>nti yuttaṃ. <bold>Yojanagaṇanānī</bold>ti ekaṃ yojanaṃ yojanameva, dasapi yojanāni yojanāneva, tato uddhaṃ yojanagaṇanānīti vuccanti. Idha pana yojanasatampi yojanasahassampi adhippetaṃ. <bold>Puṭosenāpī</bold>ti puṭosaṃ vuccati pātheyyaṃ. taṃ pātheyyaṃ gahetvāpi upasaṅkamituṃ yuttamevāti attho. ‘‘Puṭaṃsenā’’tipi pāṭho, tassattho – puṭo aṃse assāti puṭaṃso, tena puṭaṃsena, aṃse pātheyyapuṭaṃ vahantenāpīti vuttaṃ hoti.</paragraph>
<paragraph line="184" number="147">Idāni evarūpehi caraṇehi samannāgatā ettha bhikkhū atthīti dassetuṃ <bold>santi, bhikkhave</bold>tiādimāha. Tattha <bold>catunnaṃ satipaṭṭhānāna</bold>ntiādīni tesaṃ bhikkhūnaṃ abhiniviṭṭhakammaṭṭhānadassanatthaṃ vuttāni. Tattha sattatiṃsa bodhipakkhiyadhammā lokiyalokuttarā kathitā. Tatra hi ye bhikkhū tasmiṃ khaṇe maggaṃ bhāventi, tesaṃ lokuttarā honti. Āraddhavipassakānaṃ lokiyā. <bold>Aniccasaññābhāvanānuyoga</bold>nti ettha saññāsīsena vipassanā kathitā <pageBreak edition="V" number="4.0101" />. Yasmā panettha ānāpānakammaṭṭhānavasena abhiniviṭṭhāva <pageBreak edition="M" number="4.0099" />bahū bhikkhū, tasmā sesakammaṭṭhānāni saṅkhepena kathetvā ānāpānakammaṭṭhānaṃ vitthārena kathento <bold>ānāpānassati, bhikkhave</bold>tiādimāha. Idaṃ pana ānāpānakammaṭṭhānaṃ sabbākārena <bold>visuddhimagge</bold>vitthāritaṃ, tasmā tattha vuttanayenevassa pāḷittho ca bhāvanānayo ca veditabbo.</paragraph>
<paragraph line="185" number="149"><bold>Kāyaññatara</bold>nti <pageBreak edition="P" number="4.0140" />pathavīkāyādīsu catūsu kāyesu aññataraṃ vadāmi, vāyo kāyaṃ vadāmīti attho. Atha vā rūpāyatanaṃ…pe… kabaḷīkāro āhāroti pañcavīsati rūpakoṭṭhāsā rūpakāyo nāma. Tesu ānāpānaṃ phoṭṭhabbāyatane saṅgahitattā kāyaññataraṃ hoti, tasmāpi evamāha. <bold>Tasmātihā</bold>ti yasmā catūsu kāyesu aññataraṃ vāyokāyaṃ, pañcavīsatirūpakoṭṭhāse vā rūpakāye aññataraṃ ānāpānaṃ anupassati, tasmā kāye kāyānupassīti attho. Evaṃ sabbattha attho veditabbo. <bold>Vedanāññatara</bold>nti tīsu vedanāsu aññataraṃ, sukhavedanaṃ sandhāyetaṃ vuttaṃ. <bold>Sādhukaṃ manasikāra</bold>nti pītipaṭisaṃveditādivasena uppannaṃ sundaramanasikāraṃ. Kiṃ pana manasikāro sukhavedanā hotīti. Na hoti, desanāsīsaṃ panetaṃ. Yatheva hi ‘‘aniccasaññābhāvanānuyogamanuyuttā’’ti ettha saññānāmena paññā vuttā, evamidhāpi manasikāranāmena vedanā vuttāti veditabbā. Etasmiṃ catukke paṭhamapade pītisīsena vedanā vuttā, dutiyapade sukhanti sarūpeneva vuttā. Cittasaṅkhārapadadvaye ‘‘saññā ca vedanā ca cetasikā, ete dhammā cittapaṭibaddhā cittasaṅkhārā’’ti (paṭi. ma. 1.174) vacanato ‘‘vitakkavicāre ṭhapetvā sabbepi cittasampayuttakā dhammā cittasaṅkhāre saṅgahitā’’ti vacanato cittasaṅkhāranāmena vedanā vuttā. Taṃ sabbaṃ manasikāranāmena saṅgahetvā idha ‘‘sādhukaṃ manasikāra’’nti āha.</paragraph>
<paragraph line="186">Evaṃ santepi yasmā esā vedanā ārammaṇaṃ na hoti, tasmā vedanānupassanā na yujjatīti. No na yujjati, satipaṭṭhānavaṇṇanāyampi hi ‘‘taṃtaṃsukhādīnaṃ <pageBreak edition="P" number="4.0141" />vatthuṃ ārammaṇaṃ katvā vedanāva vedayati, taṃ pana vedanāpavattiṃ upādāya ‘ahaṃ vedayāmī’ti vohāramattaṃ hotī’’ti vuttaṃ <pageBreak edition="M" number="4.0100" />. Apica pītipaṭisaṃvedītiādīnaṃ atthavaṇṇanāyametassa parihāro vuttoyeva. Vuttañhetaṃ visuddhimagge –</paragraph>
<paragraph line="187">‘‘Dvīhākārehi <pageBreak edition="V" number="4.0102" />pīti paṭisaṃviditā hoti ārammaṇato ca asammohato ca. Kathaṃ ārammaṇato pīti paṭisaṃviditā hoti? Sappītike dve jhāne samāpajjati, tassa samāpattikkhaṇe jhānapaṭilābhena ārammaṇato pīti paṭisaṃviditā hoti ārammaṇassa paṭisaṃviditattā. Kathaṃ asammohato (pīti paṭisaṃviditā hoti)? Sappītike dve jhāne samāpajjitvā vuṭṭhāya jhānasampayuttaṃ pītiṃ khayato vayato sammasati, tassa vipassanākkhaṇe lakkhaṇapaṭivedhā asammohato pīti paṭisaṃviditā hoti. Vuttampi cetaṃ paṭisambhidāyaṃ ‘dīghaṃ assāsavasena cittassa ekaggataṃ avikkhepaṃ pajānato sati upaṭṭhitā hoti, tāya satiyā, tena ñāṇena sā pīti paṭisaṃviditā hotī’ti. Eteneva nayena avasesapadānipi atthato veditabbānī’’ti.</paragraph>
<paragraph line="188">Iti yatheva jhānapaṭilābhena ārammaṇato pītisukhacittasaṅkhārā paṭisaṃviditā honti, evaṃ imināpi jhānasampayuttena vedanāsaṅkhātamanasikārapaṭilābhena ārammaṇato vedanā paṭisaṃviditā hoti. Tasmā suvuttametaṃ hoti ‘‘vedanāsu vedanānupassī tasmiṃ samaye bhikkhu viharatī’’ti.</paragraph>
<paragraph line="189"><bold>Nāhaṃ, bhikkhave, muṭṭhassatissa asampajānassā</bold>ti ettha ayamadhippāyo – yasmā cittapaṭisaṃvedī assasissāmītiādinā nayena pavatto bhikkhu kiñcāpi assāsapassāsanimittaṃ ārammaṇaṃ karoti, tassa pana cittassa ārammaṇe satiñca sampajaññañca upaṭṭhapetvā pavattanato citte cittānupassīyeva nāmesa hoti. Na hi muṭṭhassatissa asampajānassa <pageBreak edition="P" number="4.0142" />ānāpānassatibhāvanā atthi. Tasmā ārammaṇato cittapaṭisaṃviditādivasena citte cittānupassī tasmiṃ samaye bhikkhu viharatīti. <bold>So yaṃ taṃ abhijjhādomanassānaṃ pahānaṃ, taṃ paññāya disvā sādhukaṃ ajjhupekkhitā hotī</bold>ti ettha abhijjhāya kāmacchandanīvaraṇaṃ, domanassavasena byāpādanīvaraṇaṃ <pageBreak edition="M" number="4.0101" />dassitaṃ. Idañhi catukkaṃ vipassanāvaseneva vuttaṃ, dhammānupassanā ca nīvaraṇapabbādivasena chabbidhā hoti, tassā nīvaraṇapabbaṃ ādi, tassapi idaṃ nīvaraṇadvayaṃ ādi, iti dhammānupassanāya ādiṃ dassetuṃ ‘‘abhijjhādomanassāna’’nti āha. <bold>Pahāna</bold>nti aniccānupassanāya niccasaññaṃ pajahatīti evaṃ pahānakarañāṇaṃ adhippetaṃ. <bold>Taṃ paññāya disvā</bold>ti taṃ aniccavirāganirodhapaṭinissaggāñāṇasaṅkhātaṃ pahānañāṇaṃ <pageBreak edition="V" number="4.0103" />aparāya vipassanāpaññāya, tampi aparāyāti evaṃ vipassanāparamparaṃ dasseti. <bold>Ajjhupekkhitā hotī</bold>ti yañca samathapaṭipannaṃ ajjhupekkhati, yañca ekato upaṭṭhānaṃ ajjhupekkhatīti dvidhā ajjhupekkhati nāma. Tattha sahajātānampi ajjhupekkhanā hoti ārammaṇassapi ajjhupekkhanā, idha ārammaṇaajjhupekkhanā adhippetā. <bold>Tasmātiha, bhikkhave</bold>ti yasmā aniccānupassī assasissāmītiādinā nayena pavatto na kevalaṃ nīvaraṇādidhamme, abhijjhādomanassasīsena pana vuttānaṃ dhammānaṃ pahānañāṇampi paññāya disvā ajjhupekkhitā hoti, tasmā ‘‘dhammesu dhammānupassī tasmiṃ samaye bhikkhu viharatī’’ti veditabbo.</paragraph>
<paragraph line="190" number="150"><bold>Pavicinatī</bold>ti aniccādivasena pavicinati. Itaraṃ padadvayaṃ etasseva vevacanaṃ. <bold>Nirāmisā</bold>ti <pageBreak edition="P" number="4.0143" />nikkilesā. <bold>Passambhatī</bold>ti kāyikacetasikadarathapaṭippassaddhiyā kāyopi cittampi passambhati. <bold>Samādhiyatī</bold>ti sammā ṭhapiyati, appanāpattaṃ viya hoti. <bold>Ajjhupekkhitā hotī</bold>ti sahajātaajjhupekkhanāya ajjhupekkhitā hoti.</paragraph>
<paragraph line="191">Evaṃ cuddasavidhena kāyapariggāhakassa bhikkhuno tasmiṃ kāye sati satisambojjhaṅgo, satiyā sampayuttaṃ ñāṇaṃ dhammavicayasambojjhaṅgo, taṃsampayuttameva kāyikacetasikavīriyaṃ vīriyasambojjhaṅgo, pīti, passaddhi, cittekaggatā samādhisambojjhaṅgo, imesaṃ channaṃ sambojjhaṅgānaṃ anosakkanaanativattanasaṅkhāto majjhattākāro upekkhāsambojjhaṅgo. Yatheva hi samappavattesu assesu sārathino ‘‘ayaṃ olīyatī’’ti tudanaṃ vā, ‘‘ayaṃ atidhāvatī’’ti ākaḍḍhanaṃ vā natthi, kevalaṃ evaṃ passamānassa ṭhitākārova hoti, evameva imesaṃ channaṃ sambojjhaṅgānaṃ anosakkanaanativattanasaṅkhāto majjhattākāro upekkhāsambojjhaṅgo nāma hoti. Ettāvatā kiṃ kathitaṃ? Ekacittakkhaṇikā nānārasalakkhaṇā vipassanāsambojjhaṅgā nāma kathitā.</paragraph>
<paragraph line="192" number="152"><bold>Vivekanissita</bold>ntiādīni <pageBreak edition="M" number="4.0102" />vuttatthāneva. Ettha pana ānāpānapariggāhikā sati lokiyā hoti, lokiyā ānāpānā lokiyasatipaṭṭhānaṃ paripūrenti, lokiyā satipaṭṭhānā lokuttarabojjhaṅge paripūrenti, lokuttarā bojjhaṅgā vijjāvimuttiphalanibbānaṃ <pageBreak edition="P" number="4.0144" />paripūrenti. Iti lokiyassa <pageBreak edition="V" number="4.0104" />āgataṭṭhāne lokiyaṃ kathitaṃ, lokuttarassa āgataṭṭhāne lokuttaraṃ kathitanti. Thero panāha ‘‘aññattha evaṃ hoti, imasmiṃ pana sutte lokuttaraṃ upari āgataṃ, lokiyā ānāpānā lokiyasatipaṭṭhāne paripūrenti, lokiyā satipaṭṭhānā lokiye bojjhaṅge paripūrenti, lokiyā bojjhaṅgā lokuttaraṃ vijjāvimuttiphalanibbānaṃ paripūrenti, vijjāvimuttipadena hi idha vijjāvimuttiphalanibbānaṃ adhippeta’’nti.</paragraph>
<centered line="193">Papañcasūdaniyā majjhimanikāyaṭṭhakathāya</centered>
<centered line="194">Ānāpānassatisuttavaṇṇanā niṭṭhitā.</centered>
<subhead line="195">9. Kāyagatāsatisuttavaṇṇanā</subhead>
<paragraph line="196" number="153-4"><bold>Evaṃ</bold><pageBreak edition="V" number="4.0105" /><bold>me suta</bold>nti kāyagatāsatisuttaṃ. Tattha <bold>gehasitā</bold>ti pañcakāmaguṇanissitā. <bold>Sarasaṅkappā</bold>ti dhāvanasaṅkappā. Sarantīti hi sarā, dhāvantīti attho. <bold>Ajjhattamevā</bold>ti gocarajjhattasmiṃyeva. <bold>Kāyagatāsati</bold>nti kāyapariggāhikampi kāyārammaṇampi satiṃ. Kāyapariggāhikanti vutte samatho kathito hoti, kāyārammaṇanti vutte vipassanā. Ubhayena samathavipassanā kathitā honti.</paragraph>
<paragraph line="197"><bold>Puna caparaṃ…pe… evampi, bhikkhave, bhikkhu kāyagatāsatiṃ bhāvetī</bold>ti satipaṭṭhāne cuddasavidhena kāyānupassanā kathitā.</paragraph>
<paragraph line="198" number="156"><bold>Antogadhāvāssā</bold>ti tassa bhikkhuno bhāvanāya abbhantaragatāva honti. <bold>Vijjābhāgiyā</bold>ti ettha sampayogavasena vijjaṃ bhajantīti <pageBreak edition="P" number="4.0145" />vijjābhāgiyā. Vijjābhāge vijjākoṭṭhāse vattantītipi vijjābhāgiyā. Tattha <pageBreak edition="M" number="4.0103" />vipassanāñāṇaṃ, manomayiddhi, cha abhiññāti aṭṭha vijjā. Purimena atthena tāhi sampayuttadhammāpi vijjābhāgiyā. Pacchimena atthena tāsu yā kāci ekā vijjā vijjā, sesā vijjābhāgiyāti evaṃ vijjāpi vijjāya sampayuttā dhammāpi vijjābhāgiyāteva veditabbā. <bold>Cetasā phuṭo</bold>ti ettha duvidhaṃ pharaṇaṃ āpopharaṇañca, dibbacakkhupharaṇañca, tattha āpokasiṇaṃ samāpajjitvā āpena pharaṇaṃ āpopharaṇaṃ nāma. Evaṃ phuṭepi mahāsamudde sabbā samuddaṅgamā kunnadiyo antogadhāva honti, ālokaṃ pana vaḍḍhetvā dibbacakkhunā sakalasamuddassa dassanaṃ dibbacakkhupharaṇaṃ nāma. Evaṃ pharaṇepi mahāsamudde sabbā samuddaṅgamā kunnadiyo antogadhāva honti.</paragraph>
<paragraph line="199"><bold>Otāra</bold>nti vivaraṃ chiddaṃ. <bold>Ārammaṇa</bold>nti kilesuppattipaccayaṃ. <bold>Labhetha otāra</bold>nti labheyya pavesanaṃ, vinivijjhitvā yāva pariyosānā gaccheyyāti attho. <bold>Nikkhepana</bold>nti nikkhipanaṭṭhānaṃ.</paragraph>
<paragraph line="200" number="157">Evaṃ <pageBreak edition="V" number="4.0106" />abhāvitakāyagatāsatiṃ puggalaṃ allamattikapuñjādīhi upametvā idāni bhāvitakāyagatāsatiṃ sāraphalakādīhi upametuṃ <bold>seyyathāpī</bold>tiādimāha. Tattha <bold>aggaḷaphalaka</bold>nti kavāṭaṃ.</paragraph>
<paragraph line="201" number="158"><bold>Kākapeyyo</bold>ti mukhavaṭṭiyaṃ nisīditvā kākena gīvaṃ anāmetvāva pātabbo. <bold>Abhiññāsacchikaraṇīyassā</bold>ti abhiññāya sacchikātabbassa. <bold>Sakkhibhabbataṃ</bold><pageBreak edition="P" number="4.0146" /><bold>pāpuṇātī</bold>ti paccakkhabhāvaṃ pāpuṇāti. <bold>Sati sati āyatane</bold>ti satisati kāraṇe. Kiṃ panettha kāraṇanti? Abhiññāva kāraṇaṃ. <bold>Āḷibandhā</bold>ti mariyādabaddhā.</paragraph>
<paragraph line="202"><bold>Yānīkatāyā</bold>ti yuttayānaṃ viya katāya. <bold>Vatthukatāyā</bold>ti patiṭṭhākatāya. <bold>Anuṭṭhitāyā</bold>ti anuppavattitāya. <bold>Paricitāyā</bold>ti paricayakatāya. <bold>Susamāraddhāyā</bold>ti suṭṭhu samāraddhāya susampaggahitāya. Sesaṃ sabbattha uttānamevāti.</paragraph>
<centered line="203">Papañcasūdaniyā majjhimanikāyaṭṭhakathāya</centered>
<centered line="204">Kāyagatāsatisuttavaṇṇanā niṭṭhitā.</centered>
<subhead line="205">10. Saṅkhārupapattisuttavaṇṇanā</subhead>
<paragraph line="206" number="160"><bold>Evaṃ</bold><pageBreak edition="V" number="4.0107" /><pageBreak edition="M" number="4.0104" /><bold>me suta</bold>nti saṅkhārupapattisuttaṃ. Tattha <bold>saṅkhārupapatti</bold>nti saṅkhārānaṃyeva upapattiṃ, na sattassa, na posassa, puññābhisaṅkhārena vā bhavūpagakkhandhānaṃ upapattiṃ.</paragraph>
<paragraph line="207" number="161"><bold>Saddhāya samannāgato</bold>ti saddhādayo pañca dhammā lokikā vaṭṭanti. <bold>Dahatī</bold>ti ṭhapeti. <bold>Adhiṭṭhātī</bold>ti patiṭṭhāpeti. <bold>Saṅkhārā ca vihārā cā</bold>ti saha patthanāya saddhādayova pañca dhammā. <bold>Tatrupapattiyā</bold>ti tasmiṃ ṭhāne nibbattanatthāya. <bold>Ayaṃ maggo ayaṃ paṭipadā</bold>ti saha patthanāya pañca <pageBreak edition="P" number="4.0147" />dhammāva. Yassa hi pañca dhammā atthi, na patthanā, tassa gati anibaddhā. Yassa patthanā atthi, na pañca dhammā, tassapi anibaddhā. Yesaṃ ubhayaṃ atthi, tesaṃ gati nibaddhā. Yathā hi ākāse khittadaṇḍo aggena vā majjhena vā mūlena vā nipatissatīti niyamo natthi, evaṃ sattānaṃ paṭisandhiggahaṇaṃ aniyataṃ. Tasmā kusalaṃ kammaṃ katvā ekasmiṃ ṭhāne patthanaṃ kātuṃ vaṭṭati.</paragraph>
<paragraph line="208" number="165"><bold>Āmaṇḍa</bold>nti āmalakaṃ. Yathā taṃ parisuddhacakkhussa purisassa sabbasova pākaṭaṃ hoti, evaṃ tassa brahmuno saddhiṃ tattha nibbattasattehi sahassī lokadhātu. Esa nayo sabbattha.</paragraph>
<paragraph line="209" number="167"><bold>Subho</bold>ti sundaro. <bold>Jātimā</bold>ti ākarasampanno. <bold>Suparikammakato</bold>ti dhovanādīhi suṭṭhukataparikammo. <bold>Paṇḍukambale nikkhitto</bold>ti rattakambale ṭhapito.</paragraph>
<paragraph line="210" number="168"><bold>Satasahasso</bold>ti lokadhātusatasahassamhi ālokapharaṇabrahmā. <bold>Nikkha</bold>nti nikkhena kataṃ piḷandhanaṃ, nikkhaṃ nāma pañcasuvaṇṇaṃ, ūnakanikkhena kataṃ pasādhanañhi ghaṭṭanamajjanakkhamaṃ na hoti, atirekena kataṃ ghaṭṭanamajjanaṃ khamati, vaṇṇavantaṃ pana na hoti, pharusadhātukaṃ khāyati. Nikkhena kataṃ ghaṭṭanamajjanañceva khamati, vaṇṇavantañca hoti. <bold>Jambonada</bold>nti jambunadiyaṃ nibbattaṃ. Mahājamburukkhassa hi ekekā sākhā paṇṇāsa paṇṇāsa yojanāni <pageBreak edition="V" number="4.0108" />vaḍḍhitā, tāsu mahantā nadiyo sandanti, tāsaṃ nadīnaṃ <pageBreak edition="P" number="4.0148" />ubhayatīresu jambupakkānaṃ patitaṭṭhāne suvaṇṇaṅkurā uṭṭhahanti, te nadījalena vuyhamānā <pageBreak edition="M" number="4.0105" />anupubbena mahāsamuddaṃ pavisanti. Taṃ sandhāya jambonadanti vuttaṃ. <bold>Dakkhakammāraputtaukkāmukhasukusalasampahaṭṭha</bold>nti dakkhena sukusalena kammāraputtena ukkāmukhe pacitvā sampahaṭṭhaṃ. <bold>Ukkāmukhe</bold>ti uddhane. <bold>Sampahaṭṭha</bold>nti dhotaghaṭṭitamajjitaṃ. Vatthopame (ma. ni. 1.75-76) ca dhātuvibhaṅge (ma. ni. 3.357-360) ca piṇḍasodhanaṃ vuttaṃ. Imasmiṃ sutte katabhaṇḍasodhanaṃ vuttaṃ.</paragraph>
<paragraph line="211">Yaṃ pana sabbavāresu <bold>pharitvā adhimuccitvā</bold>ti vuttaṃ, tattha pañcavidhaṃ pharaṇaṃ cetopharaṇaṃ kasiṇapharaṇaṃ dibbacakkhupharaṇaṃ ālokapharaṇaṃ sarīrapharaṇanti. Tattha cetopharaṇaṃ nāma lokadhātusahasse sattānaṃ cittajānanaṃ. Kasiṇapharaṇaṃ nāma lokadhātusahasse kasiṇapattharaṇaṃ. Dibbacakkhupharaṇaṃ nāma ālokaṃ vaḍḍhetvā dibbena cakkhunā sahassalokadhātudassanaṃ. Ālokapharaṇampi etadeva. Sarīrapharaṇaṃ nāma lokadhātusahasse sarīrapabhāya pattharaṇaṃ. Sabbattha imāni pañca pharaṇāni avināsentena kathetabbanti.</paragraph>
<paragraph line="212">Tipiṭakacūḷābhayatthero panāha – ‘‘maṇiopamme kasiṇapharaṇaṃ viya nikkhopamme sarīrapharaṇaṃ viya dissatī’’ti. Tassa vādaṃ viya aṭṭhakathā nāma natthīti paṭikkhitvā sarīrapharaṇaṃ na sabbakālikaṃ, cattārimāni <pageBreak edition="P" number="4.0149" />pharaṇāni avināsetvāva kathetabbanti vuttaṃ. <bold>Adhimuccatī</bold>ti padaṃ pharaṇapadasseva vevacanaṃ, atha vā <bold>pharatī</bold>ti pattharati. <bold>Adhimuccatī</bold>ti jānāti.</paragraph>
<paragraph line="213" number="169"><bold>Ābhā</bold>tiādīsu ābhādayo nāma pāṭiyekkā devā natthi, tayo parittābhādayo devā ābhā nāma, parittāsubhādayo ca. Subhakiṇhādayo ca subhā nāma. Vehapphalādivārā pākaṭāyeva.</paragraph>
<paragraph line="214">Ime tāva pañca dhamme bhāvetvā kāmāvacaresu nibbattatu. Brahmaloke nibbattaṃ pana āsavakkhayañca kathaṃ pāpuṇātīti? Ime pañca dhammā sīlaṃ, so imasmiṃ sīle patiṭṭhāya kasiṇaparikammaṃ katvā tā tā samāpattiyo bhāvetvā rūpībrahmaloke nibbattati, arūpajjhānāni <pageBreak edition="V" number="4.0109" />nibbattetvā <pageBreak edition="M" number="4.0106" />arūpībrahmaloke, samāpattipadaṭṭhānaṃ vipassanaṃ vaḍḍhetvā anāgāmiphalaṃ sacchikatvā pañcasu suddhāvāsesu nibbattati. Uparimaggaṃ bhāvetvā āsavakkhayaṃ pāpuṇātīti.</paragraph>
<centered line="215">Papañcasūdaniyā majjhimanikāyaṭṭhakathāya</centered>
<centered line="216">Saṅkhārupapattisuttavaṇṇanā niṭṭhitā.</centered>
<centered line="217">Dutiyavaggavaṇṇanā niṭṭhitā.</centered>
</body>
</document>