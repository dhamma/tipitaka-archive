<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0203a.att4.xml</normativeSource>
    <archivePath>roman/atthakatha/suttapitaka (atthakatha)/majjhimanikaya (atthakatha)/uparipannasa-atthakatha/5. salayatanavaggo.xml</archivePath>
    <baseFileName>5. salayatanavaggo</baseFileName>
    <titlePath>5. Saḷāyatanavaggo - Uparipaṇṇāsa-aṭṭhakathā - Majjhimanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">5. Saḷāyatanavaggo</chapter>
    <subhead line="2">1. Anāthapiṇḍikovādasuttavaṇṇanā</subhead>
    <paragraph line="3" number="383"><bold>Evaṃ</bold><pageBreak edition="V" number="4.0239" /><pageBreak edition="M" number="4.0229" /><bold>me suta</bold>nti anāthapiṇḍikovādasuttaṃ. Tattha <bold>bāḷhagilāno</bold>ti adhimattagilāno maraṇaseyyaṃ upagato. <bold>Āmantesī</bold>ti <pageBreak edition="P" number="5.0078" /> gahapatissa kira yāva pādā vahiṃsu, tāva divase sakiṃ vā dvikkhattuṃ vā tikkhattuṃ vā buddhupaṭṭhānaṃ akhaṇḍaṃ akāsi. Yattakañcassa satthu upaṭṭhānaṃ ahosi, tattakaṃyeva mahātherānaṃ. So ajja gamanapādassa pacchinnattā anuṭṭhānaseyyaṃ upagato sāsanaṃ pesetukāmo aññataraṃ purisaṃ āmantesi. <bold>Tenupasaṅkamī</bold>ti bhagavantaṃ āpucchitvā sūriyatthaṅgamanavelāya upasaṅkami.</paragraph>
    <paragraph line="4" number="384"><bold>Paṭikkamantī</bold>ti osakkanti, tanukā bhavanti. <bold>Abhikkamantī</bold>ti abhivaḍḍhanti ottharanti, balavatiyo honti.</paragraph>
    <paragraph line="5"><bold>Abhikkamosānaṃ paññāyati no paṭikkamo</bold>ti yasmiñhi samaye māraṇantikā vedanā uppajjati, uparivāte jalitaggi viya hoti, yāva usmā na pariyādiyati, tāva mahatāpi upakkamena na sakkā vūpasametuṃ, usmāya pana pariyādinnāya vūpasammati.</paragraph>
    <paragraph line="6" number="385"> Athāyasmā sāriputto cintesi – ‘‘ayaṃ mahāseṭṭhissa vedanā māraṇantikā, na sakkā paṭibāhituṃ, avasesā kathā niratthakā, dhammakathamassa kathessāmī’’ti. Atha naṃ taṃ kathento <bold>tasmātihā</bold>tiādimāha. Tattha <bold>tasmā</bold>ti yasmā cakkhuṃ tīhi gāhehi gaṇhanto uppannaṃ māraṇantikaṃ vedanaṃ paṭibāhituṃ samattho nāma natthi, tasmā. <bold>Na cakkhuṃ upādiyissāmī</bold>ti cakkhuṃ <pageBreak edition="V" number="4.0240" /> tīhi gāhehi na gaṇhissāmi. <bold>Na ca me cakkhunissitaṃ viññāṇa</bold>nti viññāṇañcāpi me cakkhunissitaṃ na bhavissati. <bold>Na rūpa</bold>nti heṭṭhā āyatanarūpaṃ kathitaṃ, imasmiṃ ṭhāne sabbampi kāmabhavarūpaṃ kathento evamāha.</paragraph>
    <paragraph line="7" number="386"><bold>Na idhaloka</bold>nti vasanaṭṭhānaṃ vā ghāsacchādanaṃ vā <pageBreak edition="P" number="5.0079" /> na upādiyissāmīti attho. Idañhi paccayesu aparitassanatthaṃ kathitaṃ. <bold>Na paraloka</bold>nti <pageBreak edition="M" number="4.0230" /> ettha pana manussalokaṃ ṭhapetvā sesā paralokā nāma. Idaṃ – ‘‘asukadevaloke nibbattitvā asukaṭṭhāne bhavissāmi, idaṃ nāma khādissāmi bhuñjissāmi nivāsessāmi pārupissāmī’’ti evarūpāya paritassanāya pahānatthaṃ vuttaṃ. Tampi na upādiyissāmi, na ca me tannissitaṃ viññāṇaṃ bhavissatīti evaṃ tīhi gāhehi parimocetvā thero desanaṃ arahattanikūṭena niṭṭhapesi.</paragraph>
    <paragraph line="8" number="387"><bold>Olīyasī</bold>ti attano sampattiṃ disvā ārammaṇesu bajjhasi allīyasīti. Iti āyasmā ānando – ‘‘ayampi nāma gahapati evaṃ saddho pasanno maraṇabhayassa bhāyati, añño ko na bhāyissatī’’ti maññamāno tassa gāḷhaṃ katvā ovādaṃ dento evamāha. <bold>Na ca me evarūpī dhammīkathā sutapubbā</bold>ti ayaṃ upāsako – ‘‘satthu santikāpi me evarūpī dhammakathā na sutapubbā’’ti vadati, kiṃ satthā evarūpi sukhumaṃ gambhīrakathaṃ na kathetīti? No na katheti. Evaṃ pana cha ajjhattikāni āyatanāni cha bāhirāni cha viññāṇakāye cha phassakāye cha vedanākāye cha dhātuyo pañcakkhandhe cattāro arūpe idhalokañca paralokañca dassetvā diṭṭhasutamutaviññātavasena arahatte pakkhipitvā kathitakathā etena na sutapubbā, tasmā evaṃ vadati.</paragraph>
    <paragraph line="9">Apicāyaṃ upāsako dānādhimutto dānābhirato buddhānaṃ santikaṃ gacchanto <pageBreak edition="P" number="5.0080" /> tucchahattho na gatapubbo. Purebhattaṃ gacchanto yāgukhajjakādīni gāhāpetvā gacchati, pacchābhattaṃ sappimadhuphāṇitādīni. Tasmiṃ asati vālikaṃ gāhāpetvā gandhakuṭipariveṇe okirāpeti, dānaṃ datvā sīlaṃ rakkhitvā gehaṃ gato. Bodhisattagatiko kiresa upāsako, tasmā bhagavā catuvīsati saṃvaccharāni upāsakassa yebhuyyena dānakathameva kathesi – ‘‘upāsaka, idaṃ dānaṃ nāma bodhisattānaṃ gatamaggo, mayhampi gatamaggo, mayā satasahassakappādhikāni cattāri asaṅkhyeyyāni <pageBreak edition="V" number="4.0241" /> dānaṃ dinnaṃ, tvaṃ mayā gatamaggameva anugacchasī’’ti. Dhammasenāpatiādayo mahāsāvakāpi attano attano santikaṃ āgatakāle dānakathamevassa kathenti. Tenevāha <bold>na kho gahapati gihīnaṃ odātavasanānaṃ evarūpī dhammīkathā paṭibhātī</bold>ti. Idaṃ vuttaṃ hoti – gahapati gihīnaṃ nāma khettavatthuhiraññasuvaṇṇadāsīdāsaputtabhariyādīsu tibbo ālayo tibbaṃ nikantipariyuṭṭhānaṃ <pageBreak edition="M" number="4.0231" />, tesaṃ – ‘‘ettha ālayo na kātabbo, nikanti na kātabbā’’ti kathā na paṭibhāti na ruccatīti.</paragraph>
    <paragraph line="10"><bold>Yena bhagavā tenupasaṅkamī</bold>ti kasmā upasaṅkami? Tusitabhavane kirassa nibbattamattasseva tigāvutappamāṇaṃ suvaṇṇakkhandhaṃ viya vijjotamānaṃ attabhāvaṃ uyyānavimānādisampattiñca disvā – ‘‘mahatī ayaṃ mayhaṃ sampatti, kiṃ nu kho me manussapathe kammaṃ kata’’nti olokento tīsu ratanesu adhikāraṃ disvā cintesi ‘‘pamādaṭṭhānamidaṃ devattaṃ nāma, imāya hi me sampattiyā modamānassa satisammosopi siyā, handāhaṃ gantvā mama jetavanassa ceva bhikkhusaṅghassa ca tathāgatassa ca ariyamaggassa ca sāriputtattherassa ca vaṇṇaṃ kathetvā tato āgantvā sampattiṃ anubhavissāmī’’ti. So tathā <pageBreak edition="P" number="5.0081" /> akāsi. Taṃ dassetuṃ <bold>atha kho anāthapiṇḍiko</bold>tiādi vuttaṃ.</paragraph>
    <paragraph line="11">Tattha <bold>isisaṅghanisevita</bold>nti bhikkhusaṅghanisevitaṃ. Evaṃ paṭhamagāthāya jetavanassa vaṇṇaṃ kathetvā idāni ariyamaggassa vaṇṇaṃ kathento <bold>kammaṃ vijjā cā</bold>tiādimāha. Tattha <bold>kamma</bold>nti maggacetanā. <bold>Vijjā</bold>ti maggapaññā. <bold>Dhammo</bold>ti samādhipakkhiko dhammo. <bold>Sīlaṃ jīvitamuttama</bold>nti sīle patiṭṭhitassa jīvitaṃ uttamanti dasseti. Atha vā <bold>vijjā</bold>ti diṭṭhisaṅkappo. <bold>Dhammo</bold>ti vāyāmasatisamādhayo. <bold>Sīla</bold>nti vācākammantājīvā. <bold>Jīvitamuttama</bold>nti etasmiṃ sīle patiṭṭhitassa jīvitaṃ nāma uttamaṃ. <bold>Etena maccā sujjhantī</bold>ti etena aṭṭhaṅgikena maggena sattā visujjhanti.</paragraph>
    <paragraph line="12"><bold>Tasmā</bold>ti yasmā maggena sujjhanti, na gottadhanehi, tasmā. <bold>Yoniso vicine dhamma</bold>nti upāyena samādhipakkhiyaṃ dhammaṃ vicineyya. <bold>Evaṃ tattha visujjhatī</bold>ti evaṃ tasmiṃ ariyamagge visujjhati <pageBreak edition="V" number="4.0242" />. Atha vā <bold>yoniso vicine dhamma</bold>nti upāyena pañcakkhandhadhammaṃ vicineyya. <bold>Evaṃ tattha visujjhatī</bold>ti evaṃ tesu catūsu saccesu visujjhati.</paragraph>
    <paragraph line="13">Idāni sāriputtattherassa vaṇṇaṃ kathento <bold>sāriputto vā</bold>tiādimāha. Tattha <bold>sāriputto vā</bold>ti avadhāraṇavacanaṃ. Etehi paññādīhi sāriputtova seyyoti vadati. <bold>Upasamenā</bold>ti kilesaupasamena. <bold>Pāraṅgato</bold>ti <pageBreak edition="M" number="4.0232" /> nibbānaṃ gato. Yo koci nibbānaṃ patto bhikkhu, so etāvaparamo siyā, na therena uttaritaro nāma atthīti vadati. Sesaṃ sabbattha uttānamevāti.</paragraph>
    <centered line="14">Papañcasūdaniyā majjhimanikāyaṭṭhakathāya</centered>
    <centered line="15">Anāthapiṇḍikovādasuttavaṇṇanā niṭṭhitā.</centered>
    <subhead line="16">2. Channovādasuttavaṇṇanā</subhead>
    <paragraph line="17" number="389"><bold>Evaṃ</bold><pageBreak edition="V" number="4.0243" /><pageBreak edition="P" number="5.0082" /><bold>me suta</bold>nti channovādasuttaṃ. Tattha <bold>channo</bold>ti evaṃnāmako thero, na abhinikkhamanaṃ nikkhantatthero. <bold>Paṭisallānā</bold>ti phalasamāpattito. <bold>Gilānapucchakā</bold>ti gilānupaṭṭhānaṃ nāma buddhavaṇṇitaṃ, tasmā evamāha. <bold>Sattha</bold>nti jīvitahārakasatthaṃ. <bold>Nāvakaṅkhāmī</bold>ti icchāmi.</paragraph>
    <paragraph line="18" number="390"><bold>Anupavajja</bold>nti anuppattikaṃ appaṭisandhikaṃ.</paragraph>
    <paragraph line="19" number="391"><bold>Etaṃ mamā</bold>tiādīni taṇhāmānadiṭṭhigāhavasena vuttāni. <bold>Nirodhaṃ disvā</bold>ti khayavayaṃ ñatvā. <bold>Netaṃ mama nesohamasmi na meso attāti samanupassāmī</bold>ti aniccaṃ dukkhaṃ anattāti samanupassāmi.</paragraph>
    <paragraph line="20" number="393"><bold>Tasmā</bold>ti yasmā māraṇantikavedanaṃ adhivāsetuṃ asakkonto satthaṃ āharāmīti vadati, tasmā. Puthujjano āyasmā, tena idampi manasi karohīti dīpeti. <bold>Niccakappa</bold>nti niccakālaṃ. <bold>Nissitassā</bold>ti taṇhādiṭṭhīhi nissitassa. <bold>Calita</bold>nti <pageBreak edition="P" number="5.0083" /> vipphanditaṃ hoti. <bold>Passaddhī</bold>ti kāyacittapassaddhi, kilesapassaddhi nāma hotīti attho. <bold>Natī</bold>ti taṇhānati. <bold>Natiyā asatī</bold>ti bhavatthāya ālayanikantipariyuṭṭhānesu asati. <bold>Āgatigati na hotī</bold>ti paṭisandhivasena āgati nāma na hoti, cutivasena gamanaṃ nāma na hoti. <bold>Cutūpapāto</bold>ti cavanavasena cuti, upapajjanavasena upapāto. <bold>Nevidha na huraṃ na ubhayamantarenā</bold>ti nayidha loke, na paraloke, na ubhayattha hoti. <bold>Esevanto dukkhassā</bold>ti vaṭṭadukkhakilesadukkhassa ayameva anto ayaṃ paricchedo <pageBreak edition="M" number="4.0233" /> parivaṭumabhāvo hoti. Ayameva hi ettha attho. Ye pana ‘‘na ubhayamantarenā’’ti vacanaṃ gahetvā antarābhavaṃ icchanti, tesaṃ uttaraṃ heṭṭhā vuttameva.</paragraph>
    <paragraph line="21" number="394"><bold>Satthaṃ āharesī</bold>ti jīvitahārakaṃ satthaṃ āhari, kaṇṭhanāḷiṃ chindi. Athassa tasmiṃ <pageBreak edition="V" number="4.0244" /> khaṇe maraṇabhayaṃ okkami, gatinimittaṃ upaṭṭhāsi. So attano puthujjanabhāvaṃ ñatvā saṃviggo vipassanaṃ paṭṭhapetvā saṅkhāre pariggaṇhanto arahattaṃ patvā samasīsī hutvā parinibbāyi. <bold>Sammukhāyeva anupavajjatā byākatā</bold>ti kiñcāpi idaṃ therassa puthujjanakāle byākaraṇaṃ hoti, etena pana byākaraṇena anantarāyamassa parinibbānaṃ ahosi. Tasmā bhagavā tameva byākaraṇaṃ gahetvā kathesi. <bold>Upavajjakulānī</bold>ti <pageBreak edition="P" number="5.0084" /> upasaṅkamitabbakulāni. Iminā thero, – ‘‘bhante, evaṃ upaṭṭhākesu ca upaṭṭhāyikāsu ca vijjamānāsu so bhikkhu tumhākaṃ sāsane parinibbāyissatī’’ti pucchati. Athassa bhagavā kulesu saṃsaggābhāvaṃ dīpento <bold>honti hete sāriputtā</bold>tiādimāha. Imasmiṃ kira ṭhāne therassa kulesu asaṃsaṭṭhabhāvo pākaṭo ahosi. Sesaṃ sabbattha uttānamevāti.</paragraph>
    <centered line="22">Papañcasūdaniyā majjhimanikāyaṭṭhakathāya</centered>
    <centered line="23">Channovādasuttavaṇṇanā niṭṭhitā.</centered>
    <subhead line="24">3. Puṇṇovādasuttavaṇṇanā</subhead>
    <paragraph line="25" number="395"><bold>Evaṃ</bold><pageBreak edition="V" number="4.0245" /><bold>me suta</bold>nti puṇṇovādasuttaṃ. Tattha <bold>paṭisallānā</bold>ti ekībhāvā. <bold>Taṃ ce</bold>ti taṃ cakkhuñceva rūpañca. <bold>Nandīsamudayā dukkhasamudayo</bold>ti nandiyā taṇhāya samodhānena pañcakkhandhadukkhassa samodhānaṃ hoti. Iti chasu dvāresu dukkhaṃ samudayoti dvinnaṃ saccānaṃ vasena vaṭṭaṃ matthakaṃ pāpetvā dassesi. Dutiyanaye nirodho maggoti dvinnaṃ saccānaṃ vasena vivaṭṭaṃ matthakaṃ pāpetvā dassesi. <bold>Iminā ca tvaṃ puṇṇā</bold>ti pāṭiyekko anusandhi. Evaṃ tāva vaṭṭavivaṭṭavasena desanaṃ arahatte pakkhipitvā idāni puṇṇattheraṃ sattasu ṭhānesu sīhanādaṃ nadāpetuṃ <bold>iminā ca tva</bold>ntiādimāha.</paragraph>
    <paragraph line="26" number="396"><bold>Caṇḍā</bold>ti <pageBreak edition="M" number="4.0234" /> duṭṭhā kibbisā. <bold>Pharusā</bold>ti kakkhaḷā. <bold>Akkosissantī</bold>ti <pageBreak edition="P" number="5.0085" /> dasahi akkosavatthūhi akkosissanti. <bold>Paribhāsissantī</bold>ti kiṃ samaṇo nāma tvaṃ, idañca idañca te karissāmāti tajjessanti. <bold>Evametthā</bold>ti evaṃ mayhaṃ ettha bhavissati.</paragraph>
    <paragraph line="27"><bold>Daṇḍenā</bold>ti catuhatthena daṇḍena vā ghaṭikamuggarena vā. <bold>Satthenā</bold>ti ekatodhārādinā. <bold>Satthahārakaṃ pariyesantī</bold>ti jīvitahārakaṃ satthaṃ pariyesanti. Idaṃ thero tatiyapārājikavatthusmiṃ asubhakathaṃ sutvā attabhāvena jigucchantānaṃ bhikkhūnaṃ satthahārakapariyesanaṃ sandhāyāha. <bold>Damūpasamenā</bold>ti ettha <bold>damo</bold>ti indriyasaṃvarādīnaṃ etaṃ nāmaṃ. ‘‘Saccena danto damasā upeto, vedantagū vusitabrahmacariyo’’ti (saṃ. ni. 1.195; su. ni. 467) ettha hi indriyasaṃvaro damoti vutto. ‘‘Yadi saccā damā cāgā, khantyā bhiyyodha vijjatī’’ti (saṃ. ni. 1.246; su. ni. 191) ettha paññā damoti vutto. ‘‘Dānena damena saṃyamena saccavajjenā’’ti (dī. ni. 1.166; ma. ni. 2.226) ettha uposathakammaṃ damoti vuttaṃ. Imasmiṃ pana sutte khanti damoti veditabbā. <bold>Upasamo</bold>ti tasseva vevacanaṃ.</paragraph>
    <paragraph line="28" number="397"><bold>Atha kho āyasmā puṇṇo</bold>ti ko panesa puṇṇo, kasmā panettha gantukāmo ahosīti <pageBreak edition="V" number="4.0246" />. Sunāparantavāsiko eva eso, sāvatthiyaṃ pana asappāyavihāraṃ sallakkhetvā tattha gantukāmo ahosi.</paragraph>
    <paragraph line="29">Tatrāyaṃ anupubbikathā – sunāparantaraṭṭhe <pageBreak edition="P" number="5.0086" /> kira ekasmiṃ vāṇijakagāme ete dve bhātaro. Tesu kadāci jeṭṭho pañca sakaṭasatāni gahetvā janapadaṃ gantvā bhaṇḍaṃ āharati, kadāci kaniṭṭho. Imasmiṃ pana samaye kaniṭṭhaṃ ghare ṭhapetvā jeṭṭhabhātiko pañca sakaṭasatāni gahetvā janapadacārikaṃ caranto anupubbena sāvatthiṃ patvā jetavanassa nātidūre sakaṭasatthaṃ nivāsetvā bhuttapātarāso parijanaparivuto phāsukaṭṭhāne nisīdi.</paragraph>
    <paragraph line="30">Tena ca samayena sāvatthivāsino bhuttapātarāsā uposathaṅgāni adhiṭṭhāya suddhuttarāsaṅgā gandhapupphādihatthā yena buddho yena dhammo yena saṅgho, tanninnā tappoṇā tappābbhārā hutvā dakkhiṇadvārena nikkhamitvā jetavanaṃ <pageBreak edition="M" number="4.0235" /> gacchanti. So te disvā ‘‘kahaṃ ime gacchanti’’ti ekamanussaṃ pucchi. Kiṃ tvaṃ ayyo na jānāsi, loke buddhadhammasaṅgharatanāni nāma uppannāni, iccesa mahājano satthu santike dhammakathaṃ sotuṃ gacchatīti. Tassa buddhoti vacanaṃ chavicammādīni chinditvā aṭṭhimiñjaṃ āhacca aṭṭhāsi. Atha attano parijanaparivuto tāya parisāya saddhiṃ vihāraṃ gantvā satthu madhurassarena dhammaṃ desentassa parisapariyante ṭhito dhammaṃ sutvā pabbajjāya cittaṃ uppādesi. Atha tathāgatena kālaṃ viditvā parisāya uyyojitāya satthāraṃ upasaṅkamitvā vanditvā svātanāya nimantetvā dutiyadivase maṇḍapaṃ kāretvā āsanāni paññapetvā buddhappamukhassa saṅghassa mahādānaṃ datvā bhuttapātarāso uposathaṅgāni adhiṭṭhāya bhaṇḍāgārikaṃ pakkosāpetvā, ettakaṃ bhaṇḍaṃ vissajjitaṃ, ettakaṃ na vissajjitanti sabbaṃ ācikkhitvā – ‘‘imaṃ sāpateyyaṃ mayhaṃ kaniṭṭhassa dehī’’ti sabbaṃ niyyātetvā satthu santike pabbajitvā kammaṭṭhānaparāyaṇo ahosi.</paragraph>
    <paragraph line="31">Athassa <pageBreak edition="P" number="5.0087" /> kammaṭṭhānaṃ manasikarontassa kammaṭṭhānaṃ na upaṭṭhāti. Tato cintesi – ‘‘ayaṃ janapado mayhaṃ asappāyo, yaṃnūnāhaṃ satthu santike kammaṭṭhānaṃ gahetvā sakaṭṭhānameva gaccheyya’’nti. Atha pubbaṇhasamaye piṇḍāya caritvā sāyanhasamaye paṭisallānā vuṭṭhahitvā bhagavantaṃ <pageBreak edition="V" number="4.0247" /> upasaṅkamitvā kammaṭṭhānaṃ kathāpetvā satta sīhanāde naditvā pakkāmi. Tena vuttaṃ – ‘‘atha kho āyasmā puṇṇo…pe… viharatī’’ti.</paragraph>
    <paragraph line="32">Kattha panāyaṃ vihāsīti? Catūsu ṭhānesu vihāsi, sunāparantaraṭṭhaṃ tāva pavisitvā <bold>ajjuhatthapabbate</bold> nāma pavisitvā vāṇijagāmaṃ piṇḍāya pāvisi. Atha naṃ kaniṭṭhabhātā sañjānitvā bhikkhaṃ datvā, ‘‘bhante, aññattha agantvā idheva vasathā’’ti paṭiññaṃ kāretvā tattheva vasāpesi.</paragraph>
    <paragraph line="33">Tato <bold>samuddagirivihāraṃ</bold> nāma agamāsi. Tattha ayakantapāsāṇehi paricchinditvā katacaṅkamo atthi, taṃ koci caṅkamituṃ samattho nāma natthi. Tattha samuddavīciyo āgantvā ayakantapāsāṇesu paharitvā mahāsaddaṃ karonti. Theronaṃ – ‘‘kammaṭṭhānaṃ manasikarontānaṃ phāsuvihāro hotū’’ti samuddaṃ nissaddaṃ katvā adhiṭṭhāsi.</paragraph>
    <paragraph line="34">Tato <pageBreak edition="M" number="4.0236" /><bold>mātulagiriṃ</bold> nāma agamāsi. Tattha sakuṇasaṅgho ussanno, rattiñca divā ca saddo ekābaddhova hoti, thero imaṃ ṭhānaṃ aphāsukanti tato <bold>makulakārāmavihāraṃ</bold> nāma gato. So vāṇijagāmassa nātidūro naccāsanno gamanāgamanasampanno vivitto appasaddo. Thero imaṃ ṭhānaṃ phāsukanti tattha rattiṭṭhānadivāṭṭhānacaṅkamanādīni kāretvā vassaṃ upagacchi. Evaṃ catūsu ṭhānesu vihāsi.</paragraph>
    <paragraph line="35">Athekadivasaṃ <pageBreak edition="P" number="5.0088" /> tasmiṃyeva antovasse pañca vāṇijasatāni parasamuddaṃ gacchāmāti nāvāya bhaṇḍaṃ pakkhipiṃsu. Nāvārohanadivase therassa kaniṭṭhabhātā theraṃ bhojetvā therassa santike sikkhāpadāni gahetvā vanditvā gacchanto, – ‘‘bhante, mahāsamuddo nāma appameyyo anekantarāyo, amhe āvajjeyyāthā’’ti vatvā nāvaṃ āruhi. Nāvā uttamajavena gacchamānā aññataraṃ dīpakaṃ pāpuṇi. Manussā pātarāsaṃ karissāmāti dīpake otiṇṇā. Tasmiṃ dīpe aññaṃ kiñci natthi, candanavanameva ahosi.</paragraph>
    <paragraph line="36">Atheko vāsiyā rukkhaṃ ākoṭetvā lohitacandanabhāvaṃ ñatvā āha – ‘‘bho mayaṃ lābhatthāya <pageBreak edition="V" number="4.0248" /> parasamuddaṃ gacchāma, ito ca uttari lābho nāma natthi, caturaṅgulamattā ghaṭikā satasahassaṃ agghati, hāretabbakayuttaṃ bhaṇḍaṃ hāretvā candanassa pūremā’’ti. Te tathā kariṃsu. Candanavane adhivatthā amanussā kujjhitvā – ‘‘imehi amhākaṃ candanavanaṃ nāsitaṃ, ghātessāma ne’’ti cintetvā – ‘‘idheva ghātitesu sabbaṃ vanaṃ ekaṃ kuṇapaṃ bhavissati, samuddamajjhe nesaṃ nāvaṃ osīdessāmā’’ti āhaṃsu. Atha tesaṃ nāvaṃ āruyha muhuttaṃ gatakāleyeva uppādikaṃ uṭṭhapetvā sayampi te amanussā bhayānakāni rūpāni dassayiṃsu. Bhītā manussā attano attano devatā namassanti. Therassa kaniṭṭho cūḷapuṇṇakuṭumbiko – ‘‘mayhaṃ bhātā avassayo hotū’’ti therassa namassamāno aṭṭhāsi.</paragraph>
    <paragraph line="37">Theropi kira tasmiṃyeva khaṇe āvajjitvā tesaṃ byasanuppattiṃ <pageBreak edition="P" number="5.0089" /> ñatvā vehāsaṃ uppatitvā sammukhe aṭṭhāsi. Amanussā theraṃ disvā ‘‘ayyo puṇṇatthero etī’’ti pakkamiṃsu, uppādikaṃ sannisīdi. Thero mā bhāyathāti te <pageBreak edition="M" number="4.0237" /> assāsetvā ‘‘kahaṃ gantukāmatthā’’ti pucchi. Bhante, amhākaṃ sakaṭṭhānameva gacchāmāti. Thero nāvaṃ phale akkamitvā ‘‘etesaṃ icchitaṭṭhānaṃ gacchatū’’ti adhiṭṭhāsi. Vāṇijā sakaṭṭhānaṃ gantvā taṃ pavattiṃ puttadārassa ārocetvā ‘‘etha theraṃ saraṇaṃ gacchāmā’’ti pañcasatā attano pañcamātugāmasatehi saddhiṃ tīsu saraṇesu patiṭṭhāya upāsakattaṃ paṭivedesuṃ. Tato nāvāya bhaṇḍaṃ otāretvā therassa ekaṃ koṭṭhāsaṃ katvā – ‘‘ayaṃ, bhante, tumhākaṃ koṭṭhāso’’ti āhaṃsu. Thero – ‘‘mayhaṃ visuṃ koṭṭhāsakiccaṃ natthi, satthā pana tumhehi diṭṭhapubbo’’ti. Na diṭṭhapubbo, bhanteti. Tena hi iminā satthu maṇḍalamāḷaṃ karotha, evaṃ satthāraṃ passissathāti. Te sādhu, bhanteti tena ca koṭṭhāsena attano ca koṭṭhāsehi maṇḍalamāḷaṃ kātuṃ ārabhiṃsu.</paragraph>
    <paragraph line="38">Satthāpi kira āraddhakālato paṭṭhāya paribhogaṃ akāsi. Ārakkhamanussā rattiṃ obhāsaṃ disvā ‘‘mahesakkhā devatā atthī’’ti saññaṃ kariṃsu. Upāsakā maṇḍalamāḷañca bhikkhusaṅghassa ca senāsanāni niṭṭhapetvā dānasambhāraṃ sajjetvā – ‘‘kataṃ, bhante, amhehi attano kiccaṃ, satthāraṃ pakkosathā’’ti therassa ārocesuṃ. Thero sāyanhasamaye iddhiyā sāvatthiṃ patvā, ‘‘bhante, vāṇijagāmavāsino tumhe daṭṭhukāmā, tesaṃ anukampaṃ karothā’’ti bhagavantaṃ yāci. Bhagavā adhivāsesi. Thero bhagavato adhivāsanaṃ viditvā sakaṭṭhānameva paccāgato.</paragraph>
    <paragraph line="39">Bhagavāpi <pageBreak edition="V" number="4.0249" /> ānandatheraṃ āmantesi <pageBreak edition="P" number="5.0090" />, – ‘‘ānanda, sve sunāparante vāṇijagāme piṇḍāya carissāma, tvaṃ ekūnapañcasatānaṃ bhikkhūnaṃ salākaṃ dehī’’ti. Thero sādhu, bhanteti bhikkhusaṅghassa tamatthaṃ ārocetvā nabhacārikā bhikkhū salākaṃ gaṇhantūti āha. Taṃdivasaṃ kuṇḍadhānatthero paṭhamaṃ salākaṃ aggahesi. Vāṇijagāmavāsinopi ‘‘sve kira satthā āgamissatī’’ti gāmamajjhe maṇḍapaṃ katvā dānaggaṃ sajjayiṃsu. Bhagavā pātova sarīrapaṭijagganaṃ katvā gandhakuṭiṃ pavisitvā phalasamāpattiṃ appetvā nisīdi. Sakkassa paṇḍukambalasilāsanaṃ uṇhaṃ ahosi. So kiṃ idanti āvajjetvā <pageBreak edition="M" number="4.0238" /> satthu sunāparantagamanaṃ disvā vissakammaṃ āmantesi – ‘‘tāta ajja bhagavā timattāni yojanasatāni piṇḍācāraṃ karissati, pañca kūṭāgārasatāni māpetvā jetavanadvārakoṭṭhamatthake gamanasajjāni katvā ṭhapehī’’ti. So tathā akāsi. Bhagavato kūṭāgāraṃ catumukhaṃ ahosi, dvinnaṃ aggasāvakānaṃ dvimukhāni, sesāni ekamukhāni. Satthā gandhakuṭito nikkhamma paṭipāṭiyā ṭhapitakūṭāgāresu dhurakūṭāgāraṃ pāvisi. Dve aggasāvake ādiṃ katvā ekūnapañcabhikkhusatānipi kūṭāgāraṃ gantvā nisinnā ahesuṃ. Ekaṃ tucchakūṭāgāraṃ ahosi, pañcapi kūṭāgārasatāni ākāse uppatiṃsu.</paragraph>
    <paragraph line="40">Satthā <pageBreak edition="P" number="5.0091" /> saccabandhapabbataṃ nāma patvā kūṭāgāraṃ ākāse ṭhapesi. Tasmiṃ pabbate saccabandho nāma micchādiṭṭhikatāpaso mahājanaṃ micchādiṭṭhiṃ uggaṇhāpento lābhaggayasaggappatto hutvā vasati. Abbhantare cassa antocāṭiyaṃ padīpo viya arahattassa upanissayo jalati. Taṃ disvā dhammamassa kathessāmīti gantvā dhammaṃ desesi. Tāpaso desanāpariyosāne arahattaṃ pāpuṇi, maggenevāssa abhiññā āgatā. Ehibhikkhu hutvā iddhimayapattacīvaradharo hutvā kūṭāgāraṃ pāvisi.</paragraph>
    <paragraph line="41">Bhagavā kūṭāgāragatehi pañcahi bhikkhusatehi saddhiṃ vāṇijagāmaṃ gantvā kūṭāgārāni adissamānāni katvā vāṇijagāmaṃ pāvisi. Vāṇijā buddhappamukhassa bhikkhusaṅghassa mahādānaṃ datvā satthāraṃ makulakārāmaṃ nayiṃsu. Satthā maṇḍalamāḷaṃ pāvisi. Mahājano yāva satthā bhattadarathaṃ paṭipassambheti, tāva pātarāsaṃ katvā uposathaṅgāni samādāya bahuṃ gandhañca pupphañca ādāya <pageBreak edition="V" number="4.0250" /> dhammassavanatthāya ārāmaṃ paccāgamāsi. Satthā dhammaṃ desesi. Mahājanassa bandhanamokkho jāto, mahantaṃ buddhakolāhalaṃ ahosi.</paragraph>
    <paragraph line="42">Satthā mahājanassa saṅgahatthaṃ katipāhaṃ tattheva vasi, aruṇaṃ pana mahāgandhakuṭiyaṃyeva uṭṭhapesi. Tattha katipāhaṃ vasitvā vāṇijagāme piṇḍāya caritvā ‘‘tvaṃ idheva vasāhī’’ti puṇṇattheraṃ nivattetvā antare nammadānadī <pageBreak edition="M" number="4.0239" /> nāma atthi, tassā tīraṃ agamāsi. Nammadānāgarājā satthu paccuggamanaṃ katvā nāgabhavanaṃ pavesetvā tiṇṇaṃ ratanānaṃ sakkāraṃ akāsi. Satthā <pageBreak edition="P" number="5.0092" /> tassa dhammaṃ kathetvā nāgabhavanā nikkhami. So – ‘‘mayhaṃ, bhante, paricaritabbaṃ dethā’’ti yāci, bhagavā nammadānadītīre padacetiyaṃ dassesi. Taṃ vīcīsu āgatāsu pidhīyati, gatāsu vivarīyati, mahāsakkārappattaṃ ahosi. Satthā tato nikkhamma saccabandhapabbataṃ gantvā saccabandhaṃ āha – ‘‘tayā mahājano apāyamagge otārito, tvaṃ idheva vasitvā etesaṃ laddhiṃ vissajjāpetvā nibbānamagge patiṭṭhāpehī’’ti. Sopi paricaritabbaṃ yāci. Satthā ghanapiṭṭhipāsāṇe allamattikapiṇḍamhi lañchanaṃ viya padacetiyaṃ dassesi, tato jetavanameva gato. Etamatthaṃ sandhāya <bold>tenevantaravassenā</bold>tiādi vuttaṃ.</paragraph>
    <paragraph line="43"><bold>Parinibbāyī</bold>ti anupādisesāya nibbānadhātuyā parinibbāyi. Mahājano therassa satta divasāni sarīrapūjaṃ katvā bahūni gandhakaṭṭhāni samodhānetvā sarīraṃ jhāpetvā dhātuyo ādāya cetiyaṃ akāsi. <bold>Sambahulā bhikkhū</bold>ti therassa āḷāhane ṭhitabhikkhū. Sesaṃ sabbattha uttānamevāti.</paragraph>
    <centered line="44">Papañcasūdaniyā majjhimanikāyaṭṭhakathāya</centered>
    <centered line="45">Puṇṇovādasuttavaṇṇanā niṭṭhitā.</centered>
    <subhead line="46">4. Nandakovādasuttavaṇṇanā</subhead>
    <paragraph line="47" number="398"><bold>Evaṃ</bold><pageBreak edition="V" number="4.0251" /><bold>me suta</bold>nti nandakovādasuttaṃ. Tattha <bold>tena kho pana samayenā</bold>ti bhagavā mahāpajāpatiyā yācito bhikkhunisaṅghaṃ uyyojetvā bhikkhusaṅghaṃ sannipātetvā – ‘‘therā bhikkhū vārena bhikkhuniyo ovadantū’’ti saṅghassa bhāraṃ akāsi. Taṃ sandhāyetaṃ vuttaṃ. Tattha <bold>pariyāyenā</bold>ti vārena. <bold>Na icchatī</bold>ti attano vāre sampatte dūraṃ gāmaṃ vā gantvā sūcikammādīni vā ārabhitvā ‘‘ayaṃ nāmassa papañco’’ti <pageBreak edition="P" number="5.0093" /> vadāpesi. Imaṃ pana pariyāyena ovādaṃ bhagavā nandakattherasseva kāraṇā akāsi. Kasmā? Imāsañhi bhikkhunīnaṃ theraṃ disvā cittaṃ ekaggaṃ hoti <pageBreak edition="M" number="4.0240" /> pasīdati. Tena tā tassa ovādaṃ sampaṭicchitukāmā, dhammakathaṃ sotukāmā. Tasmā bhagavā – ‘‘nandako attano vāre sampatte ovādaṃ dassati, dhammakathaṃ kathessatī’’ti vārena ovādaṃ akāsi. Thero pana attano vāraṃ na karoti, kasmāti ce? Tā kira bhikkhuniyo pubbe therassa jambudīpe rajjaṃ kārentassa orodhā ahesuṃ. Thero pubbenivāsañāṇena taṃ kāraṇaṃ ñatvā cintesi – ‘‘maṃ imassa bhikkhunisaṅghassa majjhe nisinnaṃ upamāyo ca kāraṇāni ca āharitvā dhammaṃ kathayamānaṃ disvā añño pubbenivāsañāṇalābhī bhikkhu imaṃ kāraṇaṃ oloketvā ‘āyasmā nandako yāvajjadivasā orodhe na vissajjeti, sobhatāyamāyasmā orodhaparivuto’ti vattabbaṃ maññeyyā’’ti. Etamatthaṃ sampassamāno thero attano vāraṃ na karoti. Imāsañca kira bhikkhunīnaṃ therasseva desanā sappāyā bhavissatīti ñatvā <bold>atha kho bhagavā āyasmantaṃ nandakaṃ āmantesi</bold>.</paragraph>
    <paragraph line="48">Tāsaṃ bhikkhunīnaṃ pubbe tassa orodhabhāvajānanatthaṃ idaṃ vatthuṃ – pubbe kira bārāṇasiyaṃ pañca dāsasatāni pañca dāsisatāni cāti jaṅghasahassaṃ ekatova kammaṃ katvā ekasmiṃ ṭhāne vasi. Ayaṃ nandakatthero tasmiṃ kāle jeṭṭhakadāso hoti <pageBreak edition="P" number="5.0094" />, gotamī jeṭṭhakadāsī. Sā jeṭṭhakadāsassa pādaparicārikā ahosi paṇḍitā byattā. Jaṅghasahassampi puññakammaṃ karontaṃ ekato karoti. Atha vassūpanāyikasamaye pañca paccekabuddhā nandamūlakapabbhārato isipatane otaritvā nagare piṇḍāya caritvā isipatanameva gantvā – ‘‘vassūpanāyikakuṭiyā atthāya hatthakammaṃ <pageBreak edition="V" number="4.0252" /> yācissāmā’’ti cīvaraṃ pārupitvā sāyanhasamaye nagaraṃ pavisitvā seṭṭhissa gharadvāre aṭṭhaṃsu. Jeṭṭhakadāsī kuṭaṃ gahetvā udakatitthaṃ gacchantī paccekabuddhe nagaraṃ pavisante addasa. Seṭṭhi tesaṃ āgatakāraṇaṃ sutvā ‘‘amhākaṃ okāso natthi, gacchantū’’ti āha.</paragraph>
    <paragraph line="49">Atha te nagarā nikkhamante jeṭṭhakadāsī kuṭaṃ gahetvā pavisantī disvā kuṭaṃ otāretvā vanditvā onamitvā mukhaṃ pidhāya – ‘‘ayyā nagaraṃ paviṭṭhamattāva nikkhantā, kiṃ nu kho’’ti pucchi. Vassūpanāyikakuṭiyā hatthakammaṃ yācituṃ āgamimhāti. Laddhaṃ, bhanteti. Na laddhaṃ upāsiketi? Kiṃ panesā kuṭi issareheva kātabbā, duggatehipi sakkā kātunti. Yena kenaci sakkāti? Sādhu, bhante, mayaṃ karissāma. Sve mayhaṃ bhikkhaṃ gaṇhathāti nimantetvā <pageBreak edition="M" number="4.0241" /> udakaṃ netvā puna kuṭaṃ gahetvā āgamma titthamagge ṭhatvā āgatā avasesadāsiyo ‘‘ettheva hothā’’ti vatvā sabbāsaṃ āgatakāle āha – ‘‘amma kiṃ niccameva parassa dāsakammaṃ karissatha, udāhu dāsabhāvato muccituṃ icchathā’’ti? Ajjeva muccitumicchāma ayyeti. Yadi evaṃ mayā pañca paccekabuddhā hatthakammaṃ alabhantā svātanāya nimantitā, tumhākaṃ sāmikehi ekadivasaṃ hatthakammaṃ dāpethāti. Tā sādhūti sampaṭicchitvā sāyaṃ aṭavito āgatakāle sāmikānaṃ ārocesuṃ. Te sādhūti jeṭṭhakadāsassa gehadvāre sannipatiṃsu.</paragraph>
    <paragraph line="50">Atha ne jeṭṭhakadāsī sve tātā paccekabuddhānaṃ hatthakammaṃ dethāti ānisaṃsaṃ ācikkhitvā yepi <pageBreak edition="P" number="5.0095" /> na kātukāmā, te gāḷhena ovādena tajjetvā paṭicchāpesi. Sā punadivase paccekabuddhānaṃ bhattaṃ datvā sabbesaṃ dāsaputtānaṃ saññaṃ adāsi. Te tāvadeva araññaṃ pavisitvā dabbasambhāre samodhānetvā sataṃ sataṃ hutvā ekekakuṭiṃ ekekacaṅkamanādiparivāraṃ katvā mañcapīṭhapānīyaparibhojanīyabhājanādīni ṭhapetvā paccekabuddhe temāsaṃ tattha vasanatthāya paṭiññaṃ kāretvā vārabhikkhaṃ paṭṭhapesuṃ. Yo attano vāradivase na sakkoti. Tassa jeṭṭhakadāsī sakagehato āharitvā deti. Evaṃ temāsaṃ jaggitvā jeṭṭhakadāsī ekekaṃ dāsaṃ ekekaṃ sāṭakaṃ vissajjāpesi. Pañca thūlasāṭakasatāni ahesuṃ. Tāni parivattāpetvā pañcannaṃ paccekabuddhānaṃ ticīvarāni katvā adāsi. Paccekabuddhā yathāphāsukaṃ agamaṃsu. Tampi jaṅghasahassaṃ ekato kusalaṃ katvā kāyassa bhedā devaloke nibbatti. Tāni pañca mātugāmasatāni kālena kālaṃ tesaṃ pañcannaṃ purisasatānaṃ gehe honti, kālena <pageBreak edition="V" number="4.0253" /> kālaṃ sabbāpi jeṭṭhakadāsaputtasseva gehe honti. Atha ekasmiṃ kāle jeṭṭhakadāsaputto devalokato cavitvā rājakule nibbatto. Tāpi pañcasatā devakaññā mahābhogakulesu nibbattitvā tassa rajje ṭhitassa gehaṃ agamaṃsu. Etena niyāmena saṃsarantiyo amhākaṃ bhagavato kāle koliyanagare devadahanagare ca khattiyakulesu nibbattā.</paragraph>
    <paragraph line="51">Nandakattheropi pabbajitvā arahattaṃ patto, jeṭṭhakadāsidhītā vayaṃ āgamma suddhodanamahārājassa aggamahesiṭṭhāne ṭhitā, itarāpi tesaṃ tesaṃ <pageBreak edition="M" number="4.0242" /> rājaputtānaṃyeva gharaṃ gatā. Tāsaṃ sāmikā pañcasatā rājakumārā udakacumbaṭakalahe satthu dhammadesanaṃ sutvā pabbajitā, rājadhītaro tesaṃ ukkaṇṭhanatthaṃ <pageBreak edition="P" number="5.0096" /> sāsanaṃ pesesuṃ. Te ukkaṇṭhite bhagavā kuṇāladahaṃ netvā sotāpattiphale patiṭṭhapetvā mahāsamayadivase arahatte patiṭṭhāpesi. Tāpi pañcasatā rājadhītaro nikkhamitvā mahāpajāpatiyā santike pabbajiṃsu. Ayamāyasmā nandako ettāva tā bhikkhuniyoti evametaṃ vatthu dīpetabbaṃ.</paragraph>
    <paragraph line="52"><bold>Rājakārāmo</bold>ti pasenadinā kārito nagarassa dakkhiṇadisābhāge thūpārāmasadise ṭhāne vihāro.</paragraph>
    <paragraph line="53" number="399"><bold>Sammappaññāya sudiṭṭha</bold>nti hetunā kāraṇena vipassanāpaññāya yāthāvasarasato diṭṭhaṃ.</paragraph>
    <paragraph line="54" number="401"><bold>Tajjaṃ tajja</bold>nti taṃsabhāvaṃ taṃsabhāvaṃ, atthato pana taṃ taṃ paccayaṃ paṭicca tā tā vedanā uppajjantīti vuttaṃ hoti.</paragraph>
    <paragraph line="55" number="402"><bold>Pagevassa chāyā</bold>ti mūlādīni nissāya nibbattā chāyā paṭhamataraṃyeva aniccā.</paragraph>
    <paragraph line="56" number="413"><bold>Anupahaccā</bold>ti anupahanitvā. Tattha maṃsaṃ piṇḍaṃ piṇḍaṃ katvā cammaṃ alliyāpento maṃsakāyaṃ upahanati nāma. Cammaṃ baddhaṃ baddhaṃ katvā maṃse alliyāpento maṃsakāyaṃ <pageBreak edition="V" number="4.0254" /> upahanati nāma. Evaṃ akatvā. <bold>Vilimaṃsaṃ nhārubandhana</bold>nti sabbacamme laggavilīpanamaṃsameva. <bold>Antarākilesasaṃyojanabandhana</bold>nti sabbaṃ antarakilesameva sandhāya vuttaṃ.</paragraph>
    <paragraph line="57" number="414"><bold>Satta kho panime</bold>ti kasmā āhāti? Yā hi esā paññā kilese chindatīti vuttā, sā na ekikāva attano dhammatāya chindituṃ sakkoti. Yathā pana kuṭhārī na <pageBreak edition="P" number="5.0097" /> attano dhammatāya chejjaṃ chindati, purisassa tajjaṃ vāyāmaṃ paṭicceva chindati, evaṃ na vinā chahi bojjhaṅgehi paññā kilese chindituṃ sakkoti. Tasmā evamāha. <bold>Tena hī</bold>ti yena kāraṇena tayā cha ajjhattikāni āyatanāni, cha bāhirāni <pageBreak edition="M" number="4.0243" />, cha viññāṇakāye, dīpopamaṃ, rukkhopamaṃ, gāvūpamañca dassetvā sattahi bojjhaṅgehi āsavakkhayena desanā niṭṭhapitā, tena kāraṇena tvaṃ svepi tā bhikkhuniyo teneva ovādena ovadeyyāsīti.</paragraph>
    <paragraph line="58" number="415"><bold>Sā sotāpannā</bold>ti yā sā guṇehi sabbapacchimikā, sā sotāpannā. Sesā pana sakadāgāmianāgāminiyo ca khīṇāsavā ca. Yadi evaṃ kathaṃ paripuṇṇasaṅkappāti. Ajjhāsayapāripūriyā. Yassā hi bhikkhuniyā evamahosi – ‘‘kadā nu kho ahaṃ ayyassa nandakassa dhammadesanaṃ suṇantī tasmiṃyeva āsane sotāpattiphalaṃ sacchikareyya’’nti, sā sotāpattiphalaṃ sacchākāsi. Yassā ahosi ‘‘sakadāgāmiphalaṃ anāgāmiphalaṃ arahatta’’nti, sā arahattaṃ sacchākāsi. Tenāha bhagavā ‘‘attamanā ceva paripuṇṇasaṅkappā cā’’ti.</paragraph>
    <centered line="59">Papañcasūdaniyā majjhimanikāyaṭṭhakathāya</centered>
    <centered line="60">Nandakovādasuttavaṇṇanā niṭṭhitā.</centered>
    <subhead line="61">5. Rāhulovādasuttavaṇṇanā</subhead>
    <paragraph line="62" number="416"><bold>Evaṃ</bold><pageBreak edition="V" number="4.0255" /><bold>me suta</bold>nti rāhulovādasuttaṃ. Tattha <bold>vimuttiparipācanīyā</bold>ti vimuttiṃ paripācentīti vimuttiparipācanīyā. <bold>Dhammā</bold>ti <pageBreak edition="P" number="5.0098" /> pannarasa dhammā. Te saddhindriyādīnaṃ visuddhikāraṇavasena veditabbā. Vuttañhetaṃ –</paragraph>
    <indent line="63">‘‘Assaddhe puggale parivajjayato, saddhe puggale sevato bhajato payirupāsato pasādanīye suttante paccavekkhato imehi tīhākārehi saddhindriyaṃ visujjhati. Kusīte puggale parivajjayato āraddhavīriye puggale sevato bhajato payirupāsato sammappadhāne paccavekkhato imehi tīhākārehi vīriyindriyaṃ visujjhati. Muṭṭhassatī puggale parivajjayato upaṭṭhitassatī puggale sevato bhajato payirupāsato satipaṭṭhāne paccavekkhato imehi tīhākārehi satindriyaṃ visujjhati <pageBreak edition="M" number="4.0244" />. Asamāhite puggale parivajjayato samāhite puggale sevato bhajato payirupāsato jhānavimokkhe paccavekkhato imehi tīhākārehi samādhindriyaṃ visujjhati. Duppaññe puggale parivajjayato paññavante puggale sevato bhajato payirupāsato gambhīrañāṇacariyaṃ paccavekkhato imehi tīhākārehi paññindriyaṃ visujjhati. Iti ime pañca puggale parivajjayato pañca puggale sevato bhajato payirupāsato pañca suttantakkhandhe paccavekkhato imehi pannarasahi ākārehi imāni pañcindriyāni visujjhantī’’ti (paṭi. ma. 1.185).</indent>
    <paragraph line="64">Aparepi pannarasa dhammā vimuttiparipācanīyā – saddhādīni pañcimāni indriyāni, aniccasaññā, anicce dukkhasaññā, dukkhe anattasaññā, pahānasaññā, virāgasaññāti, imā pañca nibbedhabhāgiyā saññā, meghiyattherassa kathitā kalyāṇamittatādayo pañcadhammāti. Kāya pana velāya bhagavato etadahosīti. Paccūsasamaye lokaṃ volokentassa.</paragraph>
    <paragraph line="65" number="419"><bold>Anekānaṃ devatāsahassāna</bold>nti āyasmatā rāhulena padumuttarassa bhagavato pādamūle pālitanāgarājakāle patthanaṃ <pageBreak edition="P" number="5.0099" /> paṭṭhapentena saddhiṃ patthanaṃ paṭṭhapitadevatāyeva. Tāsu pana kāci bhūmaṭṭhakā <pageBreak edition="V" number="4.0256" /> devatā, kāci antalikkhakā, kāci cātumahārājikā, kāci devaloke, kāci brahmaloke nibbattā. Imasmiṃ pana divase sabbā ekaṭṭhāne andhavanasmiṃyeva sannipatitā. <bold>Dhammacakkhu</bold>nti upāliovāda- (ma. ni. 2.69) dīghanakhasuttesu (ma. ni. 2.206) paṭhamamaggo dhammacakkhunti vutto, brahmāyusutte (ma. ni. 2.395) tīṇi phalāni, imasmiṃ sutte cattāro maggā, cattāri ca phalāni dhammacakkhunti veditabbāni. Tattha hi kāci devatā sotāpannā ahesuṃ, kāci sakadāgāmī, anāgāmī, khīṇāsavā. Tāsañca pana devatānaṃ ettakāti gaṇanavasena paricchedo natthi. Sesaṃ sabbattha uttānamevāti.</paragraph>
    <centered line="66">Papañcasūdaniyā majjhimanikāyaṭṭhakathāya</centered>
    <centered line="67">Rāhulovādasuttavaṇṇanā niṭṭhitā.</centered>
    <subhead line="68">6. Chachakkasuttavaṇṇanā</subhead>
    <paragraph line="69" number="420"><bold>Evaṃ</bold><pageBreak edition="V" number="4.0257" /><pageBreak edition="M" number="4.0245" /><bold>me suta</bold>nti chachakkasuttaṃ. Tattha <bold>ādikalyāṇa</bold>ntiādimhi kalyāṇaṃ bhaddakaṃ niddosaṃ katvā desessāmi. Majjhapariyosānesupi eseva nayo. Iti bhagavā ariyavaṃsaṃ navahi, mahāsatipaṭṭhānaṃ sattahi, mahāassapuraṃ sattahiyeva padehi thomesi. Idaṃ pana suttaṃ navahi padehi thomesi.</paragraph>
    <paragraph line="70"><bold>Veditabbānī</bold>ti <pageBreak edition="P" number="5.0100" /> sahavipassanena maggena jānitabbāni. Manāyatanena tebhūmakacittameva kathitaṃ, dhammāyatanena bahiddhā tebhūmakadhammā ca, manoviññāṇena ṭhapetvā dve pañcaviññāṇāni sesaṃ bāvīsatividhaṃ lokiyavipākacittaṃ. Phassavedanā yathāvuttavipākaviññāṇasampayuttāva. <bold>Taṇhā</bold>ti vipākavedanāpaccayā javanakkhaṇe uppannataṇhā.</paragraph>
    <paragraph line="71" number="422"><bold>Cakkhu attā</bold>ti pāṭiyekko anusandhi. Heṭṭhā kathitānañhi dvinnaṃ saccānaṃ anattabhāvadassanatthaṃ ayaṃ desanā āraddhā. Tattha <bold>na upapajjatī</bold>ti na yujjati. <bold>Vetī</bold>ti vigacchati nirujjhati.</paragraph>
    <paragraph line="72" number="424"><bold>Ayaṃ kho pana, bhikkhave</bold>ti ayampi pāṭiyekko anusandhi. Ayañhi desanā tiṇṇaṃ gāhānaṃ vasena vaṭṭaṃ dassetuṃ āraddhā. Dukkhaṃ samudayoti dvinnaṃ saccānaṃ vasena vaṭṭaṃ dassetuntipi vadantiyeva. <bold>Etaṃ mamā</bold>tiādīsu taṇhāmānadiṭṭhigāhāva veditabbā. <bold>Samanupassatī</bold>ti gāhattayavasena passati.</paragraph>
    <paragraph line="73">Evaṃ vaṭṭaṃ dassetvā idāni tiṇṇaṃ gāhānaṃ paṭipakkhavasena, nirodho maggoti imesaṃ vā dvinnaṃ saccānaṃ vasena vivaṭṭaṃ dassetuṃ <bold>ayaṃ kho panā</bold>tiādimāha. <bold>Netaṃ mamā</bold>tiādīni taṇhādīnaṃ paṭisedhavacanāni. <bold>Samanupassatī</bold>ti aniccaṃ dukkhamanattāti passati.</paragraph>
    <paragraph line="74" number="425"> Evaṃ <pageBreak edition="V" number="4.0258" /> vivaṭṭaṃ dassetvā idāni tiṇṇaṃ anusayānaṃ vasena puna vaṭṭaṃ dassetuṃ <bold>cakkhuñca, bhikkhave</bold>tiādimāha. Tattha <bold>abhinandatī</bold>tiādīni taṇhādiṭṭhivaseneva vuttāni. <bold>Anusetī</bold>ti appahīno hoti. <bold>Dukkhassā</bold>ti <pageBreak edition="P" number="5.0101" /> vaṭṭadukkhakilesadukkhassa.</paragraph>
    <paragraph line="75" number="426"> Evaṃ <pageBreak edition="M" number="4.0246" /> tiṇṇaṃ anusayānaṃ vasena vaṭṭaṃ kathetvā idāni tesaṃ paṭikkhepavasena vivaṭṭaṃ dassento puna cakkhuñcātiādimāha. <bold>Avijjaṃ pahāyā</bold>ti vaṭṭamūlikaṃ avijjaṃ pajahitvā. <bold>Vijja</bold>nti arahattamaggavijjaṃ uppādetvā.</paragraph>
    <paragraph line="76" number="427"><bold>Ṭhānametaṃ vijjatī</bold>ti ettakeneva kathāmaggena vaṭṭavivaṭṭavasena desanaṃ matthakaṃ pāpetvā puna tadeva sampiṇḍetvā dassento <bold>evaṃ passaṃ, bhikkhave</bold>tiādimāha. <bold>Saṭṭhimattānaṃ bhikkhūna</bold>nti ettha anacchariyametaṃ, yaṃ sayameva tathāgate desente saṭṭhi bhikkhū arahattaṃ pattā. Imañhi suttaṃ dhammasenāpatimhi kathentepi saṭṭhi bhikkhū arahattaṃ pattā, mahāmoggallāne kathentepi, asītimahātheresu kathentesupi pattā eva. Etampi anacchariyaṃ. Mahābhiññappattā hi te sāvakā.</paragraph>
    <paragraph line="77">Aparabhāge pana tambapaṇṇidīpe māleyyadevatthero nāma heṭṭhā lohapāsāde idaṃ suttaṃ kathesi. Tadāpi saṭṭhi bhikkhū arahattaṃ pattā. Yathā ca lohapāsāde, evaṃ thero mahāmaṇḍapepi idaṃ suttaṃ kathesi. Mahāvihārā nikkhamitvā cetiyapabbataṃ gato, tatthāpi kathesi. Tato sākiyavaṃsavihāre, kūṭālivihāre, antarasobbhe, muttaṅgaṇe, vātakapabbate, pācinagharake, dīghavāpiyaṃ, lokandare, nomaṇḍalatale kathesi. Tesupi ṭhānesu saṭṭhi saṭṭhi <pageBreak edition="P" number="5.0102" /> bhikkhū arahattaṃ pattā. Tato nikkhamitvā pana thero cittalapabbataṃ gato. Tadā ca cittalapabbatavihāre atirekasaṭṭhivasso mahāthero, pokkharaṇiyaṃ kuruvakatitthaṃ nāma paṭicchannaṭṭhānaṃ atthi, tattha thero nhāyissāmīti otiṇṇo. Devatthero tassa santikaṃ gantvā nhāpemi, bhanteti āha. Thero paṭisanthāreneva – ‘‘māleyyadevo nāma atthīti vadanti, so ayaṃ bhavissatī’’ti ñatvā tvaṃ devoti āha. Āma, bhanteti. Saṭṭhivassaddhānaṃ me, āvuso, koci sarīraṃ hatthena phusituṃ nāma na labhi, tvaṃ pana nhāpehīti uttaritvā tīre nisīdi.</paragraph>
    <paragraph line="78">Thero <pageBreak edition="V" number="4.0259" /> sabbampi hatthapādādiparikammaṃ katvā mahātheraṃ nhāpesi. Taṃ divasañca dhammassavanadivaso hoti. Atha mahāthero – ‘‘deva amhākaṃ dhammadānaṃ dātuṃ vaṭṭatī’’ti āha. Thero sādhu, bhanteti sampaṭicchi. Atthaṅgate sūriye <pageBreak edition="M" number="4.0247" /> dhammassavanaṃ ghosesuṃ. Atikkantasaṭṭhivassāva saṭṭhi mahātherā dhammassavanatthaṃ agamaṃsu. Devatthero sarabhāṇāvasāne imaṃ suttaṃ ārabhi, suttantapariyosāne ca saṭṭhi mahātherā arahattaṃ pāpuṇiṃsu. Tato tissamahāvihāraṃ gantvā kathesi, tasmimpi saṭṭhi therā. Tato nāgamahāvihāre kāḷakacchagāme kathesi, tasmimpi saṭṭhi therā. Tato kalyāṇiṃ gantvā tattha cātuddase heṭṭhāpāsāde kathesi, tasmimpi saṭṭhi therā. Uposathadivase uparipāsāde kathesi, tasmimpi saṭṭhi therāti evaṃ devatthereyeva idaṃ suttaṃ kathente saṭṭhiṭṭhānesu saṭṭhi saṭṭhi janā arahattaṃ pattā.</paragraph>
    <paragraph line="79">Ambilakāḷakavihāre pana tipiṭakacūḷanāgatthere <pageBreak edition="P" number="5.0103" /> imaṃ suttaṃ kathente manussaparisā gāvutaṃ ahosi, devaparisā yojanikā. Suttapariyosāne sahassabhikkhū arahattaṃ pattā, devesu pana tato tato ekekova puthujjano ahosīti.</paragraph>
    <centered line="80">Papañcasūdaniyā majjhimanikāyaṭṭhakathāya</centered>
    <centered line="81">Chachakkasuttavaṇṇanā niṭṭhitā.</centered>
    <subhead line="82">7. Mahāsaḷāyatanikasuttavaṇṇanā</subhead>
    <paragraph line="83" number="428"><bold>Evaṃ</bold><pageBreak edition="V" number="4.0260" /><bold>me suta</bold>nti mahāsaḷāyatanikasuttaṃ. Tattha <bold>mahāsaḷāyatanika</bold>nti mahantānaṃ channaṃ āyatanānaṃ jotakaṃ dhammapariyāyaṃ.</paragraph>
    <paragraph line="84" number="429"><bold>Ajāna</bold>nti sahavipassanena maggena ajānanto. <bold>Upacayaṃ gacchantī</bold>ti vuḍḍhiṃ gacchanti, vasibhāvaṃ gacchantīti attho. <bold>Kāyikā</bold>ti pañcadvārikadarathā. <bold>Cetasikā</bold>ti manodvārikadarathā. <bold>Santāpādī</bold>supi eseva nayo.</paragraph>
    <paragraph line="85" number="430"><bold>Kāyasukha</bold>nti pañcadvārikasukhaṃ. <bold>Cetosukha</bold>nti manodvārikasukhaṃ. Ettha ca pañcadvārikajavanena samāpajjanaṃ vā vuṭṭhānaṃ vā natthi, uppannamattakameva hoti. Manodvārikena sabbaṃ hoti. Ayañca maggavuṭṭhānassa paccayabhūtā balavavipassanā, sāpi manodvārikeneva hoti.</paragraph>
    <paragraph line="86" number="431"><bold>Tathābhūtassā</bold>ti <pageBreak edition="M" number="4.0248" /> kusalacittasampayuttacetosukhasamaṅgībhūtassa. <bold>Pubbeva kho panassā</bold>ti assa bhikkhuno vācākammantājīvā pubbasuddhikā nāma ādito paṭṭhāya parisuddhāva <pageBreak edition="P" number="5.0104" /> honti. Diṭṭhisaṅkappavāyāmasatisamādhisaṅkhātāni pana pañcaṅgāni sabbatthakakārāpakaṅgāni nāma. Evaṃ lokuttaramaggo aṭṭhaṅgiko vā sattaṅgiko vā hoti.</paragraph>
    <paragraph line="87">Vitaṇḍavādī pana ‘‘yā yathābhūtassa diṭṭhī’’ti imameva suttapadesaṃ gahetvā ‘‘lokuttaramaggo pañcaṅgiko’’ti vadati. So – ‘‘evamassāyaṃ ariyo aṭṭhaṅgiko maggo bhāvanāpāripūriṃ gacchatī’’ti iminā anantaravacaneneva paṭisedhitabbo. Uttari ca evaṃ saññāpetabbo – lokuttaramaggo pañcaṅgiko nāma natthi, imāni pana pañca sabbatthakakārāpakaṅgāni maggakkhaṇe virativasena pūrenti. ‘‘Yā catūhi vacīduccaritehi ārati viratī’’ti evaṃ vuttaviratīsu hi micchāvācaṃ pajahati, sammāvācaṃ bhāveti, evaṃ sammāvācaṃ <pageBreak edition="V" number="4.0261" /> bhāventassa imāni pañcaṅgikāni na vinā, saheva viratiyā pūrenti. Sammākammantājīvesupi eseva nayo. Iti vacīkammādīni ādito paṭṭhāya parisuddhāneva vaṭṭanti. Imāni pana pañca sabbatthakakārāpakaṅgāni virativasena paripūrentīti pañcaṅgiko maggo nāma natthi. Subhaddasuttepi (dī. ni. 2.214) cetaṃ vuttaṃ – ‘‘yasmiṃ kho, subhadda, dhammavinaye ariyo aṭṭhaṅgiko maggo’’ti. Aññesu ca anekesu suttasatesu aṭṭhaṅgikova maggo āgatoti.</paragraph>
    <paragraph line="88" number="433"><bold>Cattāropi satipaṭṭhānā</bold>ti maggasampayuttāva cattāro satipaṭṭhānā. Sammappadhānādīsupi eseva nayo. <bold>Yuganandhā</bold>ti ekakkhaṇikayuganandhā. Etehi aññasmiṃ khaṇe samāpatti, aññasmiṃ vipassanāti. Evaṃ nānākhaṇikāpi honti, ariyamagge pana ekakkhaṇikā.</paragraph>
    <paragraph line="89"><bold>Vijjā ca vimutti cā</bold>ti arahattamaggavijjā ca phalavimutti ca. Sesaṃ sabbattha uttānamevāti.</paragraph>
    <centered line="90">Papañcasūdaniyā majjhimanikāyaṭṭhakathāya</centered>
    <centered line="91">Mahāsaḷāyatanikasuttavaṇṇanā niṭṭhitā.</centered>
    <subhead line="92">8. Nagaravindeyyasuttavaṇṇanā</subhead>
    <paragraph line="93" number="435"><bold>Evaṃ</bold><pageBreak edition="V" number="4.0262" /><pageBreak edition="P" number="5.0105" /><pageBreak edition="M" number="4.0249" /><bold>me suta</bold>nti nagaravindeyyasuttaṃ. Tattha <bold>samavisamaṃ carantī</bold>ti kālena samaṃ caranti, kālena visamaṃ. <bold>Samacariyampi heta</bold>nti samacariyampi hi etaṃ.</paragraph>
    <paragraph line="94" number="437"><bold>Ke ākārā</bold>ti kāni kāraṇāni? <bold>Ke anvayā</bold>ti kā anubuddhiyo? <bold>Natthi kho pana tatthā</bold>ti kasmā āha, nanu araññe haritatiṇacampakavanādivasena atimanuññā rūpādayo pañca kāmaguṇā atthīti? No natthi. Na panetaṃ vanasaṇḍena kathitaṃ, itthirūpādīni pana sandhāyetaṃ kathitaṃ. Tāni hi purisassa cittaṃ pariyādāya tiṭṭhanti. Yathāha – ‘‘nāhaṃ, bhikkhave, aññaṃ ekarūpampi samanupassāmi, yaṃ evaṃ purisassa cittaṃ pariyādāya tiṭṭhati, yathayidaṃ, bhikkhave, itthirūpaṃ. Itthirūpaṃ, bhikkhave, purisassa cittaṃ pariyādāya tiṭṭhatī’’ti (a. ni. 1.1) vitthāretabbaṃ. Sesaṃ sabbattha uttānamevāti.</paragraph>
    <centered line="95">Papañcasūdaniyā majjhimanikāyaṭṭhakathāya</centered>
    <centered line="96">Nagaravindeyyasuttavaṇṇanā niṭṭhitā.</centered>
    <subhead line="97">9. Piṇḍapātapārisuddhisuttavaṇṇanā</subhead>
    <paragraph line="98" number="438"><bold>Evaṃ</bold><pageBreak edition="V" number="4.0263" /><bold>me suta</bold>nti piṇḍapātapārisuddhisuttaṃ. Tattha <bold>paṭisallānā</bold>ti phalasamāpattito.</paragraph>
    <paragraph line="99"><bold>Vippasannānī</bold>ti okāsavasenetaṃ vuttaṃ. Phalasamāpattito hi vuṭṭhitassa pañcahi pasādehi patiṭṭhitokāso vippasanno hoti, chavivaṇṇo parisuddho. Tasmā evamāha. <bold>Suññatavihārenā</bold>ti suññataphalasamāpattivihārena. <bold>Mahāpurisavihāro</bold>ti <pageBreak edition="P" number="5.0106" /> buddhapaccekabuddhatathāgatamahāsāvakānaṃ mahāpurisānaṃ vihāro. <bold>Yena cāhaṃ maggenā</bold>tiādīsu vihārato paṭṭhāya yāva gāmassa indakhīlā esa paviṭṭhamaggo nāma, antogāmaṃ pavisitvā gehapaṭipāṭiyā caritvā yāva nagaradvārena nikkhamanā esa caritabbapadeso nāma, bahi indakhīlato paṭṭhāya yāva vihārā esa paṭikkantamaggo nāma. <bold>Paṭighaṃ vāpi cetaso</bold>ti citte paṭihaññanakilesajātaṃ <pageBreak edition="M" number="4.0250" /> kiñci atthi natthīti. <bold>Ahorattānusikkhinā</bold>ti divasañca rattiñca anusikkhantena.</paragraph>
    <paragraph line="100" number="440"><bold>Pahīnā nu kho me pañca kāmaguṇā</bold>tiādīsu ekabhikkhussa paccavekkhaṇā nānā, nānābhikkhūnaṃ paccavekkhaṇā nānāti. Kathaṃ? Eko hi bhikkhu pacchābhattaṃ piṇḍapātapaṭikkanto pattacīvaraṃ paṭisāmetvā vivittokāse nisinno paccavekkhati ‘‘pahīnā nu kho me pañcakāmaguṇā’’ti. So ‘‘appahīnā’’ti ñatvā vīriyaṃ paggayha anāgāmimaggena pañcakāmaguṇikarāgaṃ samugghāṭetvā maggānantaraṃ phalaṃ phalānantaraṃ maggaṃ tato vuṭṭhāya paccavekkhanto ‘‘pahīnā’’ti pajānāti. Nīvaraṇādīsupi eseva nayo. Etesaṃ pana arahattamaggena pahānādīni honti, evaṃ ekabhikkhussa nānāpaccavekkhaṇā hoti. Etāsu pana paccavekkhaṇāsu añño bhikkhu ekaṃ paccavekkhaṇaṃ paccavekkhati, añño ekanti evaṃ nānābhikkhūnaṃ nānāpaccavekkhaṇā hoti. Sesaṃ sabbattha uttānamevāti.</paragraph>
    <centered line="101">Papañcasūdaniyā majjhimanikāyaṭṭhakathāya</centered>
    <centered line="102">Piṇḍapātapārisuddhisuttavaṇṇanā niṭṭhitā.</centered>
    <subhead line="103">10. Indriyabhāvanāsuttavaṇṇanā</subhead>
    <paragraph line="104" number="453"><bold>Evaṃ</bold><pageBreak edition="V" number="4.0264" /><bold>me suta</bold>nti indriyabhāvanāsuttaṃ. Tattha <bold>gajaṅgalāya</bold>nti evaṃnāmake nigame. <bold>Suveḷuvane</bold>ti <pageBreak edition="P" number="5.0107" /> suveḷu nāma ekā rukkhajāti, tehi sañchanno mahāvanasaṇḍo, tattha viharati. <bold>Cakkhunā rūpaṃ na passati, sotena saddaṃ na suṇātī</bold>ti cakkhunā rūpaṃ na passitabbaṃ, sotena saddo na sotabboti evaṃ desetīti adhippāyena vadati.</paragraph>
    <paragraph line="105"><bold>Aññathā ariyassa vinaye</bold>ti iminā bhagavā attano sāsane asadisāya indriyabhāvanāya kathanatthaṃ ālayaṃ akāsi. Athāyasmā ānando – ‘‘satthā ālayaṃ dasseti, handāhaṃ imissaṃ parisati bhikkhusaṅghassa indriyabhāvanākathaṃ kāremī’’ti satthāraṃ yācanto <bold>etassa</bold><pageBreak edition="M" number="4.0251" /><bold>bhagavā</bold>tiādimāha. Athassa bhagavā indriyabhāvanaṃ kathento <bold>tena hānandā</bold>tiādimāha.</paragraph>
    <paragraph line="106" number="454"> Tatha <bold>yadidaṃ upekkhā</bold>ti yā esā vipassanupekkhā nāma, esā santā esā paṇītā, atappikāti attho. Iti ayaṃ bhikkhu cakkhudvāre rūpārammaṇampi iṭṭhe ārammaṇe manāpaṃ, aniṭṭhe amanāpaṃ, majjhatte manāpāmanāpañca cittaṃ, tassa rajjituṃ vā dussituṃ vā muyhituṃ vā adatvāva pariggahetvā vipassanaṃ majjhatte ṭhapeti. <bold>Cakkhumā</bold>ti sampannacakkhuvisuddhanetto. Cakkhābādhikassa hi uddhaṃ ummīlananimmīlanaṃ na hoti, tasmā so na gahito.</paragraph>
    <paragraph line="107" number="456"><bold>Īsakaṃpoṇe</bold>ti rathīsā viya uṭṭhahitvā ṭhite.</paragraph>
    <paragraph line="108" number="461"><bold>Paṭikūle appaṭikūlasaññī</bold>tiādīsu paṭikūle mettāpharaṇena vā dhātuso upasaṃhārena vā appaṭikūlasaññī viharati. Appaṭikūle asubhapharaṇena vā aniccato upasaṃhārena vā paṭikūlasaññī viharati. Sesapadesupi eseva nayo. Tadubhayaṃ abhinivajjetvāti <pageBreak edition="V" number="4.0265" /> majjhatto hutvā viharitukāmo <pageBreak edition="P" number="5.0108" /> kiṃ karotīti? Iṭṭhāniṭṭhesu āpāthagatesu neva somanassiko na domanassiko hoti. Vuttañhetaṃ –</paragraph>
    <indent line="109">‘‘Kathaṃ paṭikūle appaṭikūlasaññī viharati? Aniṭṭhasmiṃ vatthusmiṃ mettāya vā pharati, dhātuto vā upasaṃharati, evaṃ paṭikūle appaṭikūlasaññī viharati. Kathaṃ appaṭikūle paṭikūlasaññī viharati? Iṭṭhasmiṃ vatthusmiṃ asubhāya vā pharati, aniccato vā upasaṃharati, evaṃ appaṭikūle paṭikūlasaññī viharati. Kathaṃ paṭikūle ca appaṭikūle ca appaṭikūlasaññī viharati? Aniṭṭhasmiñca iṭṭhasmiñca vatthusmiṃ mettāya vā pharati, dhātuto vā upasaṃharati. Evaṃ paṭikūle ca appaṭikūle ca appaṭikūlasaññī viharati. Kathaṃ appaṭikūle ca paṭikūle ca paṭikūlasaññī viharati? Iṭṭhasmiñca aniṭṭhasmiñca vatthusmiṃ asubhāya vā pharati, aniccato vā upasaṃharati, evaṃ appaṭikūle ca paṭikūle ca paṭikūlasaññī viharati <pageBreak edition="M" number="4.0252" />. Kathaṃ paṭikūle ca appaṭikūle ca tadubhayaṃ abhinivajjetvā upekkhako viharati sato sampajāno? Idha bhikkhu cakkhunā rūpaṃ disvā neva sumano hoti na dummano, upekkhako viharati sato sampajāno…pe… manasā dhammaṃ viññāya neva sumano hoti na dummano, upekkhako viharati sato sampajāno. Evaṃ paṭikūle ca appaṭikūle ca tadubhayaṃ abhinivajjetvā upekkhako viharati sato sampajāno’’ti.</indent>
    <paragraph line="110">Imesu ca tīsu nayesu paṭhamanaye manāpaṃ amanāpaṃ manāpāmanāpanti saṃkilesaṃ vaṭṭati, nikkilesaṃ vaṭṭati. Dutiyanaye saṃkilesaṃ, tatiyanaye saṃkilesanikkilesaṃ vaṭṭati. Puna vuttaṃ – ‘‘paṭhamaṃ saṃkilesaṃ vaṭṭati, dutiyaṃ saṃkilesampi nikkilesampi, tatiyaṃ nikkilesameva vaṭṭatī’’ti. Sesaṃ sabbattha uttānamevāti.</paragraph>
    <centered line="111">Papañcasūdaniyā majjhimanikāyaṭṭhakathāya</centered>
    <centered line="112">Indriyabhāvanāsuttavaṇṇanā niṭṭhitā.</centered>
    <centered line="113">Pañcamavaggavaṇṇanā niṭṭhitā.</centered>
    <centered line="114">Uparipaṇṇāsaṭṭhakathā niṭṭhitā.</centered>
    <paragraph line="115">Yo <pageBreak edition="V" number="4.0266" /><pageBreak edition="P" number="5.0109" /> cāyaṃ ‘‘sabbadhammamūlapariyāyaṃ vo, bhikkhave, desissāmī’’ti āraddhattā <bold>ādikalyāṇo,</bold> majjhe ‘‘suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedalla’’nti vacanato <bold>majjhekalyāṇo,</bold> sanniṭṭhāne ‘‘ariyo bhāvitindriyo’’ti vacanato <bold>pariyosānakalyāṇo</bold>ti tividhakalyāṇo majjhimanikāyo ‘‘mahāvipassanā nāmāya’’nti vutto, so vaṇṇanāvasena samatto hoti.</paragraph>
    <subhead line="116">Nigamanakathā</subhead>
    <paragraph line="117">Ettāvatā <pageBreak edition="M" number="4.0253" /> ca –</paragraph>
    <gatha1 line="118">Āyācito sumatinā therena <bold>bhadantabuddhamittena,</bold></gatha1>
    <gathalast line="119">Pubbe mayūradūtapaṭṭanamhi saddhiṃ nivasantena.</gathalast>
    <gatha1 line="120">Paravādavidhaṃsanassa <bold>majjhimanikāyaseṭṭhassa,</bold></gatha1>
    <gathalast line="121">Yamahaṃ <bold>papañcasūdanimaṭṭhakathaṃ</bold> kātumārabhiṃ.</gathalast>
    <gatha1 line="122">Sā hi mahāaṭṭhakathāya sāramādāya niṭṭhitā esā,</gatha1>
    <gathalast line="123">Sattuttarasatamattāya pāḷiyā bhāṇavārehi.</gathalast>
    <gatha1 line="124">Ekūnasaṭṭhimatto visuddhimaggopi bhāṇavārehi,</gatha1>
    <gathalast line="125">Atthappakāsanatthāya āgamānaṃ kato yasmā.</gathalast>
    <gatha1 line="126">Tasmā tena sahā’yaṃ gāthāgaṇanānayena aṭṭhakathā,</gatha1>
    <gathalast line="127">Samadhikachasaṭṭhisatamiti viññeyyā bhāṇavārānaṃ.</gathalast>
    <gatha1 line="128">Samadhikachasaṭṭhisatapamāṇamiti bhāṇavārato esā,</gatha1>
    <gathalast line="129">Samayaṃ pakāsayantī mahāvihārādhivāsīnaṃ.</gathalast>
    <gatha1 line="130">Mūlaṭṭhakathāsāraṃ <pageBreak edition="V" number="4.0267" /><pageBreak edition="P" number="5.0110" /> ādāya mayā imaṃ karontena,</gatha1>
    <gathalast line="131">Yaṃ paññamupacitaṃ tena hotu loko sadā sukhitoti.</gathalast>
    <paragraph line="132">Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhanasamatthena paññāveyyattiyasamannāgatena tipiṭakapariyattippabhede sāṭṭhakathe satthu sāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā <bold>buddhaghoso</bold>ti garūhi gahitanāmadheyyena therena katā ayaṃ <bold>papañcasūdanī</bold> nāma majjhimanikāyaṭṭhakathā –</paragraph>
    <gatha1 line="133">Tāva <pageBreak edition="M" number="4.0254" /> tiṭṭhatu lokasmiṃ, lokanittharaṇesinaṃ;</gatha1>
    <gathalast line="134">Dassentī kulaputtānaṃ, nayaṃ diṭṭhivisuddhiyā.</gathalast>
    <gatha1 line="135">Buddhoti nāmampi, suddhacittassa tādino;</gatha1>
    <gathalast line="136">Lokamhi lokajeṭṭhassa, pavattati mahesinoti.</gathalast>
    <centered line="137">Papañcasūdanī nāma</centered>
    <centered line="138">Majjhimanikāyaṭṭhakathā sabbākārena niṭṭhitā.</centered>
  </content>
</document>