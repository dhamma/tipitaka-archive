<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0203a.att3.xml</normativeSource>
    <archivePath>roman/atthakatha/suttapitaka (atthakatha)/majjhimanikaya (atthakatha)/uparipannasa-atthakatha/4. vibhangavaggo.xml</archivePath>
    <baseFileName>4. vibhangavaggo</baseFileName>
    <titlePath>4. Vibhaṅgavaggo - Uparipaṇṇāsa-aṭṭhakathā - Majjhimanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">4. Vibhaṅgavaggo</chapter>
    <subhead line="2">1. Bhaddekarattasuttavaṇṇanā</subhead>
    <paragraph line="3" number="272"><bold>Evaṃ</bold><pageBreak edition="Vipassana Research Institut" number="4.0176" /><pageBreak edition="Pali Text Society" number="5.0001" /><pageBreak edition="Myanmar" number="4.0170" /><bold>me suta</bold>nti bhaddekarattasuttaṃ. Tattha <bold>bhaddekarattassā</bold>ti vipassanānuyogasamannāgatattā bhaddakassa ekarattassa. <bold>Uddesa</bold>nti mātikaṃ. <bold>Vibhaṅga</bold>nti vitthārabhājanīyaṃ.</paragraph>
    <paragraph line="4"><bold>Atīta</bold>nti atīte pañcakkhandhe. <bold>Nānvāgameyyā</bold>ti taṇhādiṭṭhīhi nānugaccheyya. <bold>Nappaṭikaṅkhe</bold>ti taṇhādiṭṭhīhi na pattheyya. <bold>Yadatīta</bold>nti idamettha kāraṇavacanaṃ. Yasmā yaṃ atītaṃ, taṃ pahīnaṃ niruddhaṃ atthaṅgataṃ, tasmā taṃ puna nānugaccheyya. Yasmā ca yaṃ anāgataṃ, taṃ appattaṃ ajātaṃ anibbattaṃ, tasmā tampi na pattheyya.</paragraph>
    <paragraph line="5"><bold>Tattha tatthā</bold>ti paccuppannampi dhammaṃ yattha yattheva uppanno, tattha tattheva ca naṃ aniccānupassanādīhi sattahi anupassanāhi yo vipassati araññādīsu vā tattha tattheva vipassati. <bold>Asaṃhīraṃ</bold><pageBreak edition="Pali Text Society" number="5.0002" /><bold>asaṃkuppa</bold>nti idaṃ vipassanāpaṭivipassanādassanatthaṃ vuttaṃ. Vipassanā hi rāgādīhi na saṃhīrati na saṃkuppatīti asaṃhīraṃ asaṃkuppaṃ, taṃ anubrūhaye vaḍḍheyya, paṭivipasseyyāti vuttaṃ hoti. Atha vā nibbānaṃ rāgādīhi na saṃhīrati na saṃkuppatīti asaṃhīraṃ asaṃkuppaṃ. Taṃ <bold>vidvā</bold> paṇḍito bhikkhu anubrūhaye, punappunaṃ tadārammaṇaṃ taṃ taṃ phalasamāpattiṃ appento vaḍḍheyyāti attho.</paragraph>
    <paragraph line="6">Tassa pana anubrūhantassa atthāya – <bold>ajjeva kiccamātappa</bold>nti kilesānaṃ ātāpanaparitāpanena ātappanti laddhanāmaṃ vīriyaṃ ajjeva kātabbaṃ. <bold>Ko jaññā maraṇaṃ suve</bold>ti <pageBreak edition="Vipassana Research Institut" number="4.0177" /> sve jīvitaṃ vā maraṇaṃ vā ko jānāti. Ajjeva dānaṃ vā dassāmi, sīlaṃ vā rakkhissāmi, aññataraṃ vā pana kusalaṃ karissāmīti hi ‘‘ajja tāva papañco atthi, sve vā punadivase vā karissāmī’’ti cittaṃ anuppādetvā ajjeva karissāmīti evaṃ vīriyaṃ kātabbanti dasseti. <bold>Mahāsenenā</bold>ti aggivisasatthādīni anekāni maraṇakāraṇāni tassa senā, tāya mahatiyā senāya vasena mahāsenena evarūpena maccunā saddhiṃ ‘‘katipāhaṃ tāva āgamehi yāvāhaṃ buddhapūjādiṃ attano avassayakammaṃ karomī’’ti <pageBreak edition="Myanmar" number="4.0171" />. Evaṃ mittasanthavākārasaṅkhāto vā, ‘‘idaṃ sataṃ vā sahassaṃ vā gahetvā katipāhaṃ āgamehī’’ti evaṃ lañjānuppadānasaṅkhāto vā, ‘‘imināhaṃ balarāsinā paṭibāhissāmī’’ti evaṃ balarāsisaṅkhāto vā saṅgaro natthi. <bold>Saṅgaro</bold>ti hi mittasanthavākāralañjānuppadānabalarāsīnaṃ <pageBreak edition="Pali Text Society" number="5.0003" /> nāmaṃ, tasmā ayamattho vutto.</paragraph>
    <paragraph line="7"><bold>Atandita</bold>nti analasaṃ uṭṭhāhakaṃ. Evaṃ paṭipannattā bhaddo ekaratto assāti <bold>bhaddekaratto</bold>. Iti taṃ evaṃ paṭipannapuggalaṃ ‘‘bhaddekaratto aya’’nti. Rāgādīnaṃ santatāya <bold>santo buddhamuni</bold> ācikkhati.</paragraph>
    <paragraph line="8" number="273"><bold>Evaṃrūpo</bold>tiādīsu kāḷopi samāno indanīlamaṇivaṇṇo ahosinti evaṃ manuññarūpavaseneva evaṃrūpo ahosiṃ. Kusalasukhasomanassavedanāvaseneva evaṃvedano. Taṃsampayuttānaṃyeva saññādīnaṃ vasena evaṃsañño evaṃsaṅkhāro evaṃviññāṇo ahosiṃ atītamaddhānanti.</paragraph>
    <paragraph line="9"><bold>Tattha nandiṃ samanvānetī</bold>ti tesu rūpādīsu taṇhaṃ samanvāneti anupavatteti. Hīnarūpādivasena pana evaṃrūpo ahosiṃ…pe… evaṃviññāṇo ahosinti na maññati.</paragraph>
    <paragraph line="10"><bold>Nandiṃ na samanvānetī</bold>ti taṇhaṃ vā taṇhāsampayuttadiṭṭhiṃ vā nānupavattayati.</paragraph>
    <paragraph line="11" number="274"><bold>Evaṃrūpo siya</bold>ntiādīsupi taṃmanuññarūpādivaseneva taṇhādiṭṭhipavattasaṅkhātā nandisamanvānayanāva veditabbā.</paragraph>
    <paragraph line="12" number="275"><bold>Kathañca</bold><pageBreak edition="Vipassana Research Institut" number="4.0178" />, <bold>bhikkhave, paccuppannesu dhammesu saṃhīratī</bold>ti idaṃ ‘‘paccuppannañca yo dhammaṃ, tattha tattha vipassati. Asaṃhīraṃ asaṃkuppa’’nti uddesassa niddesatthaṃ vuttaṃ. Kāmañcettha ‘‘kathañca, bhikkhave, paccuppannaṃ dhammaṃ <pageBreak edition="Pali Text Society" number="5.0004" /> na vipassatī’’tiādi vattabbaṃ siyā, yasmā pana asaṃhīrāti ca asaṃkuppāti ca vipassanā vuttā, tasmā tassā eva abhāvañca bhāvañca dassetuṃ saṃhīratīti mātikaṃ uddharitvā vitthāro vutto. Tattha <bold>saṃhīratī</bold>ti vipassanāya abhāvato taṇhādiṭṭhīhi <pageBreak edition="Myanmar" number="4.0172" /> ākaḍḍhiyati. <bold>Na saṃhīratī</bold>ti vipassanāya bhāvena taṇhādiṭṭhīhi nākaḍḍhiyati. Sesaṃ sabbattha uttānamevāti.</paragraph>
    <centered line="13">Papañcasūdaniyā majjhimanikāyaṭṭhakathāya</centered>
    <centered line="14">Bhaddekarattasuttavaṇṇanā niṭṭhitā.</centered>
    <subhead line="15">2. Ānandabhaddekarattasuttavaṇṇanā</subhead>
    <paragraph line="16" number="276"><bold>Evaṃ</bold><pageBreak edition="Vipassana Research Institut" number="4.0179" /><bold>me suta</bold>nti ānandabhaddekarattasuttaṃ. Tattha <bold>paṭisallānā vuṭṭhito</bold>ti phalasamāpattito vuṭṭhito. <bold>Ko nu kho, bhikkhave</bold>ti jānantova kathāsamuṭṭhāpanatthaṃ pucchi.</paragraph>
    <paragraph line="17" number="278"><bold>Sādhu sādhū</bold>ti therassa sādhukāramadāsi. <bold>Sādhu kho tva</bold>nti parimaṇḍalehi padabyañjanehi parisuddhehi kathitattā desanaṃ pasaṃsanto āha. Sesaṃ sabbattha uttānamevāti.</paragraph>
    <centered line="18">Papañcasūdaniyā majjhimanikāyaṭṭhakathāya</centered>
    <centered line="19">Ānandabhaddekarattasuttavaṇṇanā niṭṭhitā.</centered>
    <subhead line="20">3. Mahākaccānabhaddekarattasuttavaṇṇanā</subhead>
    <paragraph line="21" number="279"><bold>Evaṃ</bold><pageBreak edition="Vipassana Research Institut" number="4.0180" /><bold>me suta</bold>nti mahākaccānabhaddekarattasuttaṃ. Tattha <bold>tapodārāme</bold>ti tattodakassa rahadassa vasena evaṃladdhanāme ārāme. Vebhārapabbatassa <pageBreak edition="Pali Text Society" number="5.0005" /> kira heṭṭhā bhūmaṭṭhakanāgānaṃ pañcayojanasatikaṃ nāgabhavanaṃ devalokasadisaṃ maṇimayena talena ārāmauyyānehi ca samannāgataṃ, tattha nāgānaṃ kīḷanaṭṭhāne mahāudakarahado, tato tapodā nāma nadī sandati kuthitā uṇhodakā. Kasmā panesā edisā jātā? Rājagahaṃ kira parivāretvā mahā petaloko, tattha dvinnaṃ mahālohakumbhinirayānaṃ antarena ayaṃ tapodā āgacchati, tasmā sā kuthitā sandati. Vuttampi cetaṃ – ‘‘yatāyaṃ, bhikkhave, tapodā sandati, so daho acchodako sītodako sātodako setodako suppatittho ramaṇīyo pahūtamacchakacchapo, cakkamattāni ca padumāni pupphanti <pageBreak edition="Myanmar" number="4.0173" />. Apicāyaṃ, bhikkhave, tapodā dvinnaṃ mahānirayānaṃ antarikāya āgacchati, tenāyaṃ tapodā kuthitā sandatī’’ti (pārā. 231). Imassa pana ārāmassa abhisammukhaṭṭhāne tato mahāudakarahado jāto, tassa nāmavasenāyaṃ vihāro <bold>tapodārāmo</bold>ti vuccati.</paragraph>
    <paragraph line="22" number="280"><bold>Samiddhī</bold>ti tassa kira therassa attabhāvo samiddho abhirūpo pāsādiko, tasmā samiddhitveva saṅkhaṃ gato. <bold>Ādibrahmacariyako</bold>ti maggabrahmacariyassa ādi pubbabhāgappaṭipattibhūto. <bold>Idaṃ vatvāna sugato uṭṭhāyāsanā</bold>ti madhupiṇḍikasutte (ma. ni. 1.199 ādayo) vuttanayeneva vitthāretabbaṃ.</paragraph>
    <paragraph line="23" number="282"><bold>Iti me cakkhu</bold>nti imasmiṃ kira sutte bhagavā dvādasāyatanavaseneva mātikaṃ ṭhapesi. Theropi ‘‘bhagavatā heṭṭhā <pageBreak edition="Pali Text Society" number="5.0006" /> dvīsu, upari catutthe cāti imesu tīsu suttesu pañcakkhandhavasena mātikā ca vibhaṅgo ca kato, idha pana dvādasāyatanavaseneva vibhajanatthaṃ mātikā ṭhapitā’’ti nayaṃ paṭilabhitvā evamāha. Imaṃ pana nayaṃ labhantena therena bhāriyaṃ kataṃ, apade padaṃ dassitaṃ, ākāse padaṃ kataṃ, tena naṃ bhagavā imameva suttaṃ sandhāya – ‘‘etadaggaṃ <pageBreak edition="Vipassana Research Institut" number="4.0181" />, bhikkhave, mama sāvakānaṃ bhikkhūnaṃ saṃkhittena bhāsitassa vitthārena atthaṃ vibhajantānaṃ yadidaṃ mahākaccāno’’ti (a. ni. 1.197) etadagge ṭhapesi. Ettha pana <bold>cakkhū</bold>ti cakkhupasādo. <bold>Rūpā</bold>ti catusamuṭṭhānikarūpā. Iminā nayena sesāyatanānipi veditabbāni. <bold>Viññāṇa</bold>nti nikantiviññāṇaṃ. <bold>Tadabhinandatī</bold>ti taṃ cakkhuñceva rūpañca taṇhādiṭṭhivasena abhinandati. <bold>Anvāgametī</bold>ti taṇhādiṭṭhīhi anugacchati.</paragraph>
    <paragraph line="24"><bold>Iti me mano ahosi atītamaddhānaṃ iti dhammā</bold>ti ettha pana <bold>mano</bold>ti bhavaṅgacittaṃ. <bold>Dhammā</bold>ti tebhūmakadhammārammaṇaṃ.</paragraph>
    <paragraph line="25" number="283"><bold>Paṇidahatī</bold>ti patthanāvasena ṭhapesi. <bold>Paṇidhānapaccayā</bold>ti patthanāṭṭhapanakāraṇā. Sesaṃ sabbattha uttānamevāti.</paragraph>
    <centered line="26">Papañcasūdaniyā majjhimanikāyaṭṭhakathāya</centered>
    <centered line="27">Mahākaccānabhaddekarattasuttavaṇṇanā niṭṭhitā.</centered>
    <subhead line="28">4. Lomasakaṅgiyabhaddekarattasuttavaṇṇanā</subhead>
    <paragraph line="29" number="286"><bold>Evaṃ</bold><pageBreak edition="Vipassana Research Institut" number="4.0182" /><pageBreak edition="Myanmar" number="4.0174" /><bold>me suta</bold>nti lomasakaṅgiyabhaddekarattasuttaṃ. Tattha <bold>lomasakaṅgiyo</bold>ti aṅgathero kira nāmesa, kāyassa pana īsakalomasākāratāya lomasakaṅgiyoti pākaṭo jāto. <bold>Candano</bold><pageBreak edition="Pali Text Society" number="5.0007" /><bold>devaputto</bold>ti kassapasammāsambuddhakāle kiresa candano nāma upāsako aḍḍho mahaddhano tīṇi ratanāni catūhi paccayehi pūjetvā devaloke nibbatto, purimanāmena candano devaputtotveva saṅkhaṃ gato. <bold>Paṇḍukambalasilāya</bold>nti rattakambalasilāyaṃ. Tassā kira rattakambalasseva jayasumanapuppharāsi viya vaṇṇo, tasmā ‘‘paṇḍukambalasilā’’ti vuccati.</paragraph>
    <paragraph line="30">Kadā pana tattha bhagavā vihāsīti? Bodhipattito sattame saṃvacchare sāvatthiyaṃ āsāḷhīmāsapuṇṇamāya dvādasayojanāya parisāya majjhe yamakapāṭihāriyaṃ katvā oruyha kaṇḍambamūle paññattavarabuddhāsane nisīditvā dhammadesanāya mahājanaṃ mahāviduggato uddharitvā buddhā nāma yasmā pāṭihāriyaṃ katvā manussapathe na vasanti, tasmā passamānasseva tassa janassa padavīkkamaṃ katvā tāvatiṃsabhavane pāricchattakamūle paṇḍukambalasilāyaṃ vassaṃ upagato, tasmiṃ samaye vihāsi.</paragraph>
    <paragraph line="31"><bold>Tatra bhagavā</bold>ti tatra viharanto bhagavā yebhuyyena dasahi cakkavāḷasahassehi sannipatitāhi devatāhi parivuto mātaraṃ kāyasakkhiṃ katvā <bold>abhidhammapiṭakaṃ</bold> kathento gambhīraṃ nipuṇaṃ tilakkhaṇāhataṃ rūpārūpaparicchedakathaṃ paṭivijjhituṃ asakkontānaṃ devānaṃ saṃvegajananatthaṃ antarantarā bhaddekarattassa uddesañca vibhaṅgañca abhāsi. Tatrāyaṃ devaputto uggaṇhanto imā gāthā saddhiṃ vibhaṅgena uggaṇhi, devattassa pana pamādādhiṭṭhānattā dibbehi ārammaṇehi nippīḷiyamāno anupubbena suttaṃ sammuṭṭho gāthāmattameva dhāresi. Tenāha <pageBreak edition="Pali Text Society" number="5.0008" /> ‘‘evaṃ kho ahaṃ bhikkhu dhāremi bhaddekarattiyo gāthā’’ti.</paragraph>
    <paragraph line="32"><bold>Uggaṇhāhi</bold><pageBreak edition="Vipassana Research Institut" number="4.0183" /><pageBreak edition="Myanmar" number="4.0175" /><bold>tva</bold>ntiādīsu tuṇhībhūto nisīditvā suṇanto uggaṇhāti nāma, vācāya sajjhāyaṃ karonto pariyāpuṇāti nāma, aññesaṃ vācento dhāreti nāma. Sesamettha uttānamevāti.</paragraph>
    <centered line="33">Papañcasūdaniyā majjhimanikāyaṭṭhakathāya</centered>
    <centered line="34">Lomasakaṅgiyabhaddekarattasuttavaṇṇanā niṭṭhitā.</centered>
    <subhead line="35">5. Cūḷakammavibhaṅgasuttavaṇṇanā</subhead>
    <paragraph line="36" number="289"><bold>Evaṃ</bold><pageBreak edition="Vipassana Research Institut" number="4.0184" /><bold>me suta</bold>nti cūḷakammavibhaṅgasuttaṃ. Tattha <bold>subho</bold>ti so kira dassanīyo ahosi pāsādiko, tenassa aṅgasubhatāya subhotveva nāmaṃ akaṃsu. <bold>Māṇavo</bold>ti pana taṃ taruṇakāle vohariṃsu, so mahallakakālepi teneva vohārena vohariyati. <bold>Todeyyaputto</bold>ti todeyyassa nāma pasenadirañño purohitabrāhmaṇassa putto. So kira sāvatthiyā avidūre tudigāmo nāma atthi, tassa adhipatittā todeyyoti saṅkhaṃ gato. Mahādhano pana hoti sattāsītikoṭivibhavo paramamaccharī, ‘‘dadato bhogānaṃ aparikkhayo nāma natthī’’ti cintetvā kassaci kiñci na deti. Vuttampi cetaṃ –</paragraph>
    <gatha1 line="37">‘‘Añjanānaṃ khayaṃ disvā, vammikānañca sañcayaṃ;</gatha1>
    <gathalast line="38">Madhūnañca samāhāraṃ, paṇḍito gharamāvase’’ti.</gathalast>
    <paragraph line="39">Evaṃ adānameva sikkhāpesi. Dhuravihāre vasato sammāsambuddhassa yāguuḷuṅgamattaṃ vā bhattakaṭacchumattaṃ vā adatvā dhanalobhena kālaṃ katvā tasmiṃyeva ghare sunakho hutvā nibbatto. Subho taṃ sunakhaṃ ativiya piyāyati <pageBreak edition="Pali Text Society" number="5.0009" />, attano bhuñjanakabhattaṃyeva bhojeti, ukkhipitvā varasayane sayāpeti. Atha bhagavā ekadivasaṃ paccūsasamaye lokaṃ volokento taṃ sunakhaṃ disvā – ‘‘todeyyabrāhmaṇo dhanalobhena attanova ghare sunakho hutvā nibbatto, ajja mayi subhassa gharaṃ gate maṃ disvā sunakho bhukkāraṃ karissati, athassāhaṃ ekaṃ vacanaṃ vakkhāmi, so ‘jānāti maṃ samaṇo gotamo’ti gantvā uddhanaṭṭhāne <pageBreak edition="Myanmar" number="4.0176" /> nipajjissati. Tatonidānaṃ subhassa mayā saddhiṃ eko kathāsallāpo bhavissati, so dhammaṃ sutvā saraṇesu patiṭṭhahissati, sunakho pana kālaṃ katvā niraye nibbattissatī’’ti imaṃ māṇavassa saraṇesu patiṭṭhānabhāvaṃ ñatvā bhagavā taṃ divasaṃ sarīrapaṭijagganaṃ katvā ekakova gāmaṃ pavisitvā nikkhante māṇave taṃ gharaṃ piṇḍāya pāvisi.</paragraph>
    <paragraph line="40">Sunakho <pageBreak edition="Vipassana Research Institut" number="4.0185" /> bhagavantaṃ disvā bhukkāraṃ karonto bhagavato samīpaṃ gato. Tato naṃ bhagavā etadavoca – ‘‘todeyya tvaṃ pubbepi maṃ bho bhoti paribhavitvā sunakho jāto, idānipi bhukkāraṃ katvā avīciṃ gamissasī’’ti. Sunakho taṃ sutvā – ‘‘jānāti maṃ samaṇo gotamo’’ti vippaṭisārī hutvā gīvaṃ onāmetvā uddhanantare chārikāyaṃ nipanno. Manussā ukkhipitvā sayane sayāpetuṃ nāsakkhiṃsu. Subho āgantvā – ‘‘kenāyaṃ sunakho sayanā oropito’’ti āha. Manussā na kenacīti vatvā taṃ pavattiṃ ārocesuṃ. Māṇavo sutvā – ‘‘mama pitā brahmaloke nibbatto, todeyyo nāma sunakho natthi. Samaṇo pana gotamo pitaraṃ sunakhaṃ karoti, yaṃkiñci esa mukhāruḷhaṃ bhāsatī’’ti kujjhitvā bhagavantaṃ musāvādena niggahetukāmo vihāraṃ gantvā taṃ pavattiṃ pucchi.</paragraph>
    <paragraph line="41">Bhagavāpi tassa tatheva vatvā avisaṃvādanatthaṃ āha – ‘‘atthi pana te māṇava pitarā anakkhātaṃ dhana’’nti <pageBreak edition="Pali Text Society" number="5.0010" />. Atthi, bho gotama, satasahassagghanikā suvaṇṇamālā satasahassagghanikā suvaṇṇapādukā satasahassagghanikā suvaṇṇapāti satasahassañca kahāpaṇanti. Gaccha taṃ sunakhaṃ appodakapāyāsaṃ bhojāpetvā sayane āropetvā īsakaṃ niddaṃ okkantakāle puccha, sabbaṃ te ācikkhissati. Atha naṃ jāneyyāsi ‘‘pitā me eso’’ti. Māṇavo – ‘‘sace saccaṃ bhavissati, dhanaṃ lacchāmi, no ce, samaṇaṃ gotamaṃ musāvādena niggaṇhissāmī’’ti dvīhipi kāraṇehi tuṭṭho gantvā tathā akāsi. Sunakho – ‘‘ñātomhi iminā’’ti roditvā huṃ hunti karonto dhananidhānaṭṭhānaṃ gantvā pādena pathaviṃ khaṇitvā saññaṃ adāsi, māṇavo dhanaṃ gahetvā – ‘‘bhavapaṭicchannaṃ nāma evaṃ sukhumaṃ paṭisandhiantaraṃ pākaṭaṃ samaṇassa gotamassa, addhā esa sabbaññū’’ti bhagavati pasannacitto cuddasa pañhe abhisaṅkhari. Aṅgavijjāpāṭhako kiresa, tenassa <pageBreak edition="Myanmar" number="4.0177" /> etadahosi – ‘‘idaṃ dhammapaṇṇākāraṃ gahetvā samaṇaṃ gotamaṃ pañhe pucchissāmī’’ti dutiyagamanena yena bhagavā tenupasaṅkami, tena puṭṭhapañhe pana bhagavā ekappahāreneva vissajjento <bold>kammassakā</bold>tiādimāha.</paragraph>
    <paragraph line="42">Tattha kammaṃ etesaṃ sakaṃ attano bhaṇḍakanti <bold>kammassakā</bold>. Kammassa dāyādāti <bold>kammadāyādā,</bold> kammaṃ etesaṃ dāyajjaṃ bhaṇḍakanti attho. Kammaṃ etesaṃ yoni kāraṇanti <bold>kammayonī</bold>. Kammaṃ etesaṃ bandhūti <bold>kammabandhū,</bold> kammañātakāti attho. Kammaṃ etesaṃ paṭisaraṇaṃ patiṭṭhāti <pageBreak edition="Vipassana Research Institut" number="4.0186" /><bold>kammapaṭisaraṇā. Yadidaṃ</bold><pageBreak edition="Pali Text Society" number="5.0011" /><bold>hīnappaṇītatāyā</bold>ti yaṃ idaṃ ‘‘tvaṃ hīno bhava, tvaṃ paṇīto, tvaṃ appāyuko, tvaṃ dīghāyuko…pe… tvaṃ duppañño bhava, tvaṃ paññavā’’ti evaṃ hīnappaṇītatāya vibhajanaṃ, taṃ na añño koci karoti, kammameva evaṃ satte vibhajatīti attho. Na māṇavo kathitassa atthaṃ sañjānāsi, ghanadussapaṭṭenassa mukhaṃ bandhitvā madhuraṃ purato ṭhapitaṃ viya ahosi. Mānanissito kiresa paṇḍitamānī, attanā samaṃ na passati. Athassa ‘‘kiṃ samaṇo gotamo katheti, yamahaṃ jānāmi, tadeva kathetīti ayaṃ māno mā ahosī’’ti mānabhañjanatthaṃ bhagavā ‘‘āditova duppaṭivijjhaṃ katvā kathessāmi, tato ‘nāhaṃ bho gotama jānāmi, vitthārena me pākaṭaṃ katvā kathethā’ti maṃ yācissati, athassāhaṃ yācitakāle kathessāmi, evañcassa sātthakaṃ bhavissatī’’ti duppaṭivijjhaṃ katvā kathesi.</paragraph>
    <paragraph line="43">Idāni so attano appaṭividdhabhāvaṃ pakāsento <bold>na kho aha</bold>ntiādimāha.</paragraph>
    <paragraph line="44" number="290"><bold>Samattenā</bold>ti paripuṇṇena. <bold>Samādinnenā</bold>ti gahitena parāmaṭṭhena. <bold>Appāyukasaṃvattanikā esā, māṇava, paṭipadā yadidaṃ pāṇātipātī</bold>ti yaṃ idaṃ pāṇātipātakammaṃ, esā appāyukasaṃvattanikā paṭipadāti.</paragraph>
    <paragraph line="45">Kathaṃ panesā appāyukataṃ karoti? Cattāri hi kammāni upapīḷakaṃ upacchedakaṃ janakaṃ upatthambhakanti. Balavakammena hi nibbattaṃ pavatte upapīḷakaṃ āgantvā <pageBreak edition="Myanmar" number="4.0178" /> atthato evaṃ vadati nāma – ‘‘sacāhaṃ paṭhamataraṃ jāneyyaṃ, na te idha nibbattituṃ dadeyyaṃ, catūsuyeva taṃ apāyesu nibbattāpeyyaṃ. Hotu, tvaṃ yattha <pageBreak edition="Pali Text Society" number="5.0012" /> katthaci nibbatta, ahaṃ upapīḷakakammaṃ nāma taṃ pīḷetvā nirojaṃ niyūsaṃ kasaṭaṃ karissāmī’’ti. Tato paṭṭhāya taṃ tādisaṃ karoti. Kiṃ karoti? Parissayaṃ upaneti, bhoge vināseti.</paragraph>
    <paragraph line="46">Tattha dārakassa mātukucchiyaṃ nibbattakālato paṭṭhāya mātu assādo vā sukhaṃ vā na hoti, mātāpitūnaṃ pīḷāva uppajjati. Evaṃ parissayaṃ upaneti. Dārakassa pana mātukucchimhi nibbattakālato paṭṭhāya gehe bhogā udakaṃ patvā loṇaṃ viya rājādīnaṃ vasena nassanti, kumbhadohanadhenuyo khīraṃ na denti, sūratā goṇā caṇḍā honti, kāṇā honti, khujjā <pageBreak edition="Vipassana Research Institut" number="4.0187" /> honti, gomaṇḍale rogo patati, dāsādayo vacanaṃ na karonti, vāpitaṃ sassaṃ na jāyati, gehagataṃ gehe, araññagataṃ araññe nassati, anupubbena ghāsacchādanamattaṃ dullabhaṃ hoti, gabbhaparihāro na hoti, vijātakāle mātuthaññaṃ chijjati, dārako parihāraṃ alabhanto pīḷito nirojo niyūso kasaṭo hoti, idaṃ <bold>upapīḷakakammaṃ</bold> nāma.</paragraph>
    <paragraph line="47">Dīghāyukakammena pana nibbattassa upacchedakakammaṃ āgantvā āyuṃ chindati. Yathā hi puriso aṭṭhusabhagamanaṃ katvā saraṃ khipeyya tamañño dhanuto vimuttamattaṃ muggarena paharitvā tattheva pāteyya, evaṃ dīghāyukakammena nibbattassa upacchedakakammaṃ āyuṃ chindati. Kiṃ karoti? Corānaṃ aṭaviṃ paveseti, vāḷamacchodakaṃ otāreti, aññataraṃ vā pana saparissayaṭṭhānaṃ upaneti, idaṃ <bold>upacchedakakammaṃ</bold> nāma, ‘‘upaghātaka’’ntipi etasseva nāmaṃ.</paragraph>
    <paragraph line="48">Paṭisandhinibbattakaṃ pana kammaṃ <bold>janakakammaṃ</bold> nāma. Appabhogakulādīsu nibbattassa bhogasampadādikaraṇena upatthambhakakammaṃ <bold>upatthambhakakammaṃ</bold><pageBreak edition="Pali Text Society" number="5.0013" /> nāma.</paragraph>
    <paragraph line="49">Imesu catūsu purimāni dve akusalāneva, janakaṃ kusalampi akusalampi, upatthambhakaṃ kusalameva. Tattha pāṇātipātakammaṃ upacchedakakammena appāyukasaṃvattanikaṃ hoti. Pāṇātipātinā vā kataṃ kusalakammaṃ <pageBreak edition="Myanmar" number="4.0179" /> uḷāraṃ na hoti, dīghāyukapaṭisandhiṃ janetuṃ na sakkoti. Evaṃ pāṇātipāto appāyukasaṃvattaniko hoti. Paṭisandhimeva vā niyāmetvā appāyukaṃ karoti, sanniṭṭhānacetanāya vā niraye nibbattati, pubbāparacetanāhi vuttanayena appāyuko hoti.</paragraph>
    <paragraph line="50"><bold>Dīghāyukasaṃvattanikā esā māṇava paṭipadā</bold>ti ettha parittakammenapi nibbattaṃ pavatte etaṃ pāṇātipātā viratikammaṃ āgantvā atthato evaṃ vadati nāma – ‘‘sacāhaṃ paṭhamataraṃ jāneyyaṃ, na te idha nibbattituṃ dadeyyaṃ, devalokeyeva taṃ nibbattāpeyyaṃ. Hotu, tvaṃ yattha katthaci nibbatti, ahaṃ upatthambhakakammaṃ nāma thambhaṃ te karissāmī’’ti upatthambhaṃ karoti. Kiṃ karoti? Parissayaṃ nāseti, bhoge uppādeti.</paragraph>
    <paragraph line="51">Tattha <pageBreak edition="Vipassana Research Institut" number="4.0188" /> dārakassa mātukucchiyaṃ nibbattakālato paṭṭhāya mātāpitūnaṃ sukhameva sātameva hoti. Yepi pakatiyā manussāmanussaparissayā honti, te sabbe apagacchanti. Evaṃ parissayaṃ nāseti. Dārakassa pana mātukucchimhi nibbattakālato paṭṭhāya gehe bhogānaṃ pamāṇaṃ na hoti, nidhikumbhiyo puratopi pacchatopi gehaṃ pavaṭṭamānā pavisanti. Mātāpitaro parehi ṭhapitadhanassāpi sammukhībhāvaṃ gacchanti. Dhenuyo bahukhīrā honti, goṇā sukhasīlā honti, vappaṭṭhāne sassāni sampajjanti. Vaḍḍhiyā vā sampayuttaṃ, tāvakālikaṃ vā dinnaṃ dhanaṃ acoditā sayameva āharitvā denti, dāsādayo suvacā honti, kammantā na parihāyanti. Dārako <pageBreak edition="Pali Text Society" number="5.0014" /> gabbhato paṭṭhāya parihāraṃ labhati, komārikavejjā sannihitāva honti. Gahapatikule jāto seṭṭhiṭṭhānaṃ, amaccakulādīsu jāto senāpatiṭṭhānādīni labhati. Evaṃ bhoge uppādeti. So aparissayo sabhogo ciraṃ jīvatīti. Evaṃ apāṇātipātakammaṃ dīghāyukasaṃvattanikaṃ hoti.</paragraph>
    <paragraph line="52">Apāṇātipātinā vā kataṃ aññampi kusalaṃ uḷāraṃ hoti, dīghāyukapaṭisandhiṃ janetuṃ sakkoti, evampi dīghāyukasaṃvattanikaṃ hoti. Paṭisandhimeva vā niyāmetvā dīghāyukaṃ karoti. Sanniṭṭhānacetanāya vā devaloke nibbattati, pubbāparacetanāhi vuttanayena dīghāyuko hoti. Iminā nayena sabbapañhavissajjanesu attho veditabbo.</paragraph>
    <paragraph line="53">Viheṭhanakammādīnipi <pageBreak edition="Myanmar" number="4.0180" /> hi pavatte āgantvā atthato tatheva vadamānāni viya upapīḷanena nibbhogataṃ āpādetvā paṭijagganaṃ alabhantassa roguppādanādīhi vā, viheṭhakādīhi katassa kusalassa anuḷāratāya vā, āditova paṭisandhiniyāmanena vā, vuttanayeneva pubbāparacetanāvasena vā bahvābādhatādīni karonti, apāṇātipāto viya ca aviheṭhanādīnipi appābādhatādīnīti.</paragraph>
    <paragraph line="54" number="293"> Ettha pana <bold>issāmanako</bold>ti issāsampayuttacitto. <bold>Upadussatī</bold>ti issāvaseneva upakkosanto dussati. <bold>Issaṃ bandhatī</bold>ti yavakalāpaṃ bandhanto viya yathā na nassati evaṃ bandhitvā viya ṭhapeti. <bold>Appesakkho</bold>ti appaparivāro, rattiṃ khitto viya saro na paññāyati, ucchiṭṭhahattho nisīditvā udakadāyakampi na labhati.</paragraph>
    <paragraph line="55" number="294"><bold>Na</bold><pageBreak edition="Vipassana Research Institut" number="4.0189" /><bold>dātā hotī</bold>ti macchariyavasena na dātā hoti. <bold>Tena kammenā</bold>ti tena macchariyakammena.</paragraph>
    <paragraph line="56" number="295"><bold>Abhivādetabba</bold>nti <pageBreak edition="Pali Text Society" number="5.0015" /> abhivādanārahaṃ buddhaṃ vā paccekabuddhaṃ vā ariyasāvakaṃ vā. <bold>Paccuṭṭhātabbā</bold>dīsupi eseva nayo. Imasmiṃ pana pañhavissajjane upapīḷakaupatthambhakakammāni na gahetabbāni. Na hi pavatte nīcakulinaṃ vā uccākulinaṃ vā sakkā kātuṃ, paṭisandhimeva pana niyāmetvā nīcakuliyaṃ kammaṃ nīcakule nibbatteti, uccākuliyaṃ kammaṃ uccākule.</paragraph>
    <paragraph line="57" number="296"><bold>Na paripucchitā hotī</bold>ti ettha pana aparipucchanena niraye na nibbattati. Aparipucchako pana ‘‘idaṃ kātabbaṃ, idaṃ na kātabba’’nti na jānāti, ajānanto kātabbaṃ na karoti, akātabbaṃ karoti. Tena niraye nibbattati, itaro sagge. <bold>Iti kho, māṇava…pe… yadidaṃ hīnappaṇītatāyā</bold>ti satthā desanaṃ yathānusandhiṃ pāpesi. Sesaṃ sabbattha uttānamevāti.</paragraph>
    <centered line="58">Papañcasūdaniyā majjhimanikāyaṭṭhakathāya</centered>
    <centered line="59">Cūḷakammavibhaṅgasuttavaṇṇanā niṭṭhitā.</centered>
    <centered line="60">Subhasuttantipi vuccati.</centered>
    <subhead line="61">6. Mahākammavibhaṅgasuttavaṇṇanā</subhead>
    <paragraph line="62" number="298"><bold>Evaṃ</bold><pageBreak edition="Vipassana Research Institut" number="4.0190" /><pageBreak edition="Myanmar" number="4.0181" /><bold>me suta</bold>nti mahākammavibhaṅgasuttaṃ. Tattha <bold>mogha</bold>nti tucchaṃ aphalaṃ. <bold>Sacca</bold>nti tathaṃ bhūtaṃ. Idañca etena na sammukhā sutaṃ, upālisutte (ma. ni. 2.56) pana – ‘‘manokammaṃ mahāsāvajjataraṃ paññapemi pāpassa kammassa kiriyāya pāpassa kammassa <pageBreak edition="Pali Text Society" number="5.0016" /> pavattiyā, no tathā kāyakammaṃ no tathā vacīkamma’’nti bhagavatā vuttaṃ atthi, sā kathā titthiyānaṃ antare pākaṭā jātā, taṃ gahetvā esa vadati. <bold>Atthi ca sā samāpattī</bold>ti idaṃ – ‘‘kathaṃ nu kho, bho, abhisaññānirodho hotī’’ti poṭṭhapādasutte (dī. ni. 1.406 ādayo) uppannaṃ abhisaññānirodhakathaṃ sandhāya vadati. <bold>Na kiñci vediyatī</bold>ti ekavedanampi na vediyati. <bold>Atthi ca kho</bold>ti thero nirodhasamāpattiṃ sandhāya anujānāti. <bold>Parirakkhitabba</bold>nti garahato mocanena rakkhitabbaṃ. Sañcetanā assa atthīti <bold>sañcetanikaṃ,</bold> sābhisandhikaṃ sañcetanikakammaṃ katvāti attho. <bold>Dukkhaṃ so</bold>ti thero ‘‘akusalameva sandhāya paribbājako pucchatī’’ti saññāya evaṃ vadati.</paragraph>
    <paragraph line="63"><bold>Dassanampi kho aha</bold>nti bhagavā caturaṅgepi andhakāre samantā yojanaṭṭhāne tilamattampi saṅkhāraṃ maṃsacakkhunāva passati, ayañca paribbājako na dūre gāvutamattabbhantare vasati, kasmā bhagavā evamāhāti? Samāgamadassanaṃ sandhāyevamāha.</paragraph>
    <paragraph line="64" number="299"><bold>Udāyī</bold>ti lāludāyī. <bold>Taṃ dukkhasmi</bold>nti sabbaṃ taṃ dukkhameva. Iti imaṃ vaṭṭadukkhaṃ kilesadukkhaṃ saṅkhāradukkhaṃ sandhāya ‘‘sace bhāsitaṃ bhaveyya bhagavā’’ti pucchati.</paragraph>
    <paragraph line="65" number="300"><bold>Ummaṅga</bold>nti pañhāummaṅgaṃ. <bold>Ummujjamāno</bold>ti sīsaṃ nīharamāno. <bold>Ayoniso ummujjissatī</bold>ti anupāyena sīsaṃ nīharissati. Idañca pana bhagavā jānanto neva dibbacakkhunā na cetopariyañāṇena na sabbaññutañāṇena jāni, adhippāyeneva <pageBreak edition="Pali Text Society" number="5.0017" /> pana aññāsi. Kathentassa hi adhippāyo nāma suvijāno hoti, kathetukāmo gīvaṃ paggaṇhāti, hanukaṃ <pageBreak edition="Vipassana Research Institut" number="4.0191" /> cāleti, mukhamassa phandati, sannisīdituṃ na sakkoti. Bhagavā tassa taṃ ākāraṃ <pageBreak edition="Myanmar" number="4.0182" /> disvā ‘‘ayaṃ udāyī sannisīdituṃ na sakkoti, yaṃ abhūtaṃ, tadeva kathessatī’’ti oloketvāva aññāsi. <bold>Ādiṃ yevā</bold>tiādimhiyeva. <bold>Tisso vedanā</bold>ti ‘‘kiṃ so vediyatī’’ti? Pucchantena ‘‘tisso vedanā pucchāmī’’ti evaṃ vavatthapetvāva tisso vedanā pucchitā. <bold>Sukhavedaniya</bold>nti sukhavedanāya paccayabhūtaṃ. Sesesupi eseva nayo.</paragraph>
    <paragraph line="66">Ettha ca kāmāvacarakusalato somanassasahagatacittasampayuttā catasso cetanā, heṭṭhā tikajjhānacetanāti evaṃ paṭisandhipavattesu sukhavedanāya jananato <bold>sukhavedaniyaṃ kammaṃ</bold> nāma. Kāmāvacarañcettha paṭisandhiyaṃyeva ekantena sukhaṃ janeti, pavatte iṭṭhamajjhattārammaṇe adukkhamasukhampi.</paragraph>
    <paragraph line="67">Akusalacetanā paṭisandhipavattesu dukkhasseva jananato <bold>dukkhavedaniyaṃ kammaṃ</bold> nāma. Kāyadvāre pavatteyeva cetaṃ ekantena dukkhaṃ janeti, aññattha adukkhamasukhampi, sā pana vedanā aniṭṭhāniṭṭhamajjhattesuyeva ārammaṇesu uppajjanato dukkhātveva saṅkhaṃ gatā.</paragraph>
    <paragraph line="68">Kāmāvacarakusalato pana upekkhāsahagatacittasampayuttā catasso cetanā, rūpāvacarakusalato catutthajjhānacetanāti evaṃ paṭisandhipavattesu tatiyavedanāya jananato <bold>adukkhamasukhavedaniyaṃ kammaṃ</bold> nāma. Ettha ca kāmāvacaraṃ paṭisandhiyaṃyeva ekantena adukkhamasukhaṃ janeti, pavatte iṭṭhārammaṇe sukhampi. Apica sukhavedaniyakammaṃ paṭisandhipavattivasena vaṭṭati, tathā adukkhamasukhavedaniyaṃ, <pageBreak edition="Pali Text Society" number="5.0018" /> dukkhavedaniyaṃ pavattivaseneva vaṭṭati. Etassa pana vasena sabbaṃ pavattivaseneva vaṭṭati.</paragraph>
    <paragraph line="69"><bold>Etassa bhagavā</bold>ti thero tathāgatena mahākammavibhaṅgakathanatthaṃ ālayo dassito, tathāgataṃ yācitvā mahākammavibhaṅgañāṇaṃ bhikkhusaṅghassa pākaṭaṃ karissāmīti cintetvā anusandhikusalatāya evamāha. Tattha <bold>mahākammavibhaṅga</bold>nti mahākammavibhajanaṃ. <bold>Katame cattāro…pe… idhānanda, ekacco puggalo…pe… nirayaṃ upapajjatī</bold>ti idaṃ na mahākammavibhaṅgañāṇabhājanaṃ, mahākammavibhaṅgañāṇabhājanatthāya pana mātikāṭṭhapanaṃ.</paragraph>
    <paragraph line="70" number="301"><bold>Idhānanda</bold><pageBreak edition="Vipassana Research Institut" number="4.0192" /><pageBreak edition="Myanmar" number="4.0183" />, <bold>ekacco samaṇo vā</bold>ti pāṭiyekko anusandhi. Idañhi bhagavā – ‘‘dibbacakkhukā samaṇabrāhmaṇā idaṃ ārammaṇaṃ katvā imaṃ paccayaṃ labhitvā idaṃ dassanaṃ gaṇhantī’’ti pakāsanatthaṃ ārabhi. Tattha <bold>ātappa</bold>ntiādīni pañcapi vīriyasseva nāmāni. <bold>Cetosamādhi</bold>nti dibbacakkhusamādhiṃ. <bold>Passatī</bold>ti ‘‘so satto kuhiṃ nibbatto’’ti olokento passati. <bold>Ye aññathā</bold>ti ye ‘‘dasannaṃ kusalānaṃ kammapathānaṃ pūritattā nirayaṃ upapajjatī’’ti jānanti, micchā tesaṃ ñāṇanti vadati. Iminā nayena sabbavāresu attho veditabbo. <bold>Vidita</bold>nti pākaṭaṃ. <bold>Thāmasā</bold>ti diṭṭhithāmena. <bold>Parāmāsā</bold>ti diṭṭhiparāmāsena. <bold>Abhinivissa voharatī</bold>ti adhiṭṭhahitvā ādiyitvā voharati.</paragraph>
    <paragraph line="71" number="302"><bold>Tatrānandā</bold>ti <pageBreak edition="Pali Text Society" number="5.0019" /> idampi na mahākammavibhaṅgañāṇassa bhājanaṃ, atha khvāssa mātikāṭṭhapanameva. Ettha pana etesaṃ dibbacakkhukānaṃ vacane ettakā anuññātā, ettakā ananuññātāti idaṃ dassitaṃ. Tattha <bold>tatrā</bold>ti tesu catūsu samaṇabrāhmaṇesu. <bold>Idamassā</bold>ti idaṃ vacanaṃ assa. <bold>Aññathā</bold>ti aññenākārena. Iti imesaṃ samaṇabrāhmaṇānaṃ vāde dvīsu ṭhānesu anuññātā, tīsu ananuññātāti evaṃ sabbattha anuññā nānuññā veditabbā.</paragraph>
    <paragraph line="72" number="303"> Evaṃ dibbacakkhukānaṃ vacane anuññā ca ananuññā ca dassetvā idāni mahākammavibhaṅgañāṇaṃ vibhajanto <bold>tatrānanda, yvāyaṃ puggalo</bold>tiādimāha.</paragraph>
    <paragraph line="73"><bold>Pubbe vāssa taṃ kataṃ hotī</bold>ti yaṃ iminā dibbacakkhukena kammaṃ karonto diṭṭho, tato pubbe kataṃ. Pubbe katenapi hi niraye nibbattati, pacchā katenapi nibbattati, maraṇakāle vā pana – ‘‘khando seṭṭho sivo seṭṭho, pitāmaho seṭṭho, issarādīhi vā loko visaṭṭho’’tiādinā micchādassanenapi nibbattateva. <bold>Diṭṭheva dhamme</bold>ti yaṃ tattha diṭṭhadhammavedanīyaṃ hoti, tassa diṭṭheva dhamme, yaṃ upapajjavedanīyaṃ, tassa upapajjitvā, yaṃ aparāpariyavedanīyaṃ, tassa aparasmiṃ pariyāye vipākaṃ paṭisaṃvedeti.</paragraph>
    <paragraph line="74">Iti <pageBreak edition="Myanmar" number="4.0184" /> ayaṃ samaṇo vā brāhmaṇo vā ekaṃ kammarāsiṃ ekañca vipākarāsiṃ addasa, sammāsambuddho iminā adiṭṭhe tayo kammarāsī, dve ca vipākarāsī addasa. Iminā pana diṭṭhe <pageBreak edition="Vipassana Research Institut" number="4.0193" /> adiṭṭhe ca cattāro kammarāsī tayo ca vipākarāsī addasa. Imāni satta ṭhānāni jānanañāṇaṃ tathāgatassa mahākammavibhaṅgañāṇaṃ nāma. Dutiyavāre dibbacakkhukena kiñci na diṭṭhaṃ <pageBreak edition="Pali Text Society" number="5.0020" />, tathāgatena pana tayo kammarāsī, dve ca vipākarāsī diṭṭhāti. Imānipi pañca paccattaṭṭhānāni jānanañāṇaṃ tathāgatassa mahākammavibhaṅgañāṇaṃ nāma. Sesavāradvayepi eseva nayo.</paragraph>
    <paragraph line="75"><bold>Abhabba</bold>nti bhūtavirahitaṃ akusalaṃ. <bold>Abhabbābhāsa</bold>nti abhabbaṃ ābhāsati abhibhavati paṭibāhatīti attho. Bahukasmiñhi akusalakamme āyūhite balavakammaṃ dubbalakammassa vipākaṃ paṭibāhitvā attano vipākassa okāsaṃ karoti idaṃ abhabbañceva abhabbābhāsañca. Kusalaṃ pana āyūhitvā āsanne akusalaṃ kataṃ hoti, taṃ kusalassa vipākaṃ paṭibāhitvā attano vipākassa okāsaṃ karoti, idaṃ abhabbaṃ bhabbābhāsaṃ. Bahumhi kusale āyūhitepi balavakammaṃ dubbalakammassa vipākaṃ paṭibāhitvā attano vipākassa okāsaṃ karoti, idaṃ bhabbañceva bhabbābhāsañca. Akusalaṃ pana āyūhitvā āsanne kusalaṃ kataṃ hoti, taṃ akusalassa vipākaṃ paṭibāhitvā attano vipākassa okāsaṃ karoti, idaṃ bhabbaṃ abhabbābhāsaṃ.</paragraph>
    <paragraph line="76">Apica upaṭṭhānākārenapettha attho veditabbo. Idañhi vuttaṃ hoti, abhabbato ābhāsati upaṭṭhātīti <bold>abhabbābhāsaṃ</bold>. Tattha ‘‘yvāyaṃ puggalo idha pāṇātipātī’’tiādinā nayena cattāro puggalā vuttā, tesu paṭhamassa kammaṃ abhabbaṃ abhabbābhāsaṃ, tañhi akusalattā abhabbaṃ, tassa ca niraye nibbattattā tattha nibbattikāraṇabhūtaṃ akusalaṃ hutvā upaṭṭhāti. Dutiyassa kammaṃ abhabbaṃ bhabbābhāsaṃ, tañhi akusalattā abhabbaṃ. Tassa pana sagge nibbattattā <pageBreak edition="Pali Text Society" number="5.0021" /> aññatitthiyānaṃ sagge nibbattikāraṇabhūtaṃ <pageBreak edition="Myanmar" number="4.0185" /> kusalaṃ hutvā upaṭṭhāti. Itarasmimpi kammadvaye eseva nayo. Sesaṃ sabbattha uttānamevāti.</paragraph>
    <centered line="77">Papañcasūdaniyā majjhimanikāyaṭṭhakathāya</centered>
    <centered line="78">Mahākammavibhaṅgasuttavaṇṇanā niṭṭhitā.</centered>
    <subhead line="79">7. Saḷāyatanavibhaṅgasuttavaṇṇanā</subhead>
    <paragraph line="80" number="304"><bold>Evaṃ</bold><pageBreak edition="Vipassana Research Institut" number="4.0194" /><bold>me suta</bold>nti saḷāyatanavibhaṅgasuttaṃ. Tattha <bold>veditabbānī</bold>ti sahavipassanena maggena jānitabbāni. <bold>Manopavicārā</bold>ti vitakkavicārā. Vitakkuppādakañhi mano idha manoti adhippetaṃ, manassa upavicārāti manopavicārā. <bold>Sattapadā</bold>ti vaṭṭavivaṭṭanissitānaṃ sattānaṃ padā. Ettha hi aṭṭhārasa vaṭṭapadā nāma, aṭṭhārasa vivaṭṭapadā nāma, tepi sahavipassanena maggeneva veditabbā. <bold>Yoggācariyāna</bold>nti hatthiyoggādiācārasikkhāpakānaṃ, dametabbadamakānanti attho. Sesaṃ vibhaṅgeyeva āvibhavissati. <bold>Ayamuddeso</bold>ti idaṃ mātikāṭṭhapanaṃ.</paragraph>
    <paragraph line="81" number="305"><bold>Cakkhāyatanā</bold>dīni visuddhimagge vitthāritāni. <bold>Cakkhuviññāṇa</bold>nti kusalākusalavipākato dve cakkhuviññāṇāni. Sesapasādaviññāṇesupi eseva nayo. Imāni pana dasa ṭhapetvā sesaṃ idha manoviññāṇaṃ nāma.</paragraph>
    <paragraph line="82"><bold>Cakkhusamphasso</bold>ti cakkhumhi samphasso. Cakkhuviññāṇasampayuttasamphassassetaṃ adhivacanaṃ. Sesesupi eseva nayo.</paragraph>
    <paragraph line="83"><bold>Cakkhunā</bold><pageBreak edition="Pali Text Society" number="5.0022" /><bold>rūpaṃ disvā</bold>ti cakkhuviññāṇena rūpaṃ disvā. Eseva nayo sabbattha. <bold>Somanassaṭṭhāniya</bold>nti somanassassa ārammaṇavasena kāraṇabhūtaṃ. <bold>Upavicaratī</bold>ti tattha vicārapavattanena upavicarati, vitakko taṃsampayutto cāti iminā nayena aṭṭhārasa vitakkavicārasaṅkhātā manopavicārā veditabbā. <bold>Cha somanassūpavicārā</bold>ti ettha pana somanassena saddhiṃ upavicarantīti somanassūpavicārā. Sesapadadvayepi eseva nayo.</paragraph>
    <paragraph line="84" number="306"><bold>Gehasitānī</bold>ti <pageBreak edition="Myanmar" number="4.0186" /> kāmaguṇanissitāni. <bold>Nekkhammasitānī</bold>ti vipassanānissitāni. <bold>Iṭṭhāna</bold>nti pariyesitānaṃ. <bold>Kantāna</bold>nti kāmitānaṃ. <bold>Manoramāna</bold>nti mano etesu ramatīti manoramāni, tesaṃ manoramānaṃ. <bold>Lokāmisapaṭisaṃyuttāna</bold>nti taṇhāpaṭisaṃyuttānaṃ. <bold>Atīta</bold>nti paṭiladdhaṃ <pageBreak edition="Vipassana Research Institut" number="4.0195" />. Paccuppannaṃ tāva ārabbha somanassaṃ uppajjatu, atīte kathaṃ uppajjatīti. Atītepi – ‘‘yathāhaṃ etarahi iṭṭhārammaṇaṃ anubhavāmi, evaṃ pubbepi anubhavi’’nti anussarantassa balavasomanassaṃ uppajjati.</paragraph>
    <paragraph line="85"><bold>Aniccata</bold>nti aniccākāraṃ. <bold>Vipariṇāmavirāganirodha</bold>nti pakativijahanena vipariṇāmaṃ, vigacchanena virāgaṃ, nirujjhanena nirodhaṃ. <bold>Sammapaññāyā</bold>ti vipassanāpaññāya. <bold>Idaṃ vuccati nekkhammasitaṃ somanassa</bold>nti idaṃ rañño viya attano sirisampattiṃ olokentassa vipassanaṃ paṭṭhapetvā nisinnassa saṅkhārānaṃ bhedaṃ passato saṅkhāragatamhi <pageBreak edition="Pali Text Society" number="5.0023" /> tikkhe sūre vipassanāñāṇe vahante uppannasomanassaṃ ‘‘nekkhammasitaṃ somanassa’’nti vuccati. Vuttampi cetaṃ –</paragraph>
    <gatha1 line="86">‘‘Suññāgāraṃ paviṭṭhassa, santacittassa bhikkhuno;</gatha1>
    <gathalast line="87">Amānusī ratī hoti, sammā dhammaṃ vipassato.</gathalast>
    <gatha1 line="88">Yato yato sammasati, khandhānaṃ udayabbayaṃ;</gatha1>
    <gathalast line="89">Labhatī pītipāmojjaṃ, amatantaṃ vijānata’’nti. (dha. pa. 373-374);</gathalast>
    <paragraph line="90"><bold>Imānī</bold>ti imāni chasu dvāresu iṭṭhārammaṇe āpāthagate aniccādivasena vipassanaṃ paṭṭhapetvā nisinnassa uppannāni cha nekkhammasitāni somanassāni.</paragraph>
    <paragraph line="91" number="307"><bold>Atīta</bold>nti paccuppannaṃ tāva patthetvā alabhantassa domanassaṃ uppajjatu, atīte kathaṃ uppajjatīti. Atītepi ‘‘yathāhaṃ etarahi iṭṭhārammaṇaṃ patthetvā na labhāmi, evaṃ pubbepi patthetvā na labhi’’nti anussarantassa balavadomanassaṃ uppajjati.</paragraph>
    <paragraph line="92"><bold>Anuttaresu vimokkhesū</bold>ti anuttaravimokkho nāma arahattaṃ, arahatte patthanaṃ paṭṭhapentassāti attho. <bold>Āyatana</bold>nti arahattāyatanaṃ. <bold>Pihaṃ upaṭṭhāpayato</bold>ti patthanaṃ paṭṭhapentassa. Taṃ panetaṃ patthanaṃ paṭṭhapentassa <pageBreak edition="Myanmar" number="4.0187" /> uppajjati, iti patthanāmūlakattā ‘‘pihaṃ upaṭṭhāpayato’’ti vuttaṃ. <bold>Imāni cha nekkhammasitāni domanassānī</bold>ti imāni evaṃ chasu dvāresu iṭṭhārammaṇe āpāthagate arahatte pihaṃ paṭṭhapetvā <pageBreak edition="Vipassana Research Institut" number="4.0196" /> tadadhigamāya aniccādivasena vipassanaṃ upaṭṭhapetvā ussukkāpetuṃ asakkontassa – ‘‘imampi pakkhaṃ imampi māsaṃ imampi saṃvaccharaṃ arahattaṃ pāpuṇituṃ nāsakkhi’’nti anusocato gāmantapabbhāravāsimahāsīvattherassa viya assudhārāpavattanavasena uppannadomanassāni <pageBreak edition="Pali Text Society" number="5.0024" /> cha nekkhammasitadomanassānīti veditabbāni. Vatthu pana <bold>sumaṅgalavilāsiniyā dīghanikāyaṭṭhakathāya</bold> sakkapañhavaṇṇanāyaṃ (dī. ni. aṭṭha. 2.361) vitthāritaṃ, icchantena tato gahetabbaṃ.</paragraph>
    <paragraph line="93" number="308"><bold>Uppajjati upekkhā</bold>ti ettha upekkhā nāma aññāṇupekhā. <bold>Anodhijinassā</bold>ti kilesodhiṃ jinitvā ṭhitattā khīṇāsavo odhijino nāma, tasmā akhīṇāsavassāti attho. <bold>Avipākajinassā</bold>ti etthapi āyatiṃ vipākaṃ jinitvā ṭhitattā khīṇāsavova vipākajino nāma, tasmā akhīṇāsavassevāti attho. <bold>Anādīnavadassāvino</bold>tiādīnavato upaddavato apassantassa. <bold>Imā cha gehasitā upekkhā</bold>ti imā evaṃ chasu dvāresu iṭṭhārammaṇe āpāthagate guḷapiṇḍake nilīnamakkhikā viya rūpādīni anativattamānā tattha laggā laggitā hutvā uppannā upekkhā cha gehasitā upekkhāti veditabbā.</paragraph>
    <paragraph line="94"><bold>Rūpaṃ sā ativattatī</bold>ti rūpaṃ sā anatikkamati, tattha nikantivasena na tiṭṭhati. <bold>Imā cha nekkhammasitā upekkhā</bold>ti imā evaṃ chasu dvāresu iṭṭhādiārammaṇe āpāthagate iṭṭhe arajjantassa, aniṭṭhe adussantassa, asamapekkhane asammuyhantassa, uppannavipassanā-ñāṇasampayuttā cha nekkhammasitā upekkhāti veditabbā.</paragraph>
    <paragraph line="95" number="309"><bold>Tatra idaṃ nissāya idaṃ pajahathā</bold>ti tesu chattiṃsasattapadesu aṭṭhārasa nissāya aṭṭhārasa pajahathāti attho. Teneva <pageBreak edition="Pali Text Society" number="5.0025" /> – ‘‘tatra, bhikkhave, yāni cha nekkhammasitānī’’tiādimāha. <bold>Nissāya āgammā</bold>ti pavattanavasena nissāya ceva āgamma ca. <bold>Evametesaṃ samatikkamo</bold><pageBreak edition="Myanmar" number="4.0188" /><bold>hotī</bold>ti evaṃ nekkhammasitānaṃ pavattanena gehasitāni atikkantāni nāma honti.</paragraph>
    <paragraph line="96">Evaṃ sarikkhakeneva sarikkhakaṃ jahāpetvā idāni balavatā dubbalaṃ jahāpento – ‘‘tatra, bhikkhave, yāni cha nekkhammasitāni somanassānī’’tiādimāha. Evaṃ nekkhammasitasomanassehi nekkhammasitadomanassāni <pageBreak edition="Vipassana Research Institut" number="4.0197" />, nekkhammasitaupekkhāhi ca nekkhammasitasomanassāni jahāpentena balavatā dubbalappahānaṃ kathitaṃ.</paragraph>
    <paragraph line="97">Ettha pana ṭhatvā upekkhākathā veditabbā – aṭṭhasu hi samāpattīsu paṭhamādīni ca tīṇi jhānāni, suddhasaṅkhāre ca pādake katvā vipassanaṃ āraddhānaṃ catunnaṃ bhikkhūnaṃ pubbabhāgavipassanā somanassasahagatā vā hoti upekkhāsahagatā vā, vuṭṭhānagāminī pana somanassasahagatāva. Catutthajjhānādīni pādakāni katvā vipassanaṃ āraddhānaṃ pañcannaṃ pubbabhāgavipassanā purimasadisāva. Vuṭṭhānagāminī pana upekkhāsahagatā hoti. Idaṃ sandhāya – ‘‘yā cha nekkhammasitā upekkhā, tā nissāya tā āgamma, yāni cha nekkhammasitāni somanassāni, tāni pajahathā’’ti vuttaṃ. Na kevalañca evaṃpaṭipannassa bhikkhuno ayaṃ vipassanāya vedanāvisesova hoti, ariyamaggepi pana jhānaṅgabojjhaṅgamaggaṅgānampi viseso hoti.</paragraph>
    <paragraph line="98">Ko panetaṃ visesaṃ niyameti? Keci tāva therā vipassanāpādakajjhānaṃ niyametīti vadanti, keci vipassanāya ārammaṇabhūtā khandhā niyamentīti vadanti, keci puggalajjhāsayo niyametīti vadanti. Tesampi vāde ayameva pubbabhāge vuṭṭhānagāminīvipassanā niyametīti veditabbā. Vinicchayakathā <pageBreak edition="Pali Text Society" number="5.0026" /> panettha <bold>visuddhimagge</bold> saṅkhārupekkhāniddese vuttāva.</paragraph>
    <paragraph line="99" number="310"><bold>Nānattā</bold>ti nānā bahū anekappakārā. <bold>Nānattasitā</bold>ti nānārammaṇanissitā. <bold>Ekattā</bold>ti ekā. <bold>Ekattasitā</bold>ti ekārammaṇanissitā. Katamā panāyaṃ upekkhāti? Heṭṭhā tāva aññāṇupekkhā vuttā, upari chaḷaṅgupekkhā vakkhati, idha samathaupekkhā, vipassanupekkhāti dve upekkhā gahitā.</paragraph>
    <paragraph line="100">Tattha yasmā aññāva rūpesu upekkhā, aññāva saddādīsu, na hi yā rūpe upekkhā, sā saddādīsu hoti. Rūpe upekkhā ca rūpameva ārammaṇaṃ karoti <pageBreak edition="Myanmar" number="4.0189" />, na saddādayo. Rūpe upekkhābhāvañca aññā samathaupekkhā pathavīkasiṇaṃ ārammaṇaṃ katvā uppajjati, aññā āpokasiṇādīni. Tasmā nānattaṃ nānattasitaṃ vibhajanto <bold>atthi, bhikkhave, upekkhā rūpesū</bold>tiādimāha <pageBreak edition="Vipassana Research Institut" number="4.0198" />. Yasmā pana dve vā tīṇi vā ākāsānañcāyatanāni vā viññāṇañcāyatanādīni vā natthi, tasmā ekattaṃ ekattasitaṃ vibhajanto <bold>atthi, bhikkhave, upekkhā ākāsānañcāyatananissitā</bold>tiādimāha.</paragraph>
    <paragraph line="101">Tattha ākāsānañcāyatanaupekkhā sampayuttavasena ākāsānañcāyatananissitā, ākāsānañcāyatanakhandhe vipassantassa vipassanupekkhā ārammaṇavasena ākāsānañcāyatananissitā. Sesāsupi eseva nayo.</paragraph>
    <paragraph line="102"><bold>Taṃ pajahathā</bold>ti ettha arūpāvacarasamāpattiupekkhāya rūpāvacarasamāpattiupekkhaṃ pajahāpeti, arūpāvacaravipassanupekkhāya rūpāvacaravipassanupekkhaṃ.</paragraph>
    <paragraph line="103"><bold>Atammayata</bold>nti <pageBreak edition="Pali Text Society" number="5.0027" /> ettha tammayatā nāma taṇhā, tassā pariyādānato vuṭṭhānagāminīvipassanā atammayatāti vuccati. <bold>Taṃ pajahathā</bold>ti idha vuṭṭhānagāminīvipassanāya arūpāvacarasamāpattiupekkhañca vipassanupekkhañca pajahāpeti.</paragraph>
    <paragraph line="104" number="311"><bold>Yadariyo</bold>ti ye satipaṭṭhāne ariyo sammāsambuddho sevati. Tattha tīsu ṭhānesu satiṃ paṭṭhapento satipaṭṭhāne sevatīti veditabbo. <bold>Na sussūsantī</bold>ti saddahitvā sotuṃ na icchanti. <bold>Na aññā</bold>ti jānanatthāya cittaṃ na upaṭṭhapenti. <bold>Vokkammā</bold>ti atikkamitvā. <bold>Satthu sāsanā</bold>ti satthu ovādaṃ gahetabbaṃ pūretabbaṃ na maññantīti attho. <bold>Na ca attamano</bold>ti na sakamano. Ettha ca gehasitadomanassavasena appatīto hotīti na evamattho daṭṭhabbo, appaṭipannakesu pana attamanatākāraṇassa abhāvenetaṃ vuttaṃ. <bold>Anavassuto</bold>ti paṭighaavassavena anavassuto. <bold>Sato sampajāno</bold>ti satiyā ca ñāṇena ca samannāgato <pageBreak edition="Myanmar" number="4.0190" />. <bold>Upekkhako</bold>ti chaḷaṅgupekkhāya upekkhako. <bold>Attamano</bold>ti idhāpi gehasitasomanassavasena uppilāvitoti na evamattho daṭṭhabbo, paṭipannakesu pana anattamanatākāraṇassa abhāvenetaṃ vuttaṃ. <bold>Anavassuto</bold>ti rāgāvassavena anavassuto.</paragraph>
    <paragraph line="105" number="312"><bold>Sārito</bold>ti <pageBreak edition="Vipassana Research Institut" number="4.0199" /> damito. <bold>Ekameva disaṃ dhāvatī</bold>ti anivattitvā dhāvanto ekaṃyeva disaṃ dhāvati, nivattitvā pana aparaṃ dhāvituṃ sakkoti. <bold>Aṭṭha</bold><pageBreak edition="Pali Text Society" number="5.0028" /><bold>disā vidhāvatī</bold>ti ekapallaṅkena nisinno kāyena anivattitvāva vimokkhavasena ekappahāreneva aṭṭha disā vidhāvati, puratthābhimukho vā dakkhiṇādīsu aññataradisābhimukho vā nisīditvā aṭṭha samāpattiyo samāpajjatiyevāti attho. Sesaṃ sabbattha uttānamevāti.</paragraph>
    <centered line="106">Papañcasūdaniyā majjhimanikāyaṭṭhakathāya</centered>
    <centered line="107">Saḷāyatanavibhaṅgasuttavaṇṇanā niṭṭhitā.</centered>
    <subhead line="108">8. Uddesavibhaṅgasuttavaṇṇanā</subhead>
    <paragraph line="109" number="313"><bold>Evaṃ</bold><pageBreak edition="Vipassana Research Institut" number="4.0200" /><bold>me suta</bold>nti uddesavibhaṅgasuttaṃ. Tattha <bold>uddesavibhaṅga</bold>nti uddesañca vibhaṅgañca, mātikañca vibhajanañcāti attho. <bold>Upaparikkheyyā</bold>ti tuleyya tīreyya pariggaṇheyya paricchindeyya. <bold>Bahiddhā</bold>ti bahiddhāārammaṇesu. <bold>Avikkhittaṃ avisaṭa</bold>nti nikantivasena ārammaṇe tiṭṭhamānaṃ vikkhittaṃ visaṭaṃ nāma hoti, taṃ paṭisedhento evamāha. <bold>Ajjhattaṃ asaṇṭhita</bold>nti gocarajjhatte nikantivasena asaṇṭhitaṃ. <bold>Anupādāya na paritasseyyā</bold>ti anupādiyitvā aggahetvā taṃ viññāṇaṃ na paritasseyya. Yathā viññāṇaṃ bahiddhā avikkhittaṃ avisaṭaṃ, ajjhattaṃ asaṇṭhitaṃ anupādāya na paritasseyya, evaṃ bhikkhu upaparikkheyyāti vuttaṃ hoti. <bold>Jātijarāmaraṇadukkhasamudayasambhavo</bold>ti jātijarāmaraṇassa ceva avasesassa ca dukkhassa nibbatti na hotīti attho.</paragraph>
    <paragraph line="110" number="316"><bold>Rūpanimittānusārī</bold>ti <pageBreak edition="Myanmar" number="4.0191" /> rūpanimittaṃ anussarati anudhāvatīti rūpanimittānusārī.</paragraph>
    <paragraph line="111" number="318"><bold>Evaṃ kho, āvuso, ajjhattaṃ asaṇṭhita</bold>nti nikantivasena <pageBreak edition="Pali Text Society" number="5.0029" /> asaṇṭhitaṃ. Nikantivasena hi atiṭṭhamānaṃ hānabhāgiyaṃ na hoti, visesabhāgiyameva hoti.</paragraph>
    <paragraph line="112" number="320"><bold>Anupādā paritassanā</bold>ti satthārā khandhiyavagge ‘‘upādāparitassanañca vo, bhikkhave, desessāmi anupādāaparitassanañcā’’ti (saṃ. ni. 3.7) evaṃ gahetvā paritassanā, aggahetvāva aparitassanā ca kathitā, taṃ mahāthero upādāparitassanameva anupādāparitassananti katvā dassento evamāha. Kathaṃ panesā anupādāparitassanā hotīti. Upādātabbassa abhāvato. Yadi hi koci saṅkhāro nicco vā dhuvo vā attā vā attaniyo vāti gahetabbayuttako abhavissa, ayaṃ paritassanā upādāparitassanāva assa. Yasmā pana evaṃ upādātabbo saṅkhāro nāma natthi, tasmā rūpaṃ attātiādinā nayena rūpādayo <pageBreak edition="Vipassana Research Institut" number="4.0201" /> upādinnāpi anupādinnāva honti. Evamesā diṭṭhivasena upādāparitassanāpi samānā atthato anupādāparitassanāyeva nāma hotīti veditabbā.</paragraph>
    <paragraph line="113"><bold>Aññathā hotī</bold>ti parivattati pakatijahanena nassati, <bold>rūpavipariṇāmānuparivattī</bold>ti ‘‘mama rūpaṃ vipariṇata’’nti vā, ‘‘yaṃ ahu, taṃ vata me natthī’’ti vā ādinā (ma. ni. 1.242) nayena kammaviññāṇaṃ rūpassa bhedānuparivatti hoti. <bold>Vipariṇāmānuparivattajā</bold>ti vipariṇāmassa anuparivattanato vipariṇāmārammaṇacittato jātā. <bold>Paritassanā dhammasamuppādā</bold>ti taṇhāparitassanā ca akusaladhammasamuppādā ca. <bold>Cittaṃ pariyādāya tiṭṭhantī</bold>ti kusalacittaṃ pariyādiyitvā gahetvā khepetvā tiṭṭhanti. <bold>Uttāsavā</bold>ti bhayatāsenapi sauttāso taṇhātāsenapi sauttāso. <bold>Vighātavā</bold>ti <pageBreak edition="Pali Text Society" number="5.0030" /> savighāto sadukkho. <bold>Apekkhavā</bold>ti sālayo sasineho. <bold>Evaṃ kho, āvuso, anupādā paritassanā hotī</bold>ti evaṃ maṇikaraṇḍakasaññāya tucchakaraṇḍakaṃ gahetvā tasmiṃ naṭṭhe pacchā vighātaṃ āpajjantassa viya pacchā aggahetvā paritassanā hoti.</paragraph>
    <paragraph line="114" number="321"><bold>Na</bold><pageBreak edition="Myanmar" number="4.0192" /><bold>ca rūpavipariṇāmānuparivattī</bold>ti khīṇāsavassa kammaviññāṇameva natthi, tasmā rūpabhedānuparivatti na hoti. Sesaṃ sabbattha uttānamevāti.</paragraph>
    <centered line="115">Papañcasūdaniyā majjhimanikāyaṭṭhakathāya</centered>
    <centered line="116">Uddesavibhaṅgasuttavaṇṇanā niṭṭhitā.</centered>
    <subhead line="117">9. Araṇavibhaṅgasuttavaṇṇanā</subhead>
    <paragraph line="118" number="323"><bold>Evaṃ</bold><pageBreak edition="Vipassana Research Institut" number="4.0202" /><bold>me suta</bold>nti araṇavibhaṅgasuttaṃ. Tattha <bold>nevussādeyya na apasādeyyā</bold>ti gehasitavasena kañci puggalaṃ neva ukkhipeyya na avakkhipeyya. <bold>Dhammameva deseyyā</bold>ti sabhāvameva katheyya. <bold>Sukhavinicchaya</bold>nti vinicchitasukhaṃ. <bold>Raho vāda</bold>nti parammukhā avaṇṇaṃ, pisuṇavācanti attho. <bold>Sammukhā na khīṇa</bold>nti sammukhāpi khīṇaṃ ākiṇṇaṃ saṃkiliṭṭhaṃ vācaṃ na bhaṇeyya. <bold>Nābhiniveseyyā</bold>ti na adhiṭṭhahitvā ādāya vohareyya. <bold>Samañña</bold>nti lokasamaññaṃ lokapaṇṇattiṃ. <bold>Nātidhāveyyā</bold>ti nātikkameyya.</paragraph>
    <paragraph line="119" number="324"><bold>Kāmapaṭisandhisukhino</bold>ti <pageBreak edition="Pali Text Society" number="5.0031" /> kāmapaṭisandhinā kāmūpasaṃhitena sukhena sukhitassa. <bold>Sadukkho</bold>ti vipākadukkhena saṃkilesadukkhenapi sadukkho. <bold>Saupaghāto</bold>ti vipākūpaghātakilesūpaghāteheva saupaghāto. Tathā <bold>sapariḷāho. Micchāpaṭipadā</bold>ti ayāthāvapaṭipadā akusalapaṭipadā.</paragraph>
    <paragraph line="120" number="326"><bold>Ittheke apasādetī</bold>ti evaṃ gehasitavasena ekacce puggale apasādeti. Ussādanepi eseva nayo. <bold>Bhavasaṃyojana</bold>nti bhavabandhanaṃ, taṇhāyetaṃ nāmaṃ.</paragraph>
    <paragraph line="121">Subhūtitthero kira imaṃ catukkaṃ nissāya etadagge ṭhapito. Bhagavato hi dhammaṃ desentassa puggalānaṃ ussādanāapasādanā paññāyanti, tathā sāriputtattherādīnaṃ. Subhūtittherassa pana dhammadesanāya ‘‘ayaṃ puggalo appaṭipannako anārādhako’’ti vā, ‘‘ayaṃ sīlavā guṇavā lajjipesalo ācārasampanno’’ti vā natthi, dhammadesanāya panassa ‘‘ayaṃ micchāpaṭipadā, ayaṃ <pageBreak edition="Myanmar" number="4.0193" /> sammāpaṭipadā’’tveva paññāyati. Tasmā bhagavā ‘‘etadaggaṃ, bhikkhave, mama sāvakānaṃ bhikkhūnaṃ araṇavihārīnaṃ yadidaṃ subhūtī’’ti āha.</paragraph>
    <paragraph line="122" number="329"><bold>Kālaññū</bold><pageBreak edition="Vipassana Research Institut" number="4.0203" /><bold>assā</bold>ti asampatte ca atikkante ca kāle akathetvā ‘‘idāni vuccamānaṃ mahājano gaṇhissatī’’ti yuttapattakālaṃ ñatvāva parammukhā avaṇṇaṃ bhāseyya. Khīṇavādepi eseva nayo.</paragraph>
    <paragraph line="123" number="330"><bold>Upahaññatī</bold>ti ghātiyati. <bold>Saropi upahaññatī</bold>ti saddopi bhijjati. <bold>Āturīyatī</bold>ti āturo hoti gelaññappatto sābādho. <bold>Avissaṭṭha</bold>nti vissaṭṭhaṃ apalibuddhaṃ na hoti.</paragraph>
    <paragraph line="124" number="331"><bold>Tadevā</bold>ti <pageBreak edition="Pali Text Society" number="5.0032" /> taṃyeva bhājanaṃ. <bold>Abhinivissa voharatī</bold>ti pattanti sañjānanajanapadaṃ gantvā ‘‘pattaṃ āharatha dhovathā’’ti sutvā ‘‘andhabālaputhujjano, nayidaṃ pattaṃ, pāti namesā, evaṃ vadāhī’’ti abhinivissa voharati. Evaṃ sabbapadehi yojetabbaṃ. <bold>Atisāro</bold>ti atidhāvanaṃ.</paragraph>
    <paragraph line="125" number="332"><bold>Tathā tathā voharati aparāmasa</bold>nti amhākaṃ janapade bhājanaṃ pātīti vuccati, ime pana naṃ pattanti vadantīti tato paṭṭhāya janapadavohāraṃ muñcitvā pattaṃ pattanteva aparāmasanto voharati. Sesapadesupi eseva nayo.</paragraph>
    <paragraph line="126" number="333"> Idāni mariyādabhājanīyaṃ karonto <bold>tatra, bhikkhave</bold>tiādimāha. Tattha <bold>saraṇo</bold>ti sarajo sakileso. <bold>Araṇo</bold>ti arajo nikkileso. <bold>Subhūti ca pana, bhikkhave</bold>ti ayaṃ thero dvīsu ṭhānesu etadaggaṃ āruḷho ‘‘<bold>araṇavihārīnaṃ</bold> yadidaṃ subhūti, <bold>dakkhiṇeyyānaṃ</bold> yadidaṃ subhūtī’’ti (a. ni. 1.202).</paragraph>
    <paragraph line="127">Dhammasenāpati kira vatthuṃ sodheti, subhūtitthero dakkhiṇaṃ sodheti. Tathā hi dhammasenāpati piṇḍāya caranto gehadvāre ṭhito yāva bhikkhaṃ āharanti, tāva pubbabhāge paricchinditvā nirodhaṃ samāpajjati, nirodhā vuṭṭhāya deyyadhammaṃ paṭiggaṇhāti. Subhūtitthero ca tatheva mettājhānaṃ samāpajjati, mettājhānā vuṭṭhāya deyyadhammaṃ paṭiggaṇhāti. Evaṃ pana kātuṃ sakkāti. Āma sakkā, neva acchariyañcetaṃ, yaṃ <pageBreak edition="Myanmar" number="4.0194" /> mahābhiññappattā sāvakā evaṃ kareyyuṃ. Imasmimpi <pageBreak edition="Pali Text Society" number="5.0033" /> hi tambapaṇṇidīpe <pageBreak edition="Vipassana Research Institut" number="4.0204" /> porāṇakarājakāle piṅgalabuddharakkhitatthero nāma uttaragāmaṃ nissāya vihāsi. Tattha satta kulasatāni honti, ekampi taṃ kuladvāraṃ natthi, yattha thero samāpattiṃ na samāpajji. Sesaṃ sabbattha uttānamevāti.</paragraph>
    <centered line="128">Papañcasūdaniyā majjhimanikāyaṭṭhakathāya</centered>
    <centered line="129">Araṇavibhaṅgasuttavaṇṇanā niṭṭhitā.</centered>
    <subhead line="130">10. Dhātuvibhaṅgasuttavaṇṇanā</subhead>
    <paragraph line="131" number="342"><bold>Evaṃ</bold><pageBreak edition="Vipassana Research Institut" number="4.0205" /><bold>me suta</bold>nti dhātuvibhaṅgasuttaṃ. Tattha <bold>cārika</bold>nti turitagamanacārikaṃ. <bold>Sace te bhaggava agarū</bold>ti sace tuyhaṃ bhāriyaṃ aphāsukaṃ kiñci natthi. <bold>Sace so anujānātī</bold>ti bhaggavassa kira etadahosi – ‘‘pabbajitā nāma nānāajjhāsayā, eko gaṇābhirato hoti, eko ekābhirato. Sace so ekābhirato bhavissati, ‘āvuso, mā pāvisi, mayā sālā laddhā’ti vakkhati. Sace ayaṃ ekābhirato bhavissati, ‘āvuso, nikkhama, mayā sālā laddhā’ti vakkhati. Evaṃ sante ahaṃ ubhinnaṃ vivādakāretā nāma bhavissāmi, dinnaṃ nāma dinnameva vaṭṭati, kataṃ katamevā’’ti. Tasmā evamāha.</paragraph>
    <paragraph line="132"><bold>Kulaputto</bold>ti jātikulaputtopi ācārakulaputtopi. <bold>Vāsūpagato</bold>ti vāsaṃ upagato. Kuto āgantvāti? Takkasīlanagarato.</paragraph>
    <paragraph line="133">Tatrāyaṃ anupubbikathā – majjhimappadese kira rājagahanagare bimbisāre rajjaṃ kārente paccante takkasīlanagare pukkusāti rājā rajjaṃ kāresi. Atha takkasīlato bhaṇḍaṃ gahetvā vāṇijā rājagahaṃ āgatā paṇṇākāraṃ gahetvā rājānaṃ addasaṃsu. Rājā <pageBreak edition="Pali Text Society" number="5.0034" /> te vanditvā ṭhite ‘‘katthavāsino tumhe’’ti pucchi. Takkasīlavāsino devāti. Atha ne rājā janapadassa khemasubhikkhatādīni nagarassa ca pavattiṃ pucchitvā ‘‘ko nāma tumhākaṃ rājā’’ti pucchi. Pukkusāti nāma devāti. Dhammikoti? Āma deva dhammiko. Catūhi saṅgahavatthūhi janaṃ saṅgaṇhāti, lokassa mātāpitiṭṭhāne <pageBreak edition="Myanmar" number="4.0195" /> ṭhito, aṅge nipannadārakaṃ viya janaṃ tosetīti. Katarasmiṃ vaye vattatīti? Athassa vayaṃ ācikkhiṃsu. Vayesupi bimbisārena samavayo jāto. Atha te rājā āha – ‘‘tātā tumhākaṃ rājā dhammiko, vayena ca me samāno, sakkuṇeyyātha tumhākaṃ rājānaṃ mama mittaṃ kātu’’nti. Sakkoma devāti. Rājā tesaṃ suṅkaṃ vissajjetvā gehañca dāpetvā – ‘‘gacchatha bhaṇḍaṃ vikkiṇitvā gamanakāle maṃ disvā gaccheyyāthā’’ti āha. Te tathā katvā gamanakāle rājānaṃ addasaṃsu. ‘‘Gacchatha tumhākaṃ rājānaṃ <pageBreak edition="Vipassana Research Institut" number="4.0206" /> mama vacanena punappunaṃ ārogyaṃ pucchitvā ‘rājā tumhehi saddhiṃ mittabhāvaṃ icchatī’ti vadathā’’ti āha.</paragraph>
    <paragraph line="134">Te sādhūti paṭissuṇitvā gantvā bhaṇḍaṃ paṭisāmetvā bhuttapātarāsā rājānaṃ upasaṅkamitvā vandiṃsu. Rājā ‘‘kahaṃ bhaṇe tumhe ettake ime divase na dissathā’’ti pucchi. Te sabbaṃ pavattiṃ ārocesuṃ. Rājā – ‘‘sādhu, tātā, tumhe nissāya mayā majjhimappadese rājā mitto laddho’’ti attamano ahosi. Aparabhāge rājagahavāsinopi vāṇijā takkasīlaṃ agamaṃsu. Te paṇṇākāraṃ gahetvā āgate pukkusāti rājā ‘‘kuto āgatatthā’’ti pucchitvā ‘‘rājagahato’’ti sutvā ‘‘mayhaṃ sahāyassa nagarato āgatā tumhe’’ti. Āma devāti. Ārogyaṃ me sahāyassāti ārogyaṃ pucchitvā ‘‘ajja paṭṭhāya ye mayhaṃ sahāyassa nagarato jaṅghasatthena vā sakaṭasatthena vā vāṇijā āgacchanti, sabbesaṃ mama visayaṃ paviṭṭhakālato <pageBreak edition="Pali Text Society" number="5.0035" /> paṭṭhāya vasanagehāni, rājakoṭṭhāgārato nivāpañca dentu, suṅkaṃ vissajjentu, kiñci upaddavaṃ mā karontū’’ti bheriṃ carāpesi. Bimbisāropi attano nagare tatheva bheriṃ carāpesi.</paragraph>
    <paragraph line="135">Atha bimbisāro pukkusātissa paṇṇaṃ pahiṇi – ‘‘paccantadese nāma maṇimuttādīni ratanāni uppajjanti, yaṃ mayhaṃ sahāyassa rajje dassanīyaṃ vā savanīyaṃ vā ratanaṃ uppajjati, tattha me mā maccharāyatū’’ti. Pukkusātipi – ‘‘majjhimadeso nāma mahājanapado, yaṃ tattha evarūpaṃ ratanaṃ uppajjati, tattha me sahāyo mā maccharāyatū’’ti paṭipaṇṇaṃ pahiṇi. Evaṃ te gacchante gacchante kāle aññamaññaṃ adisvāpi daḷhamittā ahesuṃ.</paragraph>
    <paragraph line="136">Evaṃ <pageBreak edition="Myanmar" number="4.0196" /> tesaṃ katikaṃ katvā vasantānaṃ paṭhamataraṃ pukkusātissa paṇṇākāro uppajji. Rājā kira aṭṭha pañcavaṇṇe anagghakambale labhi. So – ‘‘atisundarā ime kambalā, ahaṃ sahāyassa pesissāmī’’ti lākhāguḷamatte aṭṭha sārakaraṇḍake likhāpetvā tesu te kambale pakkhipitvā lākhāya vaṭṭāpetvā setavatthena veṭhetvā samugge pakkhipitvā vatthena veṭhetvā rājamuddikāya lañchetvā ‘‘mayhaṃ sahāyassa dethā’’ti amacce pesesi. Sāsanañca adāsi – ‘‘ayaṃ paṇṇākāro nagaramajjhe amaccādiparivutena daṭṭhabbo’’ti. Te gantvā bimbisārassa adaṃsu.</paragraph>
    <paragraph line="137">So <pageBreak edition="Vipassana Research Institut" number="4.0207" /> sāsanaṃ sutvā amaccādayo sannipatantūti bheriṃ carāpetvā nagaramajjhe amaccādiparivuto setacchattena dhāriyamānena pallaṅkavare nisinno lañchanaṃ bhinditvā vatthaṃ apanetvā samuggaṃ vivaritvā anto bhaṇḍikaṃ muñcitvā lākhāguḷe disvā ‘‘mayhaṃ sahāyo pukkusāti ‘jutavittako me sahāyo’ti maññamāno maññe imaṃ paṇṇākāraṃ pahiṇī’’ti ekaṃ guḷaṃ gahetvā hatthena <pageBreak edition="Pali Text Society" number="5.0036" /> vaṭṭetvā tulayantova anto dussabhaṇḍikaṃ atthīti aññāsi. Atha naṃ pallaṅkapāde paharitvā tāvadeva lākhā paripati, so nakhena karaṇḍakaṃ vivaritvā anto kambalaratanaṃ disvā itarepi vivarāpesi, sabbepi kambalā ahesuṃ. Atha ne pattharāpesi, te vaṇṇasampannā phassasampannā dīghato soḷasahatthā tiriyaṃ aṭṭhahatthā ahesuṃ. Mahājano disvā aṅguliyo poṭhesi, celukkhepaṃ akāsi, – ‘‘amhākaṃ rañño adiṭṭhasahāyo pukkusāti adisvāva evarūpaṃ paṇṇākāraṃ pesesi, yuttaṃ evarūpaṃ mittaṃ kātu’’nti attamano ahosi. Rājā ekamekaṃ kambalaṃ agghāpesi, sabbe anagghā ahesuṃ. Tesu cattāro sammāsambuddhassa pesesi, cattāro attano ghare akāsi. Tato cintesi – ‘‘pacchā pesentena paṭhamaṃ pesitapaṇṇākārato atirekaṃ pesetuṃ vaṭṭati, sahāyena ca me anaggho paṇṇākāro pesito, kiṃ nu kho pesemī’’ti?</paragraph>
    <paragraph line="138">Kiṃ pana rājagahe tato adhikaṃ ratanaṃ natthīti? No natthi, mahāpuñño rājā, apica kho panassa sotāpannakālato paṭṭhāya ṭhapetvā tīṇi ratanāni aññaṃ ratanaṃ somanassaṃ janetuṃ samatthaṃ nāma natthi <pageBreak edition="Myanmar" number="4.0197" />. So ratanaṃ vicinituṃ āraddho – ratanaṃ nāma saviññāṇakaṃ aviññāṇakanti duvidhaṃ. Tattha aviññāṇakaṃ suvaṇṇarajatādi, saviññāṇakaṃ indriyabaddhaṃ. Aviññāṇakaṃ saviññāṇakasseva alaṅkārādivasena paribhogaṃ hoti, iti imesu dvīsu ratanesu saviññāṇakaṃ seṭṭhaṃ. Saviññāṇakampi duvidhaṃ tiracchānaratanaṃ manussaratananti. Tattha tiracchānaratanaṃ hatthiassaratanaṃ, tampi manussānaṃ upabhogatthameva nibbattati <pageBreak edition="Pali Text Society" number="5.0037" />, iti imesupi dvīsu manussaratanaṃ seṭṭhaṃ. Manussaratanampi duvidhaṃ itthiratanaṃ purisaratananti. Tattha cakkavattino rañño uppannaṃ itthiratanampi purisasseva upabhogaṃ. Iti imesupi dvīsu purisaratanameva seṭṭhaṃ.</paragraph>
    <paragraph line="139">Purisaratanampi duvidhaṃ agāriyaratanaṃ anagāriyaratanañca. Tattha agāriyaratanesupi cakkavattirājā ajja pabbajitasāmaṇeraṃ pañcapatiṭṭhitena vandati, iti imesupi dvīsu anagāriyaratanameva <pageBreak edition="Vipassana Research Institut" number="4.0208" /> seṭṭhaṃ. Anagāriyaratanampi duvidhaṃ sekkharatanañca asekkharatanañca. Tattha satasahassampi sekkhānaṃ asekkhassa padesaṃ na pāpuṇāti, iti imesupi dvīsu asekkharatanameva seṭṭhaṃ. Tampi duvidhaṃ buddharatanaṃ sāvakaratananti. Tattha satasahassampi sāvakaratanānaṃ buddharatanassa padesaṃ na pāpuṇāti, iti imesupi dvīsū buddharatanameva seṭṭhaṃ.</paragraph>
    <paragraph line="140">Buddharatanampi duvidhaṃ paccekabuddharatanaṃ sabbaññubuddharatananti. Tattha satasahassampi paccekabuddhānaṃ sabbaññubuddhassa padesaṃ na pāpuṇāti, iti imesupi dvīsu sabbaññubuddharatanaṃyeva seṭṭhaṃ. Sadevakasmiñhi loke buddharatanasamaṃ ratanaṃ nāma natthi. Tasmā asadisameva ratanaṃ mayhaṃ sahāyassa pesessāmīti cintetvā takkasīlavāsino pucchi – ‘‘tātā tumhākaṃ janapade buddho dhammo saṅghoti imāni tīṇi ratanāni dissantī’’ti. Ghosopi so mahārāja tāva tattha natthi, dassanaṃ pana kutoti.</paragraph>
    <paragraph line="141">‘‘Sundaraṃ tātā’’ti rājā tuṭṭho cintesi – ‘‘sakkā bhaveyya janasaṅgahatthāya mayhaṃ sahāyassa vasanaṭṭhānaṃ sammāsambuddhaṃ pesetuṃ, buddhā pana <pageBreak edition="Pali Text Society" number="5.0038" /> paccantimesu janapadesu na aruṇaṃ uṭṭhapenti. Tasmā satthārā gantuṃ na sakkā. Sāriputtamoggallānādayo mahāsāvake pesetuṃ sakkā bhaveyya. Mayā <pageBreak edition="Myanmar" number="4.0198" /> pana ‘therā paccante vasantī’ti sutvāpi manusse pesetvā te attano samīpaṃ āṇāpetvā upaṭṭhātumeva yuttaṃ. Tasmā na therehipi sakkā gantuṃ. Yena panākārena sāsane pesite satthā ca mahāsāvakā ca gatā viya honti, tenākārena sāsanaṃ pahiṇissāmī’’ti. Cintetvā caturatanāyāmaṃ vidatthimattaputhulaṃ nātitanuṃ nātibahalaṃ suvaṇṇapaṭṭaṃ kārāpetvā ‘‘tattha ajja akkharāni likhissāmī’’ti. Pātova sīsaṃ nhāyitvā uposathaṅgāni adhiṭṭhāya bhuttapātarāso apanītagandhamālābharaṇo suvaṇṇasarakena jātihiṅgulikaṃ ādāya heṭṭhato paṭṭhāya dvārāni pidahanto pāsādamāruyha pubbadisāmukhaṃ sīhapañjaraṃ vivaritvā ākāsatale nisīditvā suvaṇṇapaṭṭe akkharāni likhanto – ‘‘idha tathāgato loke uppanno arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’’ti. Buddhaguṇe tāva ekadesena likhi.</paragraph>
    <paragraph line="142">Tato ‘‘evaṃ dasa pāramiyo pūretvā tusitabhavanato cavitvā mātukucchimhi paṭisandhiṃ gaṇhi <pageBreak edition="Vipassana Research Institut" number="4.0209" />, evaṃ lokavivaraṇaṃ ahosi, mātukucchiyaṃ vasamāne idaṃ nāma ahosi, agāramajjhe vasamāne idaṃ nāma ahosi, evaṃ mahābhinikkhamanaṃ nikkhanto evaṃ mahāpadhānaṃ padahi. Evaṃ dukkarakārikaṃ katvā mahābodhimaṇḍaṃ āruyha aparājitapallaṅke nisinno sabbaññutaññāṇaṃ paṭivijjhi, sabbaññutaññāṇaṃ paṭivijjhantassa <pageBreak edition="Pali Text Society" number="5.0039" /> evaṃ lokavivaraṇaṃ ahosi. Sadevake loke aññaṃ evarūpaṃ ratanaṃ nāma natthīti.</paragraph>
    <gatha1 line="143">Yaṃkiñci vittaṃ idha vā huraṃ vā,</gatha1>
    <gatha2 line="144">Saggesu vā yaṃ ratanaṃ paṇītaṃ;</gatha2>
    <gatha3 line="145">Na no samaṃ atthi tathāgatena,</gatha3>
    <gatha2 line="146">Idampi buddhe ratanaṃ paṇītaṃ;</gatha2>
    <gathalast line="147">Etena saccena suvatthi hotū’’ti. (khu. pā. 6.3; su. ni. 226) –</gathalast>
    <unindented line="148">Evaṃ ekadesena buddhaguṇepi likhitvā dutiyaṃ <bold>dhammaratanaṃ</bold> thomento – ‘‘svākkhāto bhagavatā dhammo…pe… paccattaṃ veditabbo viññūhī’’ti. ‘‘Cattāro satipaṭṭhānā…pe… ariyo aṭṭhaṅgiko maggo’’ti. ‘‘Satthārā desitadhammo nāma evarūpo ca evarūpo cā’’ti sattatiṃsa bodhipakkhiye ekadesena likhitvā –</unindented>
    <gatha1 line="149">‘‘Yaṃ <pageBreak edition="Myanmar" number="4.0199" /> buddhaseṭṭho parivaṇṇayī suciṃ,</gatha1>
    <gatha2 line="150">Samādhimānantarikaññamāhu;</gatha2>
    <gatha3 line="151">Samādhinā tena samo na vijjati,</gatha3>
    <gatha2 line="152">Idampi dhamme ratanaṃ paṇītaṃ;</gatha2>
    <gathalast line="153">Etena saccena suvatthi hotū’’ti. (khu. pā. 6.5; su. ni. 228) –</gathalast>
    <unindented line="154">Evaṃ ekadesena dhammaguṇe likhitvā tatiyaṃ <bold>saṅgharatanaṃ</bold> thomento – ‘‘suppaṭipanno bhagavato sāvakasaṅgho…pe… puññakkhettaṃ lokassā’’ti. ‘‘Kulaputtā nāma satthu dhammakathaṃ sutvā evaṃ nikkhamitvā pabbajanti, keci setacchattaṃ pahāya pabbajanti, keci uparajjaṃ, keci senāpatiṭṭhānādīni pahāya pabbajanti. Pabbajitvā ca pana imañca paṭipattiṃ pūrentī’’ti cūḷasīlamajjhimasīlamahāsīlādīni <pageBreak edition="Vipassana Research Institut" number="4.0210" /> ekadesena likhitvā chadvārasaṃvaraṃ satisampajaññaṃ catupaccayasantosaṃ navavidhaṃ <pageBreak edition="Pali Text Society" number="5.0040" /> senāsanaṃ, nīvaraṇappahānaṃ parikammaṃ jhānābhiññā aṭṭhatiṃsa kammaṭṭhānāni yāva āsavakkhayā ekadesena likhi, soḷasavidhaṃ ānāpānassatikammaṭṭhānaṃ vitthāreneva likhitvā ‘‘satthu sāvakasaṅgho nāma evarūpehi ca guṇehi samannāgato.</unindented>
    <gatha1 line="155">Ye puggalā aṭṭhasataṃ pasaṭṭhā,</gatha1>
    <gatha2 line="156">Cattāri etāni yugāni honti;</gatha2>
    <gatha3 line="157">Te dakkhiṇeyyā sugatassa sāvakā,</gatha3>
    <gatha2 line="158">Etesu dinnāni mahapphalāni;</gatha2>
    <gatha3 line="159">Idampi saṅghe ratanaṃ paṇītaṃ,</gatha3>
    <gathalast line="160">Etena saccena suvatthi hotū’’ti. (khu. pā. 6.6; su. ni. 229) –</gathalast>
    <unindented line="161">Evaṃ ekadesena saṅghaguṇe likhitvā – ‘‘bhagavato sāsanaṃ svākkhātaṃ niyyānikaṃ, sace mayhaṃ sahāyo sakkoti, nikkhamitvā pabbajatū’’ti likhitvā suvaṇṇapaṭṭaṃ saṃharitvā sukhumakambalena veṭhetvā sārasamugge pakkhipitvā taṃ samuggaṃ suvaṇṇamaye, suvaṇṇamayaṃ, rajatamaye rajatamayaṃ maṇimaye, maṇimayaṃ pavāḷamaye, pavāḷamayaṃ lohitaṅkamaye, lohitaṅkamayaṃ masāragallamaye, masāragallamayaṃ phalikamaye, phalikamayaṃ dantamaye, dantamayaṃ sabbaratanamaye, sabbaratanamayaṃ kilañjamaye, kilañjamayaṃ samuggaṃ sārakaraṇḍake ṭhapesi.</unindented>
    <paragraph line="162">Puna <pageBreak edition="Myanmar" number="4.0200" /> sārakaraṇḍakaṃ suvaṇṇakaraṇḍaketi purimanayeneva haritvā sabbaratanamayaṃ karaṇḍakaṃ kilañjamaye karaṇḍake ṭhapesi. Tato kilañjamayaṃ karaṇḍakaṃ sāramayapeḷāyāti puna vuttanayeneva haritvā sabbaratanamayaṃ peḷaṃ kilañjamayapeḷāya ṭhapetvā bahi vatthena veṭhetvā rājamuddikāya lañchetvā amacce āṇāpesi – ‘‘mama āṇāpavattiṭṭhāne maggaṃ alaṅkārāpetha maggo aṭṭhusabhavitthato hotu, catuusabhaṭṭhānaṃ sodhitamattakameva <pageBreak edition="Pali Text Society" number="5.0041" /> hotu, majjhe catuusabhaṃ rājānubhāvena paṭiyādethā’’ti. Tato maṅgalahatthiṃ alaṅkārāpetvā tassa upari pallaṅkaṃ paññapetvā setacchattaṃ ussāpetvā nagaravīthiyo sittasammaṭṭhā samussitaddhajapaṭākā kadalipuṇṇaghaṭagandhadhūmapupphādīhi <pageBreak edition="Vipassana Research Institut" number="4.0211" /> suppaṭimaṇḍitā kāretvā ‘‘attano attano visayappadese evarūpaṃ pūjaṃ kārentū’’ti antarabhogikānaṃ javanadūte pesetvā sayaṃ sabbālaṅkārena alaṅkaritvā – ‘‘sabbatāḷāvacarasammissabalakāyaparivuto paṇṇākāraṃ pesemī’’ti attano visayapariyantaṃ gantvā amaccassa mukhasāsanaṃ adāsi – ‘‘tāta mayhaṃ sahāyo pukkusāti imaṃ paṇṇākāraṃ paṭicchanto orodhamajjhe apaṭicchitvā pāsādaṃ āruyha paṭicchatū’’ti. Evaṃ sāsanaṃ datvā paccantadesaṃ satthā gacchatīti pañcapatiṭṭhitena vanditvā nivatti. Antarabhogikā teneva niyāmena maggaṃ paṭiyādetvā paṇṇākāraṃ nayiṃsu.</paragraph>
    <paragraph line="163">Pukkusātipi attano rajjasīmato paṭṭhāya teneva niyāmena maggaṃ paṭiyādetvā nagaraṃ alaṅkārāpetvā paṇṇākārassa paccuggamanaṃ akāsi. Paṇṇākāro takkasīlaṃ pāpuṇanto uposathadivase pāpuṇi, paṇṇākāraṃ gahetvā gataamaccopi rañño vuttasāsanaṃ ārocesi. Rājā taṃ sutvā paṇṇākārena saddhiṃ āgatānaṃ kattabbakiccaṃ vicāretvā paṇṇākāraṃ ādāya pāsādaṃ āruyha ‘‘mā idha koci pavisatū’’ti dvāre ārakkhaṃ kāretvā sīhapañjaraṃ vivaritvā paṇṇākāraṃ uccāsane ṭhapetvā sayaṃ nīcāsane nisinno lañchanaṃ bhinditvā nivāsanaṃ apanetvā kilañjapeḷato paṭṭhāya anupubbena vivaranto sāramayaṃ samuggaṃ disvā cintesi – ‘‘mahāparihāro nāyaṃ aññassa ratanassa bhavissati, addhā majjhimadese sotabbayuttakaṃ ratanaṃ uppanna’’nti. Atha taṃ samuggaṃ vivaritvā rājalañchanaṃ bhinditvā sukhumakambalaṃ ubhato viyūhitvā suvaṇṇapaṭṭaṃ addasa.</paragraph>
    <paragraph line="164">So <pageBreak edition="Myanmar" number="4.0201" /> taṃ pasāretvā – ‘‘manāpāni <pageBreak edition="Pali Text Society" number="5.0042" /> vata akkharāni samasīsāni samapantīni caturassānī’’tiādito paṭṭhāya vācetuṃ ārabhi. Tassa – ‘‘idha tathāgato loke uppanno’’ti buddhaguṇe vācentassa balavasomanassaṃ uppajji, navanavutilomakūpasahassāni uddhaggalomāni ahesuṃ. Attano ṭhitabhāvaṃ vā nisinnabhāvaṃ vā na jānāti. Athassa – ‘‘kappakoṭisatasahassehipi etaṃ dullabhasāsanaṃ sahāyaṃ nissāya sotuṃ labhāmī’’ti bhiyyo balavapīti udapādi. So hi upari vācetuṃ asakkonto yāva pītivegapassaddhiyā nisīditvā parato – ‘‘svākkhāto bhagavatā dhammo’’ti dhammaguṇe ārabhi. Tatrāpissa tatheva ahosi. So puna yāva pītivegapassaddhiyā nisīditvā parato ‘‘suppaṭipanno’’ti saṅghaguṇe ārabhi <pageBreak edition="Vipassana Research Institut" number="4.0212" />. Tatrāpissa tatheva ahosi. Atha sabbapariyante ānāpānassatikammaṭṭhānaṃ vācetvā catukkapañcakajjhānāni nibbattesi, so jhānasukheneva vītināmesi. Añño koci daṭṭhuṃ na labhati, ekova cūḷupaṭṭhāko pavisati. Evaṃ addhamāsamattaṃ vītināmesi.</paragraph>
    <paragraph line="165">Nāgarā rājaṅgaṇe sannipatitvā ukkuṭṭhiṃ akaṃsu ‘‘paṇṇākāraṃ paṭicchitadivasato paṭṭhāya baladassanaṃ vā nāṭakadassanaṃ vā natthi, vinicchayadānaṃ natthi, rājā sahāyena pahitaṃ paṇṇākāraṃ yassicchati tassa dassetu, rājāno nāma ekaccassa paṇṇākāravasenapi vañcetvā rajjaṃ attano kātuṃ vāyamanti. Kiṃ nāma amhākaṃ rājā karotī’’ti? Rājā ukkuṭṭhisaddaṃ sutvā – ‘‘rajjaṃ nu kho dhāremi, udāhu <pageBreak edition="Pali Text Society" number="5.0043" /> satthāra’’nti cintesi. Athassa etadahosi – ‘‘rajjakāritaattabhāvo nāma neva gaṇakena, na gaṇakamahāmattena gaṇetuṃ sakko. Satthusāsanaṃ dhāressāmī’’ti sayane ṭhapitaṃ asiṃ gahetvā kese chinditvā sīhapañjaraṃ vivaritvā – ‘‘etaṃ gahetvā rajjaṃ kārethā’’ti saddhiṃ cūḷāmaṇinā kesakalāpaṃ parisamajjhe pātesi, mahājano taṃ ukkhipitvā – ‘‘sahāyakasantikā laddhapaṇṇākārā nāma rājāno tumhādisā honti devā’’ti ekappahāreneva viravi. Raññopi dvaṅgulamattaṃ kesamassu ahosi. Bodhisattassa pabbajjāsadisameva kira jātaṃ.</paragraph>
    <paragraph line="166">Tato <pageBreak edition="Myanmar" number="4.0202" /> cūḷupaṭṭhākaṃ pesetvā antarāpaṇā dve kāsāyavatthāni mattikāpattañca āharāpetvā – ‘‘ye loke arahanto, te uddissa mayhaṃ pabbajjā’’ti satthāraṃ uddissa ekaṃ kāsāvaṃ nivāsetvā ekaṃ pārupitvā pattaṃ vāmaaṃsakūṭe katvā kattaradaṇḍaṃ gahetvā – ‘‘sobhati nu kho me pabbajjā no vā’’ti mahātale katipayavāre aparāparaṃ caṅkamitvā – ‘‘sobhati me pabbajjā’’ti dvāraṃ vivaritvā pāsādā otari. Otarantaṃ pana naṃ tīsu dvāresu ṭhitanāṭakādīni disvāpi na sañjāniṃsu. ‘‘Eko paccekabuddho amhākaṃ rañño dhammakathaṃ kathetuṃ āgato’’ti kira cintayiṃsu. Uparipāsādaṃ pana āruyha rañño ṭhitanisinnaṭṭhānāni disvā rājā gatoti ñatvā samuddamajjhe osīdamānāya nāvāya jano viya ekappahāreneva viraviṃsu. Kulaputtaṃ bhūmitalaṃ otiṇṇamattaṃ aṭṭhārasaseniyo sabbe nāgarā balakāyā ca parivāretvā mahāviravaṃ viraviṃsu. Amaccāpi taṃ etadavocuṃ – ‘‘deva majjhimadesarājāno nāma bahumāyā, sāsanaṃ pesetvā buddharatanaṃ nāma loke uppannaṃ vā no vāti ñatvā gamissatha <pageBreak edition="Pali Text Society" number="5.0044" />, nivattatha <pageBreak edition="Vipassana Research Institut" number="4.0213" /> devā’’ti. Saddahāmahaṃ mayhaṃ sahāyakassa, tassa mayā saddhiṃ dvejjhavacanaṃ nāma natthi, tiṭṭhatha tumheti. Te anugacchantiyeva.</paragraph>
    <paragraph line="167">Kulaputto kattaradaṇḍena lekhaṃ katvā – ‘‘idaṃ rajjaṃ kassā’’ti āha? Tumhākaṃ devāti. Yo imaṃ lekhaṃ antaraṃ karoti, rājāṇāya kāretabboti. Mahājanakajātake bodhisattena katalekhaṃ sīvalidevī antaraṃ kātuṃ avisahantī vivattamānā agamāsi. Tassā gatamaggena mahājano agamāsi. Taṃ pana lekhaṃ mahājano antaraṃ kātuṃ na visahi, lekhaṃ ussīsakaṃ katvā vivattamānā viraviṃsu. Kulaputto ‘‘ayaṃ me gataṭṭhāne dantakaṭṭhaṃ vā mukhodakaṃ vā dassatī’’ti antamaso ekaceṭakampi aggahetvā pakkāmi. Evaṃ kirassa ahosi ‘‘mama satthā ca mahābhinikkhamanaṃ nikkhamitvā ekakova pabbajito’’ti ekakova agamāsi. ‘‘Satthu lajjāmī’’ti ca – ‘‘satthā kira me pabbajitvā yānaṃ nāruḷho’’ti ca antamaso ekapaṭalikampi upāhanaṃ nāruhi, paṇṇacchattakampi na dhāresi. Mahājano rukkhapākāraṭṭālakādīni āruyha esa amhākaṃ rājā gacchatīti olokesi. Kulaputto – ‘‘dūraṃ gantabbaṃ, na sakkā ekena maggo nittharitu’’nti ekaṃ satthavāhaṃ anubandhi. Sukhumālassa kulaputtassa kaṭhinatattāya <pageBreak edition="Myanmar" number="4.0203" /> pathaviyā gachantassa pādatalesu phoṭā uṭṭhahitvā bhijjanti, dukkhā vedanā uppajjanti. Satthavāhe khandhāvāraṃ bandhitvā nisinne kulaputto maggā okkamma ekasmiṃ rukkhamūle nisīdati. Nisinnaṭṭhāne pādaparikammaṃ vā piṭṭhiparikammaṃ <pageBreak edition="Pali Text Society" number="5.0045" /> vā kattā nāma natthi, kulaputto ānāpānacatutthajjhānaṃ samāpajjitvā maggadarathakilamathapariḷāhaṃ vikkhambhetvā jhānaratiyā vītināmeti.</paragraph>
    <paragraph line="168">Punadivase uṭṭhite aruṇe sarīrapaṭijagganaṃ katvā puna satthavāhaṃ anubandhati. Pātarāsakāle kulaputtassa pattaṃ gahetvā khādanīyaṃ bhojanīyaṃ patte pakkhipitvā denti. Taṃ uttaṇḍulampi hoti kilinnampi samasakkharampi aloṇātiloṇampi, kulaputto pavisanaṭṭhānaṃ paccavekkhitvā amataṃ viya paribhuñjitvā etena niyāmena aṭṭhahi ūnakāni dve yojanasatāni gato. Jetavanadvārakoṭṭhakassa pana samīpena gacchantopi – ‘‘kahaṃ satthā vasatī’’ti nāpucchi. Kasmā? Satthugāravena ceva rañño pesitasāsanavasena ca. Rañño hi – ‘‘idha tathāgato loke uppajjatī’’ti satthāraṃ rājagahe uppannaṃ viya katvā sāsanaṃ pesitaṃ, tasmā <pageBreak edition="Vipassana Research Institut" number="4.0214" /> naṃ apucchitvāva pañcacattālīsayojanamattaṃ maggaṃ atikkanto. So sūriyatthaṅgamanavelāya rājagahaṃ patvā satthā kahaṃ vasatīti pucchi. Kuto nu, bhante, āgatoti? Ito uttaratoti. Satthā tuyhaṃ āgatamagge ito pañcacattālīsayojanamatte sāvatthi nāma atthi, tattha vasatīti. Kulaputto cintesi – ‘‘idāni akālo na sakkā gantuṃ, ajja idheva vasitvā sve satthu santikaṃ gamissāmī’’ti. Tato – ‘‘vikāle sampattapabbajitā kahaṃ vasantī’’ti pucchi. Imāya kumbhakārasālāya, bhanteti. Atha so taṃ kumbhakāraṃ yācitvā tattha vāsatthāya pavisitvā nisīdi.</paragraph>
    <paragraph line="169">Bhagavāpi taṃdivasaṃ paccūsakāle lokaṃ volokento pukkusātiṃ disvā cintesi – ‘‘ayaṃ kulaputto sahāyena pesitaṃ sāsanamattakaṃ <pageBreak edition="Pali Text Society" number="5.0046" /> vācetvā atirekatiyojanasatikaṃ mahārajjaṃ pahāya maṃ uddissa pabbajitvā aṭṭhahi ūnakāni dve yojanasatāni atikkamma rājagahaṃ pāpuṇissati, mayi agacchante pana tīṇi sāmaññaphalāni appaṭivijjhitvā ekarattivāsena anāthakālakiriyaṃ karissati, mayi pana gate <pageBreak edition="Myanmar" number="4.0204" /> tīṇi sāmaññaphalāni paṭivijjhissati. Janasaṅgahatthāyeva pana mayā satasahassakappādhikāni cattāri asaṅkhyeyyāni pāramiyo pūritā, karissāmi tassa saṅgaha’’nti pātova sarīrapaṭijagganaṃ katvā bhikkhusaṅghaparivuto sāvatthiyaṃ piṇḍāya caritvā pacchābhattaṃ piṇḍapātappaṭikkanto gandhakuṭiṃ pavisitvā muhuttaṃ attadarathakilamathaṃ paṭipassambhetvā – ‘‘kulaputto mayi gāravena dukkaraṃ akāsi, atirekayojanasataṃ rajjaṃ pahāya antamaso mukhadhovanadāyakampi ceṭakaṃ aggahetvā ekakova nikkhanto’’ti sāriputtamahāmoggallānādīsu kañci anāmantetvā sayameva attano pattacīvaraṃ gahetvā ekakova nikkhanto. Gacchanto ca neva ākāse uppati, na pathaviṃ saṃkhipi, – ‘‘kulaputto mama lajjamāno hatthiassarathasuvaṇṇasivikādīsu ekayānepi anisīditvā antamaso ekapaṭalikaṃ upāhanampi anāruyha paṇṇacchattakampi aggahetvā nikkhanto, mayāpi padasāva gantuṃ vaṭṭatī’’ti pana cintetvā padasāva agamāsi.</paragraph>
    <paragraph line="170">So asīti anubyañjanāni byāmappabhā bāttiṃsa mahāpurisalakkhaṇānīti imaṃ buddhasiriṃ paṭicchādetvā valāhakapaṭicchanno puṇṇacando viya aññatarabhikkhuvesena gacchanto ekapacchābhatteneva pañcacattālīsa yojanāni atikkamma sūriyatthaṅgamalīvelāya kulaputte paviṭṭhamatteyeva <pageBreak edition="Vipassana Research Institut" number="4.0215" /> taṃ kumbhakārasālaṃ pāpuṇi. Taṃ sandhāya vuttaṃ – ‘‘tena kho pana samayena, pukkusāti, nāma kulaputto bhagavantaṃ uddissa saddhāya <pageBreak edition="Pali Text Society" number="5.0047" /> agārasmā anagāriyaṃ pabbajito, so tasmiṃ kumbhakārāvesane paṭhamaṃ vāsūpagato hotī’’ti.</paragraph>
    <paragraph line="171">Evaṃ gantvāpi pana bhagavā – ‘‘ahaṃ sammāsambuddho’’ti pasayha kumbhakārasālaṃ apavisitvā dvāre ṭhitova kulaputtaṃ okāsaṃ kārento <bold>sace te bhikkhū</bold>tiādimāha. <bold>Urunda</bold>nti vivittaṃ asambādhaṃ. <bold>Viharatāyasmā yathāsukha</bold>nti yena yena iriyāpathena phāsu hoti, tena tena yathāsukhaṃ āyasmā viharatūti okāsaṃ akāsi. Atirekatiyojanasatañhi rajjaṃ pahāya pabbajito kulaputto parassa chaḍḍitapatitaṃ <pageBreak edition="Myanmar" number="4.0205" /> kumbhakārasālaṃ kiṃ aññassa sabrahmacārino maccharāyissati. Ekacce pana moghapurisā sāsane pabbajitvā āvāsamacchariyādīhi abhibhūtā attano vasanaṭṭhāne mayhaṃ kuṭi mayhaṃ pariveṇanti aññesaṃ avāsāya parakkamanti. <bold>Nisīdī</bold>ti accantasukhumālo lokanātho devavimānasadisaṃ gandhakuṭiṃ pahāya tattha tattha vippakiṇṇachārikāya bhinnabhājanatiṇapalāsakukkuṭasūkaravaccādisaṃkiliṭṭhāya saṅkāraṭṭhānasadisāya kumbhakārasālāya tiṇasanthāraṃ santharitvā paṃsukūlacīvaraṃ paññapetvā devavimānasadisaṃ dibbagandhasugandhaṃ gandhakuṭiṃ pavisitvā nisīdanto viya nisīdi.</paragraph>
    <paragraph line="172">Iti bhagavāpi asambhinnamahāsammatavaṃse uppanno, kulaputtopi khattiyagabbhe vaḍḍhito. Bhagavāpi abhinīhārasampanno, kulaputtopi abhinīhārasampanno. Bhagavāpi rajjaṃ pahāya pabbajito, kulaputtopi. Bhagavāpi <pageBreak edition="Pali Text Society" number="5.0048" /> suvaṇṇavaṇṇo, kulaputtopi. Bhagavāpi samāpattilābhī, kulaputtopi. Iti dvepi khattiyā dvepi abhinīhārasampannā dvepi rājapabbajitā dvepi suvaṇṇavaṇṇā dvepi samāpattilābhino kumbhakārasālaṃ pavisitvā nisinnāti tehi kumbhakārasālā ativiya sobhati, dvīhi sīhādīhi paviṭṭhaguhādīhi āharitvā dīpetabbaṃ. Tesu pana dvīsu bhagavā – ‘‘sukhumālo ahaṃ paramasukhumālo ekapacchābhattena pañcacattālīsa yojanāni āgato, muhuttaṃ tāva sīhaseyyaṃ kappetvā maggadarathaṃ paṭipassambhemī’’ti cittampi anuppādetvā nisīdantova phalasamāpattiṃ samāpajji. Kulaputtopi – ‘‘dvānavutiyojanasataṃ āgatomhi, muhuttaṃ tāva nipajjitvā maggadarathaṃ vinodemī’’ti cittaṃ anuppādetvā nisīdamānova <pageBreak edition="Vipassana Research Institut" number="4.0216" /> ānāpānacatutthajjhānaṃ samāpajji. Idaṃ sandhāya <bold>atha kho bhagavā bahudeva ratti</bold>ntiādi vuttaṃ.</paragraph>
    <paragraph line="173">Nanu ca bhagavā kulaputtassa dhammaṃ desessāmīti āgato, kasmā na desesīti? Kulaputtassa maggadaratho appaṭipassaddho, na sakkhissati dhammadesanaṃ sampaṭicchituṃ, so tāvassa paṭipassambhatūti na desesi. Apare – ‘‘rājagahaṃ nāma ākiṇṇamanussaṃ avivittaṃ dasahi saddehi, so saddo diyaḍḍhayāmamattena sannisīdati, taṃ āgamento na desesī’’ti vadanti. Taṃ akāraṇaṃ, brahmalokappamāṇampi hi saddaṃ bhagavā attano ānubhāvena <pageBreak edition="Myanmar" number="4.0206" /> vūpasametuṃ sakkoti, maggadarathavūpasamaṃ āgamentoyeva pana na desesi.</paragraph>
    <paragraph line="174">Tattha <bold>bahudeva ratti</bold>nti diyaḍḍhayāmamattaṃ. <bold>Etadahosī</bold>ti bhagavā phalasamāpattito vuṭṭhāya suvaṇṇavimāne maṇisīhapañjaraṃ vivaranto viya pañcapasādappaṭimaṇḍitāni akkhīni ummīletvā olokesi, athassa hatthakukkuccapādakukkuccasīsakampanavirahitaṃ sunikhātaindakhīlaṃ viya niccalaṃ avibbhantaṃ suvaṇṇapaṭimaṃ viya nisinnaṃ kulaputtaṃ disvā etaṃ – ‘‘pāsādikaṃ kho’’tiādi ahosi. Tattha <bold>pāsādika</bold>nti pasādāvahaṃ. Bhāvanapuṃsakaṃ <pageBreak edition="Pali Text Society" number="5.0049" /> panetaṃ, pāsādikena iriyāpathena iriyati. Yathā iriyato iriyāpatho pāsādiko hoti, evaṃ iriyatīti ayamettha attho. Catūsu hi iriyāpathesu tayo iriyāpathā na sobhanti. Gacchantassa hi bhikkhuno hatthā calanti, pādā calanti, sīsaṃ calati, ṭhitassa kāyo thaddho hoti, nipannassāpi iriyāpatho amanāpo hoti, pacchābhatte pana divāṭṭhānaṃ sammajjitvā cammakhaṇḍaṃ paññapetvā sudhotahatthapādassa catusandhikapallaṅkaṃ ābhujitvā nipannasseva iriyāpatho sobhati. Ayañca kulaputto pallaṅkaṃ ābhujitvā ānāpānacatutthajjhānaṃ appetvā nisīdi. Itissa iriyāpatheneva pasanno bhagavā – ‘‘pāsādikaṃ kho’’ti parivitakkesi.</paragraph>
    <paragraph line="175"><bold>Yaṃnūnāhaṃ puccheyya</bold>nti kasmā pucchati? Kiṃ bhagavā attānaṃ uddissa pabbajitabhāvaṃ na jānātīti? No na jānāti, apucchite pana kathā na patiṭṭhāti, apatiṭṭhitāya kathāya kathā na sañjāyatīti kathāpatiṭṭhāpanatthaṃ pucchi.</paragraph>
    <paragraph line="176"><bold>Disvā</bold><pageBreak edition="Vipassana Research Institut" number="4.0217" /><bold>ca pana jāneyyāsī</bold>ti tathāgataṃ buddhasiriyā virocantaṃ ayaṃ buddhoti sabbe jānanti. Anacchariyametaṃ jānanaṃ, buddhasiriṃ pana paṭicchādetvā aññatarapiṇḍapātikavesena caranto dujjāno hoti. Iccāyasmā, pukkusāti, ‘‘na jāneyya’’nti sabhāvameva katheti. Tathā hi naṃ ekakumbhakārasālāya nisinnampi na jānāti.</paragraph>
    <paragraph line="177"><bold>Etadahosī</bold>ti maggadarathassa vūpasamabhāvaṃ ñatvā ahosi. <bold>Evamāvuso</bold>ti kulaputto sahāyena pesitaṃ sāsanamattaṃ vācetvā rajjaṃ <pageBreak edition="Myanmar" number="4.0207" /> pahāya pabbajamāno – ‘‘dasabalassa madhuradhammadesanaṃ sotuṃ labhissāmī’’ti. Pabbajito, pabbajitvā <pageBreak edition="Pali Text Society" number="5.0050" /> ettakaṃ addhānaṃ āgacchanto – ‘‘dhammaṃ te bhikkhu desessāmī’’ti padamattassa vattāraṃ nālattha, so ‘‘dhammaṃ te bhikkhu desessāmī’’ti vuttaṃ kiṃ sakkaccaṃ na suṇissati. Pipāsitasoṇḍo viya hi pipāsitahatthī viya cāyaṃ, tasmā sakkaccaṃ savanaṃ paṭijānanto ‘‘evamāvuso’’ti āha.</paragraph>
    <paragraph line="178" number="343"><bold>Chadhāturo aya</bold>nti bhagavā kulaputtassa pubbabhāgapaṭipadaṃ akathetvā āditova arahattassa padaṭṭhānabhūtaṃ accantasuññataṃ vipassanālakkhaṇameva ācikkhituṃ āraddho. Yassa hi pubbabhāgapaṭipadā aparisuddhā hoti, tassa paṭhamameva sīlasaṃvaraṃ indriyesu guttadvārataṃ bhojane mattaññutaṃ jāgariyānuyogaṃ satta saddhamme cattāri jhānānīti imaṃ pubbabhāgapaṭipadaṃ ācikkhati. Yassa panesā parisuddhā, tassa taṃ akathetvā arahattassa padaṭṭhānabhūtaṃ vipassanameva ācikkhati. Kulaputtassa ca pubbabhāgapaṭipadā parisuddhā. Tathā hi anena sāsanaṃ vācetvā pāsādavaragateneva ānāpānacatutthajjhānaṃ nibbattitaṃ, yadassa dvānavutiyojanasabhaṃ āgacchantassa yānakiccaṃ sādhesi, sāmaṇerasīlampissa paripuṇṇaṃ. Tasmā pubbabhāgapaṭipadaṃ akathetvā arahattassa padaṭṭhānabhūtaṃ accantasuññataṃ vipassanālakkhaṇamevassa ācikkhituṃ āraddho.</paragraph>
    <paragraph line="179">Tattha <bold>chadhāturo</bold>ti dhātuyo vijjamānā, puriso avijjamāno. Bhagavā hi katthaci vijjamānena avijjamānaṃ dasseti, katthaci avijjamānena vijjamānaṃ, katthaci vijjamānena vijjamānaṃ, katthaci avijjamānena avijjamānanti sabbāsave vuttanayeneva vitthāretabbaṃ. Idha pana vijjamānena avijjamānaṃ dassento evamāha. Sace hi bhagavā <pageBreak edition="Pali Text Society" number="5.0051" /> purisoti paṇṇattiṃ vissajjetvā <pageBreak edition="Vipassana Research Institut" number="4.0218" /> dhātuyo icceva vatvā cittaṃ upaṭṭhāpeyya, kulaputto sandehaṃ kareyya, sammohaṃ āpajjeyya, desanaṃ sampaṭicchituṃ na sakkuṇeyya. Tasmā tathāgato anupubbena purisoti paṇṇattiṃ pahāya ‘‘sattoti vā purisoti vā puggaloti vā paṇṇattimattameva, paramatthato satto nāma natthi, dhātumatteyeva cittaṃ ṭhapāpetvā tīṇi phalāni paṭivijjhāpessāmī’’ti <pageBreak edition="Myanmar" number="4.0208" /> anaṅgaṇasutte (ma. ni. 1.57 ādayo) vuttabhāsantarakusalo tāya tāya bhāsāya sippaṃ uggaṇhāpento ācariyo viya evamāha.</paragraph>
    <paragraph line="180">Tattha cha dhātuyo assāti <bold>chadhāturo</bold>. Idaṃ vuttaṃ hoti – yaṃ tvaṃ purisoti sañjānāsi, so chadhātuko, na cettha paramatthato puriso atthi, purisoti pana paṇṇattimattamevāti. Sesapadesupi eseva nayo. <bold>Caturādhiṭṭhāno</bold>ti ettha adhiṭṭhānaṃ vuccati patiṭṭhā, catupatiṭṭhānoti attho. Idaṃ vuttaṃ hoti – svāyaṃ bhikkhu puriso chadhāturo chaphassāyatano aṭṭhārasamanopavicāro, so ettova vivaṭṭitvā uttamasiddhibhūtaṃ arahattaṃ gaṇhamāno imesu catūsu ṭhānesu patiṭṭhāya gaṇhātīti caturādhiṭṭhānoti. <bold>Yattha ṭhita</bold>nti yesu adhiṭṭhānesu patiṭṭhitaṃ. <bold>Maññassa vā nappavattantī</bold>ti maññassa vā mānassa vā nappavattanti. <bold>Muni santoti vuccatī</bold>ti khīṇāsavamuni upasanto nibbutoti vuccati. <bold>Paññaṃ nappamajjeyyā</bold>ti arahattaphalapaññāya paṭivijjhanatthaṃ <pageBreak edition="Pali Text Society" number="5.0052" /> āditova samādhivipassanāpaññaṃ nappamajjeyya. <bold>Saccamanurakkheyyā</bold>ti paramatthasaccassa nibbānassa sacchikiriyatthaṃ āditova vacīsaccaṃ rakkheyya. <bold>Cāgamanubrūheyyā</bold>ti arahattamaggena sabbakilesapariccāgakaraṇatthaṃ āditova kilesapariccāgaṃ brūheyya. <bold>Santimeva so sikkheyyā</bold>ti arahattamaggena sabbakilesavūpasamanatthaṃ āditova kilesavūpasamanaṃ sikkheyya. Iti paññādhiṭṭhānādīnaṃ adhigamatthāya imāni samathavipassanāpaññādīni pubbabhāgādhiṭṭhānāni vuttāni.</paragraph>
    <paragraph line="181" number="345"><bold>Phassāyatana</bold>nti phassassa āyatanaṃ, ākaroti attho. <bold>Paññādhiṭṭhāna</bold>ntiādīni pubbe vuttānaṃ arahattaphalapaññādīnaṃ vasena veditabbāni.</paragraph>
    <paragraph line="182" number="348"> Idāni nikkhittamātikāvasena ‘‘yattha ṭhitaṃ maññassa vā nappavattantī’’ti vattabbaṃ bhaveyya, arahatte pana patte puna ‘‘paññaṃ nappamajjeyyā’’tiādīhi kiccaṃ natthi. Iti <pageBreak edition="Vipassana Research Institut" number="4.0219" /> bhagavā mātikaṃ uppaṭipāṭidhātukaṃ ṭhapetvāpi yathādhammavaseneva vibhaṅgaṃ vibhajanto <bold>paññaṃ nappamajjeyyā</bold>tiādimāha. Tattha ko paññaṃ pamajjati, ko nappamajjati? Yo tāva imasmiṃ sāsane pabbajitvā vejjakammādivasena ekavīsatividhāya anesanāya <pageBreak edition="Myanmar" number="4.0209" /> jīvikaṃ kappento pabbajjānurūpena cittuppādaṃ ṭhapetuṃ na sakkoti, ayaṃ paññaṃ pamajjati nāma. Yo pana sāsane pabbajitvā sīle patiṭṭhāya buddhavacanaṃ uggaṇhitvā sappāyaṃ dhutaṅgaṃ samādāya cittarucitaṃ kammaṭṭhānaṃ gahetvā vivittaṃ senāsanaṃ nissāya kasiṇaparikammaṃ katvā samāpattiṃ patvā ajjeva arahattanti vipassanaṃ vaḍḍhetvā vicarati, ayaṃ paññaṃ nappamajjati nāma. Imasmiṃ pana sutte dhātukammaṭṭhānavasena esa paññāya appamādo vutto. Dhātukammaṭṭhāne panettha yaṃ vattabbaṃ, taṃ heṭṭhā hatthipadopamasuttādīsu vuttameva.</paragraph>
    <paragraph line="183" number="354"><bold>Athāparaṃ</bold><pageBreak edition="Pali Text Society" number="5.0053" /><bold>viññāṇaṃyeva avasissatī</bold>ti ayampettha pāṭiyekko anusandhi. Heṭṭhato hi rūpakammaṭṭhānaṃ kathitaṃ, idāni arūpakammaṭṭhānaṃ vedanāvasena nibbattetvā dassetuṃ ayaṃ desanā āraddhā. Yaṃ vā panetaṃ imassa bhikkhuno pathavīdhātuādīsu āgamaniyavipassanāvasena kammakārakaviññāṇaṃ, taṃ viññāṇadhātuvasena bhājetvā dassentopi imaṃ desanaṃ ārabhi. Tattha <bold>avasissatī</bold>ti kimatthāya avasissati? Satthu kathanatthāya kulaputtassa ca paṭivijjhanatthāya avasissati. <bold>Parisuddha</bold>nti nirupakkilesaṃ. <bold>Pariyodāta</bold>nti pabhassaraṃ. <bold>Sukhantipi vijānātī</bold>ti sukhavedanaṃ vedayamāno sukhavedanaṃ vedayāmīti pajānāti. Sesapadadvayesupi eseva nayo. Sace panāyaṃ vedanākathā heṭṭhā na kathitā bhaveyya, idha ṭhatvā kathetuṃ vaṭṭeyya. Satipaṭṭhāne panesā kathitāvāti tattha kathitanayeneva veditabbā. <bold>Sukhavedaniya</bold>nti evamādi paccayavasena udayatthaṅgamanadassanatthaṃ vuttaṃ. Tattha <bold>sukhavedaniya</bold>nti sukhavedanāya paccayabhūtaṃ. Sesapadesupi eseva nayo.</paragraph>
    <paragraph line="184" number="360"><bold>Upekkhāyeva avasissatī</bold>ti ettāvatā hi yathā nāma chekena maṇikārācariyena vajirasūciyā vijjhitvā cammakhaṇḍe pātetvā pātetvā dinnamuttaṃ antevāsiko gahetvā gahetvā suttagataṃ karonto muttolambakamuttajālādīni karoti, evameva bhagavatā kathetvā kathetvā dinnaṃ kammaṭṭhānaṃ ayaṃ kulaputto manasikaronto manasikaronto paguṇaṃ akāsīti rūpakammaṭṭhānampissa arūpakammaṭṭhānampi paguṇaṃ <pageBreak edition="Myanmar" number="4.0210" /> jātaṃ, atha bhagavā ‘‘athāparaṃ upekkhāyeva avasissatī’’ti āha.</paragraph>
    <paragraph line="185">Kimatthaṃ <pageBreak edition="Vipassana Research Institut" number="4.0220" /> pana avasissatīti? Satthu kathanatthaṃ. Kulaputtassa paṭivijjhanatthantipi vadanti <pageBreak edition="Pali Text Society" number="5.0054" />, taṃ na gahetabbaṃ. Kulaputtena hi sahāyassa sāsanaṃ vācetvā pāsādatale ṭhiteneva ānāpānacatutthajjhānaṃ nibbattitaṃ, yadassa ettakaṃ maggaṃ āgacchantassa yānakiccaṃ sādheti. Satthu kathanatthaṃyeva avasissati. Imasmiñhi ṭhāne satthā kulaputtassa rūpāvacarajjhāne vaṇṇaṃ kathesi. Idañhi vuttaṃ hoti ‘‘bhikkhu paguṇaṃ tava idaṃ rūpāvacaracatutthajjhāna’’nti. <bold>Parisuddhā</bold>tiādi tassāyeva upekkhāya vaṇṇabhaṇanaṃ. <bold>Ukkaṃ bandheyyā</bold>ti aṅgārakapallaṃ sajjeyya. <bold>Ālimpeyyā</bold>ti tattha aṅgāre pakkhipitvā aggiṃ datvā nāḷikāya dhamento aggiṃ jāleyya. <bold>Ukkāmukhe pakkhipeyyā</bold>ti aṅgāre viyūhitvā aṅgāramatthake vā ṭhapeyya, tattake vā pakkhipeyya. <bold>Nīhaṭa</bold>nti nīhaṭadosaṃ. <bold>Ninnītakasāva</bold>nti apanītakasāvaṃ. <bold>Evameva kho</bold>ti yathā taṃ suvaṇṇaṃ icchiticchitāya piḷandhanavikatiyā saṃvattati, evameva ayaṃ tāva catutthajjhānupekkhā vipassanā abhiññā nirodho bhavokkantīti imesu yaṃ icchati, tassatthāya hotīti vaṇṇaṃ kathesi.</paragraph>
    <paragraph line="186">Kasmā pana bhagavā imasmiṃ rūpāvacaracatutthajjhāne nikantipariyādānatthaṃ avaṇṇaṃ akathetvā vaṇṇaṃ kathesīti. Kulaputtassa hi catutthajjhāne nikantipariyuṭṭhānaṃ balavaṃ. Sace avaṇṇaṃ katheyya, – ‘‘mayhaṃ pabbajitvā <pageBreak edition="Pali Text Society" number="5.0055" /> dvānavutiyojanasataṃ āgacchantassa imaṃ catutthajjhānaṃ yānakiccaṃ sādhesi, ahaṃ ettakaṃ maggaṃ āgacchanto jhānasukhena jhānaratiyā āgato, evarūpassa nāma paṇītadhammassa avaṇṇaṃ katheti, jānaṃ nu kho katheti ajāna’’nti kulaputto saṃsayaṃ sammohaṃ āpajjeyya, tasmā bhagavā vaṇṇaṃ kathesi.</paragraph>
    <paragraph line="187" number="361"><bold>Tadanudhamma</bold>nti ettha arūpāvacarajjhānaṃ dhammo nāma, taṃ anugatattā rūpāvacarajjhānaṃ <bold>anudhammo</bold>ti vuttaṃ. Vipākajjhānaṃ vā dhammo, kusalajjhānaṃ anudhammo. <bold>Tadupādānā</bold>ti taggahaṇā. <bold>Ciraṃ dīghamaddhāna</bold>nti vīsatikappasahassāni. Vipākavasena hetaṃ vuttaṃ. Ito uttarimpi eseva nayo.</paragraph>
    <paragraph line="188" number="362"> Evaṃ <pageBreak edition="Myanmar" number="4.0211" /> catūhi vārehi arūpāvacarajjhānassa vaṇṇaṃ kathetvā idāni tasseva ādīnavaṃ dassento <bold>so evaṃ pajānātī</bold>tiādimāha. Tattha <bold>saṅkhatameta</bold>nti kiñcāpi ettha vīsatikappasahassāni <pageBreak edition="Vipassana Research Institut" number="4.0221" /> āyu atthi, etaṃ pana saṅkhataṃ pakappitaṃ āyūhitaṃ, karontena karīyati, aniccaṃ adhuvaṃ asassataṃ tāvakālikaṃ, cavanaparibhedanaviddhaṃsanadhammaṃ, jātiyā anugataṃ, jarāya anusaṭaṃ, maraṇena abbhāhataṃ, dukkhe patiṭṭhitaṃ, atāṇaṃ aleṇaṃ asaraṇaṃ asaraṇībhūtanti. Viññāṇañcāyatanādīsupi eseva nayo.</paragraph>
    <paragraph line="189">Idāni arahattanikūṭena desanaṃ gaṇhanto <bold>so neva taṃ abhisaṅkharotī</bold>tiādimāha. Yathā hi cheko bhisakko visavikāraṃ disvā vamanaṃ kāretvā visaṃ ṭhānato cāvetvā upari āropetvā khandhaṃ vā sīsaṃ vā gahetuṃ adatvā visaṃ otāretvā pathaviyaṃ pāteyya, evameva bhagavā kulaputtassa <pageBreak edition="Pali Text Society" number="5.0056" /> arūpāvacarajjhāne vaṇṇaṃ kathesi. Taṃ sutvā kulaputto rūpāvacarajjhāne nikantiṃ pariyādāya arūpāvacarajjhāne patthanaṃ ṭhapesi.</paragraph>
    <paragraph line="190">Bhagavā taṃ ñatvā taṃ asampattassa appaṭiladdhasseva bhikkhuno ‘‘atthesā ākāsānañcāyatanādīsu sampatti nāma. Tesañhi paṭhamabrahmaloke vīsatikappasahassāni āyu, dutiye cattālīsaṃ, tatiye saṭṭhi, catutthe caturāsīti kappasahassāni āyu. Taṃ pana aniccaṃ adhuvaṃ asassataṃ tāvakālikaṃ, cavanaparibhedanaviddhaṃsanadhammaṃ, jātiyā anugataṃ, jarāya anusaṭaṃ, maraṇena abbhāhataṃ, dukkhe patiṭṭhitaṃ, atāṇaṃ aleṇaṃ asaraṇaṃ asaraṇībhūtaṃ, ettakaṃ kālaṃ tattha sampattiṃ anubhavitvāpi puthujjanakālakiriyaṃ katvā puna catūsu apāyesu patitabba’’nti sabbametaṃ ādīnavaṃ ekapadeneva ‘‘saṅkhatameta’’nti kathesi. Kulaputto taṃ sutvā arūpāvacarajjhāne nikantiṃ pariyādiyi, bhagavā tassa rūpāvacarārūpāvacaresu nikantiyā pariyādinnabhāvaṃ ñatvā arahattanikūṭaṃ gaṇhanto ‘‘so neva taṃ abhisaṅkharotī’’tiādimāha.</paragraph>
    <paragraph line="191">Yathā vā paneko mahāyodho ekaṃ rājānaṃ ārādhetvā satasahassuṭṭhānakaṃ gāmavaraṃ labheyya, puna rājā tassānubhāvaṃ saritvā – ‘‘mahānubhāvo yodho, appakaṃ tena laddha’’nti – ‘‘nāyaṃ tāta gāmo <pageBreak edition="Myanmar" number="4.0212" /> tuyhaṃ anucchaviko, aññaṃ catusatasahassuṭṭhānakaṃ gaṇhāhī’’ti dadeyya so sādhu devāti taṃ vissajjetvā itaraṃ gāmaṃ gaṇheyya. Rājā asampattameva ca naṃ pakkosāpetvā – ‘‘kiṃ te tena, ahivātarogo ettha uppajjati? Asukasmiṃ pana ṭhāne mahantaṃ nagaraṃ atthi, tattha chattaṃ ussāpetvā rajjaṃ kārehī’’ti pahiṇeyya, so tathā kareyya.</paragraph>
    <paragraph line="192">Tattha <pageBreak edition="Vipassana Research Institut" number="4.0222" /> rājā viya sammāsambuddho daṭṭhabbo, mahāyodho viya pukkusāti kulaputto, paṭhamaladdhagāmo viya ānāpānacatutthajjhānaṃ, taṃ vissajjetvā itaraṃ gāmaṃ gaṇhāhīti vuttakālo viya ānāpānacatutthajjhāne nikantipariyādānaṃ katvā āruppakathanaṃ, taṃ gāmaṃ asampattameva <pageBreak edition="Pali Text Society" number="5.0057" /> pakkosāpetvā ‘‘kiṃ te tena, ahivātarogo ettha uppajjati? Asukasmiṃ ṭhāne nagaraṃ atthi, tattha chattaṃ ussāpetvā rajjaṃ kārehī’’ti vuttakālo viya arūpe saṅkhatametanti ādīnavakathanena appattāsuyeva tāsu samāpattīsu patthanaṃ nivatthāpetvā upari arahattanikūṭena desanāgahaṇaṃ.</paragraph>
    <paragraph line="193">Tattha <bold>neva abhisaṅkharotī</bold>ti nāyūhati na rāsiṃ karoti. <bold>Na abhisañcetayatī</bold>ti na kappeti. <bold>Bhavāya vā vibhavāya vā</bold>ti vuddhiyā vā parihāniyā vā, sassatucchedavasenapi yojetabbaṃ. <bold>Na kiñci loke upādiyatī</bold>ti loke rūpādīsu kiñci ekadhammampi taṇhāya na gaṇhāti, na parāmasati. <bold>Nāparaṃ itthattāyāti pajānātī</bold>ti bhagavā attano buddhavisaye ṭhatvā desanāya arahattanikūṭaṃ gaṇhi. Kulaputto pana attano yathopanissayena tīṇi sāmaññaphalāni paṭivijjhi. Yathā nāma rājā suvaṇṇabhājanena nānārasabhojanaṃ bhuñjanto attano pamāṇena piṇḍaṃ vaṭṭetvā aṅke nisinnena rājakumārena piṇḍamhi ālaye dassite taṃ piṇḍaṃ upanāmeyya, kumāro attano mukhappamāṇeneva kabaḷaṃ kareyya, sesaṃ rājā sayaṃ vā bhuñjeyya, pātiyaṃ vā pakkhipeyya, evaṃ dhammarājā tathāgato attano pamāṇena arahattanikūṭaṃ gaṇhanto desanaṃ desesi, kulaputto attano yathopanissayena tīṇi sāmaññaphalāni paṭivijjhi.</paragraph>
    <paragraph line="194">Ito pubbe panassa khandhā dhātuyo āyatanānīti evarūpaṃ accantasuññataṃ tilakkhaṇāhataṃ kathaṃ kathentassa neva kaṅkhā, na vimati, nāpi – ‘‘evaṃ kira taṃ, evaṃ me ācariyena vutta’’nti iti kira na dandhāyitattaṃ na vitthāyitattaṃ <pageBreak edition="Pali Text Society" number="5.0058" /> atthi <pageBreak edition="Myanmar" number="4.0213" />. Ekaccesu ca kira ṭhānesu buddhā aññātakavesena vicaranti, sammāsambuddho nu kho esoti ahudeva saṃsayo, ahu vimati. Yato anena anāgāmiphalaṃ paṭividdhaṃ, atha ayaṃ me satthāti niṭṭhaṃ gato. Yadi evaṃ kasmā accayaṃ na desesīti. Okāsābhāvato. Bhagavā hi yathānikkhittāya mātikāya acchinnadhāraṃ katvā ākāsagaṅgaṃ otārento viya desanaṃ desesiyeva.</paragraph>
    <paragraph line="195" number="363"><bold>So</bold>ti <pageBreak edition="Vipassana Research Institut" number="4.0223" /> arahā. <bold>Anajjhositā</bold>ti gilitvā pariniṭṭhāpetvā gahetuṃ na yutthāti pajānāti. <bold>Anabhinanditā</bold>ti taṇhādiṭṭhivasena abhinandituṃ na yuttāti pajānāti.</paragraph>
    <paragraph line="196" number="364"><bold>Visaṃyutto naṃ vedetī</bold>ti sace hissa sukhavedanaṃ ārabbha rāgānusayo, dukkhavedanaṃ ārabbha paṭighānusayo, itaraṃ ārabbha avijjānusayo uppajjeyya, saṃyutto vediyeyya nāma. Anuppajjanato pana visaṃyutto naṃ vedeti nissaṭo vippamutto. <bold>Kāyapariyantika</bold>nti kāyakoṭikaṃ. Yāva kāyapavattā uppajjitvā tato paraṃ anuppajjanavedananti attho. Dutiyapadepi eseva nayo. <bold>Anabhinanditāni sītībhavissantī</bold>ti dvādasasu āyatanesu kilesānaṃ visevanassa natthitāya anabhinanditāni hutvā idha dvādasasuyeva āyatanesu nirujjhissanti. Kilesā hi nibbānaṃ āgamma niruddhāpi yattha natthi, tattha niruddhāti vuccanti. Svāyamattho – ‘‘etthesā taṇhā nirujjhamānā nirujjhatī’’ti samudayapañhena dīpetabbo. Tasmā bhagavā nibbānaṃ āgamma sītibhūtānipi idheva sītībhavissantīti āha. Nanu ca idha vedayitāni vuttāni, na kilesāti. Vedayitānipi kilesābhāveneva sītībhavanti. Itarathā nesaṃ sītibhāvo nāma natthīti suvuttametaṃ.</paragraph>
    <paragraph line="197" number="365"><bold>Evameva</bold><pageBreak edition="Pali Text Society" number="5.0059" /><bold>kho</bold>ti ettha idaṃ opammasaṃsandanaṃ – yathā hi eko puriso telapadīpassa jhāyato tele khīṇe telaṃ āsiñcati, vaṭṭiyā khīṇāya vaṭṭiṃ pakkhipati, evaṃ dīpasikhāya anupacchedova hoti, evameva puthujjano ekasmiṃ bhave ṭhito kusalākusalaṃ karoti, so tena sugatiyañca apāyesu ca nibbattatiyeva, evaṃ vedanānaṃ anupacchedova <pageBreak edition="Myanmar" number="4.0214" /> hoti. Yathā paneko dīpasikhāya ukkaṇṭhito – ‘‘imaṃ purisaṃ āgamma dīpasikhā na upacchijjatī’’ti nilīno tassa purisassa sīsaṃ chindeyya, evaṃ vaṭṭiyā ca telassa ca anupahārā dīpasikhā anāhārā nibbāyati, evameva vaṭṭe ukkaṇṭhito yogāvacaro arahattamaggena kusalākusalaṃ samucchindati, tassa samucchinnattā khīṇāsavassa bhikkhuno kāyassa bhedā puna vedayitāni na uppajjantīti.</paragraph>
    <paragraph line="198"><bold>Tasmā</bold>ti yasmā ādimhi samādhivipassanāpaññāhi arahattaphalapaññā uttaritarā, tasmā. <bold>Evaṃ samannāgato</bold>ti iminā uttamena arahattaphalapaññādhiṭṭhānena samannāgato. <bold>Sabbadukkhakkhaye</bold><pageBreak edition="Vipassana Research Institut" number="4.0224" /><bold>ñāṇaṃ</bold> nāma arahattamagge ñāṇaṃ, imasmiṃ pana sutte arahattaphale ñāṇaṃ adhippetaṃ. Tenevāha <bold>tassa sā vimutti sacce ṭhitā akuppā hotī</bold>ti.</paragraph>
    <paragraph line="199" number="366"> Ettha hi <bold>vimuttī</bold>ti arahattaphalavimutti, <bold>sacca</bold>nti paramatthasaccaṃ nibbānaṃ. Iti akuppārammaṇakaraṇena <bold>akuppā</bold>ti vuttā. <bold>Musā</bold>ti vitathaṃ. <bold>Mosadhamma</bold>nti nassanasabhāvaṃ. <bold>Taṃ sacca</bold>nti taṃ avitathaṃ sabhāvo. <bold>Amosadhamma</bold>nti anassanasabhāvaṃ.</paragraph>
    <paragraph line="200"><bold>Tasmā</bold>ti yasmā ādito samathavipassanāvasena vacīsaccato dukkhasaccasamudayasaccehi ca paramatthasaccaṃ nibbānameva uttaritaraṃ, tasmā. <bold>Evaṃ samannāgato</bold>ti iminā uttamena paramatthasaccādhiṭṭhānena samannāgato.</paragraph>
    <paragraph line="201" number="367"><bold>Pubbe</bold>ti puthujjanakāle. <bold>Upadhī</bold><pageBreak edition="Pali Text Society" number="5.0060" /><bold>hontī</bold>ti khandhūpadhi kilesūpadhi abhisaṅkhārūpadhi pañcakāmaguṇūpadhīti ime upadhayo honti. <bold>Samattā samādinnā</bold>ti paripūrā gahitā paramaṭṭhā. <bold>Tasmā</bold>ti yasmā ādito samathavipassanāvasena kilesapariccāgato, sotāpattimaggādīhi ca kilesapariccāgato arahattamaggeneva kilesapariccāgo uttaritaro, tasmā. <bold>Evaṃ samannāgato</bold>ti iminā uttamena cāgādhiṭṭhānena samannāgato.</paragraph>
    <paragraph line="202" number="368"><bold>Āghāto</bold>tiādīsu āghātakaraṇavasena āghāto, byāpajjanavasena <bold>byāpādo,</bold> sampadussanavasena <bold>sampadoso</bold>ti tīhi padehi dosākusalamūlameva vuttaṃ. <bold>Tasmā</bold>ti yasmā ādito samathavipassanāvasena <pageBreak edition="Myanmar" number="4.0215" /> kilesavūpasamato, sotāpattimaggādīhi kilesavūpasamato ca arahattamaggeneva kilesavūpasamo uttaritaro, tasmā. <bold>Evaṃ samannāgato</bold>ti iminā uttamena upasamādhiṭṭhānena samannāgato.</paragraph>
    <paragraph line="203" number="369"><bold>Maññitameta</bold>nti taṇhāmaññitaṃ mānamaññitaṃ diṭṭhimaññitanti tividhampi vaṭṭati. <bold>Ayamahamasmī</bold>ti ettha pana ayamahanti ekaṃ taṇhāmaññitameva vaṭṭati. <bold>Rogo</bold>tiādīsu ābādhaṭṭhena <bold>rogo,</bold> antodosaṭṭhena <bold>gaṇḍo,</bold> anupaviṭṭhaṭṭhena <bold>sallaṃ. Muni santoti vuccatī</bold>ti khīṇāsavamuni santo nibbutoti vuccati. <bold>Yattha ṭhita</bold>nti yasmiṃ ṭhāne ṭhitaṃ. <bold>Saṃkhittenā</bold>ti buddhānaṃ <pageBreak edition="Vipassana Research Institut" number="4.0225" /> kira sabbāpi dhammadesanā saṃkhittāva, vitthāradesanā nāma natthi, samantapaṭṭhānakathāpi <pageBreak edition="Pali Text Society" number="5.0061" /> saṃkhittāyeva. Iti bhagavā desanaṃ yathānusandhiṃ pāpesi. Ugghāṭitaññūtiādīsu pana catūsu puggalesu pukkusāti kulaputto vipañcitaññū, iti vipañcitaññuvasena bhagavā imaṃ dhātuvibhaṅgasuttaṃ kathesi.</paragraph>
    <paragraph line="204" number="370"><bold>Na kho me, bhante, paripuṇṇaṃ pattacīvara</bold>nti kasmā kulaputtassa iddhimayapattacīvaraṃ na nibbattanti. Pubbe aṭṭhannaṃ parikkhārānaṃ adinnattā. Kulaputto hi dinnadāno katābhinīhāro, na dinnattāti na vattabbaṃ. Iddhimayapattacīvaraṃ pana pacchimabhavikānaṃyeva nibbattati, ayañca punapaṭisandhiko, tasmā na nibbattanti. Atha bhagavā sayaṃ pariyesitvā kasmā na upasampādesīti. Okāsābhāvato. Kulaputtassa āyu parikkhīṇaṃ, suddhāvāsiko anāgāmī mahābrahmā kumbhakārasālaṃ āgantvā nisinno viya ahosi. Tasmā sayaṃ na pariyesi.</paragraph>
    <paragraph line="205"><bold>Pattacīvarapariyesanaṃ pakkāmī</bold>ti kāya velāya pakkāmi? Uṭṭhite aruṇe. Bhagavato kira dhammadesanāpariniṭṭhānañca aruṇuṭṭhānañca rasmivissajjanañca ekakkhaṇe ahosi. Bhagavā kira desanaṃ niṭṭhapetvāva chabbaṇṇarasmiyo vissajji, sakalakumbhakāranivesanaṃ ekapajjotaṃ ahosi, chabbaṇṇarasmiyo jālajālā puñjapuñjā hutvā vidhāvantiyo sabbadisābhāge suvaṇṇapaṭapariyonaddhe viya ca nānāvaṇṇakusumaratanavisarasamujjale viya ca akaṃsu. Bhagavā ‘‘nagaravāsino maṃ passantū’’ti adhiṭṭhāsi. Nagaravāsino bhagavantaṃ <pageBreak edition="Pali Text Society" number="5.0062" /> disvāva ‘‘satthā kira āgato, kumbhakārasālāya kira nisinno’’ti aññamaññassa ārocetvā rañño ārocesuṃ.</paragraph>
    <paragraph line="206">Rājā <pageBreak edition="Myanmar" number="4.0216" /> āgantvā satthāraṃ vanditvā, ‘‘bhante, kāya velāya āgatatthā’’ti pucchi. Hiyyo sūriyatthaṅgamanavelāya mahārājāti. Kena kammena bhagavāti? Tumhākaṃ sahāyo pukkusāti rājā tumhehi pahitaṃ sāsanaṃ sutvā nikkhamitvā pabbajitvā maṃ uddissa āgacchanto sāvatthiṃ atikkamma pañcacattālīsa yojanāni āgantvā imaṃ kumbhakārasālaṃ pavisitvā nisīdi, ahaṃ tassa saṅgahatthaṃ āgantvā dhammakathaṃ kathesiṃ, kulaputto tīṇi phalāni paṭivijjhi mahārājāti. Idāni kahaṃ, bhanteti? Upasampadaṃ yācitvā aparipuṇṇapattacīvaratāya pattacīvarapariyesanatthaṃ <pageBreak edition="Vipassana Research Institut" number="4.0226" /> gato mahārājāti. Rājā kulaputtassa gatadisābhāgena agamāsi. Bhagavāpi ākāsenāgantvā jetavanagandhakuṭimhiyeva pāturahosi.</paragraph>
    <paragraph line="207">Kulaputtopi pattacīvaraṃ pariyesamāno neva bimbisārarañño na takkasīlakānaṃ jaṅghavāṇijānaṃ santikaṃ agamāsi. Evaṃ kirassa ahosi – ‘‘na kho me kukkuṭassa viya tattha tattha manāpāmanāpameva vicinitvā pattacīvaraṃ pariyesituṃ yuttaṃ, mahantaṃ nagaraṃ vajjitvā udakatitthasusānasaṅkāraṭṭhānaantaravīthīsu pariyesissāmī’’ti antaravīthiyaṃ saṅkārakūṭesu tāva pilotikaṃ pariyesituṃ āraddho.</paragraph>
    <paragraph line="208"><bold>Jīvitā voropesī</bold>ti etasmiṃ saṅkārakūṭe pilotikaṃ olokentaṃ vibbhantā taruṇavacchā gāvī upadhāvitvā siṅgena vijjhitvā ghātesi. Chātakajjhatto kulaputto ākāseyeva āyukkhayaṃ patvā patito. Saṅkāraṭṭhāne adhomukhaṭṭhapitā suvaṇṇapaṭimā viya ahosi, kālaṅkato ca pana avihābrahmaloke nibbatti, nibbattamattova arahattaṃ pāpuṇi. Avihābrahmaloke kira nibbattamattāva satta janā arahattaṃ pāpuṇiṃsu. Vuttañhetaṃ –</paragraph>
    <gatha1 line="209">‘‘Avihaṃ <pageBreak edition="Pali Text Society" number="5.0063" /> upapannāse, vimuttā satta bhikkhavo;</gatha1>
    <gathalast line="210">Rāgadosaparikkhīṇā, tiṇṇā loke visattikaṃ.</gathalast>
    <gatha1 line="211">Ke ca te ataruṃ paṅkaṃ, maccudheyyaṃ suduttaraṃ;</gatha1>
    <gathalast line="212">Ke hitvā mānusaṃ dehaṃ, dibbayogaṃ upaccaguṃ.</gathalast>
    <gatha1 line="213">Upako <pageBreak edition="Myanmar" number="4.0217" /> palagaṇḍo ca, pukkusāti ca te tayo;</gatha1>
    <gatha2 line="214">Bhaddiyo khaṇḍadevo ca, bāhuraggi ca siṅgiyo;</gatha2>
    <gathalast line="215">Te hitvā mānusaṃ dehaṃ, dibbayogaṃ upaccagu’’nti. (saṃ. ni. 1.50, 105);</gathalast>
    <paragraph line="216">Bimbisāropi ‘‘mayhaṃ sahāyo mayā pesitasāsanamattaṃ vācetvā hatthagataṃ rajjaṃ pahāya ettakaṃ <pageBreak edition="Vipassana Research Institut" number="4.0227" /> addhānaṃ āgato, dukkaraṃ kataṃ kulaputtena, pabbajitasakkārena taṃ sakkarissāmī’’ti ‘‘pariyesatha me sahāyaka’’nti tattha tattha pesesi. Pesitā taṃ addasaṃsu saṅkāraṭṭhāne patitaṃ, disvā āgamma rañño ārocesuṃ. Rājā gantvā kulaputtaṃ disvā – ‘‘na vata, bho, labhimhā sahāyakassa sakkāraṃ kātuṃ, anātho me jāto sahāyako’’ti. Paridevitvā kulaputtaṃ mañcakena gaṇhāpetvā yuttokāse ṭhapetvā anupasampannassa sakkāraṃ kātuṃ jānanābhāvena nhāpakakappakādayo pakkosāpetvā kulaputtaṃ sīsaṃ nhāpetvā suddhavatthāni nivāsāpetvā rājavesena alaṅkārāpetvā sovaṇṇasivikaṃ āropetvā sabbatāḷāvacaragandhamālādīhi pūjaṃ karonto nagarā nīharitvā bahūhi gandhakaṭṭhehi mahācitakaṃ kāretvā kulaputtassa sarīrakiccaṃ katvā dhātuyo ādāya cetiyaṃ patiṭṭhapesi. Sesaṃ sabbattha uttānamevāti.</paragraph>
    <centered line="217">Papañcasūdaniyā majjhimanikāyaṭṭhakathāya</centered>
    <centered line="218">Dhātuvibhaṅgasuttavaṇṇanā niṭṭhitā.</centered>
    <subhead line="219">11. Saccavibhaṅgasuttavaṇṇanā</subhead>
    <paragraph line="220" number="371"><bold>Evaṃ</bold><pageBreak edition="Vipassana Research Institut" number="4.0228" /><pageBreak edition="Pali Text Society" number="5.0064" /><bold>me suta</bold>nti saccavibhaṅgasuttaṃ. Tattha <bold>ācikkhanā</bold>ti idaṃ dukkhaṃ ariyasaccaṃ nāma…pe… ayaṃ dukkhanirodhagāminī paṭipadā ariyasaccaṃ nāmāti. Sesapadesupi eseva nayo. Apicettha <bold>paññāpanā</bold> nāma dukkhasaccādīnaṃ ṭhapanā. Āsanaṃ ṭhapento hi āsanaṃ paññapetīti vuccati. <bold>Paṭṭhapanā</bold>ti paññāpanā. <bold>Vivaraṇā</bold>ti vivaṭakaraṇā. <bold>Vibhajanā</bold>ti vibhāgakiriyā. <bold>Uttānīkamma</bold>nti pākaṭabhāvakaraṇaṃ.</paragraph>
    <paragraph line="221"><bold>Anuggāhakā</bold>ti <pageBreak edition="Myanmar" number="4.0218" /> āmisasaṅgahena dhammasaṅgahenāti dvīhipi saṅgahehi anuggāhakā. <bold>Janetā</bold>ti janikā mātā. <bold>Āpādetā</bold>ti posetā. Posikamātā viya moggallānoti dīpeti. Janikamātā hi nava vā dasa vā māse loṇambilādīni pariharamānā kucchiyā dārakaṃ dhāretvā kucchito nikkhantaṃ posikamātaraṃ dhātiṃ paṭicchāpeti. Sā khīranavanītādīhi dārakaṃ posetvā vaḍḍheti, so vuddhimāgamma yathāsukhaṃ vicarati. Evameva sāriputto attano vā paresaṃ vā santike pabbajite dvīhi saṅgahehi saṅgaṇhanto gilāne paṭijagganto kammaṭṭhāne yojetvā sotāpannabhāvaṃ ñatvā apāyabhayehi vuṭṭhitakālato paṭṭhāya – ‘‘idāni paccattapurisakārena uparimagge nibbattessantī’’ti tesu anapekkho hutvā aññe nave nave ovadati. Mahāmoggallānopi attano vā paresaṃ vā santike pabbajite tatheva saṅgaṇhitvā kammaṭṭhāne yojetvā heṭṭhā tīṇi <pageBreak edition="Pali Text Society" number="5.0065" /> phalāni pattesupi anapekkhataṃ na āpajjati. Kasmā? Evaṃ kirassa hoti – vuttaṃ bhagavatā – ‘‘seyyathāpi, bhikkhave, appamattakopi gūtho duggandho hoti…pe… appamattakampi muttaṃ… kheḷo… pubbo… lohitaṃ duggandhaṃ hoti, evameva kho ahaṃ, bhikkhave, appamattakampi bhavaṃ na vaṇṇemi antamaso accharāsaṅghatamattampī’’ti (a. ni. 1.320-321). Tasmā yāva arahattaṃ na pāpuṇanti, tāva tesu anapekkhataṃ anāpajjitvā arahattaṃ pattesuyeva āpajjatīti. Tenāha bhagavā – ‘‘seyyathāpi, bhikkhave, janetā evaṃ sāriputto. Seyyathāpi jātassa āpādetā, evaṃ moggallāno. Sāriputto, bhikkhave, sotāpattiphale vineti, moggallāno uttamatthe’’ti. <bold>Pahotī</bold>ti sakkoti.</paragraph>
    <paragraph line="222"><bold>Dukkhe</bold><pageBreak edition="Vipassana Research Institut" number="4.0229" /><bold>ñāṇa</bold>nti savanasammasanapaṭivedhañāṇaṃ, tathā <bold>dukkhasamudaye. Dukkhanirodhe</bold> savanapaṭivedhañāṇanti vaṭṭati, tathā <bold>dukkhanirodhagāminiyā</bold> paṭipadāya. Nekkhammasaṅkappādīsu kāmapaccanīkaṭṭhena, kāmato nissaṭabhāvena vā, kāmaṃ sammasantassa uppannoti vā, kāmapadaghātaṃ kāmavūpasamaṃ karonto uppannoti vā, kāmavivittante uppannoti vā <bold>nekkhammasaṅkappo</bold>. Sesapadadvayepi eseva nayo. Sabbepi cete pubbabhāge nānācittesu, maggakkhaṇe ekacitte labbhanti. Tatra hi micchāsaṅkappacetanāya samugghātako ekova saṅkappo labbhati, na nānā labbhati <pageBreak edition="Myanmar" number="4.0219" />. Sammāvācādayopi pubbabhāge nānācittesu, vuttanayeneva maggakkhaṇe ekacitte labbhanti. Ayamettha saṅkhepo, vitthārena pana saccakathā <bold>visuddhimagge</bold> ca sammādiṭṭhisutte (ma. ni. 1.89 ādayo) ca vuttāyevāti.</paragraph>
    <centered line="223">Papañcasūdaniyā majjhimanikāyaṭṭhakathāya</centered>
    <centered line="224">Saccavibhaṅgasuttavaṇṇanā niṭṭhitā.</centered>
    <subhead line="225">12. Dakkhiṇāvibhaṅgasuttavaṇṇanā</subhead>
    <paragraph line="226" number="376"><bold>Evaṃ</bold><pageBreak edition="Vipassana Research Institut" number="4.0230" /><pageBreak edition="Pali Text Society" number="5.0066" /><bold>me suta</bold>nti dakkhiṇāvibhaṅgasuttaṃ. Tattha <bold>mahāpajāpati gotamī</bold>ti <bold>gotamī</bold>ti gottaṃ. Nāmakaraṇadivase panassā laddhasakkārā brāhmaṇā lakkhaṇasampattiṃ disvā – ‘‘sace ayaṃ dhītaraṃ labhissati, cakkavattirañño aggamahesī bhavissati. Sace puttaṃ labhissati, cakkavattirājā bhavissatīti ubhayathāpi mahatīyevassā pajā bhavissatī’’ti byākariṃsu. Athassā <bold>mahāpajāpatī</bold>ti nāmaṃ akaṃsu. Idha pana gottena saddhiṃ saṃsanditvā <bold>mahāpajāpatigotamī</bold>ti vuttaṃ. <bold>Nava</bold>nti ahataṃ. <bold>Sāmaṃ vāyita</bold>nti na sahattheneva vāyitaṃ, ekadivasaṃ pana dhātigaṇaparivutā sippikānaṃ vāyanaṭṭhānaṃ āgantvā vemakoṭiṃ gahetvā vāyanākāraṃ akāsi. Taṃ sandhāyetaṃ vuttaṃ.</paragraph>
    <paragraph line="227">Kadā pana gotamiyā bhagavato dussayugaṃ dātuṃ cittaṃ uppannanti. Abhisambodhiṃ patvā paṭhamagamanena kapilapuraṃ āgatakāle. Tadā hi piṇḍāya paviṭṭhaṃ satthāraṃ gahetvā suddhodanamahārājā sakaṃ nivesanaṃ pavesesi, atha bhagavato rūpasobhaggaṃ disvā mahāpajāpatigotamī cintesi – ‘‘sobhati vata me puttassa attabhāvo’’ti. Athassā balavasomanassaṃ uppajji. Tato cintesi – ‘‘mama puttassa ekūnatiṃsa vassāni agāramajjhe vasantassa antamaso mocaphalamattampi mayā dinnakameva ahosi, idānipissa cīvarasāṭakaṃ dassāmī’’ti. ‘‘Imasmiṃ kho pana rājagehe bahūni mahagghāni vatthāni atthi, tāni maṃ na tosenti, sahatthā katameva maṃ toseti, sahatthā katvā dassāmī’’ti cittaṃ uppādesi.</paragraph>
    <paragraph line="228">Athantarāpaṇā <pageBreak edition="Myanmar" number="4.0220" /> kappāsaṃ āharāpetvā sahattheneva <pageBreak edition="Pali Text Society" number="5.0067" /> pisitvā pothetvā sukhumasuttaṃ kantitvā antovatthusmiṃyeva sālaṃ kārāpetvā sippike pakkosāpetvā sippikānaṃ attano paribhogakhādanīyabhojanīyameva datvā vāyāpesi, kālānukālañca dhātigaṇaparivutā gantvā vemakoṭiṃ aggahesi. Niṭṭhitakāle sippikānaṃ mahāsakkāraṃ katvā dussayugaṃ gandhasamugge pakkhipitvā vāsaṃ gāhāpetvā – ‘‘mayhaṃ puttassa cīvarasāṭakaṃ gahetvā gamissāmī’’ti rañño ārocesi <pageBreak edition="Vipassana Research Institut" number="4.0231" />. Rājā maggaṃ paṭiyādāpesi, vīthiyo sammajjitvā puṇṇaghaṭe ṭhapetvā dhajapaṭākā ussāpetvā rājagharadvārato paṭṭhāya yāva nigrodhārāmā maggaṃ paṭiyādāpetvā pupphābhikiṇṇaṃ akaṃsu. Mahāpajāpatipi sabbālaṅkāraṃ alaṅkaritvā dhātigaṇaparivutā samuggaṃ sīse ṭhapetvā bhagavato santikaṃ gantvā <bold>idaṃ me, bhante, navaṃ dussayuga</bold>ntiādimāha.</paragraph>
    <paragraph line="229"><bold>Dutiyampi kho</bold>ti ‘‘saṅghe gotami dehī’’ti vutte – ‘‘pahomahaṃ, bhante, dussakoṭṭhāgārato bhikkhusatassāpi bhikkhusahassassāpi bhikkhusatasahassassāpi cīvaradussāni dātuṃ, idaṃ pana me bhagavantaṃ uddissa sāmaṃ kantaṃ sāmaṃ vāyitaṃ, taṃ me, bhante, bhagavā paṭiggaṇhātū’’ti nimantayamānā āha. Evaṃ yāvatatiyaṃ yāci, bhagavāpi paṭikkhipiyeva.</paragraph>
    <paragraph line="230">Kasmā pana bhagavā attano diyyamānaṃ bhikkhusaṅghassa dāpetīti? Mātari anukampāya. Evaṃ kirassa ahosi – ‘‘imissā maṃ ārabbha pubbacetanā muñcacetanā paracetanāti tisso cetanā uppannā, bhikkhusaṅghampissā ārabbha uppajjantu, evamassā cha cetanā ekato hutvā dīgharattaṃ hitāya sukhāya pavattissantī’’ti. Vitaṇḍavādī panāha – ‘‘saṅghe dinnaṃ mahapphalanti tasmā evaṃ vutta’’nti. So vattabbo – ‘‘kiṃ tvaṃ satthu dinnato saṅghe dinnaṃ mahapphalataraṃ vadasī’’ti āma vadāmīti. Suttaṃ āharāti. Saṅghe gotami dehi, saṅghe te dinne ahañceva pūjito bhavissāmi saṅgho cāti. Kiṃ panassa suttassa ayameva atthoti <pageBreak edition="Pali Text Society" number="5.0068" />? Āma ayamevāti. Yadi evaṃ ‘‘tena hānanda, vighāsādānaṃ pūvaṃ dehī’’ti ca (pāci. 269) ‘‘tena hi tva, kaccāna, vighāsādānaṃ guḷaṃ dehī’’ti (mahāva. 284) ca vacanato vighāsādānaṃ dinnaṃ mahapphalatarañca bhaveyya. Evampi hi ‘‘satthā attano diyyamānaṃ <pageBreak edition="Myanmar" number="4.0221" /> dāpetī’’ti. Rājarājamahāmattādayopi attano āgataṃ paṇṇākāraṃ hatthigopakādīnaṃ dāpenti, te rājādīhi mahantatarā bhaveyyuṃ. Tasmā mā evaṃ gaṇha –</paragraph>
    <gatha1 line="231">‘‘Nayimasmiṃ loke parasmiṃ vā pana,</gatha1>
    <gatha2 line="232">Buddhena seṭṭho sadiso vā vijjati;</gatha2>
    <gatha3 line="233">Yamāhuneyyānamaggataṃ gato,</gatha3>
    <gathalast line="234">Puññatthikānaṃ vipulaphalesina’’nti. –</gathalast>
    <paragraph line="235">Vacanato <pageBreak edition="Vipassana Research Institut" number="4.0232" /> hi satthārā uttaritaro dakkhiṇeyyo nāma natthi. Evamassā cha cetanā ekato hutvā dīgharattaṃ hitāya sukhāya bhavissantīti sandhāya yāvatatiyaṃ paṭibāhitvā saṅghassa dāpesi.</paragraph>
    <paragraph line="236">Pacchimāya janatāya saṅghe cittīkārajananatthaṃ cāpi evamāha. Evaṃ kirassa ahosi – ‘‘ahaṃ na ciraṭṭhitiko, mayhaṃ pana sāsanaṃ bhikkhusaṅghe patiṭṭhahissati, pacchimā janatā saṅghe cittīkāraṃ janetū’’ti yāvatatiyaṃ paṭibāhitvā saṅghassa dāpesi. Evañhi sati – ‘‘satthā attano diyyamānampi saṅghassa dāpesi, saṅgho nāma dakkhiṇeyyo’’ti pacchimā janatā saṅghe cittīkāraṃ uppādetvā cattāro paccaye dātabbe maññissati, saṅgho catūhi paccayehi akilamanto buddhavacanaṃ uggahetvā samaṇadhammaṃ karissati. Evaṃ mama sāsanaṃ pañca vassasahassāni ṭhassatīti. ‘‘Paṭiggaṇhātu, bhante, bhagavā’’ti vacanatopi cetaṃ veditabbaṃ ‘‘satthārā uttaritaro dakkhiṇeyyo nāma natthī’’ti. Na hi ānandattherassa mahāpajāpatiyā āghāto vā veraṃ vā atthi. Na thero – ‘‘tassā dakkhiṇā mā mahapphalā ahosī’’ti icchati. Paṇḍito hi thero bahussuto sekkhapaṭisambhidāpatto <pageBreak edition="Pali Text Society" number="5.0069" />, so satthu dinnassa mahapphalabhāve sampassamānova paṭiggaṇhātu, bhante, bhagavāti gahaṇatthaṃ yāci.</paragraph>
    <paragraph line="237">Puna vitaṇḍavādī āha – ‘‘saṅghe te dinne ahañceva pūjito bhavissāmi saṅgho cā’’ti vacanato satthā saṅghapariyāpanno vāti. So vattabbo – ‘‘jānāsi pana tvaṃ kati saraṇāni, kati aveccappasādā’’ti jānanto tīṇīti vakkhati, tato vattabbo – tava laddhiyā satthu saṅghapariyāpannattā dveyeva honti. Evaṃ sante ca – ‘‘anujānāmi, bhikkhave, imehi <pageBreak edition="Myanmar" number="4.0222" /> tīhi saraṇagamanehi pabbajjaṃ upasampada’’nti (mahāva. 34) evaṃ anuññātā pabbajjāpi upasampadāpi na ruhati. Tato tvaṃ neva pabbajito asi, na gihi. Sammāsambuddhe ca gandhakuṭiyaṃ nisinne bhikkhū uposathampi pavāraṇampi saṅghakammānipi karonti, tāni satthu saṅghapariyāpannattā kuppāni bhaveyyuṃ, na ca honti. Tasmā na vattabbametaṃ ‘‘satthā saṅghapariyāpanno’’ti.</paragraph>
    <paragraph line="238" number="377"><bold>Āpādikā</bold>ti saṃvaḍḍhikā, tumhākaṃ hatthapādesu hatthapādakiccaṃ asādhentesu hatthe ca pāde <pageBreak edition="Vipassana Research Institut" number="4.0233" /> ca vaḍḍhetvā paṭijaggikāti attho. <bold>Posikā</bold>ti divasassa dve tayo vāre nhāpetvā bhojetvā pāyetvā tumhe posesi. <bold>Thaññaṃ pāyesī</bold>ti nandakumāro kira bodhisattato katipāheneva daharo, tasmiṃ jāte mahāpajāpati attano puttaṃ dhātīnaṃ datvā sayaṃ bodhisattassa dhātikiccaṃ sādhayamānā attano thaññaṃ pāyesi. Taṃ sandhāya thero evamāha. Iti mahāpajāpatiyā bahūpakārataṃ kathetvā idāni <pageBreak edition="Pali Text Society" number="5.0070" /> tathāgatassa bahūpakārataṃ dassento <bold>bhagavāpi, bhante</bold>tiādimāha. Tattha <bold>bhagavantaṃ, bhante, āgammā</bold>ti bhagavantaṃ paṭicca nissāya sandhāya.</paragraph>
    <paragraph line="239" number="378"> Atha bhagavā dvīsu upakāresu atirekataraṃ anumodanto <bold>evameta</bold>ntiādimāha. Tattha <bold>yaṃ hānanda, puggalo puggalaṃ āgammā</bold>ti yaṃ ācariyapuggalaṃ antevāsikapuggalo āgamma. <bold>Imassānanda, puggalassa iminā puggalenā</bold>ti imassa ācariyapuggalassa iminā antevāsikapuggalena. <bold>Na suppaṭikāraṃ vadāmī</bold>ti paccūpakāraṃ na sukaraṃ vadāmi, abhivādanādīsu ācariyaṃ disvā abhivādanakaraṇaṃ <bold>abhivādanaṃ</bold> nāma. Yasmiṃ vā disābhāge ācariyo vasati, iriyāpathe vā kappento tadabhimukho vanditvā gacchati, vanditvā nisīdati, vanditvā nipajjati, ācariyaṃ pana dūratova disvā paccuṭṭhāya paccuggamanakaraṇaṃ <bold>paccuṭṭhānaṃ</bold> nāma. Ācariyaṃ pana disvā añjaliṃ paggayha sīse ṭhapetvā ācariyaṃ namassati, yasmiṃ vā disābhāge so vasati, tadabhimukhopi tatheva namassati, gacchantopi ṭhitopi nisinnopi añjaliṃ paggayha namassatiyevāti idaṃ <bold>añjalikammaṃ</bold> nāma. Anucchavikakammassa pana karaṇaṃ <bold>sāmīcikammaṃ</bold> nāma. Cīvarādīsu cīvaraṃ dento na yaṃ vā taṃ vā deti, mahagghaṃ satamūlikampi pañcasatamūlikampi sahassamūlikampi detiyeva <pageBreak edition="Myanmar" number="4.0223" />. Piṇḍapātādīsupi eseva nayo. Kiṃ bahunā, catūhi paṇītapaccayehi cakkavāḷantaraṃ pūretvā sinerupabbatena kūṭaṃ gahetvā dentopi ācariyassa anucchavikaṃ kiriyaṃ kātuṃ na sakkotiyeva.</paragraph>
    <paragraph line="240" number="379"><bold>Cuddasa kho panimā</bold>ti kasmā ārabhi? Idaṃ suttaṃ pāṭipuggalikaṃ dakkhiṇaṃ ārabbha samuṭṭhitaṃ. Ānandattheropi ‘‘paṭiggaṇhātu, bhante, bhagavā’’ti pāṭipuggalikadakkhiṇaṃyeva <pageBreak edition="Pali Text Society" number="5.0071" /> samādapeti, cuddasasu ca ṭhānesu dinnadānaṃ pāṭipuggalikaṃ nāma hotīti dassetuṃ imaṃ desanaṃ ārabhi. <bold>Ayaṃ paṭhamā</bold>ti ayaṃ dakkhiṇā guṇavasenapi paṭhamā jeṭṭhakavasenapi. Ayañhi paṭhamā aggā jeṭṭhikā, imissā dakkhiṇāya pamāṇaṃ nāma natthi. Dutiyatatiyāpi <pageBreak edition="Vipassana Research Institut" number="4.0234" /> paramadakkhiṇāyeva, sesā paramadakkhiṇabhāvaṃ na pāpuṇanti. <bold>Bāhirake kāmesu vītarāge</bold>ti kammavādikiriyavādimhi lokiyapañcābhiññe. <bold>Puthujjanasīlavante</bold>ti puthujjanasīlavā nāma gosīladhātuko hoti, asaṭho amāyāvī paraṃ apīḷetvā dhammena samena kasiyā vā vaṇijjāya vā jīvikaṃ kappetā. <bold>Puthujjanadussīle</bold>ti puthujjanadussīlā nāma kevaṭṭamacchabandhādayo paraṃ pīḷāya jīvikaṃ kappetā.</paragraph>
    <paragraph line="241">Idāni pāṭipuggalikadakkhiṇāya vipākaṃ paricchindanto <bold>tatrānandā</bold>tiādimāha. Tattha <bold>tiracchānagate</bold>ti yaṃ guṇavasena upakāravasena posanatthaṃ dinnaṃ, idaṃ na gahitaṃ. Yampi ālopaaḍḍhaālopamattaṃ dinnaṃ, tampi na gahitaṃ. Yaṃ pana sunakhasūkarakukkuṭakākādīsu yassa kassaci sampattassa phalaṃ paṭikaṅkhitvā yāvadatthaṃ dinnaṃ, idaṃ sandhāya vuttaṃ ‘‘tiracchānagate dānaṃ datvā’’ti. <bold>Sataguṇā</bold>ti satānisaṃsā. <bold>Pāṭikaṅkhitabbā</bold>ti icchitabbā. Idaṃ vuttaṃ hoti – ayaṃ dakkhiṇā āyusataṃ vaṇṇasataṃ sukhasataṃ balasataṃ paṭibhānasatanti pañca ānisaṃsasatāni deti, attabhāvasate <pageBreak edition="Pali Text Society" number="5.0072" /> āyuṃ deti, vaṇṇaṃ, sukhaṃ, balaṃ, paṭibhānaṃ deti, nipparitasaṃ karoti. Bhavasatepi vutte ayameva attho. Iminā upāyena sabbattha nayo netabbo.</paragraph>
    <paragraph line="242"><bold>Sotāpattiphalasacchikiriyāya paṭipanne</bold>ti ettha heṭṭhimakoṭiyā tisaraṇaṃ gato upāsakopi sotāpattiphalasacchikiriyāya paṭipanno nāma, tasmiṃ dinnadānampi asaṅkhyeyyaṃ appameyyaṃ. Pañcasīle patiṭṭhitassa tato uttari mahapphalaṃ, dasasīle patiṭṭhitassa tato <pageBreak edition="Myanmar" number="4.0224" /> uttari, tadahupabbajitassa sāmaṇerassa tato uttari, upasampannabhikkhuno tato uttari, upasampannasseva vattasampannassa tato uttari, vipassakassa tato uttari, āraddhavipassakassa tato uttari, uttamakoṭiyā pana maggasamaṅgī sotāpattiphalasacchikiriyāya paṭipanno nāma. Etassa dinnadānaṃ tato uttari mahapphalameva.</paragraph>
    <paragraph line="243">Kiṃ pana maggasamaṅgissa sakkā dānaṃ dātunti? Āma sakkā. Āraddhavipassako hi pattacīvaramādāya gāmaṃ piṇḍāya pavisati, tassa gehadvāre ṭhitassa hatthato pattaṃ gahetvā khādanīyabhojanīyaṃ pakkhipanti. Tasmiṃ khaṇe bhikkhuno maggavuṭṭhānaṃ hoti, idaṃ dānaṃ maggasamaṅgino dinnaṃ nāma hoti. Atha vā panesa āsanasālāya nisinno hoti, manussā gantvā <pageBreak edition="Vipassana Research Institut" number="4.0235" /> patte khādanīyabhojanīyaṃ ṭhapenti, tasmiṃ khaṇe tassa maggavuṭṭhānaṃ hoti, idampi dānaṃ maggasamaṅgino dinnaṃ nāma. Atha vā panassa vihāre vā āsanasālāya vā nisinnassa upāsakā pattaṃ ādāya attano gharaṃ gantvā khādanīyabhojanīyaṃ pakkhipanti, tasmiṃ khaṇe tassa maggavuṭṭhānaṃ hoti, idampi dānaṃ maggasamaṅgino dinnaṃ nāma. Tattha <pageBreak edition="Pali Text Society" number="5.0073" /> soṇḍiyaṃ udakassa viya sotāpattiphalasacchikiriyāya paṭipanne dinnadānassa asaṅkhyeyyatā veditabbā. Tāsu tāsu mahānadīsu mahāsamudde ca udakassa viya sotāpannādīsu dinnadānassa uttaritaravasena asaṅkhyeyyatā veditabbā. Pathaviyā khayamaṇḍalamatte padese paṃsuṃ ādiṃ katvā yāva mahāpathaviyā paṃsuno appameyyatāyapi ayamattho dīpetabbo.</paragraph>
    <paragraph line="244" number="380"><bold>Satta kho panimā</bold>ti kasmā ārabhi? ‘‘Saṅghe gotami dehi, saṅghe te dinne ahañceva pūjito bhavissāmi saṅgho cā’’ti hi vuttaṃ, tattha sattasu ṭhānesu dinnadānaṃ saṅghe dinnaṃ nāma hotīti dassetuṃ imaṃ desanaṃ ārabhi. Tattha <bold>buddhappamukhe ubhatosaṅghe</bold>ti ekato bhikkhusaṅgho, ekato bhikkhunisaṅgho, satthā majjhe nisinno hotīti ayaṃ buddhappamukho ubhatosaṅgho nāma. <bold>Ayaṃ paṭhamā</bold>ti imāya dakkhiṇāya samappamāṇā dakkhiṇā nāma natthi. Dutiyadakkhiṇādayo pana etaṃ paramadakkhiṇaṃ na pāpuṇanti.</paragraph>
    <paragraph line="245">Kiṃ <pageBreak edition="Myanmar" number="4.0225" /> pana tathāgate parinibbute buddhappamukhassa ubhatosaṅghassa dānaṃ dātuṃ sakkāti? Sakkā. Kathaṃ? Ubhatosaṅghassa hi pamukhe sadhātukaṃ paṭimaṃ āsane ṭhapetvā ādhārakaṃ ṭhapetvā dakkhiṇodakaṃ ādiṃ katvā sabbaṃ satthu paṭhamaṃ datvā ubhatosaṅghassa dātabbaṃ, evaṃ buddhappamukhassa ubhatosaṅghassa dānaṃ dinnaṃ nāma hoti. Tattha yaṃ satthu dinnaṃ, taṃ kiṃ kātabbanti? Yo satthāraṃ paṭijaggati vattasampanno bhikkhu, tassa dātabbaṃ. Pitusantakañhi puttassa pāpuṇāti, bhikkhusaṅghassa dātumpi vaṭṭati, sappitelāni pana gahetvā dīpā jalitabbā, sāṭakaṃ gahetvā paṭākā āropetabbāti. <bold>Bhikkhusaṅghe</bold>ti <pageBreak edition="Pali Text Society" number="5.0074" /> aparicchinnakamahābhikkhusaṅghe. Bhikkhunisaṅghepi eseva nayo.</paragraph>
    <paragraph line="246"><bold>Gotrabhuno</bold>ti gottamattakameva anubhavamānā, nāmamattasamaṇāti attho. <bold>Kāsāvakaṇṭhā</bold>ti kāsāvakaṇṭhanāmakā. Te kira ekaṃ kāsāvakhaṇḍaṃ hatthe vā gīvāya vā bandhitvā vicarissanti <pageBreak edition="Vipassana Research Institut" number="4.0236" />. Gharadvāraṃ pana tesaṃ puttabhariyā kasivaṇijjādikammāni ca pākatikāneva bhavissanti. <bold>Tesu dussīlesu saṅghaṃ uddissa dānaṃ dassantī</bold>ti ettha dussīlasaṅghanti na vuttaṃ. Saṅgho hi dussīlo nāma natthi. Dussīlā pana upāsakā tesu dussīlesu bhikkhusaṅghaṃ uddissa saṅghassa demāti dānaṃ dassanti. Iti bhagavatā buddhappamukhe saṅghe dinnadakkhiṇāpi guṇasaṅkhāya asaṅkhyeyyāti vuttaṃ. Kāsāvakaṇṭhasaṅghe dinnadakkhiṇāpi guṇasaṅkhāyeva asaṅkhyeyyāti vuttā. Saṅghagatā dakkhiṇā hi saṅghe cittīkāraṃ kātuṃ sakkontassa hoti, saṅghe pana cittīkāro dukkaro hoti.</paragraph>
    <paragraph line="247">Yo hi saṅghagataṃ dakkhiṇaṃ dassāmīti deyyadhammaṃ paṭiyādetvā vihāraṃ gantvā, – ‘‘bhante, saṅghaṃ uddissa ekaṃ theraṃ dethā’’ti vadati, atha saṅghato sāmaṇeraṃ labhitvā ‘‘sāmaṇero me laddho’’ti aññathattaṃ āpajjati, tassa dakkhiṇā saṅghagatā na hoti. Mahātheraṃ labhitvāpi ‘‘mahāthero me laddho’’ti somanassaṃ uppādentassāpi na hotiyeva. Yo pana sāmaṇeraṃ vā upasampannaṃ vā daharaṃ vā theraṃ vā bālaṃ vā paṇḍitaṃ vā yaṃkiñci saṅghato labhitvā nibbematiko hutvā saṅghassa demīti saṅghe cittīkāraṃ kātuṃ sakkoti, tassa dakkhiṇā saṅghagatā nāma hoti. Parasamuddavāsino <pageBreak edition="Pali Text Society" number="5.0075" /> kira evaṃ karonti.</paragraph>
    <paragraph line="248">Tattha <pageBreak edition="Myanmar" number="4.0226" /> hi eko vihārasāmi kuṭumbiko ‘‘saṅghagataṃ dakkhiṇaṃ dassāmī’’ti saṅghato uddisitvā ekaṃ bhikkhuṃ dethāti yāci. So ekaṃ dussīlabhikkhuṃ labhitvā nisinnaṭṭhānaṃ opuñjāpetvā āsanaṃ paññāpetvā upari vitānaṃ bandhitvā gandhadhūmapupphehi pūjetvā pāde dhovitvā telena makkhetvā buddhassa nipaccakāraṃ karonto viya saṅghe cittīkārena deyyadhammaṃ adāsi. So bhikkhu pacchābhattaṃ vihārajagganatthāya kudālakaṃ dethāti gharadvāraṃ āgato, upāsako nisinnova kudālaṃ pādena khipitvā ‘‘gaṇhā’’ti adāsi. Tamenaṃ manussā āhaṃsu – ‘‘tumhehi pātova etassa katasakkāro vattuṃ na sakkā, idāni upacāramattakampi natthi, kiṃ nāmeta’’nti. Upāsako – ‘‘saṅghassa so ayyā cittīkāro, na etassā’’ti āha. Kāsāvakaṇṭhasaṅghassa dinnadakkhiṇaṃ pana ko sodhetīti? Sāriputtamoggallānādayo asīti mahātherā sodhentīti. Apica therā ciraparinibbutā, there ādiṃ katvā yāvajja dharamānā khīṇāsavā sodhentiyeva.</paragraph>
    <paragraph line="249"><bold>Na tvevāhaṃ</bold><pageBreak edition="Vipassana Research Institut" number="4.0237" />, <bold>ānanda, kenaci pariyāyena saṅghagatāya dakkhiṇāyā</bold>ti ettha atthi buddhappamukho saṅgho, atthi etarahi saṅgho, atthi anāgate kāsāvakaṇṭhasaṅgho. Buddhappamukho saṅgho etarahi saṅghena na upanetabbo, etarahi saṅgho anāgate kāsāvakaṇṭhasaṅghena saddhiṃ na upanetabbo. Tena teneva samayena kathetabbaṃ. Saṅghato uddisitvā gahitasamaṇaputhujjano hi pāṭipuggaliko sotāpanno, saṅghe cittīkāraṃ kātuṃ sakkontassa puthujjanasamaṇe dinnaṃ mahapphalataraṃ. Uddisitvā gahito sotāpanno pāṭipuggaliko sakadāgāmītiādīsupi eseva nayo. Saṅghe cittīkāraṃ kātuṃ sakkontassa hi khīṇāsave dinnadānato uddisitvā gahite dussīlepi dinnaṃ mahapphalatarameva <pageBreak edition="Pali Text Society" number="5.0076" />. Yaṃ pana vuttaṃ ‘‘sīlavato kho, mahārāja, dinnaṃ mahapphalaṃ, no tathā dussīle’’ti, taṃ imaṃ nayaṃ pahāya ‘‘catasso kho imānanda, dakkhiṇā visuddhiyo’’ti imasmiṃ catukke daṭṭhabbaṃ.</paragraph>
    <paragraph line="250" number="381"><bold>Dāyakato visujjhatī</bold>ti mahapphalabhāvena visujjhati, mahapphalā hotīti attho. <bold>Kalyāṇadhammo</bold>ti sucidhammo, na pāpadhammo. <bold>Dāyakato visujjhatī</bold>ti cettha vessantaramahārājā kathetabbo. So hi jūjakabrāhmaṇassa dārake datvā pathaviṃ kampesi.</paragraph>
    <paragraph line="251"><bold>Paṭiggāhakato</bold><pageBreak edition="Myanmar" number="4.0227" /><bold>visujjhatī</bold>ti ettha kalyāṇīnadīmukhadvāravāsikevaṭṭo kathetabbo. So kira dīghasomattherassa tikkhattumpi piṇḍapātaṃ datvā maraṇamañce nipanno ‘‘ayyassa maṃ dīghasomattherassa dinnapiṇḍapāto uddharatī’’ti āha.</paragraph>
    <paragraph line="252"><bold>Neva dāyakato</bold>ti ettha vaḍḍhamānavāsiluddako kathetabbo. So kira petadakkhiṇaṃ dento ekassa dussīlasseva tayo vāre adāsi, tatiyavāre ‘‘amanusso dussīlo maṃ vilumpatī’’ti viravi, ekassa sīlavantabhikkhuno datvā pāpitakāleyevassa pāpuṇi.</paragraph>
    <paragraph line="253"><bold>Dāyakato ceva visujjhatī</bold>ti ettha asadisadānaṃ kathetabbaṃ.</paragraph>
    <paragraph line="254"><bold>Sā dakkhiṇā dāyakato visujjhatī</bold>ti ettha yathā nāma cheko kassako asārampi khettaṃ labhitvā samaye kasitvā paṃsuṃ apanetvā sārabījāni patiṭṭhapetvā rattindivaṃ ārakkhe <pageBreak edition="Pali Text Society" number="5.0077" /> pamādaṃ anāpajjanto <pageBreak edition="Vipassana Research Institut" number="4.0238" /> aññassa sārakhettato adhikataraṃ dhaññaṃ labhati, evaṃ sīlavā dussīlassa datvāpi phalaṃ mahantaṃ adhigacchatīti. Iminā upāyena sabbapadesu visujjhanaṃ veditabbaṃ.</paragraph>
    <paragraph line="255"><bold>Vītarāgo vītarāgesū</bold>ti ettha <bold>vītarāgo</bold> nāma anāgāmī, arahā pana ekantavītarāgova, tasmā arahatā arahato dinnadānameva aggaṃ. Kasmā? Bhavālayassa bhavapatthanāya abhāvato. Nanu khīṇāsavo dānaphalaṃ na saddahatīti? Dānaphalaṃ saddahantā khīṇāsavasadisā na honti. Khīṇāsavena katakammaṃ pana nicchandarāgattā kusalaṃ vā akusalaṃ vā na hoti, kiriyaṭṭhāne tiṭṭhati, tenevassa dānaṃ aggaṃ hotīti vadanti.</paragraph>
    <paragraph line="256">Kiṃ pana sammāsambuddhena sāriputtattherassa dinnaṃ mahapphalaṃ, udāhu sāriputtattherena sammāsambuddhassa dinnanti. Sammāsambuddhena sāriputtattherassa dinnaṃ mahapphalanti vadanti. Sammāsambuddhañhi ṭhapetvā añño dānassa vipākaṃ jānituṃ samattho nāma natthi. Dānañhi catūhi sampadāhi dātuṃ sakkontassa tasmiṃyeva attabhāve vipākaṃ deti. Tatrimā sampadā – deyyadhammassa dhammena <pageBreak edition="Myanmar" number="4.0228" /> samena paraṃ apīḷetvā uppannatā, pubbacetanādivasena cetanāya mahattatā, khīṇāsavabhāvena guṇātirekatā, taṃdivasaṃ nirodhato vuṭṭhitabhāvena vatthusampannatāti.</paragraph>
    <centered line="257">Papañcasūdaniyā majjhimanikāyaṭṭhakathāya</centered>
    <centered line="258">Dakkhiṇāvibhaṅgasuttavaṇṇanā niṭṭhitā.</centered>
    <centered line="259">Catutthavaggavaṇṇanā niṭṭhitā.</centered>
  </content>
</document>