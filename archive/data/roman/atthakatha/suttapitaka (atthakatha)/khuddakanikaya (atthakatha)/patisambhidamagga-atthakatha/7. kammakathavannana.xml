<?xml version="1.0"?>
<document>
<metadata>
<normativeSource>http://tipitaka.org/romn/cscd/s0517a.att8.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha/7. kammakathavannana.xml</archivePath>
<titlePath>7. Kammakathāvaṇṇanā - Paṭisambhidāmagga-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">7. Kammakathāvaṇṇanā</chapter>
<title line="2">Kammakathāvaṇṇanā</title>
<paragraph line="3" number="234"> Idāni <pageBreak edition="V" number="2.0161" /> tassā hetusampattiyā paccayabhūtaṃ kammaṃ dassentena kathitāya kammakathāya apubbatthānuvaṇṇanā. Tattha <bold>ahosi kammaṃ ahosi kammavipāko</bold>tiādīsu atītabhavesu katassa kammassa atītabhavesuyeva <pageBreak edition="M" number="2.0175" /> vipakkavipākaṃ gahetvā ‘‘ahosi kammaṃ ahosi kammavipāko’’ti vuttaṃ. Tasseva atītassa kammassa diṭṭhadhammavedanīyassa upapajjavedanīyassa ca paccayavekallena atītabhavesuyeva avipakkavipākañca atīteyeva parinibbutassa ca diṭṭhadhammavedanīyaupapajjavedanīyaaparapariyāyavedanīyassa kammassa avipakkavipākañca gahetvā <bold>ahosi kammaṃ nāhosi kammavipāko</bold>ti vuttaṃ. Atītasseva kammassa avipakkavipākassa paccuppannabhave paccayasampattiyā vipaccamānaṃ vipākaṃ gahetvā <bold>ahosi kammaṃ atthi kammavipāko</bold>ti vuttaṃ. Atītasseva kammassa atikkantavipākakālassa ca paccuppannabhave parinibbāyantassa ca avipaccamānaṃ <pageBreak edition="P" number="3.0575" /> vipākaṃ gahetvā <bold>ahosi kammaṃ natthi kammavipāko</bold>ti vuttaṃ. Atītasseva kammassa vipākārahassa avipakkavipākassa anāgate bhave paccayasampattiyā vipaccitabbaṃ vipākaṃ gahetvā <bold>ahosi kammaṃ bhavissati kammavipāko</bold>ti vuttaṃ. Atītasseva kammassa atikkantavipākakālassa ca anāgatabhave parinibbāyitabbassa ca avipaccitabbaṃ vipākaṃ gahetvā <bold>ahosi kammaṃ na bhavissati kammavipāko</bold>ti vuttaṃ. Evaṃ atītakammaṃ atītapaccuppannānāgatavipākāvipākavasena chadhā dassitaṃ.</paragraph>
<paragraph line="4">Paccuppannabhave katassa diṭṭhadhammavedanīyassa kammassa idheva vipaccamānaṃ vipākaṃ gahetvā <bold>atthi kammaṃ atthi kammavipāko</bold>ti vuttaṃ. Tasseva paccuppannassa kammassa paccayavekallena idha avipaccamānañca diṭṭheva dhamme parinibbāyantassa idha avipaccamānañca vipākaṃ gahetvā <bold>atthi kammaṃ natthi kammavipāko</bold>ti vuttaṃ. Paccuppannasseva kammassa upapajjavedanīyassa ca aparapariyāyavedanīyassa ca anāgatabhave vipaccitabbaṃ vipākaṃ gahetvā <bold>atthi kammaṃ bhavissati kammavipāko</bold>ti vuttaṃ. Paccuppannasseva kammassa upapajjavedanīyassa paccayavekallena anāgatabhave <pageBreak edition="V" number="2.0162" /> avipaccitabbañca anāgatabhave parinibbāyitabbassa aparapariyāyavedanīyassa avipaccitabbañca vipākaṃ gahetvā <bold>atthi kammaṃ na bhavissati kammavipāko</bold>ti vuttaṃ. Evaṃ paccuppannakammaṃ paccuppannānāgatavipākāvipākavasena catudhā dassitaṃ.</paragraph>
<paragraph line="5">Anāgatabhave kātabbassa kammassa anāgatabhave vipaccitabbaṃ vipākaṃ gahetvā <bold>bhavissati kammaṃ bhavissati kammavipāko</bold>ti vuttaṃ. Tasseva anāgatassa <pageBreak edition="M" number="2.0176" /> kammassa paccayavekallena avipaccitabbañca anāgatabhave parinibbāyitabbassa avipaccitabbañca vipākaṃ gahetvā <bold>bhavissati kammaṃ na bhavissati kammavipāko</bold>ti vuttaṃ. Evaṃ anāgatakammaṃ anāgatavipākāvipākavasena dvidhā dassitaṃ. Taṃ sabbaṃ ekato katvā dvādasavidhena kammaṃ dassitaṃ hoti.</paragraph>
<paragraph line="6">Imasmiṃ ṭhāne ṭhatvā tīṇi kammacatukkāni āharitvā vuccanti – tesu hi vuttesu ayamattho pākaṭataro bhavissatīti. Catubbidhañhi kammaṃ diṭṭhadhammavedanīyaṃ upapajjavedanīyaṃ aparapariyāyavedanīyaṃ ahosikammanti. Tesu ekajavanavīthiyaṃ sattasu cittesu kusalā vā akusalā vā paṭhamajavanacetanā <bold>diṭṭhadhammavedanīyakammaṃ</bold> nāma. Taṃ imasmiṃyeva attabhāve vipākaṃ deti. Tathā asakkontaṃ pana ‘‘ahosi kammaṃ nāhosi kammavipāko, na bhavissati kammavipāko, natthi kammavipāko’’ti imassa tikassa vasena <pageBreak edition="P" number="3.0576" /><bold>ahosikammaṃ</bold> nāma hoti. Atthasādhikā pana sattamajavanacetanā <bold>upapajjavedanīyakammaṃ</bold> nāma. Taṃ anantare attabhāve vipākaṃ deti. Tathā asakkontaṃ vuttanayeneva ahosikammaṃ nāma hoti. Ubhinnaṃ antare pana pañcajavanacetanā aparapariyāyavedanīyakammaṃ nāma. Taṃ anāgate yadā okāsaṃ labhati, tadā vipākaṃ deti. Sati saṃsārappavattiyā ahosikammaṃ nāma na hoti.</paragraph>
<paragraph line="7">Aparampi catubbidhaṃ kammaṃ yaggarukaṃ yabbahulaṃ yadāsannaṃ kaṭattā vā pana kammanti. Tattha kusalaṃ vā hotu akusalaṃ vā, garukāgarukesu yaṃ garukaṃ mātughātādikammaṃ vā mahaggatakammaṃ vā, tadeva paṭhamaṃ vipaccati. Tathā bahulābahulesupi yaṃ bahulaṃ hoti susīlyaṃ vā dussīlyaṃ vā, tadeva paṭhamaṃ vipaccati. Yadāsannaṃ nāma maraṇakāle anussaritakammaṃ vā katakammaṃ vā. Yañhi āsannamaraṇe anussarituṃ sakkoti kātuṃ vā, teneva upapajjati. Etehi pana tīhi muttaṃ punappunaṃ laddhāsevanaṃ kaṭattā vā pana kammaṃ nāma hoti. Tesaṃ abhāve taṃ paṭisandhiṃ ākaḍḍhati.</paragraph>
<paragraph line="8">Aparaṃ <pageBreak edition="V" number="2.0163" /> vā catubbidhaṃ kammaṃ janakaṃ upatthambhakaṃ upapīḷakaṃ upaghātakanti. Tattha <bold>janakaṃ</bold> nāma kusalampi hoti akusalampi. Taṃ paṭisandhiyaṃ pavattepi rūpārūpavipākaṃ <pageBreak edition="M" number="2.0177" /> janeti. <bold>Upatthambhakaṃ</bold> pana janetuṃ na sakkoti, aññena kammena dinnāya paṭisandhiyā janite vipāke uppajjanakasukhadukkhaṃ upatthambheti, addhānaṃ pavatteti. <bold>Upapīḷakaṃ</bold> aññena kammena dinnāya paṭisandhiyā janite vipāke uppajjanakasukhadukkhaṃ pīḷeti bādhati, addhānaṃ pavattituṃ na deti. <bold>Upaghātakaṃ</bold> pana kusalampi akusalampi samānaṃ aññaṃ dubbalakammaṃ ghātetvā tassa vipākaṃ paṭibāhitvā attano vipākassa okāsaṃ karoti. Evaṃ pana kammena kate okāse taṃ vipākaṃ uppannaṃ nāma vuccati.</paragraph>
<paragraph line="9">Iti imesaṃ dvādasannaṃ kammānaṃ kammantarañca vipākantarañca buddhānaṃ kammavipākañāṇasseva yāthāvasarasato pākaṭaṃ hoti asādhāraṇaṃ sāvakehi. Vipassakena pana kammantaraṃ vipākantarañca ekadesato jānitabbaṃ. Tasmā ayaṃ mukhamattadassanena kammaviseso pakāsitoti.</paragraph>
<paragraph line="10" number="235"> Evaṃ suddhikakammavasena paṭhamavāraṃ vatvā tadeva kammaṃ dvidhā vibhajitvā kusalākusalādiyugalavasena dasahi pariyāyehi apare dasa vārā vuttā. Tattha ārogyaṭṭhena <bold>kusalaṃ,</bold> anārogyaṭṭhena <bold>akusalaṃ,</bold> idaṃ dukaṃ jātivasena vuttaṃ. Akusalameva <pageBreak edition="P" number="3.0577" /> rāgādidosasaṃyogena <bold>sāvajjaṃ,</bold> kusalaṃ tadabhāvena <bold>anavajjaṃ</bold>. Akusalaṃ aparisuddhattā, kaṇhābhijātihetuttā vā <bold>kaṇhaṃ,</bold> kusalaṃ parisuddhattā, sukkābhijātihetuttā vā <bold>sukkaṃ</bold>. Kusalaṃ sukhavuddhimattā <bold>sukhudrayaṃ,</bold> akusalaṃ dukkhavuddhimattā <bold>dukkhudrayaṃ</bold>. Kusalaṃ sukhaphalavattā <bold>sukhavipākaṃ,</bold> akusalaṃ dukkhaphalavattā <bold>dukkhavipāka</bold>nti evametesaṃ nānākāro veditabboti.</paragraph>
<centered line="11">Kammakathāvaṇṇanā niṭṭhitā.</centered>
</body>
</document>