<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0517a.att19.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha/6. patihariyakatha.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha</directory>
    <basename>6. patihariyakatha</basename>
    <titlePath>6. Pāṭihāriyakathā - Paṭisambhidāmagga-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">6. Pāṭihāriyakathā</chapter>
    <subhead line="2">Pāṭihāriyakathāvaṇṇanā</subhead>
    <paragraph line="3" number="30"> Idāni <pageBreak edition="Vipassana Research Institut" number="2.0284" /> lokatthacariyāpariyosānāya cariyākathāya anantaraṃ lokatthānusāsanapariyosānaṃ pāṭihāriyaṃ dassentena kathitāya suttantapubbaṅgamāya pāṭihāriyakathāya apubbatthānuvaṇṇanā. Tattha suttante tāva <bold>pāṭihāriyānī</bold>ti paccanīkapaṭiharaṇavasena pāṭihāriyāni. <bold>Iddhipāṭihāriya</bold>nti ijjhanavasena iddhi, paṭiharaṇavasena pāṭihāriyaṃ, iddhiyeva pāṭihāriyaṃ iddhipāṭihāriyaṃ. Itaresu pana ādissanavasena <bold>ādesanaṃ,</bold> anusāsanavasena <bold>anusāsanī</bold>. Sesaṃ vuttanayameva.</paragraph>
    <paragraph line="4"><bold>Idhā</bold>ti imasmiṃ loke. <bold>Ekacco</bold>ti eko poso. Iddhipāṭihāriyaniddeso heṭṭhā vuttatthoyeva. <bold>Nimittena ādisatī</bold>ti āgatanimittena vā gatanimittena vā ṭhitanimittena vā katheti. <bold>Evampi te mano</bold>ti evampi tava mano somanassito vā domanassito vā kāmavitakkādisampayutto vā. Api-saddo sampiṇḍanattho. <bold>Itthampi te mano</bold>ti somanassitādito ekekavidhepi citte nānappakāraparidīpanaṃ. <bold>Itipi te citta</bold>nti itipi tava cittaṃ, imañca imañca atthaṃ cintayamānaṃ pavattatīti attho. <bold>Bahuṃ cepi ādisatī</bold>ti cittato aññaṃ vā idañca idañca nāma ahosi bhavati bhavissatīti bahukampi katheti. <bold>Tatheva taṃ hoti, no aññathā</bold>ti taṃ sabbampi yathā yathā kathitaṃ, tatheva hoti, aññathā na hoti.</paragraph>
    <paragraph line="5"><bold>Na heva kho nimittena ādisatī</bold>ti nimittaṃ jānantopi kevalaṃ nimitteneva na katheti. <bold>Apicā</bold>ti aparapariyāyadassanaṃ. <bold>Manussāna</bold>nti cittaṃ jānanakamanussānaṃ. <bold>Amanussāna</bold>nti sāvitānaṃ vā assāvitānaṃ vā yakkhapisācādīnaṃ. <bold>Devatāna</bold>nti cātumahārājikādīnaṃ <pageBreak edition="Pali Text Society" number="3.0693" />. <bold>Saddaṃ sutvā</bold>ti aññassa <pageBreak edition="Myanmar" number="2.0310" /> cittaṃ ñatvā kathentānaṃ saddaṃ suṇitvā. <bold>Panā</bold>ti nipāto puna ārambhe. <bold>Vitakkayato</bold>ti yaṃ vā taṃ vā vitakkena vitakkentassa. <bold>Vicārayato</bold>ti vitakkasampayutteneva vicārena vicārentassa. <bold>Vitakkavipphārasaddaṃ sutvā</bold>ti vitakkavegavasena uppannaṃ vippalapantānaṃ suttappamattādīnaṃ <pageBreak edition="Vipassana Research Institut" number="2.0285" /> kūjanasaddaṃ sutvā. Yaṃ vitakkayato so saddo uppanno, tassa vasena ‘‘evampi te mano’’tiādīni ādisati.</paragraph>
    <paragraph line="6"><bold>Avitakkaṃ avicāraṃ samādhi</bold>nti vitakkavicārakkhobhavirahitasantacittassāpi jānanasamatthataṃ dassentena vuttaṃ, sesacittajānane pana vattabbameva natthi. <bold>Cetasā ceto paricca pajānātī</bold>ti cetopariyañāṇalābhī. <bold>Bhoto</bold>ti bhavantassa. <bold>Manosaṅkhārā paṇihitā</bold>ti cittasaṅkhārā ṭhapitā. <bold>Amukaṃ nāma vitakkaṃ vitakkayissatī</bold>ti kusalādivitakkaṃ vitakkayissati pavattayissatīti pajānāti. Pajānanto ca āgamanena jānāti, pubbabhāgena jānāti, antosamāpattiyaṃ cittaṃ oloketvā jānāti. <bold>Āgamanena jānāti</bold> nāma kasiṇaparikammakāleyeva ‘‘yenākārenesa kasiṇabhāvanaṃ āraddho paṭhamajjhānaṃ vā dutiyādijjhānaṃ vā aṭṭha samāpattiyo vā uppādessatī’’ti jānāti. <bold>Pubbabhāgena jānāti</bold> nāma paṭhamavipassanāya āraddhāya evaṃ jānāti, ‘‘yenākārenesa vipassanaṃ āraddho sotāpattimaggaṃ vā uppādessati…pe… arahattamaggaṃ vā uppādessatī’’ti jānāti. <bold>Antosamāpattiyaṃ cittaṃ oloketvā jānāti</bold> nāma ‘‘yenākārena imassa manosaṅkhārā ṭhapitā, imassa nāma cittassa anantarā imaṃ nāma vitakkaṃ vitakkessati, ito vuṭṭhitassa etassa hānabhāgiyo vā samādhi bhavissati, ṭhitibhāgiyo vā visesabhāgiyo vā nibbedhabhāgiyo vā, abhiññāyo vā uppādessatī’’ti jānāti. <bold>Bahuṃ cepi ādisatī</bold>ti cetopariyañāṇassa cittacetasikānaṃyeva ārammaṇakaraṇato sarāgādisoḷasapabhedavaseneva bahuṃ cepi katheti, na aññavasenāti veditabbaṃ. <bold>Tatheva taṃ hotī</bold>ti idaṃ ekaṃsena tatheva hoti. Cetopariyañāṇavasena ñātañhi aññathābhāvī nāma natthi.</paragraph>
    <paragraph line="7"><bold>Evaṃ vitakkethā</bold>ti evaṃ nekkhammavitakkādayo pavattentā vitakketha. <bold>Mā evaṃ vitakkayitthā</bold>ti evaṃ kāmavitakkādayo pavattentā mā vitakkayittha <pageBreak edition="Myanmar" number="2.0311" />. <bold>Evaṃ manasi karothā</bold>ti evaṃ aniccasaññameva, dukkhasaññādīsu vā aññataraṃ manasi karotha. <bold>Mā evaṃ manasākatthā</bold>ti evaṃ niccantiādinā nayena mā manasi akattha. <bold>Idaṃ</bold><pageBreak edition="Pali Text Society" number="3.0694" /><bold>pajahathā</bold>ti idaṃ pañcakāmaguṇarāgādiṃ pajahatha. <bold>Idaṃ upasampajja viharathā</bold>ti idaṃ catumaggaphalappabhedaṃ lokuttaradhammameva pāpuṇitvā nipphādetvā viharatha.</paragraph>
    <paragraph line="8" number="31"> Idāni iddhipāṭihāriye aparaṃ pariyāyaṃ visesena dassento <bold>nekkhammaṃ ijjhatīti iddhī</bold>tiādimāha. Tattha <bold>kāmacchandaṃ paṭiharatī</bold>ti attano paṭipakkhabhūtaṃ kāmacchandaṃ paṭibalaṃ hutvā <pageBreak edition="Vipassana Research Institut" number="2.0286" /> harati pajahatīti tadeva nekkhammaṃ pāṭihāriyaṃ nāmāti attho. <bold>Ye tena nekkhammena samannāgatā</bold>ti evaṃ kāmacchandapaṭihārakena tena nekkhammena ye puggalā paṭilābhavasena samannāgatā. <bold>Visuddhacittā</bold>ti kāmacchandābhāvato visuddhacittā. <bold>Anāvilasaṅkappā</bold>ti kāmasaṅkappena anālulitanekkhammasaṅkappā. <bold>Iti ādesanāpāṭihāriya</bold>nti paracittakusalena vā aññena vā sammāsambuddhena vā buddhasāvakehi vā evaṃ ādesanā pāṭihāriyanti attho. Atha vā iti evaṃ ādisanaṃ ādesanāpāṭihāriyanti ādesanasaddo pāṭhasesaṃ katvā payujjitabbo. <bold>Evaṃ āsevitabba</bold>nti iminā ca pakārena iminā ca pakārena ādito sevitabbaṃ. Sesattayepi eseva nayo. <bold>Tadanudhammatā sati upaṭṭhapetabbā</bold>ti tassa nekkhammassa anukūlabhūtā sati bhusaṃ ṭhapetabbā. <bold>Iti anusāsanīpāṭihāriya</bold>nti ettha ādesanāpāṭihāriyayojanāya viya yojanā kātabbā. Abyāpādādīsupi eseva nayo. Pāṭho pana jhānādīni saṅkhipitvā ante arahattamaggameva dassetvā likhito. Tattha catūsupi maggesu ‘‘evaṃ āsevitabbo’’tiādi ekacittakkhaṇikattā maggassa pubbabhāgavasena vuttanti veditabbaṃ. Maggassa hi pubbabhāgabhūtāya lokiyamaggasaṅkhātāya vuṭṭhānagāminiyā vipassanāya magguppādanatthaṃ āsevanādīsu katesu tāya uppanno maggopi āsevito bhāvito bahulīkato nāma hotīti veditabbaṃ. Sabbatthikavādācariyā pana ‘‘ekekamaggo soḷasakkhaṇiko’’ti vadanti. Tadanudhammatāsatiupaṭṭhāpanaṃ pana pubbabhāge yujjatiyevāti.</paragraph>
    <paragraph line="9" number="32"> Puna <bold>nekkhammaṃ ijjhatīti iddhī</bold>tiādīni ‘‘iddhipāṭihāriya’’ntipadassa kammadhārayasamāsattadīpanatthaṃ vuttāni. Suttante vuttesu tīsu iddhipāṭihāriyasseva samāsatte vutte sesānaṃ dvinnampi vuttova hotīti imasmiṃ <pageBreak edition="Myanmar" number="2.0312" /> pariyāye mūlabhūtassa iddhipāṭihāriyasseva samāsattho vuttoti veditabbanti.</paragraph>
    <centered line="10">Pāṭihāriyakathāvaṇṇanā niṭṭhitā.</centered>
  </content>
</document>