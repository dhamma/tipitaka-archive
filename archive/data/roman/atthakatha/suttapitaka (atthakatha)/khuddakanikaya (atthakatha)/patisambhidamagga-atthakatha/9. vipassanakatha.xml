<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0517a.att22.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha/9. vipassanakatha.xml</archivePath>
    <baseFileName>9. vipassanakatha</baseFileName>
    <titlePath>9. Vipassanākathā - Paṭisambhidāmagga-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">9. Vipassanākathā</chapter>
    <subhead line="2">Vipassanākathāvaṇṇanā</subhead>
    <paragraph line="3" number="36"> Idāni <pageBreak edition="V" number="2.0291" /> vipassanāpaṭisaṃyuttāya satipaṭṭhānakathāya anantaraṃ vipassanāpabhedaṃ dassentena kathitāya suttantapubbaṅgamāya vipassanākathāya apubbatthānuvaṇṇanā. Tattha suttante tāva <bold>so</bold>iti sabbanāmattā yo <pageBreak edition="M" number="2.0315" /> vā so vā sabbopi saṅgahito hoti. <bold>Vatā</bold>ti ekaṃsatthe nipāto. <bold>Kañci saṅkhāra</bold>nti appamattakampi saṅkhāraṃ. <bold>Anulomikāya khantiyā</bold>ti ettha vipassanāñāṇameva lokuttaramaggaṃ anulometīti anulomikaṃ, tadeva khantimapekkhitvā anulomikā. Sabbasaṅkhārā tassa aniccato dukkhato anattato khamanti ruccantīti khanti. Sā mudukā majjhimā tikkhāti tividhā. Kalāpasammasanādikā udayabbayañāṇapariyosānā mudukānulomikā khanti. Bhaṅgānupassanādikā saṅkhārupekkhāñāṇapariyosānā majjhimānulomikā khanti. Anulomañāṇaṃ tikkhānulomikā khanti. <bold>Samannāgato</bold>ti upeto. <bold>Netaṃ ṭhānaṃ vijjatī</bold>ti yathāvuttaṃ etaṃ ṭhānaṃ etaṃ kāraṇaṃ na vijjati. <bold>Sammattaniyāma</bold>nti ettha ‘‘hitasukhāvaho me bhavissatī’’ti evaṃ āsīsato tatheva sambhavato <pageBreak edition="P" number="3.0698" /> asubhādīsu ca asubhantiādiaviparītappavattisabbhāvato ca sammā sabhāvoti sammatto, anantaraphaladānāya arahattuppattiyā ca niyāmabhūtattā niyāmo, nicchayoti attho. Sammatto ca so niyāmo cāti sammattaniyāmo. Ko so? Lokuttaramaggo, visesato pana sotāpattimaggo. Tena hi magganiyāmena niyatattā ‘‘niyato sambodhiparāyaṇo’’ti (pārā. 21; dī. ni. 1.373) vuttaṃ. Taṃ sammattaniyāmaṃ okkamissati pavisissatīti etaṃ aṭṭhānanti attho. Gotrabhuno pana maggassa āvajjanaṭṭhāniyattā taṃ anādiyitvā anulomikakhantiyā anantaraṃ sammattaniyāmokkamanaṃ vuttanti veditabbaṃ. Atha vā aṭṭhārasasu mahāvipassanāsu gotrabhu vivaṭṭanānupassanā hotīti anulomikakhantiyā eva saṅgahitā hoti. Catūsupi suttantesu imināva nayena attho veditabbo. Etehi anulomikakhantisammattaniyāmacatuariyaphalavasena ca cha dhammāti chakkanipāte <pageBreak edition="V" number="2.0292" /> (a. ni. 6.98, 101) cattāro suttantā vuttā. Kaṇhapakkhasukkapakkhadvayavasena hi cattāro suttantāva hontīti.</paragraph>
    <paragraph line="4" number="37"><bold>Katihākārehī</bold>tiādike pucchāpubbaṅgame suttantaniddese <bold>pañcakkhandhe aniccato</bold>tiādīsu nāmarūpañca nāmarūpassa paccaye ca pariggahetvā kalāpasammasanavasena āraddhavipassako yogāvacaro pañcasu khandhesu ekekaṃ khandhaṃ aniccantikatāya ādiantavatāya ca <bold>aniccato</bold> passati <pageBreak edition="M" number="2.0316" />. Uppādavayapaṭipīḷanatāya dukkhavatthutāya ca <bold>dukkhato</bold>. Paccayayāpanīyatāya rogamūlatāya ca <bold>rogato</bold>. Dukkhatāsūlayogitāya kilesāsucipaggharaṇatāya uppādajarābhaṅgehi uddhumātaparipakkapabhinnatāya ca <bold>gaṇḍato</bold>. Pīḷājanakatāya antotudanatāya dunnīharaṇīyatāya ca <bold>sallato</bold>. Vigarahaṇīyatāya avaḍḍhiāvahanatāya aghavatthutāya ca <bold>aghato</bold>. Aseribhāvajanakatāya ābādhapadaṭṭhānatāya ca <bold>ābādhato</bold>. Avasatāya avidheyyatāya ca <bold>parato</bold>. Byādhijarāmaraṇehi lujjanapalujjanatāya <bold>palokato</bold>. Anekabyasanāvahanatāya <bold>ītito</bold>. Aviditānaṃyeva vipulānaṃ anatthānaṃ āvahanato sabbūpaddavavatthutāya ca <bold>upaddavato</bold>. Sabbabhayānaṃ ākaratāya ca dukkhavūpasamasaṅkhātassa paramassāsassa paṭipakkhabhūtatāya ca <bold>bhayato</bold>. Anekehi anatthehi anubaddhatāya dosūpasaṭṭhatāya upasaggo viya anadhivāsanārahatāya ca <bold>upasaggato</bold>. Byādhijarāmaraṇehi ceva lobhādīhi ca lokadhammehi pacalitatāya <bold>calato</bold>. Upakkamena ceva sarasena ca pabhaṅgupagamanasīlatāya <bold>pabhaṅguto</bold>. Sabbāvatthanipātitāya thirabhāvassa ca abhāvatāya <bold>addhuvato</bold>. Atāyanatāya ceva alabbhaneyyakhematāya ca <bold>atāṇato</bold>. Allīyituṃ anarahatāya allīnānampi ca leṇakiccākāritāya <bold>aleṇato</bold><pageBreak edition="P" number="3.0699" />. Nissitānaṃ bhayasārakattābhāvena <bold>asaraṇato</bold>. Yathāparikappitehi dhuvasubhasukhattabhāvehi rittatāya <bold>rittato</bold>. Rittatāyeva <bold>tucchato,</bold> appakattā vā. Appakampi hi loke tucchanti vuccati. Sāminivāsivedakakārakādhiṭṭhāyakavirahitatāya <bold>suññato</bold>. Sayañca asāmikabhāvāditāya <bold>anattato</bold>. Pavattidukkhatāya dukkhassa ca ādīnavatāya <bold>ādīnavato</bold>. Atha vā ādīnaṃ vāti gacchati pavattatīti ādīnavo. Kapaṇamanussassetaṃ adhivacanaṃ, khandhāpi ca kapaṇāyevāti ādīnavasadisatāya ādīnavato. Jarāya ceva maraṇena cāti dvedhā pariṇāmapakatitāya <bold>vipariṇāmadhammato</bold>. Dubbalatāya pheggu viya sukhabhañjanīyatāya ca <bold>asārakato</bold>. Aghahetutāya <bold>aghamūlato</bold>. Mittamukhasapatto viya vissāsaghātitāya <bold>vadhakato</bold>. Vigatabhavatāya vibhavasambhūtatāya ca <bold>vibhavato</bold>. Āsavapadaṭṭhānatāya <bold>sāsavato</bold>. Hetupaccayehi <pageBreak edition="M" number="2.0317" /> abhisaṅkhatatāya <bold>saṅkhatato</bold>. Maccumārakilesamārānaṃ āmisabhūtatāya <bold>mārāmisato</bold>. Jātijarābyādhimaraṇapakatitāya <bold>jātijarābyādhimaraṇadhammato</bold>. Sokaparidevaupāyāsahetutāya <pageBreak edition="V" number="2.0293" /><bold>sokaparidevaupāyāsadhammato</bold>. Taṇhādiṭṭhiduccaritasaṃkilesānaṃ visayadhammatāya <bold>saṃkilesikadhammato</bold> passati. Sabbesu ca imesu ‘‘passatī’’ti pāṭhaseso daṭṭhabbo.</paragraph>
    <paragraph line="5" number="38"><bold>Pañcakkhandhe</bold>ti samūhato vuttepi ekekakhandhavasena atthavaṇṇanā kalāpasammasanañāṇaniddese visuṃ visuṃ āgatattā pariyosāne ca visuṃ visuṃ khandhānaṃ vasena anupassanānaṃ gaṇitattā samūhe pavattavacanānaṃ avayavepi pavattisambhavato ca katāti veditabbā, visuṃ visuṃ pavattasammasanānaṃ ekato saṅkhipitvā vacanavasena vā ‘‘pañcakkhandhe’’ti vuttanti veditabbaṃ. ‘‘Ekappahārena pañcahi khandhehi vuṭṭhātī’’ti (visuddhi. 2.783) aṭṭhakathāvacanasabbhāvato vā pañcannaṃ khandhānaṃ ekato sammasanaṃ vā yujjatiyevāti. <bold>Pañcannaṃ khandhānaṃ nirodho niccaṃ nibbānanti passanto</bold>tiādīnavañāṇaniddese vuttanayena vipassanākāle santipadañāṇavasena niccaṃ nibbānanti passanto. <bold>Sammattaniyāmaṃ okkamatī</bold>ti maggakkhaṇe okkamati, phalakkhaṇe pana okkanto nāma hoti. Eseva nayo sabbesupi niyāmokkamanapariyāyesu. <bold>Ārogya</bold>nti ārogyabhūtaṃ. <bold>Visalla</bold>nti sallavirahitaṃ. Eseva nayo īdisesu. <bold>Anābādha</bold>nti ābādhavirahitaṃ, ābādhapaṭipakkhabhūtaṃ vā. Esa nayo īdisesu. <bold>Aparappaccaya</bold>nti aññapaccayavirahitaṃ. <bold>Upassaggato</bold>ti ca <bold>anupassagga</bold>nti ca keci saṃyogaṃ katvā paṭhanti. <bold>Paramasuñña</bold>nti sabbasaṅkhārasuññattā uttamattā ca paramasuññaṃ. <bold>Paramattha</bold>nti saṅkhatāsaṅkhatānaṃ aggabhūtattā uttamatthaṃ <pageBreak edition="P" number="3.0700" />. Liṅgavipallāsavasena napuṃsakavacanaṃ. Nibbānassa ca suññattā anattattā ca imasmiṃ dvaye paṭilomapariyāyo na vutto. <bold>Anāsava</bold>nti āsavavirahitaṃ. <bold>Nirāmisa</bold>nti āmisavirahitaṃ. <bold>Ajāta</bold>nti jātivirahitattā anuppannaṃ. <bold>Amata</bold>nti bhaṅgābhāvato maraṇavirahitaṃ. Maraṇampi hi napuṃsakabhāvavacanavasena ‘‘mata’’nti vuccati.</paragraph>
    <paragraph line="6" number="39"> Evamimāya paṭipāṭiyā vuttāsu ākārabhedabhinnāsu cattālīsāya anupassanāsu sabhāvasaṅgahavasena tīsuyeva anupassanāsu ekasaṅgahaṃ <pageBreak edition="M" number="2.0318" /> karonto <bold>aniccatoti aniccānupassanā</bold>tiādimāha. Tāsu yathānurūpaṃ aniccadukkhānattatte yojanā kātabbā. Avasāne panetā visuṃ visuṃ gaṇanavasena dassitā. Gaṇanāsu ca gaṇanapaṭipāṭivasena paṭhamaṃ anattānupassanā gaṇitā. Tattha <bold>pañcavīsatī</bold>ti ‘‘parato rittato tucchato suññato anattato’’ti ekekasmiṃ khandhe pañca pañca katvā pañcasu khandhesu pañcavīsati <bold>anattānupassanā</bold>. <bold>Paññāsā</bold>ti ‘‘aniccato palokato calato pabhaṅguto addhuvato vipariṇāmadhammato asārakato vibhavato saṅkhatato maraṇadhammato’’ti ekekasmiṃ khandhe dasa dasa katvā pañcasu khandhesu paññāsaṃ <bold>aniccānupassanā. Sataṃ pañcavīsati cevā</bold>ti sesā ‘‘dukkhato rogato’’tiādayo <pageBreak edition="V" number="2.0294" /> ekekasmiṃ khandhe pañcavīsati pañcavīsati katvā pañcasu khandhesu pañcavīsatisataṃ <bold>dukkhānupassanā. Yāni dukkhe pavuccare</bold>ti yā anupassanā dukkhe khandhapañcake gaṇanavasena pavuccanti, tā sataṃ pañcavīsati cevāti sambandho veditabbo. ‘‘Yānī’’ti cettha liṅgavipallāso daṭṭhabboti.</paragraph>
    <centered line="7">Vipassanākathāvaṇṇanā niṭṭhitā.</centered>
  </content>
</document>