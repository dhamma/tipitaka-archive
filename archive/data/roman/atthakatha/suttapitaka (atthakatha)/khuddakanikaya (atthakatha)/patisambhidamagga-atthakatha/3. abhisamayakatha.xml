<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0517a.att16.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha/3. abhisamayakatha.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha</directory>
    <basename>3. abhisamayakatha</basename>
    <titlePath>3. Abhisamayakathā - Paṭisambhidāmagga-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">3. Abhisamayakathā</chapter>
    <subhead line="2">Abhisamayakathāvaṇṇanā</subhead>
    <hangnum line="3" number="19"></hangnum>
    <paragraph line="4"> Idāni <pageBreak edition="Vipassana Research Institut" number="2.0277" /> iddhikathānantaraṃ paramiddhibhūtaṃ abhisamayaṃ dassentena kathitāya abhisamayakathāya apubbatthānuvaṇṇanā. Tattha <bold>abhisamayo</bold>ti saccānaṃ abhimukhena samāgamo, paṭivedhoti attho. <bold>Kena</bold><pageBreak edition="Myanmar" number="2.0303" /><bold>abhisametī</bold>ti kiṃ vuttaṃ hoti? ‘‘Evaṃ mahatthiyo kho, bhikkhave, dhammābhisamayo’’tiādīsu (saṃ. ni. 2.74) suttapadesu yo so abhisamayoti vutto, tasmiṃ abhisamaye vattamāne abhisametā puggalo kena dhammena saccāni abhisameti, abhimukho hutvā samāgacchati, paṭivijjhatīti vuttaṃ hotīti. Ayaṃ tāva codakassa pucchā. <bold>Cittena abhisametī</bold>ti cittaṃ vinā abhisamayābhāvato tathā vissajjanaṃ. <bold>Hañcī</bold>tiādi puna codanā. <bold>Hañci</bold> yadīti attho. ‘‘Cittenā’’ti vuttattā <bold>tena hi aññāṇī abhisametī</bold>ti āha. <bold>Na aññāṇī abhisametī</bold>ti cittamatteneva abhisamayābhāvato paṭikkhepo. <bold>Ñāṇena abhisametī</bold>ti paṭiññā. Puna <bold>hañcī</bold>tiādi ‘‘ñāṇenā’’ti vuttattā aññāṇī <bold>acittako</bold>ti codanā. <bold>Na acittako abhisametī</bold>ti acittakassa abhisamayābhāvato paṭikkhepo. <bold>Cittena cā</bold>tiādi paṭiññā. Puna <bold>hañcī</bold>tiādi sabbacittañāṇasādhāraṇavasena codanā. Sesacodanāvissajjanesupi eseva nayo.</paragraph>
    <paragraph line="5">Parato <pageBreak edition="Pali Text Society" number="3.0687" /> pana <bold>kammassakatacittena ca ñāṇena cā</bold>ti kammassakā sattāti evaṃ kammassakatāya pavattacittena ca ñāṇena ca. <bold>Saccānulomikacittena ca ñāṇena cā</bold>ti saccapaṭivedhassa anukūlattā saccānulomikasaṅkhātena vipassanāsampayuttacittena ca vipassanāñāṇena ca. <bold>Katha</bold>nti yathā abhisamayo hoti, tathā kathetukamyatā pucchā. <bold>Uppādādhipateyya</bold>nti yasmā cittassa uppāde asati cetasikānaṃ uppādo natthi. Ārammaṇaggahaṇañhi cittaṃ tena saha uppajjamānā cetasikā kathaṃ ārammaṇe aggahite uppajjissanti. Abhidhammepi cittuppādeneva cetasikā vibhattā, tasmā maggañāṇassa uppāde adhipatibhūtaṃ cittanti attho. <bold>Ñāṇassā</bold>ti maggañāṇassa. <bold>Hetu paccayo cā</bold>ti janako ca upatthambhako <pageBreak edition="Vipassana Research Institut" number="2.0278" /> ca. <bold>Taṃsampayutta</bold>nti tena ñāṇena sampayuttaṃ. <bold>Nirodhagocara</bold>nti nibbānārammaṇaṃ. <bold>Dassanādhipateyya</bold>nti sesānaṃ dassanakiccābhāvā nibbānadassane adhipatibhūtaṃ. <bold>Cittassā</bold>ti maggasampayuttacittassa. <bold>Taṃsampayutta</bold>nti tena cittena sampayuttaṃ.</paragraph>
    <hangnum line="6" number="20"></hangnum>
    <paragraph line="7"> Yasmā etampi pariyāyaṃ, na kevalaṃ cittañāṇehiyeva abhisamayo, atha kho sabbepi maggasampayuttacittacetasikā dhammā saccābhisamayakiccasādhanavasena <pageBreak edition="Myanmar" number="2.0304" /> abhisamayo nāma honti, tasmā tampi pariyāyaṃ dassetukāmo <bold>kiṃ nu ettakoyeva abhisamayo</bold>ti pucchitvā <bold>na hī</bold>ti taṃ vacanaṃ paṭikkhipitvā <bold>lokuttaramaggakkhaṇe</bold>tiādimāha. <bold>Dassanābhisamayo</bold>ti dassanabhūto abhisamayo. Esa nayo sesesupi. <bold>Saccā</bold>ti saccañāṇāni. Maggañāṇameva nibbānānupassanaṭṭhena <bold>vipassanā. Vimokkho</bold>ti maggavimokkho. <bold>Vijjā</bold>ti maggañāṇameva. <bold>Vimuttī</bold>ti samucchedavimutti. Nibbānaṃ abhisamīyatīti <bold>abhisamayo,</bold> sesā abhisamenti etehīti <bold>abhisamayā</bold>.</paragraph>
    <hangnum line="8" number="21"></hangnum>
    <paragraph line="9"> Puna maggaphalavasena abhisamayaṃ bhinditvā dassetuṃ <bold>kiṃ nū</bold>tiādimāha. Phalakkhaṇe panettha yasmā samucchedanaṭṭhena khaye ñāṇaṃ na labbhati, tasmā paṭippassaddhaṭṭhena <bold>anuppāde ñāṇa</bold>nti vuttaṃ. Sesaṃ pana yathānurūpaṃ veditabbanti. Idāni yasmā kilesappahāne sati abhisamayo hoti, abhisamaye ca sati kilesappahānaṃ hoti, tasmā codanāpubbaṅgamaṃ kilesappahānaṃ dassetukāmo <bold>yvāya</bold>ntiādimāha. Tattha <bold>yvāya</bold>nti yo ayaṃ maggaṭṭho ariyapuggalo. Evamādikāni panettha cattāri vacanāni codakassa pucchā. Puna <pageBreak edition="Pali Text Society" number="3.0688" /><bold>atīte kilese pajahatī</bold>ti idaṃ codanāya okāsadānatthaṃ vissajjanaṃ. <bold>Khīṇa</bold>nti bhaṅgavasena khīṇaṃ. <bold>Niruddha</bold>nti santānavasena punappunaṃ anuppattiyā niruddhaṃ. <bold>Vigata</bold>nti vattamānakkhaṇato apagataṃ. <bold>Vigametī</bold>ti apagamayati. <bold>Atthaṅgata</bold>nti abhāvaṃ gataṃ. <bold>Atthaṅgametī</bold>ti abhāvaṃ gamayati. Tattha dosaṃ dassetvā <bold>na atīte kilese pajahatī</bold>ti paṭikkhittaṃ. Anāgatacodanāya <bold>ajāta</bold>nti jātiṃ appattaṃ. <bold>Anibbatta</bold>nti sabhāvaṃ appattaṃ. <bold>Anuppanna</bold>nti uppādato pabhuti uddhaṃ na paṭipannaṃ. <bold>Apātubhūta</bold>nti paccuppannabhāvena cittassa apātubhūtaṃ. Atītānāgate pajahato pahātabbānaṃ natthitāya aphalo vāyāmo āpajjatīti tadubhayampi paṭikkhittaṃ. <bold>Ratto rāgaṃ pajahatī</bold>ti vattamānena rāgena ratto tameva rāgaṃ pajahati. Vattamānakilesesupi eseva nayo. <bold>Thāmagato</bold>ti thirasabhāvaṃ gato. <bold>Kaṇhasukkā</bold>ti akusalā ca kusalā ca dhammā <bold>yuganaddhā samameva vattantī</bold>ti āpajjatīti attho. <bold>Saṃkilesikā</bold>ti evaṃ saṃkilesānaṃ sampayuttabhāve sati saṃkilese niyuttā <bold>maggabhāvanā hotī</bold>ti āpajjatīti attho. Evaṃ paccuppanne pajahato vāyāmena saddhiṃ pahātabbānaṃ <pageBreak edition="Vipassana Research Institut" number="2.0279" /><pageBreak edition="Myanmar" number="2.0305" /> atthitāya saṃkilesikā ca maggabhāvanā hoti, vāyāmo ca aphalo hoti. Na hi paccuppannānaṃ kilesānaṃ cittavippayuttatā nāma atthīti.</paragraph>
    <paragraph line="10"><bold>Na hī</bold>ti catudhā vuttassa vacanassa paṭikkhepo. <bold>Atthī</bold>ti paṭijānanaṃ. <bold>Yathā kathaṃ viyā</bold>ti atthibhāvassa udāharaṇadassanatthaṃ pucchā. Yathā atthi, taṃ kena pakārena viya atthi, kiṃ viya atthīti attho. <bold>Seyyathāpī</bold>ti yathā nāma. <bold>Taruṇarukkho</bold>ti phaladāyakabhāvadīpanatthaṃ taruṇaggahaṇaṃ. <bold>Ajātaphalo</bold>ti phaladāyakattepi sati phalaggahaṇato purekālaggahaṇaṃ. <bold>Tamena</bold>nti taṃ rukkhaṃ. <bold>Ena</bold>nti nipātamattaṃ, taṃ etanti vā attho. <bold>Mūlaṃ chindeyyā</bold>ti mūlato chindeyya. <bold>Ajātaphalā</bold>ti ajātāni phalāni. <bold>Evameva</bold>nti evaṃ evaṃ. <bold>Uppādo pavattaṃ nimittaṃ āyūhanā</bold>ti catūhipi paccuppannakhandhasantānameva vuttaṃ. Yasmiñhi khandhasantāne yaṃ yaṃ maggañāṇaṃ uppajjati, tena tena maggañāṇena pahātabbānaṃ kilesānaṃ taṃ khandhasantānaṃ abījaṃ hoti, tassa abījabhūtattā tappaccayā te te kilesā anuppannā eva na uppajjanti. <bold>Ādīnavaṃ disvā</bold>ti aniccādito ādīnavaṃ disvā. <bold>Anuppādo</bold>tiādīhi catūhi nibbānameva vuttaṃ. <bold>Cittaṃ pakkhandatī</bold>ti maggasampayuttaṃ cittaṃ pakkhandati. <bold>Hetunirodhā dukkhanirodho</bold>ti kilesānaṃ bījabhūtassa santānassa anuppādanirodhā anāgatakkhandhabhūtassa dukkhassa hetubhūtānaṃ kilesānaṃ <pageBreak edition="Pali Text Society" number="3.0689" /> anuppādanirodho hoti. Evaṃ dukkhassa hetubhūtakilesānaṃ anuppādanirodhā dukkhassa anuppādanirodho hoti. Evaṃ kilesappahānayuttisabbhāvato eva <bold>atthi maggabhāvanā</bold>tiādimāha. Aṭṭhakathāyaṃ (visuddhi. 2.832) pana ‘‘etena kiṃ dīpitaṃ hoti? Bhūmiladdhānaṃ kilesānaṃ pahānaṃ dīpitaṃ hoti. Bhūmiladdhā pana kiṃ atītā anāgatā, udāhu paccuppannāti? Bhūmiladdhuppannāyeva nāmā’’ti vatvā kathitakilesappahānassa vitthārakathā sutamayañāṇakathāya maggasaccaniddesavaṇṇanāyaṃ vuttanayeneva veditabbā, idha pana maggañāṇena pahātabbā kilesāyeva adhippetāti.</paragraph>
    <centered line="11">Abhisamayakathāvaṇṇanā niṭṭhitā.</centered>
  </content>
</document>