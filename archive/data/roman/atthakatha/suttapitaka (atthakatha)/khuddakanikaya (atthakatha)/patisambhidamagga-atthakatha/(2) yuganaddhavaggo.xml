<?xml version="1.0"?>
<document>
<metadata>
<normativeSource>http://tipitaka.org/romn/cscd/s0517a.att12.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha/(2) yuganaddhavaggo.xml</archivePath>
<title>(2) Yuganaddhavaggo - Paṭisambhidāmagga-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">(2) Yuganaddhavaggo</chapter>
<title line="2">1. Yuganaddhakathā</title>
<subhead line="3">Yuganaddhakathāvaṇṇanā</subhead>
<paragraph line="4" number="1">Idāni <pageBreak edition="V" number="2.0171" /><pageBreak edition="M" number="2.0185" />maṇḍapeyyaguṇassa ariyamaggassa yuganaddhaguṇaṃ dassentena kathitāya suttantapubbaṅgamāya yuganaddhakathāya apubbatthānuvaṇṇanā. Yasmā pana dhammasenāpati dhammarāje dharamāneyeva dhammarājassa parinibbānasaṃvacchare parinibbuto, tasmā dhammarāje dharamāneyeva dhammabhaṇḍāgārikena desitaṃ idaṃ suttantaṃ tasseva sammukhā sutvā <bold>evaṃ me suta</bold>ntiādimāhāti veditabbaṃ. Tattha <bold>āyasmā</bold>ti piyavacanaṃ garuvacanaṃ sagāravasappatissavacanaṃ, āyumāti attho. <bold>Ānando</bold>ti tassa therassa nāmaṃ. So hi jāyamānoyeva kule ānandaṃ bhusaṃ tuṭṭhiṃ akāsi. Tasmāssa ‘‘ānando’’ti nāmaṃ katanti veditabbaṃ. <bold>Kosambiya</bold>nti evaṃnāmake nagare. Tassa hi nagarassa ārāmapokkharaṇīādīsu tesu tesu ṭhānesu kosambarukkhā ussannā ahesuṃ, tasmā taṃ kosambīti saṅkhaṃ agamāsi. ‘‘Kusambassa isino assamato avidūre māpitattā’’ti eke.</paragraph>
<paragraph line="5"><bold>Ghositārāme</bold>ti ghositaseṭṭhinā kārite ārāme. Kosambiyañhi tayo seṭṭhino ahesuṃ ghositaseṭṭhi kukkuṭaseṭṭhi pāvārikaseṭṭhīti. Te tayopi ‘‘loke buddho uppanno’’ti sutvā pañcahi pañcahi sakaṭasatehi dānūpakaraṇāni gāhāpetvā sāvatthiṃ gantvā <pageBreak edition="P" number="3.0584" />jetavanasamīpe khandhāvāraṃ bandhitvā satthu santikaṃ gantvā vanditvā paṭisanthāraṃ katvā nisinnā satthu dhammadesanaṃ sutvā sotāpattiphale patiṭṭhahitvā satthāraṃ nimantetvā buddhappamukhassa bhikkhusaṅghassa aḍḍhamāsamattaṃ mahādānaṃ datvā bhagavato pādamūle nipajjitvā sakajanapadagamanatthaṃ bhagavantaṃ yācitvā ‘‘suññāgāre kho gahapatayo tathāgatā abhiramantī’’ti bhagavatā vutte ‘‘dinnā no bhagavatā paṭiññā’’ti ñatvā ativiya tuṭṭhā dasabalaṃ vanditvā nikkhantā antarāmagge yojane yojane bhagavato nivāsatthaṃ vihāraṃ kārentā anupubbena kosambiṃ patvā attano attano <pageBreak edition="V" number="2.0172" />ārāme mahantaṃ dhanapariccāgaṃ katvā bhagavato vihāre <pageBreak edition="M" number="2.0186" />kārāpayiṃsu. Tattha ghositaseṭṭhinā kārito ghositārāmo nāma ahosi, kukkuṭaseṭṭhinā kārito kukkuṭārāmo nāma, pāvārikaseṭṭhinā ambavane kārito pāvārikambavanaṃ nāma. Taṃ sandhāya vuttaṃ ‘‘ghositaseṭṭhinā kārite ārāme’’ti.</paragraph>
<paragraph line="6"><bold>Āvuso bhikkhavo</bold>ti ettha buddhā bhagavanto sāvake ālapantā ‘‘bhikkhavo’’ti ālapanti. Sāvakā pana ‘‘buddhehi sadisā mā homā’’ti ‘‘āvuso’’ti paṭhamaṃ vatvā pacchā ‘‘bhikkhavo’’ti vadanti. Buddhehi ca ālapite bhikkhusaṅgho ‘‘bhadante’’ti paṭivacanaṃ deti, sāvakehi ālapite ‘‘āvuso’’ti.</paragraph>
<paragraph line="7"><bold>Yo hi kocī</bold>ti aniyamavacanaṃ. Etena tādisānaṃ sabbabhikkhūnaṃ pariyādānaṃ. <bold>Mama santike</bold>ti mama samīpe. <bold>Arahattappatta</bold>nti attanā arahattassa pattaṃ. Napuṃsake bhāve siddhavacanaṃ. Arahattaṃ pattanti vā padacchedo, attanā pattaṃ arahattanti attho. Arahattappattaṃ attānanti vā pāṭhaseso. <bold>Catūhi maggehī</bold>ti upari vuccamānehi catūhi paṭipadāmaggehi, na ariyamaggehi. ‘‘Catūhi maggehī’’ti visuñca vuttattā kassaci arahato paṭhamassa ariyamaggassa dhammuddhaccapubbaṅgamo maggo, ekassa ariyamaggassa samathapubbaṅgamo, ekassa vipassanāpubbaṅgamo, ekassa yuganaddhapubbaṅgamoti evaṃ cattāropi paṭipadā maggā hontīti veditabbaṃ. <bold>Etesaṃ vā aññatarenā</bold>ti etesaṃ catunnaṃ paṭipadānaṃ maggānaṃ ekena vā, paṭipadāmaggena arahattappattaṃ byākarotīti attho. Sukkhavipassakassa hi arahato dhammuddhaccapubbaṅgamaṃ sotāpattimaggaṃ patvā sesamaggattayampi suddhavipassanāhiyeva pattassa arahattappatti dhammuddhaccapubbaṅgamamaggā hoti. Dhammuddhaccaviggahaṃ patvā vā appatvā vā samathapubbaṅgamādīnaṃ tiṇṇaṃ paṭipadānaṃ maggānaṃ ekekassa vasena pattacatumaggassa <pageBreak edition="P" number="3.0585" />arahato arahattappatti itaraekekamaggapubbaṅgamā hoti. Tasmā āha – ‘‘etesaṃ vā aññatarenā’’ti.</paragraph>
<paragraph line="8"><bold>Samathapubbaṅgamaṃ vipassanaṃ bhāvetī</bold>ti samathaṃ pubbaṅgamaṃ purecārikaṃ katvā vipassanaṃ bhāveti, paṭhamaṃ samādhiṃ uppādetvā pacchā vipassanaṃ bhāvetīti attho. <bold>Maggo sañjāyatī</bold>ti paṭhamo lokuttaramaggo nibbattati. <bold>So taṃ magga</bold>ntiādīsu ekacittakkhaṇikassa maggassa āsevanādīni nāma natthi, dutiyamaggādayo pana uppādento tameva maggaṃ ‘‘āsevati bhāveti <pageBreak edition="M" number="2.0187" />bahulīkarotī’’ti vuccati. <bold>Saññojanāni pahīyanti, anusayā byantīhontī</bold>ti yāva arahattamaggā <pageBreak edition="V" number="2.0173" />kamena sabbe saññojanā pahīyanti, anusayā byantīhonti. <bold>Anusayā byantīhontī</bold>ti ca puna anuppattiyā vigatantā hontīti attho.</paragraph>
<paragraph line="9"><bold>Puna capara</bold>nti puna ca aparaṃ kāraṇaṃ. <bold>Vipassanāpubbaṅgamaṃ samathaṃ bhāvetī</bold>ti vipassanaṃ pubbaṅgamaṃ purecārikaṃ katvā samathaṃ bhāveti, paṭhamaṃ vipassanaṃ uppādetvā pacchā samādhiṃ bhāvetīti attho. <bold>Yuganaddhaṃ bhāvetī</bold>ti yuganaddhaṃ katvā bhāveti. Ettha teneva cittena samāpattiṃ samāpajjitvā teneva saṅkhāre sammasituṃ na sakkā. Ayaṃ pana yāvatā samāpattiyo samāpajjati, tāvatā saṅkhāre sammasati. Yāvatā saṅkhāre sammasati, tāvatā samāpattiyo samāpajjati. Kathaṃ? Paṭhamajjhānaṃ samāpajjati, tato vuṭṭhāya saṅkhāre sammasati. Saṅkhāre sammasitvā dutiyajjhānaṃ samāpajjati, tato vuṭṭhāya saṅkhāre sammasati. Saṅkhāre sammasitvā tatiyajjhānaṃ…pe… nevasaññānāsaññāyatanasamāpattiṃ samāpajjati, tato vuṭṭhāya saṅkhāre sammasati. Evaṃ samathavipassanaṃ yuganaddhaṃ bhāveti nāma.</paragraph>
<paragraph line="10"><bold>Dhammuddhaccaviggahitaṃ mānasaṃ hotī</bold>ti ettha mandapaññānaṃ vipassakānaṃ upakkilesavatthuttā vipassanupakkilesasaññitesu obhāsādīsu dasasu dhammesu bhantatāvasena uddhaccasahagatacittuppattiyā vikkhepasaṅkhātaṃ uddhaccaṃ dhammuddhaccaṃ, tena dhammuddhaccena viggahitaṃ virūpaggahitaṃ virodhamāpāditaṃ mānasaṃ cittaṃ dhammuddhaccaviggahitaṃ mānasaṃ hoti, tena vā dhammuddhaccena kāraṇabhūtena tammūlakataṇhāmānadiṭṭhuppattiyā viggahitaṃ mānasaṃ hoti. Dhammuddhaccaviggahitamānasanti vā pāṭho. <bold>Hoti so āvuso samayo</bold>ti iminā maggāmaggavavatthānena taṃ dhammuddhaccaṃ paṭibāhitvā puna vipassanāvīthiṃ paṭipannakālaṃ dasseti. <bold>Yaṃ taṃ citta</bold>nti yasmiṃ samaye taṃ vipassanāvīthiṃ okkamitvā pavattaṃ cittaṃ. <bold>Ajjhattameva santiṭṭhatī</bold>ti <pageBreak edition="P" number="3.0586" />vipassanāvīthiṃ paccotaritvā tasmiṃ samaye gocarajjhattasaṅkhāte ārammaṇe santiṭṭhati patiṭṭhāti. <bold>Sannisīdatī</bold>ti tattheva pavattivasena sammā nisīdati. <bold>Ekodi hotī</bold>ti ekaggaṃ hoti. <bold>Samādhiyatī</bold>ti sammā ādhiyati suṭṭhu ṭhitaṃ hotīti.</paragraph>
<centered line="11">Ayaṃ suttantavaṇṇanā.</centered>
<subhead line="12">1. Suttantaniddesavaṇṇanā</subhead>
<paragraph line="13" number="2">Tassa <pageBreak edition="V" number="2.0174" /><pageBreak edition="M" number="2.0188" />suttantassa niddesakathāya <bold>tattha jāte dhamme</bold>ti tasmiṃ samādhismiṃ jāte cittacetasike dhamme. <bold>Aniccato anupassanaṭṭhenā</bold>tiādinā vipassanāya bhedaṃ dasseti. <bold>Sammādiṭṭhi maggo</bold>ti sammādiṭṭhisaṅkhāto maggo. Aṭṭhasu maggaṅgesu ekekopi hi maggoti vuccati.<bold>Āsevatī</bold>ti sotāpattimaggavasena. <bold>Bhāvetī</bold>ti sakadāgāmimagguppādanena. <bold>Bahulīkarotī</bold>ti anāgāmiarahattamagguppādanena. Imesaṃ tiṇṇaṃ avatthābhedepi sati āvajjanādīnaṃ sādhāraṇattā sadisameva vissajjanaṃ kataṃ.</paragraph>
<paragraph line="14" number="3">Ālokasaññāpaṭinissaggānupassanānaṃ antarāpeyyāle avikkhepādīni ca jhāna samāpattikasiṇānussatiasubhā ca dīghaṃ assāsādīni ca ānantarikasamādhiñāṇaniddese (paṭi. ma. 1.80-81) niddiṭṭhattā saṅkhittāni. Tattha ca <bold>avikkhepavasenā</bold>ti pubbabhāgāvikkhepavasena gahetabbaṃ. <bold>Aniccānupassī assāsavasenā</bold>tiādike suddhavipassanāvasena vuttacatukke pana taruṇavipassanākāle vipassanāsampayuttasamādhipubbaṅgamā balavavipassanā veditabbā.</paragraph>
<paragraph line="15" number="4">Vipassanāpubbaṅgamavāre paṭhamaṃ <bold>aniccato</bold>tiādinā ārammaṇaṃ aniyametvā vipassanā vuttā, pacchā <bold>rūpaṃ aniccato</bold>tiādinā ārammaṇaṃ niyametvā vuttā. <bold>Tattha jātāna</bold>nti tassā vipassanāya jātānaṃ cittacetasikānaṃ dhammānaṃ. <bold>Vosaggārammaṇatā</bold>ti ettha vosaggo nibbānaṃ. Nibbānañhi saṅkhatavosaggato pariccāgato ‘‘vosaggo’’ti vutto. Vipassanā ca taṃsampayuttadhammā ca nibbānaninnatāya ajjhāsayavasena nibbāne patiṭṭhitattā nibbānapatiṭṭhā nibbānārammaṇā. Patiṭṭhāpi hi ālambīyatīti ārammaṇaṃ nāma hoti, nibbāne patiṭṭhaṭṭheneva nibbānārammaṇā. Aññattha pāḷiyampi hi patiṭṭhā ‘‘ārammaṇa’’nti vuccanti. Yathāha – ‘‘seyyathāpi, āvuso, naḷāgāraṃ vā tiṇāgāraṃ vā sukkhaṃ koḷāpaṃ terovassikaṃ puratthimāya cepi disāya puriso ādittāya tiṇukkāya upasaṅkameyya, labhetha aggi otāraṃ, labhetha <pageBreak edition="P" number="3.0587" />aggi ārammaṇa’’ntiādi (saṃ. ni. 4.243). Tasmā tattha jātānaṃ dhammānaṃ vosaggārammaṇatāya nibbānapatiṭṭhābhāvena hetubhūtena uppādito yo cittassa ekaggatāsaṅkhāto upacārappanābhedo avikkhepo, so <pageBreak edition="M" number="2.0189" />samādhīti vipassanāto pacchā uppādito <pageBreak edition="V" number="2.0175" />nibbedhabhāgiyo samādhi niddiṭṭho hoti. Tasmāyeva hi <bold>iti paṭhamaṃ vipassanā, pacchā samatho</bold>ti vuttaṃ.</paragraph>
<paragraph line="16" number="5">Yuganaddhaniddese yasmā heṭṭhā suttantavaṇṇanāyaṃ vutto yuganaddhakkamo purimadvayaniddesanayeneva pākaṭo, maggakkhaṇe yuganaddhakkamo pana na pākaṭo, tasmā pubbabhāge anekantikaṃ yuganaddhabhāvanaṃ avatvā maggakkhaṇe ekantena labbhamānayuganaddhabhāvanameva dassento <bold>soḷasahi ākārehī</bold>tiādimāha. Tattha <bold>ārammaṇaṭṭhenā</bold>tiādīsu sattarasasu ākāresu ante uddiṭṭhaṃ yuganaddhaṃ mūlapadena ekaṭṭhattā taṃ vippahāya sesānaṃ vasena ‘‘soḷasahī’’ti vuttaṃ. <bold>Ārammaṇaṭṭhenā</bold>ti ālambanaṭṭhena, ārammaṇavasenāti attho. Evaṃ sesesupi. <bold>Gocaraṭṭhenā</bold>ti ārammaṇaṭṭhepi sati nissayitabbaṭṭhānaṭṭhena. <bold>Pahānaṭṭhenā</bold>ti pajahanaṭṭhena. <bold>Pariccāgaṭṭhenā</bold>ti pahānepi sati puna anādiyanena pariccāgaṭṭhena. <bold>Vuṭṭhānaṭṭhenā</bold>ti uggamanaṭṭhena. <bold>Vivaṭṭanaṭṭhenā</bold>ti uggamanepi sati apunarāvaṭṭanena nivattanaṭṭhena. <bold>Santaṭṭhenā</bold>ti nibbutaṭṭhena. <bold>Paṇītaṭṭhenā</bold>ti nibbutaṭṭhepi sati uttamaṭṭhena, atappakaṭṭhena vā. <bold>Vimuttaṭṭhenā</bold>ti bandhanāpagataṭṭhena. <bold>Anāsavaṭṭhenā</bold>ti bandhanamokkhepi sati ārammaṇaṃ katvā pavattamānāsavavirahitaṭṭhena. <bold>Taraṇaṭṭhenā</bold>ti anosīditvā pilavanaṭṭhena, atikkamanaṭṭhena vā. <bold>Animittaṭṭhenā</bold>ti saṅkhāranimittavirahitaṭṭhena. <bold>Appaṇihitaṭṭhenā</bold>ti paṇidhivirahitaṭṭhena. <bold>Suññataṭṭhenā</bold>ti abhinivesavirahitaṭṭhena. <bold>Ekarasaṭṭhenā</bold>ti ekakiccaṭṭhena. <bold>Anativattanaṭṭhenā</bold>ti aññamaññaṃ anatikkamanaṭṭhena. <bold>Yuganaddhaṭṭhenā</bold>ti yugalakaṭṭhena.</paragraph>
<paragraph line="17"><bold>Uddhaccaṃ pajahato, avijjaṃ pajahato</bold>ti yogino tassa tassa paṭipakkhappahānavasena vuttaṃ. Nirodho cettha nibbānameva. <bold>Aññamaññaṃ nātivattantī</bold>ti samatho ce vipassanaṃ ativatteyya, līnapakkhikattā samathassa cittaṃ kosajjāya saṃvatteyya. Vipassanā ce samathaṃ ativatteyya, uddhaccapakkhikattā vipassanāya cittaṃ uddhaccāya saṃvatteyya. Tasmā samatho ca vipassanaṃ anativattamāno kosajjapātaṃ na karoti, vipassanā samathaṃ anativattamānā uddhaccapātaṃ na karoti. Samatho samaṃ pavattamāno <pageBreak edition="M" number="2.0190" />vipassanaṃ uddhaccapātato rakkhati, vipassanā samaṃ pavattamānā samathaṃ kosajjapātato rakkhati. Evamime ubho aññamaññaṃ anativattanakiccena <pageBreak edition="P" number="3.0588" />ekakiccā, samā hutvā pavattamānena aññamaññaṃ anativattamānā atthasiddhikarā honti. Tesaṃ maggakkhaṇe yuganaddhattaṃ vuṭṭhānagāminivipassanākkhaṇe yuganaddhattāyeva hoti. Pahānapariccāgavuṭṭhānavivaṭṭanakaraṇānaṃ maggakiccavasena vuttattā sakalassa maggakiccassa dassanatthaṃ uddhaccasahagatakilesā ca khandhā ca avijjāsahagatakilesā ca khandhā ca niddiṭṭhā. Sesānaṃ <pageBreak edition="V" number="2.0176" />na tathā vuttattā paṭipakkhadhammamattadassanavasena uddhaccāvijjā eva niddiṭṭhā. <bold>Vivaṭṭato</bold>ti nivattantassa.</paragraph>
<paragraph line="18"><bold>Samādhi kāmāsavā vimutto hotī</bold>ti samādhissa kāmacchandapaṭipakkhattā vuttaṃ. <bold>Rāgavirāgā</bold>ti rāgassa virāgo samatikkamo etissā atthīti rāgavirāgā, ‘‘rāgavirāgato’’ti nissakkavacanaṃ vā. Tathā <bold>avijjāvirāgā. Cetovimuttī</bold>ti maggasampayutto samādhi. <bold>Paññāvimuttī</bold>ti maggasampayuttā paññā. <bold>Tarato</bold>ti tarantassa. <bold>Sabbapaṇidhīhī</bold>ti rāgadosamohapaṇidhīhi, sabbapatthanāhi vā. Evaṃ cuddasa ākāre vissajjitvā ekarasaṭṭhañca anativattanaṭṭhañca avibhajitvāva <bold>imehi soḷasahi ākārehī</bold>ti āha. Kasmā? Tesaṃ cuddasannaṃ ākārānaṃ ekekassa avasāne ‘‘ekarasā honti, yuganaddhā honti, aññamaññaṃ nātivattantī’’ti niddiṭṭhattā te dvepi ākārā niddiṭṭhāva honti. Tasmā ‘‘soḷasahī’’ti āha. Yuganaddhaṭṭho pana uddesepi na bhaṇitoyevāti.</paragraph>
<subhead line="19">2. Dhammuddhaccavāraniddesavaṇṇanā</subhead>
<paragraph line="20" number="6">Dhammuddhaccavāre <bold>aniccato manasikaroto obhāso uppajjatī</bold>ti udayabbayānupassanāya ṭhitassa tīhi anupassanāhi punappunaṃ saṅkhāre vipassantassa vipassantassa vipassanāñāṇesu paripākagatesu tadaṅgavasena kilesappahānena parisuddhacittassa aniccato vā dukkhato vā anattato vā manasikārakkhaṇe vipassanāñāṇānubhāvena pakatiyāva obhāso uppajjatīti paṭhamaṃ tāva aniccato manasikaroto obhāso kathito. Akusalo vipassako tasmiṃ obhāse uppanne ‘‘na ca vata me ito pubbe evarūpo obhāso uppannapubbo, addhā maggaṃ pattomhi, phalaṃ pattomhī’’ti <pageBreak edition="M" number="2.0191" />amaggaṃyeva ‘‘maggo’’ti, aphalameva ‘‘phala’’nti gaṇhāti. Tassa amaggaṃ ‘‘maggo’’ti, aphalaṃ ‘‘phala’’nti gaṇhato vipassanāvīthi ukkantā hoti. So attano <pageBreak edition="P" number="3.0589" />vipassanāvīthiṃ vissajjetvā vikkhepamāpanno vā obhāsameva taṇhādiṭṭhimaññanāhi maññamāno vā nisīdati. So kho panāyaṃ obhāso kassaci bhikkhuno pallaṅkaṭṭhānamattameva obhāsento uppajjati, kassaci antogabbhaṃ, kassaci bahigabbhampi, kassaci sakalavihāraṃ, gāvutaṃ aḍḍhayojanaṃ yojanaṃ dviyojanaṃ…pe… kassaci pathavitalato yāva akaniṭṭhabrahmalokā ekālokaṃ kurumāno. Bhagavato pana dasasahassilokadhātuṃ obhāsento <pageBreak edition="V" number="2.0177" />udapādi. Ayañhi obhāso caturaṅgasamannāgatepi andhakāre taṃ taṃ ṭhānaṃ obhāsento uppajjati.</paragraph>
<paragraph line="21"><bold>Obhāso dhammoti obhāsaṃ āvajjatī</bold>ti ayaṃ obhāso maggadhammo phaladhammoti vā taṃ taṃ obhāsaṃ manasi karoti. <bold>Tato vikkhepo uddhacca</bold>nti tato obhāsato dhammoti āvajjanakaraṇato vā yo uppajjati vikkhepo, so uddhaccaṃ nāmāti attho. <bold>Tena uddhaccena viggahitamānaso</bold>ti tena evaṃ uppajjamānena uddhaccena virodhitacitto, tena vā uddhaccena kāraṇabhūtena tammūlakakilesuppattiyā virodhitacitto vipassako vipassanāvīthiṃ okkamitvā vikkhepaṃ vā tammūlakakilesesu vā ṭhitattā aniccato dukkhato anattato upaṭṭhānāni yathābhūtaṃ nappajānāti. ‘‘Tena vuccati dhammuddhaccaviggahitamānaso’’ti evaṃ iti-saddo yojetabbo. <bold>Hoti so samayo</bold>ti evaṃ assādavasena upakkiliṭṭhacittassāpi yogino sace upaparikkhā uppajjati, so evaṃ pajānāti – ‘‘vipassanā nāma saṅkhārārammaṇā, maggaphalāni nibbānārammaṇāni, imāni ca cittāni saṅkhārārammaṇāni, tasmā nāyamobhāso maggo, udayabbayānupassanāyeva nibbānassa lokiko maggo’’ti maggāmaggaṃ vavatthapetvā taṃ vikkhepaṃ parivajjayitvā udayabbayānupassanāya ṭhatvā sādhukaṃ saṅkhāre aniccato dukkhato anattato vipassati. Evaṃ upaparikkhantassa so samayo hoti. Evaṃ apassanto pana ‘‘maggaphalappattomhī’’ti adhimāniko hoti.</paragraph>
<paragraph line="22"><bold>Yaṃ taṃ citta</bold>nti yaṃ taṃ vipassanācittaṃ. <bold>Ajjhattamevā</bold>ti aniccānupassanāya ārammaṇe gocarajjhatteyeva. <bold>Ñāṇaṃ uppajjatī</bold>ti tasseva yogāvacarassa rūpārūpadhamme tulayantassa tīrayantassa vissaṭṭhaindavajiramiva avihatavegaṃ <pageBreak edition="M" number="2.0192" />tikhiṇaṃ sūramativisadaṃ vipassanāñāṇaṃ uppajjati. <bold>Pīti uppajjatī</bold>ti tasseva tasmiṃ samaye khuddikā pīti, khaṇikā pīti, okkantikā pīti, ubbegā pīti, pharaṇā pītīti ayaṃ pañcavidhā vipassanāsampayuttā pīti sakalasarīraṃ pūrayamānā uppajjati. <bold>Passaddhi uppajjatī</bold>ti tasseva tasmiṃ samaye kāyacittānaṃ neva daratho, na gāravatā, na kakkhaḷatā <pageBreak edition="P" number="3.0590" />, na akammaññatā, na gelaññatā, na vaṅkatā hoti. Atha kho panassa kāyacittāni passaddhāni lahūni mudūni kammaññāni paguṇāni suvisadāni ujukāniyeva honti. So imehi passaddhādīhi anuggahitakāyacitto tasmiṃ samaye amānusiṃ nāma ratiṃ anubhavati. Yaṃ sandhāya vuttaṃ –</paragraph>
<gatha1 line="23">‘‘Suññāgāraṃ <pageBreak edition="V" number="2.0178" />paviṭṭhassa, santacittassa bhikkhuno;</gatha1>
<gathalast line="24">Amānusī ratī hoti, sammā dhammaṃ vipassato.</gathalast>
<gatha1 line="25">‘‘Yato yato sammasati, khandhānaṃ udayabbayaṃ;</gatha1>
<gathalast line="26">Labhatī pītipāmojjaṃ, amataṃ taṃ vijānata’’nti. (dha. pa. 373-4) –</gathalast>
<unindented line="27">Evamassa imaṃ amānusiṃ ratiṃ sādhayamānā lahutādīhi sahitā vipassanāsampayuttā kāyacittapassaddhi uppajjati. <bold>Sukhaṃ uppajjatī</bold>ti tasseva tasmiṃ samaye sakalasarīraṃ abhisandayamānaṃ vipassanāsampayuttaṃ sukhaṃ uppajjati. <bold>Adhimokkho uppajjatī</bold>ti tasseva tasmiṃ samaye cittacetasikānaṃ atisayapasādabhūtā vipassanāsampayuttā saddhā uppajjati. <bold>Paggaho uppajjatī</bold>ti tasseva tasmiṃ samaye asithilamanaccāraddhaṃ supaggahitaṃ vipassanāsampayuttaṃ vīriyaṃ uppajjati. <bold>Upaṭṭhānaṃ uppajjatī</bold>ti tasseva tasmiṃ samaye sūpaṭṭhitā suppatiṭṭhitā nikhātā acalā pabbatarājasadisā vipassanāsampayuttā sati uppajjati. So yaṃ yaṃ ṭhānaṃ āvajjati samannāharati manasi karoti paccavekkhati, taṃ taṃ ṭhānamassa okkantitvā pakkhanditvā dibbacakkhuno paraloko viya satiyā upaṭṭhāti (visuddhi. 2.734).</unindented>
<paragraph line="28"><bold>Upekkhā</bold>ti vipassanupekkhā ceva āvajjanupekkhā ca. Tasmiñhi samaye sabbasaṅkhāresu majjhattabhūtā vipassanupekkhāpi balavatī uppajjati, manodvāre āvajjanupekkhāpi. Sā hissa taṃ taṃ ṭhānaṃ āvajjantassa vissaṭṭhaindavajiramiva pattapuṭe pakkhandatattanārāco viya ca sūrā tikhiṇā hutvā vahati <pageBreak edition="M" number="2.0193" />. Evañhi visuddhimagge (visuddhi. 2.734) vuttaṃ. <bold>Vipassanupekkhā</bold>ti cettha ‘‘vipassanāsampayuttā tatramajjhattupekkhā’’ti ācariyā vadanti. Vipassanāñāṇe hi gayhamāne ‘‘ñāṇaṃ uppajjatī’’ti vipassanāñāṇassa āgatattā punaruttidoso hoti. Tatiyajjhānavaṇṇanāyañca ‘‘saṅkhārupekkhāvipassanupekkhānampi atthato ekībhāvo. Paññā eva hi sā, kiccavasena dvidhā bhinnā’’ti vuttaṃ. Tasmā vipassanāsampayuttāya tatramajjhattupekkhāya vuccamānāya punaruttidoso <pageBreak edition="P" number="3.0591" />ca na hoti, tatiyajjhānavaṇṇanāya ca sameti. Yasmā ca pañcasu indriyesu ‘‘ñāṇaṃ adhimokkho paggaho upaṭṭhāna’’nti paññindriyasaddhindriyavīriyindriyasatindriyāni niddiṭṭhāni, samādhindriyaṃ pana aniddiṭṭhaṃ hoti, yuganaddhavasenāpi ca samādhindriyaṃ niddisitabbameva hoti, tasmā samappavatto samādhi puna samādhāne byāpārappahānakaraṇena ‘‘upekkhā’’ti vuttoti veditabbaṃ.</paragraph>
<paragraph line="29"><bold>Nikanti</bold><pageBreak edition="V" number="2.0179" /><bold>uppajjatī</bold>ti evaṃ obhāsādipaṭimaṇḍitāya vipassanāya ālayaṃ kurumānā sukhumā santākārā nikanti uppajjati, yā kilesoti pariggahetumpi na sakkā hoti. Yathā ca obhāse, evaṃ etesupi aññatarasmiṃ uppanne yogāvacaro ‘‘na ca vata me ito pubbe evarūpaṃ ñāṇaṃ uppannapubbaṃ, evarūpā pīti passaddhi sukhaṃ adhimokkho paggaho upaṭṭhānaṃ upekkhā nikanti uppannapubbā, addhā maggaṃ pattomhi, phalaṃ pattomhī’’ti amaggameva ‘‘maggo’’ti, aphalameva ‘‘phala’’nti gaṇhāti. Tassa amaggaṃ ‘‘maggo’’ti, aphalañca ‘‘phala’’nti gaṇhato vipassanāvīthi ukkantā hoti. So attano mūlakammaṭṭhānaṃ vissajjetvā nikantimeva assādento nisīdati. Ettha ca obhāsādayo upakkilesavatthutāya upakkilesāti vuttā, na akusalattā. Nikanti pana upakkileso ceva upakkilesavatthu ca. Vatthuvaseneva cete dasa, gāhavasena pana samatiṃsa honti. Kathaṃ? ‘‘Mama obhāso uppanno’’ti gaṇhato hi diṭṭhiggāho hoti, ‘‘manāpo vata obhāso uppanno’’ti gaṇhato mānaggāho, obhāsaṃ assādayato taṇhāggāho. Iti obhāse diṭṭhimānataṇhāvasena tayo gāhā. Tathā sesesupīti evaṃ gāhavasena samatiṃsa upakkilesā honti. <bold>Dukkhato manasikaroto, anattato manasikaroto</bold>ti vāresupi <pageBreak edition="M" number="2.0194" />imināva nayena attho veditabbo. Ekekaanupassanāvasena hettha ekekassa vipassanupakkilesuppatti veditabbā, na ekasseva.</paragraph>
<paragraph line="30">Tīsu anupassanāsu. Evaṃ abhedato vipassanāvasena upakkilese dassetvā puna bhedavasena dassento <bold>rūpaṃ aniccato manasikaroto</bold>tiādimāha. Tattha <bold>jarāmaraṇaṃ aniccato upaṭṭhāna</bold>nti jarāmaraṇassa aniccato upaṭṭhānaṃ.</paragraph>
<paragraph line="31" number="7">Yasmā pubbe vuttānaṃ samatiṃsāya upakkilesānaṃ vasena akusalo abyatto yogāvacaro obhāsādīsu vikampati, obhāsādīsu ekekaṃ ‘‘etaṃ mama, esohamasmi, eso me attā’’ti samanupassati, tasmā tamatthaṃ dassento <bold>obhāse ceva ñāṇe cā</bold>tiādigāthādvayamāha. Tattha <pageBreak edition="P" number="3.0592" /><bold>vikampatī</bold>ti obhāsādike ārammaṇe nānākilesavasena vividhā kampati vedhati. <bold>Yehi cittaṃ pavedhatī</bold>ti yehi passaddhisukhehi cittaṃ nānākilesavasena nānappakārena vedhati kampati. Tasmā <bold>passaddhiyā sukhe ceva</bold>yogāvacaro vikampatīti sambandho veditabbo. <bold>Upekkhāvajjanāya cevā</bold>ti upekkhāsaṅkhātāya āvajjanāya ceva vikampati, āvajjanupekkhāya ceva vikampatīti attho. Visuddhimagge (visuddhi. 2.736) pana ‘‘upekkhāvajjanāyañcā’’ti vuttaṃ. <bold>Upekkhāya cā</bold>ti heṭṭhā vuttappakārāya upekkhāya ca vikampati, nikantiyā ca vikampatīti attho. Ettha ca dvinnaṃ upekkhānaṃ niddiṭṭhattā heṭṭhā ‘‘upekkhā uppajjatī’’ti <pageBreak edition="V" number="2.0180" />vuttaṭṭhāne ca ubhayathā attho vutto. Aniccānupassanādīsu ca ekekissāyeva āvajjanupekkhāya sabbhāvato ekekāyeva anupassanā aniccaṃ aniccaṃ, dukkhaṃ dukkhaṃ, anattā anattāti punappunaṃ bhāvīyatīti vuttaṃ hoti. Yasmā pana kusalo paṇḍito byatto buddhisampanno yogāvacaro obhāsādīsu uppannesu ‘‘ayaṃ kho me obhāso uppanno, so kho panāyaṃ anicco saṅkhato paṭiccasamuppanno khayadhammo vayadhammo virāgadhammo nirodhadhammo’’ti iti vā naṃ paññāya paricchindati upaparikkhati. Atha vā panassa evaṃ hoti – sace obhāso attā bhaveyya, ‘‘attā’’ti gahetuṃ vaṭṭeyya. Anattāva panāyaṃ ‘‘attā’’ti gahito. Tasmāyaṃ avasavattanaṭṭhena anattāti passanto diṭṭhiṃ ugghāṭeti. Sace obhāso nicco <pageBreak edition="M" number="2.0195" />bhaveyya, ‘‘nicco’’ti gahetuṃ vaṭṭeyya. Aniccova panāyaṃ ‘‘nicco’’ti gahito. Tasmāyaṃ hutvā abhāvaṭṭhena aniccoti passanto mānaṃ samugghāṭeti. Sace obhāso sukho bhaveyya, ‘‘sukho’’ti gahetuṃ vaṭṭeyya. Dukkhova panāyaṃ ‘‘sukho’’ti gahito. Tasmāyaṃ uppādavayapaṭipīḷanaṭṭhena dukkhoti passanto nikantiṃ pariyādiyati. Yathā ca obhāse, evaṃ sesesupi.</paragraph>
<paragraph line="32">Evaṃ upaparikkhitvā obhāsaṃ ‘‘netaṃ mama, nesohamasmi, na meso attā’’ti samanupassati. Ñāṇaṃ…pe… nikantiṃ ‘‘netaṃ mama, nesohamasmi, na meso attā’’ti samanupassati. Evaṃ samanupassanto obhāsādīsu na kampati na vedhati. Tasmā tamatthaṃ dassento <bold>imāni dasa ṭhānānī</bold>ti gāthamāha. Tattha <bold>dasa ṭhānānī</bold>ti obhāsādīni. <bold>Paññā yassa pariccitā</bold>ti yassa upakkilesavimuttāya paññāya paricitāni punappunaṃ phuṭṭhāni paribhāvitāni. <bold>Dhammuddhaccakusalo hotī</bold>ti so paññāya paricitadasaṭṭhāno yogāvacaro pubbe vuttappakārassa dhammuddhaccassa yathāsabhāvapaṭivedhena cheko hoti. <bold>Na ca sammoha gacchatī</bold>ti dhammuddhaccakusalattāyeva taṇhāmānadiṭṭhugghāṭavasena sammohañca na gacchati.</paragraph>
<paragraph line="33">Idāni <pageBreak edition="P" number="3.0593" />pubbe vuttameva vidhiṃ aparena pariyāyena vibhāvetvā dassento <bold>vikkhipati ceva kilissati cā</bold>tiādigāthamāha. Tattha mandapañño yogāvacaro obhāsādīsu vikkhepañca avasesakilesuppattiñca pāpuṇāti. Majjhimapañño vikkhepameva pāpuṇāti, nāvasesakilesuppattiṃ, so adhimāniko hoti. Tikkhapañño vikkhepaṃ pāpuṇitvāpi taṃ adhimānaṃ pahāya vipassanaṃ ārabhati. Atitikkhapañño na vikkhepaṃ pāpuṇāti, na cāvasesakilesuppattiṃ. <bold>Vikkhippati cevā</bold>ti tesu mandapañño dhammuddhaccasaṅkhātaṃ vikkhepañceva pāpuṇīyati. <bold>Kilissati cā</bold>ti taṇhāmānadiṭṭhikilesehi kilesīyati ca, upatāpīyati vibādhīyatīti attho. <bold>Cavati cittabhāvanā</bold>ti tassa mandapaññassa vipassanācittabhāvanā kilesesuyeva <pageBreak edition="V" number="2.0181" />ṭhānato paṭipakkhāvihatattā cavati, paripatatīti attho. <bold>Vikkhipati na kilissatī</bold>ti majjhimapañño vikkhepena vikkhipati, kilesehi na kilissati. <bold>Bhāvanā parihāyatī</bold>ti tassa majjhimapaññassa adhimānikattā vipassanārambhābhāvena vipassanā parihāyati, nappavattatīti <pageBreak edition="M" number="2.0196" />attho. <bold>Vikkhipati na kilissatī</bold>ti tikkhapaññopi vikkhepena vikkhipati, kilesehi na kilissati. <bold>Bhāvanā na parihāyatī</bold>ti tassa tikkhapaññassa santepi vikkhepe taṃ adhimānavikkhepaṃ pahāya vipassanārambhasabbhāvena vipassanābhāvanā na parihāyati, pavattatīti attho. <bold>Na ca vikkhipate cittaṃ na kilissatī</bold>ti atitikkhapaññassa cittaṃ na vikkhepena vikkhipati, na ca kilesehi kilissati. <bold>Na cavati cittabhāvanā</bold>ti tassa vipassanācittabhāvanā na cavati, vikkhepakilesābhāvena yathāṭhāne tiṭṭhatīti attho.</paragraph>
<paragraph line="34"><bold>Imehi catūhi ṭhānehī</bold>tiādīsu idāni vuttehi imehi catūhi ṭhānehi hetubhūtehi, karaṇabhūtehi vā obhāsādike dasa ṭhāne cittassa saṅkhepena ca vikkhepena ca viggahitaṃ mānasaṃ vikkhepakilesuppattivirahito catuttho kusalo mahāpañño yogāvacaro mandapaññādīnaṃ tiṇṇaṃ yogāvacarānaṃ mānasaṃ evañca evañca hotīti nānappakārato jānātīti sambandhato atthavaṇṇanā veditabbā. <bold>Saṅkhepo</bold>ti cettha vikkhepassa ceva kilesānañca uppattivasena cittassa līnabhāvo veditabbo. <bold>Vikkhepo</bold>ti ‘‘vikkhipati na kilissatī’’ti dvīsu ṭhānesu vuttavikkhepavasena cittassa uddhatabhāvo veditabboti.</paragraph>
<centered line="35">Yuganaddhakathāvaṇṇanā niṭṭhitā.</centered>
<title line="36">2. Saccakathā</title>
<subhead line="37">Saccakathāvaṇṇanā</subhead>
<paragraph line="38" number="8">Idāni <pageBreak edition="V" number="2.0182" /><pageBreak edition="P" number="3.0594" />yuganaddhaguṇassa ariyamaggassa vasena saccaṭṭhaṃ saccapaṭivedhavisesaṃ saccalakkhaṇādividhānañca dassentena kathitāya suttantapubbaṅgamāya saccakathāya apubbatthānuvaṇṇanā. Tattha suttante tāva <bold>tathānī</bold>ti yathāsabhāvavasena tacchāni. Yathāsabhāvabhūtāneva hi dhammajātāni saccaṭṭhena saccāni. Saccaṭṭho paṭhamañāṇaniddesavaṇṇanāyaṃ vutto. <bold>Avitathānī</bold>ti vuttasabhāve vipariyāyavirahitāni. Na hi saccāni asaccāni nāma honti. <bold>Anaññathānī</bold>ti aññasabhāvavirahitāni. Na hi asaccāni saccāni nāma honti. <bold>Idaṃ dukkhanti, bhikkhave, tathameta</bold>nti bhikkhave, idaṃ <pageBreak edition="M" number="2.0197" />dukkhanti yaṃ vuccati, etaṃ yathāsabhāvattā tathaṃ. Dukkhameva hi dukkhaṃ. Vuttasabhāve vipariyāyābhāvato <bold>avitathaṃ</bold>. Na hi dukkhaṃ adukkhaṃ nāma hoti. Aññasabhāvavirahitattā <bold>anaññathaṃ</bold>. Na hi dukkhaṃ samudayādisabhāvaṃ hoti. Samudayādīsupi eseva nayo.</paragraph>
<subhead line="39">1. Paṭhamasuttantaniddesavaṇṇanā</subhead>
<paragraph line="40"><bold>Tathaṭṭhenā</bold>ti yathāsabhāvaṭṭhena. <bold>Pīḷanaṭṭhā</bold>dayo ñāṇakathāyaṃ vuttatthāyeva.</paragraph>
<paragraph line="41" number="9"><bold>Ekappaṭivedhānī</bold>ti ekena maggañāṇena paṭivedho, ekato vā paṭivedho etesanti ekappaṭivedhāni. <bold>Anattaṭṭhenā</bold>ti catunnampi saccānaṃ attavirahitattā anattaṭṭhena. Vuttañhetaṃ visuddhimagge (visuddhi. 2.567) – paramatthato hi sabbāneva saccāni vedakakārakanibbutagamakābhāvato suññānīti veditabbāni. Tenetaṃ vuccati –</paragraph>
<gatha1 line="42">‘‘Dukkhameva hi, na koci dukkhito, kārako na, kiriyāva vijjati;</gatha1>
<gathalast line="43">Atthi nibbuti, na nibbuto pumā, maggamatthi, gamako na vijjatī’’ti. (visuddhi. 2.567);</gathalast>
<paragraph line="44">Atha <pageBreak edition="V" number="2.0183" />vā –</paragraph>
<gatha1 line="45">‘‘Dhuvasubhasukhattasuññaṃ, purimadvayamattasuññamamatapadaṃ;</gatha1>
<gathalast line="46">Dhuvasukhaattavirahito, maggo iti suññatā tesū’’ti. (visuddhi. 2.567);</gathalast>
<paragraph line="47"><bold>Saccaṭṭhenā</bold>ti avisaṃvādakaṭṭhena. <bold>Paṭivedhaṭṭhenā</bold>ti maggakkhaṇe paṭivijjhitabbaṭṭhena. <bold>Ekasaṅgahitānī</bold>ti tathaṭṭhādinā ekekeneva atthena saṅgahitāni, ekagaṇanaṃ gatānīti attho. <bold>Yaṃ ekasaṅgahitaṃ, taṃ ekatta</bold>nti yasmā ekena saṅgahitaṃ, tasmā ekattanti attho. Saccānaṃ bahuttepi ekattamapekkhitvā ekavacanaṃ kataṃ. <bold>Ekattaṃ ekena ñāṇena paṭivijjhatī</bold>ti pubbabhāge catunnaṃ saccānaṃ nānattekattaṃ svāvatthitaṃ vavatthapetvā ṭhito maggakkhaṇe <pageBreak edition="P" number="3.0595" /><pageBreak edition="M" number="2.0198" />ekena maggañāṇena tathaṭṭhāditaṃtaṃekattaṃ paṭivijjhati. Kathaṃ? Nirodhasaccassa tathaṭṭhādike ekatte paṭividdhe sesasaccānampi tathaṭṭhādikaṃ ekattaṃ paṭividdhameva hoti. Yathā pubbabhāge pañcannaṃ khandhānaṃ nānattekattaṃ svāvatthitaṃ vavatthapetvā ṭhitassa maggavuṭṭhānakāle aniccato vā dukkhato vā anattato vā vuṭṭhahantassa ekasmimpi khandhe aniccādito diṭṭhe sesakhandhāpi aniccādito diṭṭhāva honti, evamidanti daṭṭhabbaṃ. <bold>Dukkhassa dukkhaṭṭho tathaṭṭho</bold>ti dukkhasaccassa pīḷanaṭṭhādiko catubbidho attho sabhāvaṭṭhena tathaṭṭho. Sesasaccesupi eseva nayo. Soyeva catubbidho attho attābhāvato <bold>anattaṭṭho</bold>. Vuttasabhāve avisaṃvādakato <bold>saccaṭṭho</bold>. Maggakkhaṇe paṭivijjhitabbato <bold>paṭivedhaṭṭho</bold>vuttoti veditabbaṃ.</paragraph>
<paragraph line="48" number="10"><bold>Yaṃ anicca</bold>ntiādi sāmaññalakkhaṇapubbaṅgamaṃ katvā dassitaṃ. Tattha <bold>yaṃ aniccaṃ, taṃ dukkhaṃ. Yaṃ dukkhaṃ, taṃ anicca</bold>nti dukkhasamudayamaggā gahitā. Tāni hi tīṇi saccāni aniccāni ceva aniccattā dukkhāni ca. <bold>Yaṃ aniccañca dukkhañca, taṃ anattā</bold>ti tāniyeva tīṇi gahitāni. <bold>Yaṃ aniccañca dukkhañca anattā cā</bold>ti tehi tīhi saha nirodhasaccañca saṅgahitaṃ. Cattāripi hi anattāyeva. <bold>Taṃ tatha</bold>nti taṃ saccacatukkaṃ sabhāvabhūtaṃ. <bold>Taṃ sacca</bold>nti tadeva saccacatukkaṃ yathāsabhāve avisaṃvādakaṃ. <bold>Navahākārehī</bold>tiādīsu ‘‘sabbaṃ, bhikkhave, abhiññeyya’’nti (paṭi. ma. 1.3; saṃ. ni. 4.46) vacanato abhiññaṭṭhena, dukkhassa pariññaṭṭhe, samudayassa pahānaṭṭhe, maggassa bhāvanaṭṭhe, nirodhassa sacchikiriyaṭṭhe āvenikepi idha catūsupi saccesu ñātapariññāsabbhāvato pariññaṭṭhena, catusaccadassanena pahānasabbhāvato pahānaṭṭhena, catusaccabhāvanāsabbhāvato bhāvanaṭṭhena, catunnaṃ saccānaṃ sacchikiriyasabbhāvato sacchikiriyaṭṭhenāti <pageBreak edition="V" number="2.0184" />niddiṭṭhanti veditabbaṃ. <bold>Navahākārehi tathaṭṭhenā</bold>tiādīsu paṭhamaṃ vuttanayeneva yojanā kātabbā.</paragraph>
<paragraph line="49" number="11"><bold>Dvādasahi ākārehī</bold>tiādīsu tathaṭṭhādayo ñāṇakathāyaṃ vuttatthā. Etesaṃ niddesepi vuttanayeneva yojanā veditabbā.</paragraph>
<paragraph line="50" number="12"><bold>Saccānaṃ kati lakkhaṇānī</bold>tiādīsu upari vattabbāni cha lakkhaṇāni saṅkhatāsaṅkhatavasena dvidhā bhinditvā <bold>dve lakkhaṇānī</bold>ti <pageBreak edition="P" number="3.0596" />āha. Tattha <pageBreak edition="M" number="2.0199" /><bold>saṅkhatalakkhaṇañca asaṅkhatalakkhaṇañcā</bold>ti ‘‘tīṇimāni, bhikkhave, saṅkhatassa saṅkhatalakkhaṇāni uppādo paññāyati, vayo paññāyati, ṭhitassa aññathattaṃ paññāyati. Tīṇimāni, bhikkhave, asaṅkhatassa asaṅkhatalakkhaṇāni na uppādo paññāyati, na vayo paññāyati, na ṭhitassa aññathattaṃ paññāyatī’’ti (a. ni. 3.47-48) evaṃ vuttaṃ saṅkhatassa saṅkhatamiti lakkhaṇañca asaṅkhatassa asaṅkhatamiti lakkhaṇañca. Saṅkhataṃ pana na lakkhaṇaṃ, lakkhaṇaṃ na saṅkhataṃ. Na ca saṅkhataṃ vinā lakkhaṇaṃ paññāpetuṃ sakkā, napi lakkhaṇaṃ vinā saṅkhataṃ. Lakkhaṇena pana saṅkhataṃ pākaṭaṃ hoti.</paragraph>
<paragraph line="51">Puna tadeva lakkhaṇadvayaṃ vitthārato dassento <bold>cha lakkhaṇānī</bold>ti āha. <bold>Saṅkhatānaṃ saccāna</bold>nti dukkhasamudayamaggasaccānaṃ. Tāni hi paccayehi saṅgamma katattā saṅkhatāni. <bold>Uppādo</bold>ti jāti. <bold>Paññāyatī</bold>ti jānīyati. <bold>Vayo</bold>ti bhaṅgo. <bold>Ṭhitānaṃ aññathatta</bold>nti ṭhitippattānaṃ aññathābhāvo jarā. Tiṇṇaṃ saṅkhatasaccānaṃ nipphannattā uppādavayaññathattaṃ vuttaṃ, tesaṃyeva pana uppādassa, jarāya bhaṅgassa ca anipphannattā uppādavayaññathattaṃ na vattabbaṃ. Saṅkhatanissitattā uppādavayaññathattaṃ na paññāyatīti na vattabbaṃ. Saṅkhatavikārattā pana saṅkhatanti vattabbaṃ. Dukkhasamudayānaṃ uppādajarābhaṅgā saccapariyāpannā, maggasaccassa uppādajarābhaṅgā na saccapariyāpannāti vadanti. Tattha ‘‘saṅkhatānaṃ uppādakkhaṇe saṅkhatāpi uppādalakkhaṇampi kālasaṅkhāto tassa khaṇopi paññāyati, uppāde vītivatte saṅkhatāpi jarālakkhaṇampi kālasaṅkhāto tassa khaṇopi paññāyati, bhaṅgakkhaṇe saṅkhatāpi jarāpi bhaṅgalakkhaṇampi kālasaṅkhāto tassa khaṇopi paññāyatī’’ti khandhakavaggaṭṭhakathāyaṃ (saṃ. ni. aṭṭha. 2.3.37-38) vuttaṃ. <bold>Asaṅkhatassa saccassā</bold>ti nirodhasaccassa. Tañhi paccayehi samāgamma akatattā sayameva nipphannanti asaṅkhataṃ. <bold>Ṭhitassā</bold>ti niccattā ṭhitassa, na ṭhānappattattā. Puna tadeva lakkhaṇadvayaṃ vitthārato dassento <bold>dvādasa lakkhaṇānī</bold>ti āha.</paragraph>
<paragraph line="52"><bold>Catunnaṃ</bold><pageBreak edition="V" number="2.0185" /><bold>saccānaṃ kati kusalā</bold>tiādīsu <bold>abyākata</bold>nti vipākābyākataṃ kiriyābyākataṃ rūpābyākataṃ nibbānābyākatanti catūsu abyākatesu nibbānābyākataṃ. Cattāripi hi kusalākusalalakkhaṇena na byākatattā abyākatāni. <bold>Siyā kusala</bold>nti kāmāvacararūpāvacarārūpāvacarakusalānaṃ <pageBreak edition="P" number="3.0597" />vasena <pageBreak edition="M" number="2.0200" />kusalampi bhaveyya. <bold>Siyā akusala</bold>nti taṇhaṃ ṭhapetvā sesākusalavasena. <bold>Siyā abyākata</bold>nti kāmāvacararūpāvacarārūpāvacaravipākakiriyānaṃ rūpānañca vasena. <bold>Siyā tīṇi saccānī</bold>tiādīsu <bold>saṅgahitānī</bold>ti gaṇitāni. <bold>Vatthuvasenā</bold>ti akusalakusalābyākatadukkhasamudayanirodhamaggasaṅkhātavatthuvasena. <bold>Yaṃ dukkhasaccaṃ akusala</bold>nti ṭhapetvā taṇhaṃ avasesaṃ akusalaṃ. <bold>Akusalaṭṭhena dve saccāni ekasaccena saṅgahitānī</bold>ti imāni dve dukkhasamudayasaccāni akusalaṭṭhena ekasaccena saṅgahitāni, akusalasaccaṃ nāma hotīti attho. <bold>Ekasaccaṃ dvīhi saccehi saṅgahita</bold>nti ekaṃ akusalasaccaṃ dvīhi dukkhasamudayasaccehi saṅgahitaṃ. <bold>Yaṃ dukkhasaccaṃ kusala</bold>nti tebhūmakaṃ kusalaṃ. Imāni dve dukkhamaggasaccāni kusalaṭṭhena ekasaccena saṅgahitāni, kusalasaccaṃ nāma hoti. Ekaṃ kusalasaccaṃ dvīhi dukkhamaggasaccehi saṅgahitaṃ. <bold>Yaṃ dukkhasaccaṃ abyākata</bold>nti tebhūmakavipākakiriyā rūpañca. Imāni dve dukkhanirodhasaccāni abyākataṭṭhena ekasaccena saṅgahitāni, ekaṃ abyākatasaccaṃ nāma hoti. Ekaṃ abyākatasaccaṃ dvīhi dukkhanirodhasaccehi saṅgahitaṃ. <bold>Tīṇi saccāni ekasaccena saṅgahitānī</bold>ti samudayamagganirodhasaccāni ekena akusalakusalābyākatabhūtena dukkhasaccena saṅgahitāni. <bold>Ekaṃ saccaṃ tīhi saccehi saṅgahita</bold>nti ekaṃ dukkhasaccaṃ visuṃ akusalakusalaabyākatabhūtehi samudayamagganirodhasaccehi saṅgahitaṃ. Keci pana ‘‘dukkhasamudayasaccāni akusalaṭṭhena samudayasaccena saṅgahitāni, dukkhamaggasaccāni kusalaṭṭhena maggasaccena saṅgahitāni, na dassanaṭṭhena. Dukkhanirodhasaccāni abyākataṭṭhena nirodhasaccena saṅgahitāni, na asaṅkhataṭṭhenā’’ti vaṇṇayanti.</paragraph>
<subhead line="53">2. Dutiyasuttantapāḷivaṇṇanā</subhead>
<paragraph line="54" number="13">Puna aññassa suttantassa atthavasena saccappaṭivedhaṃ niddisitukāmo <bold>pubbe me, bhikkhave</bold>tiādikaṃ suttantaṃ āharitvā dassesi. Tattha <bold>pubbe me, bhikkhave, sambodhā</bold>ti bhikkhave, mama sambodhito sabbaññutaññāṇato pubbe. <bold>Anabhisambuddhassā</bold>ti sabbadhamme appaṭividdhassa. <bold>Bodhisattasseva sato</bold>ti bodhisattabhūtasseva. <bold>Etadahosī</bold>ti bodhipallaṅke nisinnassa etaṃ parivitakkitaṃ ahosi. <bold>Assādo</bold>ti assādīyatīti assādo. <bold>Ādīnavo</bold>ti doso <pageBreak edition="V" number="2.0186" />. <bold>Nissaraṇa</bold>nti apagamanaṃ. <bold>Sukha</bold>nti <pageBreak edition="M" number="2.0201" />sukhayatīti sukhaṃ, yassuppajjati, taṃ sukhitaṃ karotīti attho. <bold>Somanassa</bold>nti pītisomanassayogato sobhanaṃ mano assāti sumano, sumanassa bhāvo somanassaṃ <pageBreak edition="P" number="3.0598" />, sukhameva pītiyogato visesitaṃ. <bold>Anicca</bold>nti addhuvaṃ. <bold>Dukkha</bold>nti dukkhavatthuttā saṅkhāradukkhattā ca dukkhaṃ. <bold>Vipariṇāmadhamma</bold>nti avasī hutvā jarābhaṅgavasena parivattanapakatikaṃ. Etena anattabhāvo vutto hoti. <bold>Chandarāgavinayo</bold>ti chandasaṅkhātassa rāgassa saṃvaraṇaṃ, na vaṇṇarāgassa. <bold>Chandarāgappahāna</bold>nti tasseva chandarāgassa pajahanaṃ.</paragraph>
<paragraph line="55"><bold>Yāvakīvañcā</bold>tiādīsu yāva imesaṃ pañcannaṃ upādānakkhandhānaṃ…pe… <bold>yathābhūtaṃ nābbhaññāsiṃ</bold>na adhikena ñāṇena paṭivijjhiṃ, tāva <bold>anuttaraṃ sammāsambodhiṃ</bold>anuttaraṃ sabbaññubhāvaṃ <bold>abhisambuddho</bold>abhisametāvī arahanti <bold>nevāhaṃ paccaññāsiṃ</bold>neva paṭiññaṃ akāsinti sambandhato attho. <bold>Kīvañcā</bold>ti nipātamattaṃ. <bold>Yato</bold>ti yasmā, yadā vā. <bold>Athā</bold>ti anantaraṃ. <bold>Ñāṇañca pana me dassanaṃ udapādī</bold>ti dassanakiccakaraṇena dassanasaṅkhātaṃ paccavekkhaṇañāṇañca me uppajji. <bold>Akuppā</bold>ti kopetuṃ cāletuṃ asakkuṇeyyā. <bold>Vimuttī</bold>ti arahattaphalavimutti. Etāya eva phalapaccavekkhaṇāya magganibbānapaccavekkhaṇāpi vuttāva honti. <bold>Ayamantimā jātī</bold>ti ayaṃ pacchimā khandhappavatti. <bold>Natthidāni punabbhavo</bold>ti idāni puna uppatti natthi. Etena pahīnakilesapaccavekkhaṇā vuttā. Arahato hi avasiṭṭhakilesapaccavekkhaṇā na hoti.</paragraph>
<subhead line="56">3. Dutiyasuttantaniddesavaṇṇanā</subhead>
<paragraph line="57" number="14">Saccappaṭivedhañāṇayojanakkame ca <bold>ayaṃ rūpassa assādoti pahānappaṭivedho</bold>ti pubbabhāge ‘‘ayaṃ taṇhāsampayutto rūpassa assādo’’ti ñatvā maggakkhaṇe samudayappahānasaṅkhāto samudayasaccappaṭivedho. <bold>Samudayasacca</bold>nti samudayasaccappaṭivedhañāṇaṃ. Ariyasaccārammaṇañāṇampi hi ‘‘ye keci kusalā dhammā, sabbe te catūsu ariyasaccesu saṅgahaṃ gacchantī’’tiādīsu (ma. ni. 1.300) viya ‘‘sacca’’nti vuccati. <bold>Ayaṃ rūpassa ādīnavoti pariññāpaṭivedho</bold>ti pubbabhāge ‘‘ayaṃ rūpassa ādīnavo’’ti ñatvā maggakkhaṇe dukkhapariññāsaṅkhāto dukkhasaccappaṭivedho. <bold>Dukkhasacca</bold>nti dukkhasaccappaṭivedhañāṇaṃ. <bold>Idaṃ rūpassa nissaraṇanti sacchikiriyāpaṭivedho</bold>ti pubbabhāge ‘‘idaṃ rūpassa nissaraṇa’’nti <pageBreak edition="M" number="2.0202" />ñatvā maggakkhaṇe nirodhasacchikiriyāsaṅkhāto nirodhasaccappaṭivedho. <bold>Nirodhasacca</bold>nti nirodhasaccārammaṇaṃ nirodhasaccappaṭivedhañāṇaṃ <pageBreak edition="V" number="2.0187" />. <bold>Yā imesu tīsu ṭhānesū</bold>ti imesu yathāvuttesu tīsu samudayadukkhanirodhesu paṭivedhavasena pavattā yā <bold>diṭṭhi</bold>yo <bold>saṅkappo</bold>ti yojanā. <bold>Bhāvanāpaṭivedho</bold>ti ayaṃ maggabhāvanāsaṅkhāto maggasaccappaṭivedho. <bold>Maggasacca</bold>nti maggasaccappaṭivedhañāṇaṃ.</paragraph>
<paragraph line="58" number="15">Puna <pageBreak edition="P" number="3.0599" />aparena pariyāyena saccāni ca saccappaṭivedhañca dassento <bold>saccanti katihākārehi sacca</bold>ntiādimāha. Tattha yasmā sabbepi sabbaññubodhisattā bodhipallaṅke nisinnā jarāmaraṇādikassa dukkhasaccassa jātiādikaṃ samudayasaccaṃ ‘‘kiṃ nu kho’’ti esanti, tathā esantā ca jarāmaraṇādikassa dukkhasaccassa jātiādikaṃ samudayasaccaṃ ‘‘paccayo’’ti vavatthapento pariggaṇhanti, tasmā sā ca esanā so ca pariggaho saccānaṃ esanattā pariggahattā ca ‘‘sacca’’nti katvā <bold>esanaṭṭhena pariggahaṭṭhenā</bold>ti vuttaṃ. Ayañca vidhi paccekabuddhānampi paccayapariggahe labbhatiyeva, sāvakānaṃ pana anussavavasena paccayapariggahe labbhati. <bold>Paṭivedhaṭṭhenā</bold>ti pubbabhāge tathā esitānaṃ pariggahitānañca maggakkhaṇe ekapaṭivedhaṭṭhena.</paragraph>
<paragraph line="59"><bold>Kiṃnidāna</bold>ntiādīsu nidānādīni sabbāni kāraṇavevacanāni. Kāraṇañhi yasmā phalaṃ nideti ‘‘handa naṃ gaṇhathā’’ti appeti viya, tasmā ‘‘nidāna’’nti vuccati. Yasmā phalaṃ tato samudeti, jāyati, pabhavati; tasmā samudayo, jāti, pabhavoti vuccati. Ayaṃ panettha attho – kiṃ nidānaṃ etassāti <bold>kiṃnidānaṃ</bold>. Ko samudayo etassāti <bold>kiṃsamudayaṃ</bold>. Kā jāti etassāti <bold>kiṃjātikaṃ</bold>. Ko pabhavo etassāti <bold>kiṃpabhavaṃ</bold>. Yasmā pana tassa jāti yathāvuttena atthena nidānañceva samudayo ca jāti ca pabhavo ca, tasmā <bold>jātinidāna</bold>ntiādimāha. <bold>Jarāmaraṇa</bold>nti dukkhasaccaṃ. <bold>Jarāmaraṇasamudaya</bold>nti tassa paccayaṃ samudayasaccaṃ. <bold>Jarāmaraṇanirodha</bold>nti nirodhasaccaṃ. <bold>Jarāmaraṇanirodhagāminiṃ paṭipada</bold>nti maggasaccaṃ. Imināva nayena sabbapadesu attho veditabbo.</paragraph>
<paragraph line="60" number="16"><bold>Nirodhappajānanā</bold>ti ārammaṇakaraṇena nirodhassa pajānanā. <bold>Jāti siyā dukkhasaccaṃ, siyā samudayasacca</bold>nti bhavapaccayā paññāyanaṭṭhena dukkhasaccaṃ <pageBreak edition="M" number="2.0203" />, jarāmaraṇassa paccayaṭṭhena samudayasaccaṃ. Esa nayo sesesupi. <bold>Avijjā siyā dukkhasacca</bold>nti pana āsavasamudayā avijjāsamudayaṭṭhenāti.</paragraph>
<centered line="61">Saccakathāvaṇṇanā niṭṭhitā.</centered>
<title line="62">3. Bojjhaṅgakathā</title>
<subhead line="63">Bojjhaṅgakathāvaṇṇanā</subhead>
<paragraph line="64" number="17">Idāni <pageBreak edition="V" number="2.0188" />saccappaṭivedhasiddhaṃ bojjhaṅgavisesaṃ dassentena kathitāya suttantapubbaṅgamāya bojjhaṅgakathāya apubbatthānuvaṇṇanā. Tattha suttante tāva <bold>bojjhaṅgā</bold>ti bodhiyā, bodhissa vā aṅgāti <pageBreak edition="P" number="3.0600" />bojjhaṅgā. Kiṃ vuttaṃ hoti (saṃ. ni. aṭṭha. 3.5.182) – yā hi ayaṃ dhammasāmaggī, yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṃ anekesaṃ upaddavānaṃ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhatīti katvā bodhīti vuccati, <bold>bujjhatī</bold>ti kilesasantānaniddāya vuṭṭhahati, cattāri vā ariyasaccāni paṭivijjhati, nibbānameva vā sacchikarotīti vuttaṃ hoti. Yathāha – ‘‘satta bojjhaṅge bhāvetvā anuttaraṃ sammāsambodhiṃ abhisambuddho’’ti (saṃ. ni. 5.378; dī. ni. 3.143). Tassā dhammasāmaggīsaṅkhātāya bodhiyā aṅgāti bojjhaṅgā jhānaṅgamaggaṅgādayo viya. Yopesa yathāvuttappakārāya etāya dhammasāmaggiyā bujjhatīti katvā ariyasāvako bodhīti vuccati, tassa bodhissa aṅgātipi bojjhaṅgā senaṅgarathaṅgādayo viya. Tenāhu aṭṭhakathācariyā ‘‘bujjhanakassa puggalassa aṅgāti bojjhaṅgā’’ti. Satisambojjhaṅgādīnaṃ attho abhiññeyyaniddese vutto.</paragraph>
<paragraph line="65">Bojjhaṅgatthaniddese <bold>bodhāya saṃvattantī</bold>ti bujjhanatthāya saṃvattanti. Kassa bujjhanatthāya? Maggaphalehi nibbānassa paccavekkhaṇāya katakiccassa bujjhanatthāya, maggena vā kilesaniddāto pabujjhanatthāya phalena pabuddhabhāvatthāyāpīti vuttaṃ hoti. Balavavipassanāyapi bojjhaṅgā bodhāya saṃvattanti <pageBreak edition="M" number="2.0204" />. Tasmā ayaṃ vipassanāmaggaphalabojjhaṅgānaṃ sādhāraṇattho. Tīsupi hi ṭhānesu bodhāya nibbānapaṭivedhāya saṃvattanti. Etena bodhiyā aṅgāti bojjhaṅgāti vuttaṃ hoti. <bold>Bujjhantīti bojjhaṅgā</bold>tiādīhi pañcahi catukkehi vuttānaṃ bojjhaṅgānaṃ uppattiṭṭhānaṃ abhiññeyyaniddese vuttaṃ. Api ca <bold>bujjhantī</bold>ti bojjhaṅgānaṃ sakiccakaraṇe samatthabhāvadassanatthaṃ kattuniddeso <pageBreak edition="V" number="2.0189" />. <bold>Bujjhanaṭṭhenā</bold>ti sakiccakaraṇasamatthattepi sati kattuno abhāvadassanatthaṃ bhāvaniddeso. <bold>Bodhentī</bold>ti bojjhaṅgabhāvanāya bujjhantānaṃ yogīnaṃ payojakattā bojjhaṅgānaṃ hetukattuniddeso. <bold>Bodhanaṭṭhenā</bold>ti paṭhamaṃ vuttanayeneva payojakahetukattunā bhāvaniddeso. Etehi bodhiyā aṅgā bojjhaṅgāti vuttaṃ hoti. <bold>Bodhipakkhiyaṭṭhenā</bold>ti bujjhanaṭṭhena bodhīti laddhanāmassa yogissa pakkhe bhavattā. Ayametesaṃ yogino upakārakattaniddeso. Etehi bodhissa aṅgāti bojjhaṅgāti vuttaṃ hoti. <bold>Buddhilabhanaṭṭhenā</bold>tiādike chakke <bold>buddhilabhanaṭṭhenā</bold>ti yogāvacarena buddhiyā pāpuṇanaṭṭhena. <bold>Ropanaṭṭhenā</bold>ti sattānaṃ patiṭṭhāpanaṭṭhena <pageBreak edition="P" number="3.0601" />. <bold>Pāpanaṭṭhenā</bold>ti patiṭṭhāpitāya niṭṭhāpanaṭṭhena. Ime vipassanābojjhaṅgā pati-abhi-saṃ-iti tīhi upasaggehi visesitā maggaphalabojjhaṅgāti vadanti. Sabbesampi dhammavohārena niddiṭṭhānaṃ bojjhaṅgānaṃ bodhiyā aṅgāti bojjhaṅgāti vuttaṃ hotīti veditabbaṃ.</paragraph>
<subhead line="66">Mūlamūlakādidasakavaṇṇanā</subhead>
<paragraph line="67" number="18"><bold>Mūlaṭṭhenā</bold>tiādike mūlamūlake dasake <bold>mūlaṭṭhenā</bold>ti vipassanādīsu purimā purimā bojjhaṅgā pacchimānaṃ pacchimānaṃ bojjhaṅgānañca sahajātadhammānañca aññamaññañca mūlaṭṭhena. <bold>Mūlacariyaṭṭhenā</bold>ti mūlaṃ hutvā cariyā pavatti mūlacariyā. Tena mūlacariyaṭṭhena, mūlaṃ hutvā pavattanaṭṭhenāti attho. <bold>Mūlapariggahaṭṭhenā</bold>ti te eva bojjhaṅgā ādito pabhuti uppādanatthāya parigayhamānattā pariggahā, mūlāniyeva pariggahā mūlapariggahā. Tena mūlapariggahaṭṭhena. Te eva aññamaññaṃ parivāravasena <bold>parivāraṭṭhena</bold>. Bhāvanāpāripūrivasena <bold>paripūraṇaṭṭhena</bold>. Niṭṭhaṃ pāpuṇanavasena <bold>paripākaṭṭhena</bold>. Te eva mūlāni ca chabbidhā pabhedabhinnattā paṭisambhidā cāti mūlapaṭisambhidā. Tena <bold>mūlapaṭisambhidaṭṭhena. Mūlapaṭisambhidāpāpanaṭṭhenā</bold>ti bojjhaṅgabhāvanānuyuttassa yogino taṃ mūlapaṭisambhidaṃ pāpanaṭṭhena <pageBreak edition="M" number="2.0205" />. Tasseva yogino tassā mūlapaṭisambhidāya <bold>vasībhāvaṭṭhena</bold>. Sesesupi īdisesu puggalavohāresu bodhissa aṅgāti bojjhaṅgāti vuttaṃ hotīti veditabbaṃ. <bold>Mūlapaṭisambhidāya vasībhāvappattānampī</bold>ti īdisesupi niṭṭhāvacanesu phalabojjhaṅgāti veditabbaṃ. Vasībhāvaṃ pattānantipi pāṭho.</paragraph>
<centered line="68">Mūlamūlakadasakaṃ niṭṭhitaṃ.</centered>
<paragraph line="69">Sesesupi hetumūlakādīsu navasu dasakesu imināva nayena sādhāraṇavacanānaṃ attho veditabbo <pageBreak edition="V" number="2.0190" />. Asādhāraṇesu pana yathāvuttā eva bojjhaṅgā yathāvuttānaṃ dhammānaṃ janakattā <bold>hetū</bold>nāma honti. Upatthambhakattā <bold>paccayā</bold>nāma. Te eva tadaṅgasamucchedapaṭippassaddhivisuddhibhūtattā <bold>visuddhi</bold>nāma. Vajjavirahitattā <bold>anavajjā</bold>nāma. ‘‘Sabbepi kusalā dhammā nekkhamma’’nti vacanato <bold>nekkhammaṃ</bold>nāma. Kilesehi vimuttattā tadaṅgavimuttiādivasena <bold>vimutti</bold>nāma. Maggaphalabojjhaṅgā visayībhūtehi āsavehi virahitattā <bold>anāsavā</bold>. Tividhāpi bojjhaṅgā kilesehi suññattā tadaṅgavivekādivasena <bold>vivekā</bold>. Vipassanāmaggabojjhaṅgā pariccāgavosaggattā pakkhandanavosaggattā ca <bold>vosaggā</bold>. Phalabojjhaṅgā pakkhandanavosaggattā vosaggā.</paragraph>
<paragraph line="70" number="19"><bold>Mūlaṭṭhaṃ</bold><pageBreak edition="P" number="3.0602" /><bold>bujjhantī</bold>tiādayo ekekapadavasena niddiṭṭhā nava dasakā vuttanayeneva veditabbā. <bold>Vasībhāvappattāna</bold>nti padaṃ pana vattamānavacanābhāvena na yojitaṃ. <bold>Pariggahaṭṭhā</bold>dayo abhiññeyyaniddese vuttatthā.</paragraph>
<paragraph line="71" number="20">Puna thero attanā desitaṃ suttantaṃ uddisitvā tassa niddesavasena bojjhaṅgavidhiṃ dassetukāmo <bold>ekaṃ samaya</bold>ntiādikaṃ nidānaṃ vatvā suttantaṃ tāva uddisi. Attanā desitasuttattā eva cettha <bold>evaṃ me suta</bold>nti na vuttaṃ. <bold>Āyasmā sāriputto</bold>ti panettha desakabyattibhāvatthaṃ attānaṃ paraṃ viya katvā vuttaṃ. Īdisañhi vacanaṃ loke ganthesu payujjanti. <bold>Pubbaṇhasamaya</bold>nti sakalaṃ pubbaṇhasamayaṃ. Accantasaṃyogatthe upayogavacanaṃ. Sesadvayepi eseva nayo. <bold>Satisambojjhaṅgo iti ce</bold><pageBreak edition="M" number="2.0206" /><bold>me hotī</bold>ti satisambojjhaṅgoti evañce mayhaṃ hoti. <bold>Appamāṇoti me hotī</bold>ti appamāṇoti evaṃ me hoti. <bold>Susamāraddhoti me hotī</bold>ti suṭṭhu paripuṇṇoti evaṃ me hoti. <bold>Tiṭṭhanta</bold>nti nibbānārammaṇe pavattivasena tiṭṭhantaṃ. <bold>Cavatī</bold>ti nibbānārammaṇato apagacchati. Sesabojjhaṅgesupi eseva nayo.</paragraph>
<paragraph line="72"><bold>Rājamahāmattassā</bold>ti rañño mahāamaccassa, mahatiyā vā bhogamattāya bhogappamāṇena samannāgatassa. <bold>Nānārattāna</bold>nti nānāraṅgarattānaṃ, pūraṇatthe sāmivacanaṃ, nānārattehīti attho. <bold>Dussakaraṇḍako</bold>ti dussapeḷā. <bold>Dussayuga</bold>nti vatthayugalaṃ. <bold>Pārupitu</bold>nti acchādetuṃ. Imasmiṃ suttante therassa phalabojjhaṅgā kathitā. Yadā hi thero satisambojjhaṅgaṃ sīsaṃ katvā phalasamāpattiṃ samāpajjati, tadā itare tadanvayā honti. Yadā dhammavicayādīsu aññataraṃ, tadā sesāpi tadanvayā hontīti evaṃ phalasamāpattiyā attano ciṇṇavasībhāvaṃ dassento thero imaṃ suttantaṃ kathesīti.</paragraph>
<subhead line="73">Suttantaniddesavaṇṇanā</subhead>
<paragraph line="74" number="21"><bold>Kathaṃ</bold><pageBreak edition="V" number="2.0191" /><bold>satisambojjhaṅgo iti ce hotīti bojjhaṅgo</bold>ti satisambojjhaṅgaṃ sīsaṃ katvā phalasamāpattiṃ samāpajjantassa aññesu bojjhaṅgesu vijjamānesu evaṃ ayaṃ satisambojjhaṅgo hotīti iti ce pavattassa kathaṃ so satisambojjhaṅgo hotīti attho. <bold>Yāvatā nirodhūpaṭṭhātī</bold>ti yattakena kālena nirodho upaṭṭhāti, yattake kāle ārammaṇato nibbānaṃ upaṭṭhātīti attho. <bold>Yāvatā accī</bold>ti yattakena parimāṇena jālā. <bold>Kathaṃ appamāṇo iti ce hotīti bojjhaṅgo</bold>ti na appamāṇepi satisambojjhaṅge vijjamāne evaṃ ayaṃ appamāṇo hotīti iti ce pavattassa <pageBreak edition="P" number="3.0603" />so appamāṇo satisambojjhaṅgo kathaṃ hotīti attho. <bold>Pamāṇabaddhā</bold>ti kilesā ca pariyuṭṭhānā ca ponobhavikasaṅkhārā ca pamāṇabaddhā nāma honti. ‘‘Rāgopamāṇakaraṇo, doso pamāṇakaraṇo, moho pamāṇakaraṇo’’ti (ma. ni. 1.459) vacanato rāgādayo yassa uppajjanti, ‘‘ayaṃ ettako’’ti tassa pamāṇakaraṇato pamāṇaṃ nāma. Tasmiṃ pamāṇe baddhā paṭibaddhā āyattāti <pageBreak edition="M" number="2.0207" />kilesādayo pamāṇabaddhā nāma honti. <bold>Kilesā</bold>ti anusayabhūtā, <bold>pariyuṭṭhānā</bold>ti samudācārappattakilesā. <bold>Saṅkhārā ponobhavikā</bold>ti punappunaṃ bhavakaraṇaṃ punabhavo, punabhavo sīlametesanti ponabhavikā, ponabhavikā eva ponobhavikā. Kusalākusalakammasaṅkhātā saṅkhārā. <bold>Appamāṇo</bold>ti vuttappakārassa pamāṇassa abhāvena appamāṇo. Maggaphalānampi appamāṇattā tato visesanatthaṃ <bold>acalaṭṭhena asaṅkhataṭṭhenā</bold>ti vuttaṃ. Bhaṅgābhāvato acalo, paccayābhāvato asaṅkhato. Yo hi acalo asaṅkhato ca, so ativiya pamāṇavirahito hoti.</paragraph>
<paragraph line="75"><bold>Kathaṃ susamāraddho iti ce hotīti bojjhaṅgo</bold>ti anantaraṃ vuttanayena yojetabbaṃ. <bold>Visamā</bold>ti sayañca visamattā, visamassa ca bhāvassa hetuttā visamā. <bold>Samadhammo</bold>ti santaṭṭhena paṇītaṭṭhena samo dhammo. Pamāṇābhāvato <bold>santo</bold>. ‘‘Yāvatā, bhikkhave, dhammā saṅkhatā vā asaṅkhatā vā, virāgo tesaṃ dhammānaṃ aggamakkhāyatī’’ti (a. ni. 4.34; itivu. 90) vacanato sabbadhammuttamaṭṭhena <bold>paṇīto</bold>. Tasmiṃ samadhammoti vutte susame āraddho <bold>susamāraddho. Āvajjitattā</bold>ti phalasamāpattiyā pavattakālaṃ sandhāya vuttaṃ. Anuppādādisaṅkhāte nibbāne manodvārāvajjanassa uppannattāti vuttaṃ hoti. <bold>Tiṭṭhatī</bold>ti pavattati. <bold>Uppādā</bold>dīni heṭṭhā vuttatthāni. Sesabojjhaṅgamūlakesupi vāresu eseva nayo.</paragraph>
<centered line="76">Bojjhaṅgakathāvaṇṇanā niṭṭhitā.</centered>
<title line="77">4. Mettākathā</title>
<subhead line="78">Mettākathāvaṇṇanā</subhead>
<paragraph line="79" number="22">Idāni <pageBreak edition="V" number="2.0192" />bojjhaṅgakathānantaraṃ kathitāya bojjhaṅgakathāgatiyā suttantapubbaṅgamāya mettākathāya apubbatthānuvaṇṇanā. Tattha suttante tāva <bold>āsevitāyā</bold>ti ādarena sevitāya. <bold>Bhāvitāyā</bold>ti <pageBreak edition="P" number="3.0604" />vaḍḍhitāya. <bold>Bahulīkatāyā</bold>ti punappunaṃ katāya. <bold>Yānīkatāyā</bold>ti yuttayānasadisāya katāya. <bold>Vatthukatāyā</bold>ti patiṭṭhānaṭṭhena vatthu viya katāya. <bold>Anuṭṭhitāyā</bold>ti paccupaṭṭhitāya. <bold>Paricitāyā</bold>ti samantato citāya upacitāya. <bold>Susamāraddhāyā</bold>ti suṭṭhu samāraddhāya sukatāya <pageBreak edition="M" number="2.0208" />. <bold>Ānisaṃsā</bold>ti guṇā. <bold>Pāṭikaṅkhā</bold>ti paṭikaṅkhitabbā icchitabbā. <bold>Sukhaṃ supatī</bold>ti yathā sesajanā samparivattamānā kākacchamānā dukkhaṃ supanti, evaṃ asupitvā sukhaṃ supati. Niddaṃ okkantopi samāpattiṃ samāpanno viya hoti. <bold>Sukhaṃ paṭibujjhatī</bold>ti yathā aññe nitthunantā vijambhantā samparivattantā dukkhaṃ paṭibujjhanti, evaṃ apaṭibujjhitvā vikasamānamiva padumaṃ sukhaṃ nibbikāraṃ paṭibujjhati. <bold>Na pāpakaṃ supinaṃ passatī</bold>ti supinaṃ passantopi bhaddakameva supinaṃ passati. Cetiyaṃ vandanto viya pūjaṃ karonto viya dhammaṃ suṇanto viya ca hoti. Yathā panaññe attānaṃ corehi parivāritaṃ viya vāḷehi upaddutaṃ viya papāte patantaṃ viya ca passanti, na evaṃ pāpakaṃ supinaṃ passati. <bold>Manussānaṃ piyo hotī</bold>ti ure āmuttamuttāhāro viya sīse piḷandhamālā viya ca manussānaṃ piyo hoti manāpo. <bold>Amanussānaṃ piyo hotī</bold>ti yatheva ca manussānaṃ, evaṃ amanussānampi piyo hoti. <bold>Devatā rakkhantī</bold>ti puttamiva mātāpitaro devatā rakkhanti. <bold>Nāssa aggi vā visaṃ vā satthaṃ vā kamatī</bold>ti mettāvihārissa kāye aggi vā visaṃ vā satthaṃ vā na kamati na pavisati, nāssa kāyaṃ vikopetīti vuttaṃ hoti. <bold>Tuvaṭaṃ cittaṃ samādhiyatī</bold>ti mettāvihārino khippameva cittaṃ samādhiyati, natthi tassa dandhāyitattaṃ. <bold>Mukhavaṇṇo vippasīdatī</bold>ti bandhanā pamuttatālapakkaṃ viya cassa vippasannavaṇṇaṃ mukhaṃ hoti. <bold>Asammūḷho kālaṃ karotī</bold>ti mettāvihārino sammohamaraṇaṃ nāma natthi, asammūḷho niddaṃ okkamanto viya kālaṃ karoti. <bold>Uttari appaṭivijjhanto</bold>ti mettāsamāpattito uttariṃ arahattaṃ adhigantuṃ asakkonto ito cavitvā suttappabuddho viya <bold>brahmalokūpago hotī</bold>ti brahmalokaṃ upapajjatīti attho.</paragraph>
<paragraph line="80">Mettāniddese <pageBreak edition="V" number="2.0193" /><bold>anodhiso pharaṇā</bold>ti odhi mariyādā, na odhi anodhi. Tato anodhiso, anodhitoti attho, nippadesato phusanāti vuttaṃ hoti. <bold>Odhiso</bold>ti padesavasena. <bold>Disāpharaṇā</bold>ti disāsu pharaṇā. <bold>Sabbe</bold>ti anavasesapariyādānaṃ. <bold>Sattā</bold>tipadassa attho ñāṇakathāmātikāvaṇṇanāyaṃ vutto, ruḷhīsaddena pana vītarāgesupi ayaṃ vohāro vattati vilīvamayepi bījanivisese tālavaṇṭavohāro viya. <bold>Averā</bold>ti verarahitā. <bold>Abyāpajjā</bold>ti byāpādarahitā. <bold>Anīghā</bold>ti <pageBreak edition="P" number="3.0605" />niddukkhā. Anigghātipi pāṭho. <bold>Sukhī attānaṃ</bold><bold>pariharantū</bold>ti <pageBreak edition="M" number="2.0209" />sukhitā hutvā attabhāvaṃ vattayantu. ‘‘Averā’’ti ca sakasantāne ca pare paṭicca, parasantāne ca itare paṭicca verābhāvo dassito, ‘‘abyāpajjā’’tiādīsu verābhāvā tammūlakabyāpādābhāvo, ‘‘anīghā’’ti byāpādābhāvā tammūlakadukkhābhāvo, ‘‘sukhī attānaṃ pariharantū’’ti dukkhābhāvāsukhena attabhāvapariharaṇaṃ dassitanti evamettha vacanasambandho veditabboti. Imesu ca ‘‘averā hontū’’tiādīsu catūsupi vacanesu yaṃ yaṃ pākaṭaṃ hoti, tassa tassa vasena mettāya pharati.</paragraph>
<paragraph line="81"><bold>Pāṇā</bold>tiādīsu pāṇanatāya pāṇā, assāsapassāsāyattavuttitāyāti attho. Bhūtattā <bold>bhūtā,</bold>abhinibbattāti attho. Puṃ vuccati nirayo, taṃ puṃ galanti gacchantīti <bold>puggalā</bold>. Attabhāvo vuccati sarīraṃ, khandhapañcakameva vā, taṃ upādāya paññattimattasabbhāvato, tasmiṃ attabhāve pariyāpannā paricchinnā antogadhāti <bold>attabhāvapariyāpannā</bold>. Yathā ca sattāti vacanaṃ, evaṃ sesānipi ruḷhīvasena āropetvā sabbānetāni sabbasattavevacanānīti veditabbāni. Kāmañca aññānipi ‘‘sabbe jantū sabbe jīvā’’tiādīni sabbasattavevacanāni atthi, pākaṭavasena pana imāneva pañca gahetvā ‘‘pañcahākārehi anodhiso pharaṇā mettācetovimuttī’’ti vuccati. Ye pana ‘‘sattā pāṇā’’tiādīnaṃ na kevalaṃ vacanamattatova, atha kho atthatopi nānattameva iccheyyuṃ, tesaṃ anodhiso pharaṇā virujjhati. Tasmā tathā atthaṃ aggahetvā imesu pañcasu ākāresu aññataravasena anodhiso mettāya pharati.</paragraph>
<paragraph line="82">Odhiso pharaṇe pana <bold>itthiyo purisā</bold>ti liṅgavasena vuttaṃ, <bold>ariyā anariyā</bold>ti ariyaputhujjanavasena, <bold>devāmanussā vinipātikā</bold>ti upapattivasena. Disāpharaṇepi disāvibhāgaṃ akatvā sabbadisāsu ‘‘sabbe sattā’’tiādinā nayena pharaṇato anodhiso pharaṇā hoti, sabbadisāsu ‘‘sabbā itthiyo’’tiādinā nayena pharaṇato odhiso pharaṇā.</paragraph>
<paragraph line="83">Yasmā pana ayaṃ tividhāpi mettāpharaṇā appanāpattacittassa vasena vuttā, tasmā tīsu vāresu <pageBreak edition="V" number="2.0194" />appanā gahetabbā. Anodhiso pharaṇe tāva <pageBreak edition="M" number="2.0210" />‘‘sabbe sattā averā hontū’’ti ekā, ‘‘abyāpajjā hontū’’ti ekā ‘‘anīghā hontū’’ti ekā, ‘‘sukhī attānaṃ pariharantū’’ti ekā. Tānipi hi cattāri hitopasaṃhāravaseneva vuttāni. Hitopasaṃhāralakkhaṇā hi mettā. Iti ‘‘sattā’’tiādīsu pañcasu ākāresu catassannaṃ catassannaṃ appanānaṃ vasena vīsati appanā honti, odhiso pharaṇe ‘‘sabbā itthiyo’’tiādīsu sattasu ākāresu catassannaṃ catassannaṃ vasena aṭṭhavīsati appanā. Disāpharaṇe <pageBreak edition="P" number="3.0606" />pana ‘‘sabbe puratthimāya disāya sattā’’tiādinā nayena ekamekissā disāya vīsati vīsati katvā dve satāni, ‘‘sabbā puratthimāya disāya itthiyo’’tiādinā nayena ekamekissā disāya aṭṭhavīsati aṭṭhavīsati katvā asīti dve satānīti cattāri satāni asīti ca appanā. Iti sabbānipi idha vuttāni aṭṭhavīsādhikāni pañca appanāsatāni honti. Yathā ca mettāya tividhena pharaṇā vuttā, tathā karuṇāmuditāupekkhānampi vuttāva hotīti veditabbaṃ.</paragraph>
<subhead line="84">1. Indriyavāravaṇṇanā</subhead>
<paragraph line="85" number="23">Atha mettūpasaṃhārākāraṃ indriyādiparibhāvanañca dassetuṃ <bold>sabbesaṃ sattānaṃ pīḷanaṃ vajjetvā</bold>tiādimāha. Tattha <bold>pīḷana</bold>nti abbhantarato sarīrapīḷanaṃ. <bold>Upaghāta</bold>nti bāhirato sarīropaghātaṃ. <bold>Santāpa</bold>nti yathā tathā vā cittasantāpanaṃ. <bold>Pariyādāna</bold>nti pakatiyā jīvitādiparikkhayaṃ. <bold>Vihesa</bold>nti parato jīvitaviheṭhanaṃ. <bold>Vajjetvā</bold>ti pīḷanādīsu ekekaṃ attano citteneva apanetvā. Imāni pīḷanādīni pañca padāni mettopasaṃhārassa paṭipakkhavivajjanavasena vuttāni, <bold>apīḷanāyā</bold>tiādīni mettopasaṃhāravasena. <bold>Apīḷanāyā</bold>ti apīḷanākārena, sabbe satte mettāyatīti sambandho. Evaṃ sesesupi. <bold>Mā verino mā dukkhino mā dukkhitattā</bold>ti imānipi tīṇi mettopasaṃhārassa paṭipakkhapaṭikkhepavacanāni. Mā-vacanassa mā hontūti attho. <bold>Averino sukhino sukhitattā</bold>ti imāni tīṇi mettopasaṃhāravacanāni. ‘‘Abyāpajjā anīghā’’ti idaṃ dvayaṃ ‘‘sukhino’’ti vacanena saṅgahitanti veditabbaṃ. <bold>Sukhitattā</bold>ti tasseva sukhassa niccappavattidassanaṃ. ‘‘Sukhitattā’’ti ca ‘‘sukhī attānaṃ pariharantū’’ti ca atthato ekaṃ. ‘‘Apīḷanāyā’’tiādīhi vā abyāpajjānīghavacanāni saṅgahitāni. <bold>Aṭṭhahākārehī</bold>ti ‘‘apīḷanāyā’’tiādayo pañca <pageBreak edition="M" number="2.0211" />mettopasaṃhārākārā ‘‘averino hontū’’tiādayo tayo mettopasaṃhārākārāti imehi aṭṭhahākārehi. <bold>Mettāyatī</bold>ti siniyhati. <bold>Taṃ dhammaṃ cetayatī</bold>ti taṃ hitopasaṃhāraṃ cetayati abhisandahati, pavattetīti attho. <bold>Sabbabyāpādapariyuṭṭhānehi</bold><pageBreak edition="V" number="2.0195" /><bold>vimuccatī</bold>ti mettāya paṭipakkhabhūtehi sabbehi byāpādasamudācārehi vikkhambhanato vimuccati. <bold>Mettā ca ceto ca vimutti cā</bold>ti ekāyeva mettā tidhā vaṇṇitā.</paragraph>
<paragraph line="86"><bold>Averino khemino sukhino</bold>ti imāni tīṇi padāni pubbe vutte ākāre saṅkhepena saṅgahetvā vuttāni. <bold>Saddhāya adhimuccatī</bold>tiādinā nayena vuttāni pañcindriyāni mettāya sampayuttāniyeva. <bold>Āsevanā</bold>tiādīsu chasu vāresu āsevīyati etehi mettāti āsevanā. Tathā <bold>bhāvanā bahulīkammaṃ. Alaṅkārā</bold>ti vibhūsanā. <bold>Svālaṅkatā</bold>ti suṭṭhu alaṅkatā bhūsitā. <bold>Parikkhārā</bold>ti sambhārā. <bold>Suparikkhatā</bold>ti <pageBreak edition="P" number="3.0607" />suṭṭhu sambhatā. <bold>Parivārā</bold>ti rakkhanaṭṭhena. Puna āsevanādīni aṭṭhavīsati padāni mettāya vaṇṇabhaṇanatthaṃ vuttāni. Tattha <bold>pāripūrī</bold>ti paripuṇṇabhāvā. <bold>Sahagatā</bold>ti mettāya sahagatā. Tathā <bold>sahajātā</bold>dayo. <bold>Pakkhandanā</bold>ti mettāya pavisanā, pakkhandati etehi mettāti vā pakkhandanā. Tathā <bold>saṃsīdanā</bold>dayo. <bold>Etaṃ santanti phassanā</bold>ti esā mettā santāti etehi phassanā hotīti etaṃ santanti phassanā ‘‘etadagga’’ntiādīsu (a. ni. 1.188 ādayo) viya napuṃsakavacanaṃ. <bold>Svādhiṭṭhitā</bold>ti suṭṭhu patiṭṭhitā. <bold>Susamuggatā</bold>ti suṭṭhu samussitā. <bold>Suvimuttā</bold>ti attano attano paccanīkehi suṭṭhu vimuttā. <bold>Nibbattentī</bold>ti mettāsampayuttā hutvā mettaṃ nibbattenti. <bold>Jotentī</bold>ti pākaṭaṃ karonti. <bold>Patāpentī</bold>ti virocenti.</paragraph>
<subhead line="87">2-4. Balādivārattayavaṇṇanā</subhead>
<paragraph line="88" number="24-27">Indriyavāre vuttanayeneva balavāropi veditabbo. Bojjhaṅgamaggaṅgavārā pariyāyena vuttā, na yathālakkhaṇavasena. Maggaṅgavāre sammāvācākammantājīvā mettāya pubbabhāgavasena vuttā, na appanāvasena. Na hi ete mettāya saha bhavanti. <bold>Sabbesaṃ pāṇāna</bold>ntiādīnaṃ sesavārānampi <pageBreak edition="M" number="2.0212" />sattavāre vuttanayeneva attho veditabbo. Mettābhāvanāvidhānaṃ pana visuddhimaggato (visuddhi. 1.240 ādayo) gahetabbanti.</paragraph>
<centered line="89">Mettākathāvaṇṇanā niṭṭhitā.</centered>
<title line="90">5. Virāgakathā</title>
<subhead line="91">Virāgakathāvaṇṇanā</subhead>
<paragraph line="92" number="28">Idāni <pageBreak edition="V" number="2.0196" />maggapayojanapariyosānāya mettākathāya anantaraṃ kathitāya virāgasaṅkhātamaggapubbaṅgamāya virāgakathāya apubbatthānuvaṇṇanā. Tattha paṭhamaṃ tāva ‘‘nibbindaṃ virajjati virāgā vimuccatī’’ti (mahāva 23) vuttānaṃ dvinnaṃ suttantapadānaṃ atthaṃ niddisitukāmena <bold>virāgo maggo, vimutti phala</bold>nti uddeso ṭhapito. Tattha paṭhamaṃ vacanatthaṃ tāva niddisitukāmo <bold>kathaṃ virāgo maggo</bold>tiādimāha. Tattha <bold>virajjatī</bold>ti virattā hoti. Sesāni maggañāṇaniddese vuttatthāni. <bold>Virāgo</bold>ti yasmā sammādiṭṭhi virajjati, tasmā virāgo nāmāti attho <pageBreak edition="P" number="3.0608" />. So ca virāgo yasmā virāgārammaṇo…pe… virāge patiṭṭhito, tasmā ca virāgoti evaṃ ‘‘virāgārammaṇo’’tiādīnaṃ pañcannaṃ vacanānaṃ sambandho veditabbo. Tattha <bold>virāgārammaṇo</bold>ti nibbānārammaṇo. <bold>Virāgagocaro</bold>ti nibbānavisayo. <bold>Virāge samudāgato</bold>ti nibbāne samuppanno. <bold>Virāge ṭhito</bold>ti pavattivasena nibbāne ṭhito. <bold>Virāge patiṭṭhito</bold>ti anivattanavasena nibbāne patiṭṭhito.</paragraph>
<paragraph line="93"><bold>Nibbānañca virāgo</bold>ti nibbānaṃ virāgahetuttā virāgo. <bold>Nibbānārammaṇatājātā</bold>ti nibbānārammaṇe jātā, nibbānārammaṇabhāvena vā jātā. Te maggasampayuttā sabbeva phassādayo dhammā virajjanaṭṭhena <bold>virāgā hontī</bold>ti virāgā nāma honti. <bold>Sahajātānī</bold>ti sammādiṭṭhisahajātāni sammāsaṅkappādīni satta maggaṅgāni. <bold>Virāgaṃ gacchantīti virāgo maggo</bold>ti virāgaṃ nibbānaṃ ārammaṇaṃ katvā gacchantīti virāgārammaṇattā virāgo nāma, magganaṭṭhena maggo nāma hotīti attho. Ekekampi maggaṅgaṃ maggoti nāmaṃ labhati. Iti ekekassa aṅgassa maggatte vutte sammādiṭṭhiyāpi maggattaṃ vuttameva hoti. Tasmāyeva ca <bold>etena maggenā</bold>ti aṭṭha maggaṅgāni gahetvā vuttaṃ. <bold>Buddhā cā</bold>ti paccekabuddhāpi saṅgahitā. Tepi hi ‘‘dveme, bhikkhave, buddhā tathāgato ca arahaṃ sammāsambuddho paccekabuddho cā’’ti (a. ni. 2.57) vuttattā buddhāyeva <pageBreak edition="M" number="2.0213" />. <bold>Agata</bold>nti anamatagge saṃsāre agatapubbaṃ. <bold>Disa</bold>nti sakalāyapaṭipattiyā dissati apadissati abhisandahīyatīti disā, sabbabuddhehi vā paramaṃ sukhanti dissati apadissati kathīyatīti disā <pageBreak edition="V" number="2.0197" />, sabbadukkhaṃ vā dissanti vissajjenti ujjhanti etāyāti disā. Taṃ disaṃ. <bold>Aṭṭhaṅgiko maggo</bold>ti kiṃ vuttaṃ hoti? Yo so aṭṭhaṅgiko dhammasamūho, so etena nibbānaṃ gacchantīti gamanaṭṭhena maggo nāmāti vuttaṃ hoti. <bold>Puthusamaṇabrāhmaṇānaṃ parappavādāna</bold>nti visuṃ visuṃ samaṇānaṃ brāhmaṇānañca ito aññaladdhikānaṃ. <bold>Aggo</bold>ti tesaṃ sesamaggānaṃ visiṭṭho. <bold>Seṭṭho</bold>ti sesamaggato ativiya pasaṃsanīyo. <bold>Mokkho</bold>ti mukhe sādhu, sesamaggānaṃ abhimukhe ayameva sādhūti attho. <bold>Uttamo</bold>ti sesamagge ativiya uttiṇṇo. <bold>Pavaro</bold>ti sesamaggato nānappakārehi saṃbhajanīyo. <bold>Itī</bold>ti kāraṇatthe nipāto. Tasmā bhagavatā ‘‘maggānaṃ aṭṭhaṅgiko seṭṭho’’ti vuttoti adhippāyo. Vuttañhi bhagavatā –</paragraph>
<gatha1 line="94">‘‘Maggānaṭṭhaṅgiko seṭṭho, saccānaṃ caturo padā;</gatha1>
<gathalast line="95">Virāgo seṭṭho dhammānaṃ, dvipadānañca cakkhumā’’ti. (dha. pa. 273);</gathalast>
<paragraph line="96">Taṃ idha vicchinditvā ‘‘maggānaṃ aṭṭhaṅgiko seṭṭho’’ti vuttaṃ. Sesavāresupi <pageBreak edition="P" number="3.0609" />iminā ca nayena heṭṭhā vuttanayena ca attho veditabbo.</paragraph>
<paragraph line="97"><bold>Dassanavirāgo</bold>tiādīsu dassanasaṅkhāto virāgo dassanavirāgo. Indriyaṭṭhato balassa visiṭṭhattā idha indriyato balaṃ paṭhamaṃ vuttanti veditabbaṃ. <bold>Ādhipateyyaṭṭhena indriyānī</bold>tiādi indriyādīnaṃ atthavibhāvanā, na virāgassa. <bold>Tathaṭṭhena saccā</bold>ti saccañāṇaṃ veditabbaṃ. <bold>Sīlavisuddhī</bold>ti sammāvācākammantājīvā. <bold>Cittavisuddhī</bold>ti sammāsamādhi. <bold>Diṭṭhivisuddhī</bold>ti sammādiṭṭhisaṅkappā. <bold>Vimuttaṭṭhenā</bold>ti taṃtaṃmaggavajjhakilesehi muttaṭṭhena. <bold>Vijjā</bold>ti sammādiṭṭhi. <bold>Vimuttī</bold>ti samucchedavimutti. <bold>Amatogadhaṃ nibbānaṃ pariyosānaṭṭhena maggo</bold>ti maggaphalapaccavekkhaṇāhi maggīyatīti maggo.</paragraph>
<paragraph line="98">Imasmiṃ virāganiddese vuttā dhammā sabbepi maggakkhaṇeyeva. Vimuttiniddese phalakkhaṇe. Tasmā chandamanasikārāpi maggaphalasampayuttā.</paragraph>
<paragraph line="99" number="29">Virāganiddese <pageBreak edition="M" number="2.0214" />vuttanayeneva vimuttiniddesepi attho veditabbo. Phalaṃ panettha paṭippassaddhivimuttattā <bold>vimutti,</bold>nibbānaṃ nissaraṇavimuttattā vimutti. ‘‘Sahajātāni sattaṅgānī’’tiādīni vacanāni idha na labbhantīti na vuttāni. Sayaṃ phalavimuttattā <bold>pariccāgaṭṭhena vimuttī</bold>ti ettakameva vuttaṃ. Sesaṃ vuttanayamevāti.</paragraph>
<centered line="100">Virāgakathāvaṇṇanā niṭṭhitā.</centered>
<title line="101">6. Paṭisambhidākathā</title>
<subhead line="102">1. Dhammacakkapavattanavāravaṇṇanā</subhead>
<paragraph line="103" number="30">Idāni <pageBreak edition="V" number="2.0198" />virāgasaṅkhātamaggavasena siddhaṃ paṭisambhidāpabhedaṃ dassentena kathitāya dhammacakkappavattanasuttantapubbaṅgamāya paṭisambhidākathāya apubbatthānuvaṇṇanā. Suttante tāva <bold>bārāṇasiya</bold>nti bārāṇasā nāma nadī, bārāṇasāya avidūre bhavā nagarī bārāṇasī. Tassaṃ bārāṇasiyaṃ. <bold>Isipatane migadāye</bold>ti isīnaṃ patanuppatanavasena evaṃladdhanāme migānaṃ abhayadānadinnaṭṭhānattā migadāyasaṅkhāte ārāme. Tattha hi uppannuppannā sabbaññuisayo patanti, dhammacakkappavattanatthaṃ nisīdantīti attho. Nandamūlakapabbhārato sattāhaccayena nirodhasamāpattito vuṭṭhitā anotattadahe katamukhadhovanakiccā ākāsena āgantvā paccekabuddhaisayopettha samosaraṇavasena patanti <pageBreak edition="P" number="3.0610" />, uposathatthañca anuposathatthañca sannipatanti, gandhamādanaṃ paṭigacchantā ca tato ca uppatantītipi iminā isīnaṃ patanuppatanavasena taṃ ‘‘isipatana’’nti vuccati. ‘‘Isipadana’’ntipi pāṭho. <bold>Pañcavaggiye</bold>ti –</paragraph>
<gatha1 line="104">‘‘Koṇḍañño bhaddiyo vappo, mahānāmo ca assaji;</gatha1>
<gathalast line="105">Ete pañca mahātherā, pañcavaggāti vuccare’’ti. –</gathalast>
<unindented line="106">Evaṃ vuttānaṃ pañcannaṃ bhikkhūnaṃ vaggo pañcavaggo. Tasmiṃ pañcavagge bhavā taṃpariyāpannattāti pañcavaggiyā, te pañcavaggiye. <bold>Bhikkhū āmantesī</bold>ti dīpaṅkaradasabalassa pādamūle katābhinīhārato paṭṭhāya pāramiyo pūrento <pageBreak edition="M" number="2.0215" />anupubbena pacchimabhavaṃ patvā pacchimabhave ca katābhinikkhamano anupubbena bodhimaṇḍaṃ patvā tattha aparājitapallaṅke nisinno mārabalaṃ bhinditvā paṭhamayāme pubbenivāsaṃ anussaritvā majjhimayāme dibbacakkhuṃ visodhetvā pacchimayāmāvasāne dasasahassilokadhātuṃ unnādento sampakampento sabbaññutaṃ patvā satta sattāhāni bodhimaṇḍe vītināmetvā mahābrahmunā āyācitadhammadesanā buddhacakkhunā lokaṃ voloketvā <pageBreak edition="V" number="2.0199" />lokānuggahena bārāṇasiṃ gantvā pañcavaggiye bhikkhū saññāpetvā dhammacakkaṃ pavattetukāmo āmantesi.</unindented>
<paragraph line="107"><bold>Dveme, bhikkhave, antā</bold>ti dveme, bhikkhave, koṭṭhāsā. Imassa pana vacanassa samudāhārena samudāhāranigghoso heṭṭhā avīciṃ upari bhavaggaṃ patvā dasasahassiṃ lokadhātuṃ pattharitvā aṭṭhāsi, tasmiṃyeva samaye aṭṭhārasakoṭisaṅkhā brahmāno samāgacchiṃsu. Pacchimadisāya sūriyo atthaṅgameti, puratthimāya disāya uttarāsāḷhanakkhattena yutto puṇṇacando uggacchati. Tasmiṃ samaye bhagavā dhammacakkappavattanasuttantaṃ ārabhanto ‘‘dveme, bhikkhave, antā’’tiādimāha.</paragraph>
<paragraph line="108">Tattha <bold>pabbajitenā</bold>ti gihisaṃyojanaṃ vatthukāmaṃ chetvā pabbajitena. <bold>Na sevitabbā</bold>ti na valañjetabbā. Pabbajitānaṃyeva visesato paṭipattiyā bhājanabhūtattā ‘‘pabbajitena na sevitabbā’’ti vuttaṃ. <bold>Yo cāyaṃ kāmesu kāmasukhallikānuyogo</bold>ti yo ca ayaṃ vatthukāmesu kilesakāmasukhassa, kilesakāmasukhanissayassa vā anuyogo. <bold>Hīno</bold>ti lāmako. <bold>Gammo</bold>ti gāmavāsīnaṃ santako. <bold>Pothujjaniko</bold>ti puthujjanena andhabālajanena āciṇṇo. <bold>Anariyo</bold>ti na ariyo. Atha vā na visuddhānaṃ uttamānaṃ ariyānaṃ santako. <bold>Anatthasaṃhito</bold>ti na atthasaṃhito, sukhāvahakāraṇaṃ anissitoti attho. <bold>Attakilamathānuyogo</bold>ti attano kilamathassa anuyogo <pageBreak edition="P" number="3.0611" />, attano dukkhakaraṇanti attho. <bold>Dukkho</bold>ti kaṇṭakāpassayaseyyādīhi attamāraṇehi dukkhāvaho. Tapassīhi ‘‘uttamaṃ tapo’’ti gahitattā tesaṃ cittānurakkhanatthaṃ idha ‘‘hīno’’ti na vuttaṃ, pabbajitānaṃ dhammattā ‘‘gammo’’ti ca, gihīhi asādhāraṇattā ‘‘pothujjaniko’’ti ca na vuttaṃ. Tattha pana kehici pabbajitapaṭiññehi diṭṭhadhammanibbānavādehi ‘‘yato kho, bho <pageBreak edition="M" number="2.0216" />, ayaṃ attā pañcahi kāmaguṇehi samappito samaṅgibhūto paricāreti, ettāvatā kho, bho, ayaṃ attā diṭṭhadhammanibbānappatto hotī’’ti (dī. ni. 1.94) gahitattā tesaṃ cittānurakkhanatthañca paccuppanne sukhattā ca tassa dhammasamādānassa ‘‘dukkho’’ti na vuttaṃ. Kāmasukhallikānuyogo paccuppanne taṇhādiṭṭhisaṃkiliṭṭhasukhattā āyatiñca dukkhavipākattā tadanuyuttānaṃ taṇhādiṭṭhibandhanabaddhattā ca na sevitabbo, attakilamathānuyogo paccuppanne diṭṭhisaṃkiliṭṭhadukkhattā āyatiñca dukkhavipākattā tadanuyuttānaṃ diṭṭhibandhanabaddhattā ca na sevitabbo, <bold>ete kho</bold>ti te ete. <bold>Anupagammā</bold>ti na upagantvā. <bold>Majjhimā</bold>ti saṃkiliṭṭhasukhadukkhānaṃ abhāvā majjhe bhavāti majjhimā. Sā eva nibbānaṃ paṭipajjanti etāyāti <bold>paṭipadā. Abhisambuddhā</bold>ti paṭividdhā. <bold>Cakkhukaraṇī</bold>tiādīsu paññācakkhuṃ karotīti cakkhukaraṇī. <bold>Ñāṇakaraṇī</bold>ti tasseva vevacanaṃ. <bold>Upasamāyā</bold>ti kilesūpasamāya. <bold>Abhiññāyā</bold>ti catunnaṃ <pageBreak edition="V" number="2.0200" />saccānaṃ abhijānanatthāya. <bold>Sambodhāyā</bold>ti tesaṃyeva sambujjhanatthāya. <bold>Nibbānāyā</bold>ti nibbānasacchikiriyatthāya. Atha vā dassanamaggañāṇaṃ karotīti <bold>cakkhukaraṇī</bold>. Bhāvanāmaggañāṇaṃ karotīti <bold>ñāṇakaraṇī</bold>. Sabbakilesānaṃ <bold>upasamāya</bold>. Sabbadhammānaṃ <bold>abhiññāya</bold>. Arahattaphala<bold>sambodhāya</bold>. Kilesānañca khandhānañca <bold>nibbānāya</bold>. Saccakathā abhiññeyyaniddese vuttā.</paragraph>
<paragraph line="109">Evaṃ bhagavā saccāni pakāsetvā attani katabahumānānaṃ tesaṃ attano paṭivedhakkamaṃ sutvā paṭipattiyā bahumānāropanena paṭipattiyaṃ ṭhatvā saccappaṭivedhaṃ passanto <bold>idaṃ dukkhaṃ ariyasaccanti me, bhikkhave</bold>tiādinā attano paṭivedhakkamaṃ dassesi. Tattha <bold>ananussutesū</bold>ti na anussutesu, paraṃ anugantvā assutesūti attho. <bold>Cakkhū</bold>tiādīnaṃ attho parato āvi bhavissati. <bold>Idaṃ dukkhaṃ ariyasaccaṃ, idaṃ dukkhasamudayaṃ, idaṃ dukkhanirodhaṃ, idaṃ dukkhanirodhagāminī paṭipadā ariyasacca</bold>nti catunnaṃ saccānaṃ dassanapaṭivedho sekhabhūmiyaṃ. <bold>Pariññeyyaṃ pahātabbaṃ sacchikātabbaṃ bhāvetabba</bold>nti catunnaṃ saccānaṃ bhāvanāpaṭivedho <pageBreak edition="P" number="3.0612" />sekhabhūmiyaṃyeva. <bold>Pariññātaṃ pahīnaṃ sacchikataṃ bhāvita</bold>nti catunnaṃ saccānaṃ paccavekkhaṇā asekhabhūmiyaṃ.</paragraph>
<paragraph line="110"><bold>Tiparivaṭṭa</bold>nti saccañāṇakiccañāṇakatañāṇasaṅkhātānaṃ tiṇṇaṃ parivaṭṭānaṃ vasena tayo parivaṭṭā assāti tiparivaṭṭaṃ. Ettha hi ‘‘idaṃ dukkhaṃ, idaṃ dukkhasamudayaṃ <pageBreak edition="M" number="2.0217" />, idaṃ dukkhanirodhaṃ, idaṃ dukkhanirodhagāminī paṭipadā ariyasacca’’nti evaṃ catūsu saccesu yathābhūtañāṇaṃ <bold>saccañāṇaṃ</bold>nāma. Tesuyeva ‘‘pariññeyyaṃ pahātabbaṃ sacchikātabbaṃ bhāvetabba’’nti evaṃ kattabbakiccajānanañāṇaṃ <bold>kiccañāṇaṃ</bold>nāma. ‘‘Pariññātaṃ pahīnaṃ sacchikataṃ bhāvita’’nti evaṃ tassa kiccassa katabhāvajānanañāṇaṃ <bold>katañāṇaṃ</bold>nāma. <bold>Dvādasākāra</bold>nti tesaṃyeva ekekasmiṃ sacce tiṇṇaṃ tiṇṇaṃ ākārānaṃ vasena dvādasa ākārā assāti dvādasākāraṃ. <bold>Ñāṇadassana</bold>nti etesaṃ tiparivaṭṭānaṃ dvādasannaṃ ākārānaṃ vasena uppannaṃ ñāṇasaṅkhātaṃ dassanaṃ. <bold>Attamanā</bold>ti sakamanā. Sattānañhi sukhakāmattā dukkhapaṭikūlattā pītisomanassayuttamano sakamano nāma, pītisomanassehi attamanā gahitamanā byāpitamanāti vā attho. <bold>Abhinandu</bold>nti abhimukhā hutvā nandiṃsu. <bold>Veyyākaraṇe</bold>ti suttante. Niggāthako hi suttanto kevalaṃ atthassa byākaraṇato veyyākaraṇaṃ nāma. <bold>Bhaññamāne</bold>ti kathiyamāne. Vattamānasamīpe vattamānavacanaṃ kataṃ, bhaṇiteti attho. <bold>Viraja</bold>nti vigatarāgādirajaṃ. <bold>Vītamala</bold>nti vigatarāgādimalaṃ. Rāgādayo hi ajjhottharaṇaṭṭhena rajo nāma, dūsanaṭṭhena malaṃ nāma. <bold>Dhammacakkhu</bold>nti katthaci paṭhamamaggañāṇaṃ, katthaci ādīni tīṇi maggañāṇāni, katthaci catutthamaggañāṇampi <pageBreak edition="V" number="2.0201" />. Idha pana paṭhamamaggañāṇameva. <bold>Yaṃ kiñci samudayadhammaṃ, sabbaṃ taṃ nirodhadhamma</bold>nti vipassanāvasena evaṃ pavattassa dhammacakkhuṃ udapādīti attho.</paragraph>
<paragraph line="111"><bold>Dhammacakke</bold>ti paṭivedhañāṇe ca desanāñāṇe ca. Bodhipallaṅke nisinnassa hi bhagavato catūsu saccesu dvādasākāraṃ paṭivedhañāṇampi isipatane nisinnassa dvādasākārameva saccadesanāya pavattakadesanāñāṇampi dhammacakkaṃ nāma. Ubhayampi hetaṃ dasabalassa pavattañāṇameva. Taṃ imāya desanāya pakāsentena bhagavatā dhammacakkaṃ pavattitaṃ nāma. Taṃ panetaṃ dhammacakkaṃ yāva aññātakoṇḍaññatthero aṭṭhārasahi brahmakoṭīhi saddhiṃ sotāpattiphale na patiṭṭhāti, tāva bhagavā pavatteti nāma, patiṭṭhite pana pavattitaṃ nāma. Taṃ sandhāya ‘‘pavattite ca bhagavatā dhammacakke’’ti vuttaṃ.</paragraph>
<paragraph line="112"><bold>Bhummā</bold><pageBreak edition="P" number="3.0613" /><bold>devā</bold>ti bhūmaṭṭhakā devā. <bold>Saddamanussāvesu</bold>nti ekappahāreneva sādhukāraṃ datvā <bold>etaṃ bhagavatā</bold>tiādīni vadantā saddaṃ anussāvayiṃsu. <bold>Appaṭivattiya</bold>nti <pageBreak edition="M" number="2.0218" />‘‘nayidaṃ tathā’’ti paṭilomaṃ vattetuṃ asakkuṇeyyaṃ. Sannipatitā cettha devabrahmāno desanāpariyosāne ekappahāreneva sādhukāraṃ adaṃsu, sannipātaṃ anāgatā pana bhummadevādayo tesaṃ tesaṃ saddaṃ sutvā sādhukāramadaṃsūti veditabbaṃ. Tesu pana pabbatarukkhādīsu nibbattā bhummadevā. Te cātumahārājikapariyāpannā hontāpi idha visuṃ katvā vuttā. <bold>Cātumahārājikā</bold>ti ca dhataraṭṭhavirūḷhakavirūpakkhakuverasaṅkhātā catumahārājā devatā etesanti cātumahārājikā. Te sineruvemajjhe honti. Tesu pabbataṭṭhakāpi atthi ākāsaṭṭhakāpi. Tesaṃ paramparā cakkavāḷapabbataṃ pattā. Khiḍḍāpadosikā manopadosikā sītavalāhakā uṇhavalāhakā candimā devaputto sūriyo devaputtoti ete sabbepi cātumahārājikadevalokaṭṭhā eva. Tettiṃsa janā tattha uppannāti <bold>tāvatiṃsā</bold>. Apica ‘‘tāvatiṃsā’’ti tesaṃ devānaṃ nāmamevātipi vuttaṃ. Tepi atthi pabbataṭṭhakā atthi ākāsaṭṭhakā. Tesaṃ paramparā cakkavāḷapabbataṃ pattā, tathā yāmādīnaṃ. Ekadevalokepi hi devānaṃ paramparā cakkavāḷapabbataṃ appattā nāma natthi. Dibbaṃ sukhaṃ yātā payātā sampattāti <bold>yāmā</bold>. Tuṭṭhā pahaṭṭhāti <bold>tusitā</bold>. Pakatipaṭiyattārammaṇato atirekena ramitukāmakāle yathārucite bhoge nimminitvā nimminitvā ramantīti <bold>nimmānaratī</bold>. Cittācāraṃ ñatvā paranimmitesu bhogesu vasaṃ vattentīti <bold>paranimmitavasavattī</bold>. Brahmakāye brahmaghaṭāya niyuttāti <bold>brahmakāyikā</bold>. Sabbepi pañcavokārabrahmāno gahitā.</paragraph>
<paragraph line="113"><bold>Tena khaṇenā</bold>ti vacanaṃ visesetvā <bold>tena muhuttenā</bold>ti vuttaṃ. Muhuttasaṅkhātena khaṇena, na paramatthakhaṇenāti <pageBreak edition="V" number="2.0202" />vuttaṃ hoti. <bold>Yāva brahmalokā</bold>ti brahmalokaṃ antokatvā. <bold>Saddo</bold>ti sādhukārasaddo. <bold>Dasasahassī</bold>ti dasasahassacakkavāḷavatī. <bold>Saṅkampī</bold>ti uddhaṃ uggacchantī suṭṭhu kampi. <bold>Sampakampī</bold>ti uddhaṃ uggacchantī adho okkamantī suṭṭhu pakampi. <bold>Sampavedhī</bold>ti catudisā gacchantī suṭṭhu pavedhi. Sambuddhabhāvāya mātukucchiṃ okkamante ca bodhisatte tato nikkhamante ca mahāpathavī puññatejena akampittha, abhisambodhiyaṃ paṭivedhañāṇatejena. Dhammacakkappavattane desanāñāṇatejena sādhukāraṃ dātukāmā <pageBreak edition="P" number="3.0614" />viya pathavī devatānubhāvena akampittha, āyusaṅkhārossajjane mahāparinibbāne ca kāruññena cittasaṅkhobhaṃ asahamānā <pageBreak edition="M" number="2.0219" />viya pathavī devatānubhāvena akampittha. <bold>Appamāṇo</bold>ti vuddhappamāṇo. <bold>Uḷāro</bold>ti ettha ‘‘uḷārāni uḷārāni khādanīyāni khādantī’’tiādīsu (ma. ni. 1.366) madhuraṃ uḷāranti vuttaṃ. ‘‘Uḷārāya vatthabhogāya cittaṃ na namatī’’tiādīsu (a. ni. 9.20) paṇītaṃ uḷāranti vuttaṃ. ‘‘Uḷārāya khalu bhavaṃ vacchāyano samaṇaṃ gotamaṃ pasaṃsāya pasaṃsatī’’tiādīsu seṭṭhaṃ uḷāranti vuttaṃ. Idha pana ‘‘vipulo uḷāro’’ti vutto. <bold>Obhāso</bold>ti desanāñāṇānubhāvena ca devatānubhāvena ca jātaobhāso. <bold>Loke</bold>ti cakkavāḷassa dasasahassiyaṃyeva. <bold>Atikkammeva devānaṃ devānubhāva</bold>nti devānaṃ ayamānubhāvo – nivatthavatthappabhā dvādasa yojanāni pharati, tathā sarīrassa alaṅkārassa vimānassa ca. Taṃ devānaṃ devānubhāvaṃ atikkamitvāyevāti attho. <bold>Udāna</bold>nti somanassañāṇamayikaṃ udāhāraṃ. <bold>Udānesī</bold>ti udāhari. <bold>Aññāsi vata, bho koṇḍañño</bold>ti imassapi udānassa udāharaṇaghoso dasasahassilokadhātuṃ pharitvā aṭṭhāsi. <bold>Aññāsikoṇḍañño</bold>ti bhusaṃ ñātakoṇḍaññoti attho.</paragraph>
<paragraph line="114">Cakkhuādīnaṃ niddese <bold>dassanaṭṭhenā</bold>tiādīsu ekameva ñāṇaṃ yathāvuttassa neyyassa cakkhu viya dassanakiccakaraṇena <bold>cakkhu</bold>. Ñāṇakiccakaraṇena <bold>ñāṇaṃ</bold>. Nānappakārato jānanakiccakaraṇena <bold>paññā</bold>. Anavasesapaṭivedhakaraṇena <bold>vijjā</bold>. Sabbathā obhāsakiccakaraṇena <bold>āloko</bold>nāmāti attho. <bold>Cakkhuṃ dhammo</bold>tiādīsupi ekaṃyeva ñāṇaṃ kiccanānattena pañcadhā vaṇṇitaṃ. <bold>Ārammaṇā</bold>ti upatthambhanaṭṭhena. <bold>Gocarā</bold>ti visayaṭṭhena. <bold>Dassanaṭṭhenā</bold>tiādīsu ñāṇakiccaṃ pañcadhā vuttaṃ. Iminā nayena tīsu vāresu ekekasmiṃ pañca pañca katvā pannarasa dhammā, pannarasa atthā, dvīsu pannarasakesu tiṃsa niruttiyo, pannarasasu dhammesu pannarasasu atthesu tiṃsāya niruttīsūti saṭṭhi ñāṇāni veditabbāni. Sesaariyasaccesupi eseva nayo. Catūsu ariyasaccesu ekekasmiṃ ariyasacce pannarasannaṃ pannarasannaṃ dhammānaṃ atthānañca vasena saṭṭhi dhammā, saṭṭhi atthā, saṭṭhiyā dhammesu saṭṭhiyā atthesu ca vīsasataṃ niruttiyo, vīsādhikaṃ satanti <pageBreak edition="V" number="2.0203" />attho. Saṭṭhiyā dhammesu saṭṭhiyā atthesu vīsuttarasate niruttīsūti evaṃ cattārīsañca dve ca ñāṇasatāni.</paragraph>
<subhead line="115">2-3. Satipaṭṭhānavārādivaṇṇanā</subhead>
<paragraph line="116" number="31-32">Satipaṭṭhānasuttantapubbaṅgame <pageBreak edition="P" number="3.0615" /><pageBreak edition="M" number="2.0220" />iddhipādasuttantapubbaṅgame ca paṭisambhidāniddese imināva nayena attho ca gaṇanā ca veditabbā.</paragraph>
<subhead line="117">4-8. Sattabodhisattavārādivaṇṇanā</subhead>
<paragraph line="118" number="33-37">Sattannaṃ bodhisattānaṃ suttantesu ekekasmiṃyeva samudaye cakkhādayo pañca, nirodhe pañcāti dasa dhammā, samudaye dassanaṭṭhādayo pañca, nirodhe pañcāti dasa atthā, tesaṃ vasena vīsati niruttiyo cattārīsaṃ ñāṇāni. Satta ekato katvā vuttagaṇanā suviññeyyā eva. Sabbaññutaññāṇavasena vuttapaṭisambhidāniddese ekekamūlakesu ‘‘ñāto diṭṭho vidito sacchikato phassito paññāyā’’ti (paṭi. ma. 1.121) imesu pañcasu vacanesu ekekasmiṃyeva cakkhādayo pañca, dassanaṭṭhādayo pañcāti pañcapañcakānaṃ vasena pañcavīsati dhammā, pañcavīsati atthā, taddiguṇā niruttiyo, taddiguṇāni ñāṇāni ñeyyāni. Pañca ekato katvā vuttavārepi pañcakkhattuṃ pañca pañcavīsati katvā pañcavīsasataṃ dhammā, pañcavīsasataṃ atthā, taddiguṇā niruttiyo, taddiguṇāni ñāṇāni ñeyyāni. <bold>Aḍḍhateyyānī</bold>ti cettha dve satāni ca paññāsañca. Khandhādīsupi eseva nayo. Imināva nayena saccavārapaṭisambhidāvāre ca dhammādigaṇanā veditabbā.</paragraph>
<subhead line="119">9. Chabuddhadhammavāravaṇṇanā</subhead>
<paragraph line="120" number="38">Buddhadhammavāre <bold>diyaḍḍhasata</bold>nti chakkhattuṃ pañcavīsati satañca paññāsañca honti, taddiguṇā niruttiyo taddiguṇāni ñāṇāni. <bold>Paṭisambhidādhikaraṇe</bold>ti paṭisambhidādhikāre. <bold>Aḍḍhanavadhammasatānī</bold>ti paṭhamaṃ vuttesu catūsu saccesu saṭṭhi, catūsu satipaṭṭhānesu saṭṭhi, catūsu sammappadhānesu saṭṭhi, sattabodhisattaveyyākaraṇesu sattati, abhiññaṭṭhādīsu pañcasu pañcavīsasataṃ, khandhaṭṭhādīsu <pageBreak edition="V" number="2.0204" />pañcasu pañcavīsasataṃ, puna catūsu ariyasaccesu sataṃ, catūsu paṭisambhidāsu sataṃ, chasu buddhadhammesu diyaḍḍhasatanti evaṃ aṭṭhasatāni ca paññāsañca dhammā honti. Evaṃ atthāpi tattakā eva honti. Evameva saccādīsu tīsu ṭhānesu vīsasataṃ niruttiyo, sattasu veyyākaraṇesu cattārīsasataṃ niruttiyo, abhiññaṭṭhādīsu khandhaṭṭhādīsu ca aḍḍhateyyāni <pageBreak edition="M" number="2.0221" />aḍḍhateyyāni niruttisatāni, ariyasaccesu paṭisambhidāsu ca dve dve niruttisatāni, buddhadhammesu tīṇi niruttisatānīti evaṃ niruttisahassañca sattaniruttisatāni ca honti. Evameva saccādīsu tīsu ṭhānesu cattārīsādhikāni dve dve ñāṇasatāni, sattasu veyyākaraṇesu asītiadhikāni dve ñāṇasatāni, abhiññaṭṭhādīsu khandhaṭṭhādīsu ca pañcapañcañāṇasatāni <pageBreak edition="P" number="3.0616" />, saccesu paṭisambhidāsu ca cattāri cattāri ñāṇasatāni, buddhadhammesu cha ñāṇasatānīti evaṃ tīṇi ca ñāṇasahassāni cattāri ca ñāṇasatāni hontīti.</paragraph>
<centered line="121">Paṭisambhidākathāvaṇṇanā niṭṭhitā.</centered>
<title line="122">7. Dhammacakkakathā</title>
<subhead line="123">1. Saccavāravaṇṇanā</subhead>
<paragraph line="124" number="39">Puna <pageBreak edition="V" number="2.0205" />dhammacakkappavattanasuttantameva pubbaṅgamaṃ katvā kathitāya dhammacakkakathāya apubbatthānuvaṇṇanā. Tattha <bold>dukkhavatthukā</bold>ti ekābhisamayavasena dukkhaṃ vatthu etesanti dukkhavatthukā. Tadeva dukkhaṃ visesetvā <bold>saccavatthukā</bold>tiādimāha. Tattha saccaṃ ārammaṇaṃ upatthambho etesanti <bold>saccārammaṇā</bold>. Saccaṃ gocaro visayo etesanti <bold>saccagocarā. Saccasaṅgahitā</bold>ti maggasaccena saṅgahitā. <bold>Saccapariyāpannā</bold>ti maggasaccāyattā. <bold>Sacce samudāgatā</bold>ti dukkhaparijānanena dukkhasacce samuppannā. Tathā tattheva <bold>ṭhitā patiṭṭhitā</bold>ca.</paragraph>
<paragraph line="125" number="40">Idāni ‘‘pavattite ca bhagavatā dhammacakke’’ti vuttaṃ dhammacakkaṃ niddisitukāmo <bold>dhammacakka</bold>ntiādimāha. Tattha duvidhaṃ dhammacakkaṃ paṭivedhadhammacakkaṃ desanādhammacakkañca. <bold>Paṭivedhadhammacakkaṃ</bold>bodhipallaṅke, <bold>desanādhammacakkaṃ</bold>isipatane. <bold>Dhammañca pavatteti cakkañcā</bold>ti paṭivedhadhammacakkaṃ vuttaṃ, <bold>cakkañca pavatteti dhammañcā</bold>ti desanādhammacakkaṃ. Kathaṃ? Bhagavā hi bodhipallaṅke nisinno maggakkhaṇe indriyabalabojjhaṅgamaggaṅgādibhedaṃ dhammañca pavatteti, soyeva ca dhammo kilesasattughātāya pavattanato paharaṇacakkaṃ viyāti <pageBreak edition="M" number="2.0222" />cakkañca. Dhammaṃ pavattentoyeva bhagavā taṃ cakkaṃ pavatteti nāma. Etena dhammoyeva cakkanti kammadhārayasamāsatā vuttā hoti. Isipatane nisinno bhagavā dhammadesanakkhaṇe veneyyasantāne kilesasattughātāya pavattanato paharaṇacakkasadisaṃ desanācakkañca pavatteti, veneyyasantāne indriyabalabojjhaṅgamaggaṅgādibhedaṃ dhammacakkañca pavatteti. Etena dhammo ca cakkañca dhammacakkanti dvandasamāsatā vuttā hoti. Yasmā pana pavattake sati pavattanā nāma hoti, tasmā sabbatthāpi ‘‘pavattetī’’ti vuttaṃ, pavattanaṭṭhena pana ‘‘cakka’’nti vuttaṃ hotīti veditabbaṃ. <bold>Dhammena pavattetīti dhammacakka</bold>ntiādīni desanādhammacakkameva sandhāya vuttānīti veditabbāni.</paragraph>
<paragraph line="126">Tattha <pageBreak edition="P" number="3.0617" /><bold>dhammena pavattetī</bold>ti yathāsabhāvattā dhammena pavattaṃ cakkanti dhammacakkanti vuttaṃ hoti. <bold>Dhammacariyāya pavattetī</bold>ti veneyyasantāne dhammatthāya pavattaṃ cakkanti dhammacakkanti vuttaṃ hoti. <bold>Dhamme ṭhito</bold>tiādīhi <pageBreak edition="V" number="2.0206" />bhagavato dhammabhūtatā dhammassāmitā ca vuttā hoti. Yathāha – ‘‘so hāvuso, bhagavā jānaṃ jānāti passaṃ passati cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato’’ti (ma. ni. 1.203). Tasmā tehi dhammassa cakkanti dhammacakkanti vuttaṃ hoti. <bold>Ṭhito</bold>ti visayībhāvena ṭhito. <bold>Patiṭṭhito</bold>ti acalabhāvena patiṭṭhito. <bold>Vasippatto</bold>ti issarabhāvaṃ patto. <bold>Pāramippatto</bold>ti koṭippatto. <bold>Vesārajjappatto</bold>ti visāradabhāvaṃ patto. <bold>Dhamme patiṭṭhāpento</bold>tiādīhi veneyyasantānamapekkhitvā vuttehi pana vacanehi dhammassāmitāya ca dhammatthāya cakkanti vuttaṃ hoti. <bold>Dhammaṃ sakkaronto</bold>tihaādīhi dhammatthāya cakkanti vuttaṃ hoti. Yo hi dhammaṃ sakkārādivasena pavatteti, so dhammatthaṃ pavatteti. <bold>Dhammaṃ sakkaronto</bold>ti yathā kato so dhammo sukato hoti, evameva naṃ karonto. <bold>Dhammaṃ garuṃ karonto</bold>ti tasmiṃ gāravuppattiyā taṃ garuṃ karonto. <bold>Dhammaṃ mānento</bold>ti dhammaṃ piyañca bhāvanīyañca katvā viharanto. <bold>Dhammaṃ pūjento</bold>ti taṃ apadisitvā desanāpaṭipattipūjāya pūjaṃ karonto. <bold>Dhammaṃ apacāyamāno</bold>ti tasseva dhammassa sakkāragarukārehi nīcavuttitaṃ karonto. <bold>Dhammaddhajo dhammaketū</bold>ti taṃ dhammaṃ dhajamiva purakkhatvā ketumiva ca ukkhipitvā pavattiyā dhammaddhajo dhammaketu <pageBreak edition="M" number="2.0223" />ca hutvāti attho. <bold>Dhammādhipateyyo</bold>ti dhammādhipatito āgato bhāvanādhammavaseneva ca sabbakiriyānaṃ karaṇena dhammādhipateyyo hutvā. <bold>Taṃ kho pana dhammacakkaṃ appaṭivattiya</bold>nti kenaci nivattetuṃ asakkuṇeyyatāya appaṭihatapavattitā vuttā. Tasmā so dhammo pavattanaṭṭhena cakkanti vuttaṃ hoti.</paragraph>
<paragraph line="127"><bold>Saddhindriyaṃ dhammo, taṃ dhammaṃ pavattetī</bold>ti veneyyasantāne maggasampayuttasaddhindriyuppādanena taṃ saddhindriyaṃ dhammaṃ pavattetīti attho. Eseva nayo sesesupi. <bold>Saccā</bold>ti saccañāṇāni. Vipassanā ca vijjā ca maggañāṇameva. <bold>Anuppāde ñāṇa</bold>nti arahattaphale ñāṇaṃ. Tampi veneyyasantāne pavattetiyeva, nibbānañca paṭivedhaṃ karonto pavattetiyeva nāma.</paragraph>
<paragraph line="128">Samudayavārādīsu <pageBreak edition="P" number="3.0618" /><bold>samudayavatthukā nirodhavatthukā maggavatthukā</bold>ti visesapadaṃ dassetvā saṅkhittā. Etthāpi vuttasadisaṃ paṭhamaṃ vuttanayeneva veditabbaṃ.</paragraph>
<subhead line="129">2-3. Satipaṭṭhānavārādivaṇṇanā</subhead>
<paragraph line="130" number="41-42">Satipaṭṭhānaiddhipādapubbaṅgamavārāpi maggakkhaṇavasena vuttā. Tepi tattha tattha visesapadaṃ dassetvā saṅkhittāti.</paragraph>
<centered line="131">Dhammacakkakathāvaṇṇanā niṭṭhitā.</centered>
<title line="132">8. Lokuttarakathā</title>
<subhead line="133">Lokuttarakathāvaṇṇanā</subhead>
<paragraph line="134" number="43">Idāni <pageBreak edition="V" number="2.0207" />lokuttaradhammavatiyā dhammacakkakathāya anantaraṃ kathitāya lokuttarakathāya apubbatthānuvaṇṇanā. Tattha lokuttarapadassa attho niddesavāre āvi bhavissati. <bold>Cattāro satipaṭṭhānā</bold>tiādayo sattatiṃsa bodhipakkhiyadhammā yathāyogaṃ maggaphalasampayuttā. Te bujjhanaṭṭhena bodhīti evaṃladdhanāmassa ariyassa pakkhe bhavattā bodhipakkhiyā nāma. <bold>Pakkhe bhavattā</bold>ti upakārabhāve ṭhitattā. Tesu ārammaṇesu okkantitvā pakkhanditvā upaṭṭhānato upaṭṭhānaṃ, satiyeva upaṭṭhānaṃ <bold>satipaṭṭhānaṃ</bold>. Kāyavedanācittadhammesu panassa asubhadukkhāniccānattākāragahaṇavasena subhasukhaniccaattasaññāpahānakiccasādhanavasena ca pavattito catudhā bhedo hoti. Tasmā <bold>cattāro satipaṭṭhānā</bold>ti vuccati. Padahanti <pageBreak edition="M" number="2.0224" />etenāti padhānaṃ, sobhanaṃ padhānaṃ <bold>sammappadhānaṃ,</bold>sammā vā padahanti etenāti sammappadhānaṃ, sobhanaṃ vā taṃ kilesavirūpapavattavirahitato padhānañca hitasukhanipphādakaṭṭhena seṭṭhabhāvāvahanato padhānabhāvakaraṇato vāti sammappadhānaṃ. Vīriyassetaṃ adhivacanaṃ. Tayidaṃ uppannānuppannānaṃ akusalānaṃ pahānānuppattikiccaṃ, anuppannuppannānañca kusalānaṃ uppattiṭṭhitikiccaṃ sādhayatīti catubbidhaṃ hoti. Tasmā <bold>cattāro sammappadhānā</bold>ti vuccati. Nipphattipariyāyena ijjhanaṭṭhena, ijjhanti etāya sattā iddhā vuddhā ukkaṃsagatā hontīti iminā vā pariyāyena iddhi, tassā sampayuttāya pubbaṅgamaṭṭhena phalabhūtāya pubbabhāgakāraṇaṭṭhena ca iddhiyā pādoti <bold>iddhipādo</bold>. So chandavīriyacittavīmaṃsāvasena catubbidhova hoti. Tasmā <bold>cattāro iddhipādā</bold>ti vuccati. Assaddhiyakosajjapamādavikkhepasammohānaṃ abhibhavanato abhibhavanasaṅkhātena adhipatiyaṭṭhena <bold>indriyaṃ</bold>. Assaddhiyādīhi <pageBreak edition="P" number="3.0619" />anabhibhavanīyato akampiyaṭṭhena <bold>balaṃ</bold>. Tadubhayampi saddhāvīriyasatisamādhipaññāvasena pañcavidhaṃ hoti. Tasmā <bold>pañcindriyāni pañca balānī</bold>ti vuccanti. Bujjhanakasattassa pana aṅgabhāvena satiādayo satta dhammā bojjhaṅgā, niyyānaṭṭhena ca sammādiṭṭhiādayo aṭṭha maggaṅgā honti. Tena vuccati <bold>satta bojjhaṅgā ariyo aṭṭhaṅgiko maggo</bold>ti.</paragraph>
<paragraph line="135">Iti <pageBreak edition="V" number="2.0208" />ime sattatiṃsa bodhipakkhiyā dhammā pubbabhāge lokiyavipassanāya vattamānāya cuddasavidhena kāyaṃ pariggaṇhato ca kāyānupassanāsatipaṭṭhānaṃ, navavidhena vedanaṃ pariggaṇhato ca vedanānupassanāsatipaṭṭhānaṃ, soḷasavidhena cittaṃ pariggaṇhato ca cittānupassanāsatipaṭṭhānaṃ, pañcavidhena dhamme pariggaṇhato ca dhammānupassanāsatipaṭṭhānaṃ. Iti imasmiṃ attabhāve anuppannapubbaṃ parassa uppannaṃ akusalaṃ disvā ‘‘yathā paṭipannassa tassa taṃ uppannaṃ, na tathā paṭipajjissāmi, evaṃ me etaṃ nuppajjissatī’’ti tassa anuppādāya vāyamanakāle paṭhamaṃ sammappadhānaṃ, attano samudācārappattamakusalaṃ disvā tassa pahānāya vāyamanakāle dutiyaṃ, imasmiṃ attabhāve anuppannapubbaṃ jhānaṃ vā vipassanaṃ vā uppādetuṃ vāyamantassa tatiyaṃ, uppannaṃ yathā na parihāyati, evaṃ punappunaṃ uppādentassa catutthaṃ sammappadhānaṃ. Chandaṃ dhuraṃ katvā kusaluppādanakāle chandiddhipādo, vīriyaṃ, cittaṃ, vīmaṃsaṃ dhuraṃ katvā kusaluppādanakāle vīmaṃsiddhipādo. Micchāvācāya viramaṇakāle sammāvācā <pageBreak edition="M" number="2.0225" />, micchākammantā, micchājīvā viramaṇakāle sammājīvoti evaṃ nānācittesu labbhanti. Catumaggakkhaṇe pana ekacitte labbhanti, phalakkhaṇe ṭhapetvā cattāro sammappadhāne avasesā tettiṃsa labbhanti. Evaṃ ekacitte labbhamānesu cetesu ekāva nibbānārammaṇā sati kāyādīsu subhasaññādipahānakiccasādhanavasena ‘‘cattāro satipaṭṭhānā’’ti vuccati. Ekameva ca vīriyaṃ anuppannuppannānaṃ anuppādādikiccasādhanavasena ‘‘cattāro sammappadhānā’’ti vuccati. Sesesu hāpanavaḍḍhanaṃ natthi.</paragraph>
<paragraph line="136">Apica tesu –</paragraph>
<gatha1 line="137">Nava ekavidhā eko, dvedhātha catupañcadhā;</gatha1>
<gathalast line="138">Aṭṭhadhā navadhā ceva, iti chaddhā bhavanti te.</gathalast>
<paragraph line="139"><bold>Nava</bold><pageBreak edition="P" number="3.0620" /><bold>ekavidhā</bold>ti chando cittaṃ pīti passaddhi upekkhā saṅkappo vācā kammanto ājīvoti ime nava chandiddhipādādivasena ekavidhāva honti, aññakoṭṭhāsaṃ na bhajanti. <bold>Eko dvedhā</bold>ti saddhā indriyabalavasena dvedhā ṭhitā. <bold>Atha catupañcadhā</bold>ti athañño eko catudhā, añño pañcadhā ṭhitoti attho. Tattha samādhi eko indriyabalabojjhaṅgamaggaṅgavasena catudhā ṭhito, paññā tesaṃ catunnaṃ iddhipādakoṭṭhāsassa ca vasena pañcadhā. <bold>Aṭṭhadhā navadhā cevā</bold>ti aparo eko aṭṭhadhā, eko navadhā ṭhitoti attho. Catusatipaṭṭhānaindriyabalabojjhaṅgamaggaṅgavasena sati aṭṭhadhā ṭhitā, catusammappadhānaiddhipādaindriyabalabojjhaṅgamaggaṅgavasena vīriyaṃ navadhāti. Evaṃ –</paragraph>
<gatha1 line="140">Cuddaseva <pageBreak edition="V" number="2.0209" />asambhinnā, hontete bodhipakkhiyā;</gatha1>
<gathalast line="141">Koṭṭhāsato sattavidhā, sattatiṃsa pabhedato.</gathalast>
<gatha1 line="142">Sakiccanipphādanato, sarūpena ca vuttito;</gatha1>
<gathalast line="143">Sabbeva ariyamaggassa, sambhave sambhavanti te.</gathalast>
<paragraph line="144">Evaṃ maggaphalasampayutte sattatiṃsa bodhipakkhiyadhamme dassetvā puna te maggaphalesu saṅkhipitvā <bold>cattāro ariyamaggā cattāri ca sāmaññaphalānī</bold>ti āha. Samaṇabhāvo sāmaññaṃ, catunnaṃ ariyamaggānametaṃ nāmaṃ. Sāmaññānaṃ phalāni <bold>sāmaññaphalāni. Nibbānaṃ</bold>pana sabbehi asammissameva. Iti vitthārato sattatiṃsabodhipakkhiyacatumaggacatuphalanibbānānaṃ vasena chacattālīsa <pageBreak edition="M" number="2.0226" />lokuttaradhammā, tato saṅkhepena catumaggacatuphalanibbānānaṃ vasena nava lokuttaradhammā, tatopi saṅkhepena maggaphalanibbānānaṃ vasena tayo lokuttaradhammāti veditabbaṃ. Satipaṭṭhānādīnaṃ maggaphalānañca lokuttaratte vutte taṃsampayuttānaṃ phassādīnampi lokuttarattaṃ vuttameva hoti. Padhānadhammavasena pana satipaṭṭhānādayova vuttā. Abhidhamme (dha. sa. 277 ādayo, 505 ādayo) ca lokuttaradhammaniddese maggaphalasampayuttānaṃ phassādīnaṃ lokuttarattaṃ vuttamevāti.</paragraph>
<paragraph line="145"><bold>Lokaṃ tarantī</bold>ti lokaṃ atikkamanti. Sabbamidha īdisaṃ vattamānakālavacanaṃ cattāro ariyamagge sandhāya vuttaṃ. Sotāpattimaggo hi apāyalokaṃ tarati, sakadāgāmimaggo kāmāvacaralokekadesaṃ <pageBreak edition="P" number="3.0621" />tarati, anāgāmimaggo kāmāvacaralokaṃ tarati, arahattamaggo rūpārūpāvacaralokaṃ tarati. <bold>Lokā uttarantī</bold>ti lokā uggacchanti. <bold>Lokato</bold>ti ca <bold>lokamhā</bold>ti ca tadeva nissakkavacanaṃ visesetvā dassitaṃ. <bold>Lokaṃ samatikkamantī</bold>ti paṭhamaṃ vuttatthameva. Tattha upasaggatthaṃ anapekkhitvā vuttaṃ, idha saha upasaggatthena vuttaṃ. <bold>Lokaṃ samatikkantā</bold>ti yathāvuttaṃ lokaṃ sammā atikkantā. Sabbamidha īdisaṃ atītakālavacanaṃ phalanibbānāni sandhāya vuttaṃ, sotāpattiphalādīni hi yathāvuttaṃ lokaṃ atikkamitvā ṭhitāni, sadā nibbānaṃ sabbalokaṃ atikkamitvā ṭhitaṃ. <bold>Lokena atirekā</bold>ti lokato adhikabhūtā. Idaṃ sabbepi lokuttaradhamme sandhāya vuttaṃ. <bold>Nissarantī</bold>ti niggacchanti. <bold>Nissaṭā</bold>ti niggatā. <bold>Loke na tiṭṭhantī</bold>tiādīni aṭṭhārasa vacanāni sabbalokuttaresupi yujjanti. <bold>Na tiṭṭhantī</bold>ti loke apariyāpannattā vuttaṃ. <bold>Loke na limpantī</bold>ti khandhasantāne vattamānāpi tasmiṃ na limpantīti attho. <bold>Lokena na limpantī</bold>ti <pageBreak edition="V" number="2.0210" />akatapaṭivedhānaṃ kenaci cittena, katapaṭivedhānaṃ akusalena appamattenapi cittena na limpantīti attho. <bold>Asaṃlittā anupalittā</bold>ti upasaggena visesitaṃ.</paragraph>
<paragraph line="146"><bold>Vippamuttā</bold>ti alittattameva nānābyañjanena visesitaṃ. Ye keci hi yattha yena vā alittā, te tattha tena vā vippamuttā honti. <bold>Lokā vippamuttā</bold>tiādīni tīṇi nissakkavasena vuttāni. <bold>Visaññuttā</bold>ti vippamuttattavisesanaṃ. Ye keci hi yattha yena yato vippamuttā, te tattha <pageBreak edition="M" number="2.0227" />tena tato visaññuttā nāma honti. <bold>Lokā sujjhantī</bold>ti lokamalaṃ dhovitvā lokā sujjhanti. <bold>Visujjhantī</bold>ti tadeva upasaggena visesitaṃ. <bold>Vuṭṭhahantī</bold>ti uṭṭhitā honti. <bold>Vivaṭṭantī</bold>ti nivaṭṭanti. <bold>Na sajjantī</bold>ti na lagganti. <bold>Na gayhantī</bold>ti na gaṇhīyanti. <bold>Na bajjhantī</bold>ti na bādhīyanti. <bold>Samucchindantī</bold>ti appavattiṃ karonti. Yathā ca <bold>lokaṃ samucchinnattā</bold>ti, tatheva ‘‘lokā visuddhattā’’tiādi vuttameva hoti. <bold>Paṭippassambhentī</bold>ti nirodhenti. <bold>Apathā</bold>tiādīni cattāri sabbesupi lokuttaresu yujjanti. <bold>Apathā</bold>ti amaggā. <bold>Agatī</bold>ti appatiṭṭhā. <bold>Avisayā</bold>ti anāyattā. <bold>Asādhāraṇā</bold>ti asamānā. <bold>Vamantī</bold>ti uggilanti. <bold>Na paccāvamantī</bold>ti vuttapaṭipakkhanayena vuttaṃ, vantaṃ puna na adantīti attho. Etena vantassa suvantabhāvo vutto hoti. Anantaradukattayepi eseva nayo. <bold>Visīnentī</bold>ti vikiranti vimuccanti, na bandhantīti attho. <bold>Na ussīnentī</bold>ti na vikiranti na vimuccanti. ‘‘Visinentī’’ti ‘‘na ussinentī’’ti rassaṃ katvā pāṭho sundaro. <bold>Vidhūpentī</bold>ti nibbāpenti. <bold>Na</bold><pageBreak edition="P" number="3.0622" /><bold>saṃdhūpentī</bold>ti na ujjalanti. <bold>Lokaṃ samatikkamma abhibhuyya tiṭṭhantī</bold>ti sabbepi lokuttarā dhammā lokaṃ sammā atikkamitvā abhibhavitvā ca tiṭṭhantīti lokuttarā. Sabbehipi imehi yathāvuttehi pakārehi lokuttarānaṃ lokato uttarabhāvo adhikabhāvo ca vutto hotīti.</paragraph>
<centered line="147">Lokuttarakathāvaṇṇanā niṭṭhitā.</centered>
<title line="148">9. Balakathā</title>
<subhead line="149">Balakathāvaṇṇanā</subhead>
<paragraph line="150" number="44">Idāni <pageBreak edition="V" number="2.0211" />lokuttarakathāya anantaraṃ kathitāya lokuttarakathāvatiyā suttantapubbaṅgamāya balakathāya apubbatthānuvaṇṇanā. Tattha ādito suttantavasena pañca balāni dassetvā tadaññānipi balāni dassetukāmo <bold>apica aṭṭhasaṭṭhi balānī</bold>tiādimāha. Sabbānipi taṃtaṃpaṭipakkhehi akampiyaṭṭhena balāni nāma honti. <bold>Hiribala</bold>ntiādīsu pāpato hirīyanti etāyāti <bold>hirī,</bold>lajjāyetaṃ nāmaṃ. Pāpato ottappanti etenāti <bold>ottappaṃ,</bold>pāpato ubbegassetaṃ nāmaṃ. Ajjhattasamuṭṭhānā hirī, bahiddhāsamuṭṭhānaṃ ottappaṃ. Attādhipati hirī, lokādhipati ottappaṃ <pageBreak edition="M" number="2.0228" />. Lajjāsabhāvasaṇṭhitā hirī, bhayasabhāvasaṇṭhitaṃ ottappaṃ. Sappatissavalakkhaṇā hirī, vajjabhīrukabhayadassāvilakkhaṇaṃ ottappaṃ. Sā eva hirī ahirikena na kampatīti <bold>hiribalaṃ</bold>. Tadeva ottappaṃ anottappena na kampatīti <bold>ottappabalaṃ</bold>. Appaṭisaṅkhānena na kampatīti <bold>paṭisaṅkhānabalaṃ</bold>. Upaparikkhaṇapaññāyetaṃ nāmaṃ. Vīriyasīsena satta bojjhaṅge bhāventassa uppannabalaṃ <bold>bhāvanābalaṃ</bold>. Tathāpavattānaṃ catunnaṃ khandhānametaṃ nāmaṃ. Parisuddhāni sīlādīni <bold>anavajjabalaṃ</bold>. Cattāri saṅgahavatthūni <bold>saṅgahabalaṃ</bold>. Saṅgahe balantipi pāṭho. Dukkhamānaṃ adhivāsanaṃ <bold>khantibalaṃ</bold>. Dhammakathāya paresaṃ tosanaṃ <bold>paññattibalaṃ</bold>. Adhitassa atthassa adhigamāpanaṃ <bold>nijjhattibalaṃ</bold>. Kusalesu bahubhāvo <bold>issariyabalaṃ</bold>. Kusalesu yathāruci patiṭṭhānaṃ <bold>adhiṭṭhānabalaṃ</bold>. Hiribalādīnaṃ attho mātikāpadesu byañjanavasena visesato yujjamānaṃ gahetvā vutto. <bold>Samathabalaṃ vipassanābala</bold>nti balappattā samathavipassanā eva.</paragraph>
<paragraph line="151">Mātikāniddese <bold>assaddhiye na kampatīti saddhābala</bold>nti mūlabalaṭṭhaṃ vatvā tameva aparehi navahi pariyāyehi visesetvā dassesi. Yo <pageBreak edition="P" number="3.0623" />hi dhammo akampiyo balappatto hoti, so sahajāte upatthambheti, attano paṭipakkhe kilese pariyādiyati, paṭivedhassa ādibhūtaṃ sīlaṃ diṭṭhiñca visodheti, cittaṃ ārammaṇe patiṭṭhāpeti, cittaṃ pabhassaraṃ karonto vodāpeti, vasiṃ pāpento visesaṃ adhigamāpeti, tato uttariṃ pāpento uttaripaṭivedhaṃ kāreti, kamena ariyamaggaṃ <pageBreak edition="V" number="2.0212" />pāpetvā saccābhisamayaṃ kāreti, phalappattiyā nirodhe patiṭṭhāpeti. Tasmā navadhā balaṭṭho visesito. Esa nayo <bold>vīriyabalā</bold>dīsu catūsu.</paragraph>
<paragraph line="152"><bold>Kāmacchandaṃ hirīyatī</bold>ti nekkhammayutto yogī <bold>nekkhammena</bold>kāmacchandato hirīyati. Ottappepi eseva nayo. Etehi sabbākusalehipi hirīyanā ottappanā vuttāyeva honti. <bold>Byāpāda</bold>ntiādīnampi imināva nayena attho veditabbo. <bold>Paṭisaṅkhātī</bold>ti asammohavasena ādīnavato upaparikkhati. <bold>Bhāvetī</bold>ti vaḍḍheti. <bold>Vajja</bold>nti rāgādivajjaṃ. <bold>Saṅgaṇhātī</bold>ti bandhati. <bold>Khamatī</bold>ti tassa yogissa khamati ruccati. <bold>Paññāpetī</bold>ti toseti. <bold>Nijjhāpetī</bold>ti cintāpeti. <bold>Vasaṃ vattetī</bold>ti citte pahu hutvā cittaṃ attano <pageBreak edition="M" number="2.0229" />vasaṃ katvā pavatteti. <bold>Adhiṭṭhātī</bold>ti vidahati. Bhāvanābalādīni sabbānipi nekkhammādīniyeva. Mātikāvaṇṇanāya aññathā vutto, attho pana byañjanavaseneva pākaṭattā idha na vuttoti veditabbaṃ. Samathabalaṃ vipassanābalañca vitthārato niddisitvā avasāne <bold>uddhaccasahagatakilese ca khandhe ca na kampatī</bold>tiādi ca <bold>avijjāsahagatakilese ca khandhe ca na kampatī</bold>tiādi ca samathabalavipassanābalānaṃ lakkhaṇadassanatthaṃ vuttaṃ.</paragraph>
<paragraph line="153">Sekhāsekhabalesu <bold>sammādiṭṭhiṃ sikkhatīti sekhabala</bold>nti sekhapuggalo sammādiṭṭhiṃ sikkhatīti sekho, sā sammādiṭṭhi tassa sekhassa balanti sekhabalanti attho. <bold>Tattha sikkhitattā asekhabala</bold>nti asekhapuggalo tattha sammādiṭṭhiyā sikkhitattā na sikkhatīti asekho, sāyeva sammādiṭṭhi tassa asekhassa balanti asekhabalaṃ. Eseva nayo <bold>sammāsaṅkappā</bold>dīsu. <bold>Sammāñāṇa</bold>nti paccavekkhaṇañāṇaṃ. Tampi hi lokikampi hontaṃ sekhassa pavattattā sekhabalaṃ, asekhassa pavattattā asekhabalanti vuttaṃ. <bold>Sammāvimuttī</bold>ti aṭṭha maggaṅgāni ṭhapetvā sesā phalasampayuttā dhammā <pageBreak edition="P" number="3.0624" />. Keci pana ‘‘ṭhapetvā lokuttaravimuttiṃ avasesā vimuttiyo sammāvimuttī’’ti vadanti. Tassa sekhāsekhabalattaṃ vuttanayameva.</paragraph>
<paragraph line="154">Khīṇāsavabalesu sabbānipi ñāṇabalāni. <bold>Khīṇāsavassa bhikkhuno</bold>ti karaṇatthe sāmivacanaṃ, khīṇāsavena bhikkhunāti attho. <bold>Aniccato</bold>ti hutvā abhāvākārena aniccato. <bold>Yathābhūta</bold>nti yathāsabhāvato. <bold>Paññāyā</bold>ti sahavipassanāya maggapaññāya. Aniccato sudiṭṭhā dukkhato anattato sudiṭṭhā honti tammūlakattā. <bold>Ya</bold>nti bhāvanapuṃsakavacanaṃ, yena kāraṇenāti vā attho. <bold>Āgammā</bold>ti paṭicca. <bold>Paṭijānātī</bold>ti sampaṭicchati paṭiññaṃ karoti. <bold>Aṅgārakāsūpamā</bold>ti mahābhitāpaṭṭhena aṅgārakāsuyā upamitā. <bold>Kāmā</bold>ti vatthukāmā ca kilesakāmā ca.</paragraph>
<paragraph line="155"><bold>Vivekaninna</bold>nti <pageBreak edition="V" number="2.0213" />phalasamāpattivasena upadhivivekasaṅkhātanibbānaninnaṃ. Tayo hi vivekā – kāyaviveko cittaviveko upadhivivekoti. Kāyaviveko ca vivekaṭṭhakāyānaṃ nekkhammābhiratānaṃ. Cittaviveko ca adhicittamanuyuttānaṃ. Upadhiviveko ca nirupadhīnaṃ puggalānaṃ visaṅkhāragatānaṃ, nissaraṇavivekasaṅkhātanibbānaninnaṃ vā. Pañca hi vivekā – vikkhambhanaviveko tadaṅgaviveko <pageBreak edition="M" number="2.0230" />samucchedaviveko paṭippassaddhiviveko nissaraṇavivekoti. <bold>Vivekaninna</bold>nti viveke ninnaṃ. <bold>Vivekapoṇa</bold>nti viveke nataṃ. <bold>Vivekapabbhāra</bold>nti vivekasīsabhāraṃ. Dvepi purimasseva vevacanāni. <bold>Vivekaṭṭha</bold>nti kilesehi vajjitaṃ, dūrībhūtaṃ vā. <bold>Nekkhammābhirata</bold>nti nibbāne abhirataṃ, pabbajjāya abhirataṃ vā. <bold>Byantībhūta</bold>nti vigatantībhūtaṃ, ekadesenāpi anallīnaṃ vippamuttaṃ visaṃsaṭṭhaṃ. <bold>Sabbaso</bold>ti sabbathā. <bold>Āsavaṭṭhāniyehi dhammehī</bold>ti saṃyogavasena āsavānaṃ kāraṇabhūtehi kilesadhammehīti attho. Atha vā <bold>byantībhūta</bold>nti vigatanikantibhūtaṃ, nittaṇhanti attho. Kuto? <bold>Sabbaso āsavaṭṭhāniyehi dhammehi</bold>sabbehi tebhūmakadhammehīti attho. Idha dasahi khīṇāsavabalehi khīṇāsavassa lokiyalokuttaro maggo kathito. ‘‘Aniccato sabbe saṅkhārā’’ti dukkhapariññābalaṃ, ‘‘aṅgārakāsūpamā kāmā’’ti samudayapahānabalaṃ, ‘‘vivekaninnaṃ cittaṃ hotī’’ti nirodhasacchikiriyābalaṃ, ‘‘cattāro satipaṭṭhānā’’tiādi sattavidhaṃ maggabhāvanābalantipi vadanti. Dasa iddhibalāni iddhikathāya āvi bhavissanti.</paragraph>
<paragraph line="156">Tathāgatabalaniddese <bold>tathāgatabalānī</bold>ti aññehi asādhāraṇāni tathāgatasseva balāni. Yathā vā pubbabuddhānaṃ balāni puññussayasampattiyā āgatāni, tathā āgatabalānītipi attho. Tattha duvidhaṃ <pageBreak edition="P" number="3.0625" />tathāgatabalaṃ – kāyabalaṃ ñāṇabalañca. Tesu kāyabalaṃ hatthikulānusārena veditabbaṃ. Vuttañhetaṃ porāṇehi –</paragraph>
<gatha1 line="157">‘‘Kāḷāvakañca gaṅgeyyaṃ, paṇḍaraṃ tambapiṅgalaṃ;</gatha1>
<gathalast line="158">Gandhamaṅgalahemañca, uposathachaddantime dasā’’ti. (vibha. aṭṭha. 760; ma. ni. aṭṭha. 1.148; saṃ. ni. aṭṭha. 2.2.22);</gathalast>
<paragraph line="159">Imāni dasa hatthikulāni. Tattha <bold>kāḷāvaka</bold>nti pakatihatthikulaṃ daṭṭhabbaṃ. Yaṃ dasannaṃ purisānaṃ kāyabalaṃ, taṃ ekassa kāḷāvakassa hatthino balaṃ. Yaṃ dasannaṃ kāḷāvakānaṃ balaṃ, taṃ ekassa gaṅgeyyassa balaṃ. Yaṃ dasannaṃ gaṅgeyyānaṃ, taṃ ekassa paṇḍarassa. Yaṃ dasannaṃ paṇḍarānaṃ <pageBreak edition="V" number="2.0214" />, taṃ ekassa tambassa. Yaṃ dasannaṃ tambānaṃ, taṃ ekassa piṅgalassa. Yaṃ dasannaṃ piṅgalānaṃ, taṃ ekassa gandhahatthino. Yaṃ dasannaṃ gandhahatthīnaṃ, taṃ ekassa maṅgalahatthino. Yaṃ dasannaṃ maṅgalahatthīnaṃ, taṃ ekassa hemavatassa. Yaṃ dasannaṃ <pageBreak edition="M" number="2.0231" />hemavatānaṃ, taṃ ekassa uposathassa. Yaṃ dasannaṃ uposathānaṃ, taṃ ekassa chaddantassa. Yaṃ dasannaṃ chaddantānaṃ, taṃ ekassa tathāgatassa balaṃ. Nārāyanasaṅghātabalantipi idameva vuccati. Tadetaṃ pakatihatthino gaṇanāya hatthīnaṃ koṭisahassassa, purisagaṇanāya dasannaṃ purisakoṭisahassānaṃ balaṃ hoti. Idaṃ tāva tathāgatassa <bold>kāyabalaṃ</bold>.</paragraph>
<paragraph line="160">Ñāṇabalaṃ pana idha tāva aññattha ca pāḷiyaṃ āgatameva dasabalañāṇaṃ, majjhime (ma. ni. 1.150) āgataṃ catuvesārajjañāṇaṃ, aṭṭhasu parisāsu akampanañāṇaṃ, catuyoniparicchedakañāṇaṃ, pañcagatiparicchedakañāṇaṃ, saṃyuttake (saṃ. ni. 2.33-34) āgatāni tesattati ñāṇāni, sattasattati ñāṇānīti evamaññānipi anekāni ñāṇasahassāni. Etaṃ <bold>ñāṇabalaṃ</bold>nāma. Idhāpi ñāṇabalameva adhippetaṃ. Ñāṇañhi akampiyaṭṭhena upatthambhanaṭṭhena ca balanti vuttaṃ.</paragraph>
<paragraph line="161"><bold>Ṭhānañca ṭhānato</bold>ti kāraṇañca kāraṇato. Kāraṇañhi yasmā tattha phalaṃ tiṭṭhati tadāyattavuttitāya uppajjati ceva pavattati ca, tasmā ṭhānanti vuccati. Taṃ bhagavā ye ye dhammā yesaṃ yesaṃ dhammānaṃ hetū paccayā uppādāya, taṃ taṃ ṭhānanti, ye ye dhammā yesaṃ yesaṃ dhammānaṃ na hetū na paccayā uppādāya, taṃ taṃ aṭṭhānanti pajānanto ṭhānañca ṭhānato aṭṭhānañca aṭṭhānato yathābhūtaṃ pajānāti. <bold>Yampī</bold>ti yena ñāṇena. <bold>Idampī</bold>ti idampi ṭhānāṭṭhānañāṇaṃ, tathāgatassa tathāgatabalaṃ nāma hotīti attho. Evaṃ sesapadesupi yojanā veditabbā.</paragraph>
<paragraph line="162"><bold>Āsabhaṃ</bold><pageBreak edition="P" number="3.0626" /><bold>ṭhāna</bold>nti seṭṭhaṭṭhānaṃ uttamaṭṭhānaṃ, āsabhā vā pubbabuddhā, tesaṃ ṭhānanti attho. Apica gavasatajeṭṭhako usabho, gavasahassajeṭṭhako vasabho, vajasatajeṭṭhako vā usabho, vajasahassajeṭṭhako vasabho, sabbagavaseṭṭho sabbaparissayasaho seto pāsādiko mahābhāravaho asanisatasaddehipi asantasanīyo nisabho, so idha usabhoti adhippeto. Idampi hi tassa pariyāyavacanaṃ. Usabhassa idanti <bold>āsabhaṃ. Ṭhāna</bold>nti catūhi pādehi pathaviṃ uppīḷetvā avaṭṭhānaṃ. Idaṃ pana āsabhaṃ viyāti āsabhaṃ yatheva hi nisabhasaṅkhāto usabho usabhabalena samannāgato catūhi pādehi pathaviṃ uppīḷetvā <pageBreak edition="M" number="2.0232" />acalaṭṭhānena tiṭṭhati, evaṃ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṃ uppīḷetvā sadevake loke kenaci <pageBreak edition="V" number="2.0215" />paccatthikena paccāmittena akampiyo acalaṭṭhānena tiṭṭhati, evaṃ tiṭṭhamāno ca taṃ āsabhaṃ ṭhānaṃ <bold>paṭijānāti</bold>upagacchati na paccakkhāti, attani āropeti. Tena vuttaṃ – ‘‘āsabhaṃ ṭhānaṃ paṭijānātī’’ti (saṃ. ni. aṭṭha. 2.2.22; ma. ni. aṭṭha. 1.148).</paragraph>
<paragraph line="163"><bold>Parisāsū</bold>ti khattiyabrāhmaṇagahapatisamaṇacātumahārājikatāvatiṃsamārabrahmānaṃ vasena aṭṭhasu parisāsu. <bold>Sīhanādaṃ nadatī</bold>ti seṭṭhanādaṃ achambhitanādaṃ nadati, sīhanādasadisaṃ vā nādaṃ nadati. Ayamattho sīhanādasuttena (ma. ni. 1.146 ādayo; dī. ni. 1.381 ādayo) dīpetabbo. Yathā vā sīho sahanato hananato ca sīhoti vuccati, evaṃ tathāgato lokadhammānaṃ sahanato parappavādānaṃ hananato sīhoti vuccati. Evaṃ vuttassa sīhassa nādaṃ sīhanādaṃ. Tattha yathā sīho sīhabalena samannāgato sabbattha visārado vigatalomahaṃso sīhanādaṃ nadati, evaṃ tathāgatasīhopi tathāgatabalehi samannāgato aṭṭhasu parisāsu visārado vigatalomahaṃso ‘‘iti rūpa’’ntiādinā (saṃ. ni. 3.78) nayena nānāvidhadesanāvilāsasampannaṃ sīhanādaṃ nadati. Tena vuttaṃ – ‘‘parisāsu sīhanādaṃ nadatī’’ti.</paragraph>
<paragraph line="164"><bold>Brahmacakkaṃ pavattetī</bold>ti ettha <bold>brahma</bold>nti seṭṭhaṃ uttamaṃ visuddhaṃ. <bold>Cakka</bold>saddo panāyaṃ –</paragraph>
<gatha1 line="165">Sampattiyaṃ lakkhaṇe ca, rathaṅge iriyāpathe;</gatha1>
<gatha2 line="166">Dāne ratanadhammūra, cakkādīsu ca dissati;</gatha2>
<gathalast line="167">Dhammacakke idha mato, tampi dvedhā vibhāvaye.</gathalast>
<paragraph line="168">‘‘Cattārimāni <pageBreak edition="P" number="3.0627" />, bhikkhave, cakkāni, yehi samannāgatānaṃ devamanussāna’’ntiādīsu (a. ni. 4.31) hi ayaṃ sampattiyaṃ dissati. ‘‘Heṭṭhā pādatalesu cakkāni jātāni hontī’’ti (dī. ni. 2.35) ettha lakkhaṇe. ‘‘Cakkaṃva vahato pada’’nti (dha. pa. 1) ettha rathaṅge. ‘‘Catucakkaṃ navadvāra’’nti (saṃ. ni. 1.29) ettha iriyāpathe. ‘‘Dadaṃ bhuñja mā ca pamādo <pageBreak edition="M" number="2.0233" />, cakkaṃ vattaya kosalādhipā’’ti (jā. 1.7.149) ettha dāne. ‘‘Dibbaṃ cakkaratanaṃ pāturahosī’’ti (dī. ni. 2.243) ettha ratanacakke. ‘‘Mayā pavattitaṃ cakka’’nti (su. ni. 562) ettha dhammacakke. ‘‘Icchāhatassa posassa, cakkaṃ bhamati matthake’’ti (jā. 1.1.104; 1.5.103) ettha uracakke. ‘‘Khurapariyantena cepi cakkenā’’ti <pageBreak edition="V" number="2.0216" />(dī. ni. 1.166) ettha paharaṇacakke. ‘‘Asanivicakka’’nti (dī. ni. 3.61; saṃ. ni. 2.162) ettha asanimaṇḍale. Idha panāyaṃ dhammacakke mato.</paragraph>
<paragraph line="169">Taṃ panetaṃ dhammacakkaṃ duvidhaṃ hoti paṭivedhañāṇañca desanāñāṇañca. Tattha paññāpabhāvitaṃ attano ariyaphalāvahaṃ <bold>paṭivedhañāṇaṃ,</bold>karuṇāpabhāvitaṃ sāvakānaṃ ariyaphalāvahaṃ <bold>desanāñāṇaṃ</bold>. Tattha paṭivedhañāṇaṃ uppajjamānaṃ uppannanti duvidhaṃ. Tañhi abhinikkhamanato yāva arahattamaggā uppajjamānaṃ nāma, phalakkhaṇe uppannaṃ nāma. Tusitabhavanato vā yāva bodhipallaṅke arahattamaggā uppajjamānaṃ nāma, phalakkhaṇe uppannaṃ nāma. Dīpaṅkaradasabalato vā paṭṭhāya yāva arahattamaggā uppajjamānaṃ nāma, phalakkhaṇe uppannaṃ nāma. Desanāñāṇampi pavattamānaṃ pavattanti duvidhaṃ. Tañhi yāva aññātakoṇḍaññattherassa arahattamaggā pavattamānaṃ nāma, phalakkhaṇe pavattaṃ nāma. Tattha paṭivedhañāṇaṃ lokuttaraṃ, desanāñāṇaṃ lokiyaṃ. Ubhayampi panetaṃ aññehi asādhāraṇaṃ, buddhānaṃyeva orasañāṇaṃ. Tena vuttaṃ – ‘‘brahmacakkaṃ pavattetī’’ti.</paragraph>
<paragraph line="170"><bold>Kammasamādānāna</bold>nti samādiyitvā katānaṃ kusalākusalakammānaṃ, kammameva vā kammasamādānaṃ. <bold>Ṭhānaso hetuso</bold>ti paccayato ceva hetuto ca. Tattha gatiupadhikālapayogā vipākassa ṭhānaṃ. Kammaṃ hetu.</paragraph>
<paragraph line="171"><bold>Sabbatthagāmini</bold>nti sabbagatigāminiñca agatigāminiñca. <bold>Paṭipada</bold>nti maggaṃ. <bold>Yathābhūtaṃ pajānātī</bold>ti bahūsupi manussesu ekameva pāṇaṃ ghātentesu imassa cetanā nirayagāminī bhavissati, imassa tiracchānayonigāminīti iminā nayena ekavatthusmimpi kusalākusalacetanāsaṅkhātānaṃ paṭipattīnaṃ aviparītato sabhāvaṃ jānāti.</paragraph>
<paragraph line="172"><bold>Anekadhātu</bold>nti <pageBreak edition="M" number="2.0234" />cakkhudhātuādīhi, kāmadhātuādīhi vā dhātūhi bahudhātuṃ. <bold>Nānādhātu</bold>nti tāsaṃyeva dhātūnaṃ vilakkhaṇattā nānappakāradhātuṃ <pageBreak edition="P" number="3.0628" />. <bold>Loka</bold>nti khandhāyatanadhātulokaṃ. <bold>Yathābhūtaṃ pajānātī</bold>ti tāsaṃ tāsaṃ dhātūnaṃ aviparītato sabhāvaṃ paṭivijjhati.</paragraph>
<paragraph line="173"><bold>Nānādhimuttikata</bold>nti hīnapaṇītādiadhimuttīhi nānādhimuttikabhāvaṃ.</paragraph>
<paragraph line="174"><bold>Parasattāna</bold>nti padhānasattānaṃ. <bold>Parapuggalāna</bold>nti tato paresaṃ hīnasattānaṃ. Ekatthameva vā etaṃ padadvayaṃ <pageBreak edition="V" number="2.0217" />veneyyavasena bhagavatā dvedhā vuttaṃ. Idhāpi bhagavatā vuttanayeneva vuttaṃ. <bold>Indriyaparopariyatta</bold>nti saddhādīnaṃ indriyānaṃ parabhāvañca aparabhāvañca, vuddhiñca hāniñcāti attho.</paragraph>
<paragraph line="175"><bold>Jhānavimokkhasamādhisamāpattīna</bold>nti paṭhamādīnaṃ catunnaṃ jhānānaṃ, ‘‘rūpī rūpāni passatī’’tiādīnaṃ (paṭi. ma. 1.209) aṭṭhannaṃ vimokkhānaṃ, savitakkasavicārādīnaṃ tiṇṇaṃ samādhīnaṃ, paṭhamajjhānasamāpattiādīnañca navannaṃ anupubbasamāpattīnaṃ. <bold>Saṃkilesa</bold>nti hānabhāgiyadhammaṃ. <bold>Vodāna</bold>nti visesabhāgiyadhammaṃ. <bold>Vuṭṭhāna</bold>nti yena kāraṇena jhānādīhi vuṭṭhahanti, taṃ kāraṇaṃ. Taṃ pana ‘‘vodānampi vuṭṭhānaṃ, tamhā tamhā samādhimhā vuṭṭhānampi vuṭṭhāna’’nti (vibha. 828) evaṃ vuttaṃ paguṇajjhānañceva bhavaṅgaphalasamāpattiyo ca. Heṭṭhimaṃ heṭṭhimañhi paguṇajjhānaṃ uparimassa uparimassa padaṭṭhānaṃ hoti, tasmā ‘‘vodānampi vuṭṭhāna’’nti vuttaṃ. Bhavaṅgena pana sabbajjhānehi vuṭṭhānaṃ hoti, nirodhasamāpattito phalasamāpattiyā vuṭṭhānaṃ hoti. Taṃ sandhāya ‘‘tamhā tamhā samādhimhā vuṭṭhānampi vuṭṭhāna’’nti vuttaṃ.</paragraph>
<paragraph line="176">Pubbenivāsadibbacakkhuāsavakkhayañāṇāni heṭṭhā pakāsitāneva.</paragraph>
<paragraph line="177">Tattha <bold>āsavānaṃ khayā</bold>ti arahattamaggena sabbakilesānaṃ khayā. <bold>Anāsava</bold>nti āsavavirahitaṃ. <bold>Cetovimuttiṃ paññāvimutti</bold>nti ettha cetovacanena arahattaphalasampayutto samādhi, paññāvacanena taṃsampayuttā ca paññā vuttā. Tattha ca samādhi rāgato vimuttattā cetovimutti, paññā avijjāya vimuttattā paññāvimuttīti veditabbā. Vuttañhetaṃ bhagavatā – ‘‘yo hissa, bhikkhave, samādhi, tadassa samādhindriyaṃ. Yā hissa, bhikkhave, paññā, tadassa paññindriyaṃ. Iti kho, bhikkhave, rāgavirāgā cetovimutti avijjāvirāgā <pageBreak edition="M" number="2.0235" />paññāvimuttī’’ti (saṃ. ni. 5.516; 520). Apicettha samathabalaṃ cetovimutti, vipassanābalaṃ paññāvimuttīti veditabbaṃ. <bold>Diṭṭheva dhamme</bold>ti imasmiṃyeva attabhāve. <bold>Sayaṃ abhiññā sacchikatvā</bold>ti adhikāya paññāya attanāyeva paccakkhaṃ katvā, aparappaccayena ñatvāti attho. <bold>Upasampajjā</bold>ti adhigantvā, nipphādetvā vā. Imesaṃ pana dasannaṃ dasabalañāṇānaṃ vitthāro abhidhamme (vibha. 809 ādayo) vuttanayena veditabbo.</paragraph>
<paragraph line="178">Tattha <pageBreak edition="P" number="3.0629" />paravādikathā hoti – dasabalañāṇaṃ nāma pāṭiyekkaṃ ñāṇaṃ natthi, sabbaññutaññāṇassevāyaṃ pabhedoti. Na taṃ tathā daṭṭhabbaṃ. Aññameva hi dasabalañāṇaṃ, aññaṃ sabbaññutaññāṇaṃ. Dasabalañāṇañhi sakasakakiccameva jānāti, sabbaññutaññāṇaṃ tampi, tato avasesampi <pageBreak edition="V" number="2.0218" />jānāti. Dasabalañāṇesu hi paṭhamaṃ kāraṇākāraṇameva jānāti, dutiyaṃ kammantaravipākantarameva, tatiyaṃ kammaparicchedameva, catutthaṃ dhātunānattakāraṇameva, pañcamaṃ sattānaṃ ajjhāsayādhimuttimeva, chaṭṭhaṃ indriyānaṃ tikkhamudubhāvameva, sattamaṃ jhānādīhi saddhiṃ tesaṃ saṃkilesādimeva, aṭṭhamaṃ pubbenivutthakhandhasantatimeva, navamaṃ sattānaṃ cutipaṭisandhimeva, dasamaṃ saccaparicchedameva. Sabbaññutaññāṇaṃ pana etehi jānitabbañca, tato uttariñca pajānāti. Etesaṃ pana kiccaṃ na sabbaṃ karoti. Tañhi jhānaṃ hutvā appetuṃ na sakkoti, iddhi hutvā vikubbituṃ na sakkoti, maggo hutvā kilese khepetuṃ na sakkoti.</paragraph>
<paragraph line="179">Apica paravādī evaṃ pucchitabbo ‘‘dasabalañāṇaṃ nāmetaṃ savitakkasavicāraṃ avitakkavicāramattaṃ avitakkāvicāraṃ kāmāvacaraṃ rūpāvacaraṃ arūpāvacaraṃ lokiyaṃ lokuttara’’nti. Jānanto ‘‘paṭipāṭiyā satta ñāṇāni savitakkasavicārānī’’ti vakkhati. ‘‘Tato parāni dve avitakkaavicārānī’’ti vakkhati. ‘‘Āsavakkhayañāṇaṃ siyā savitakkasavicāraṃ, siyā avitakkavicāramattaṃ, siyā avitakkaavicāra’’nti vakkhati. Tathā ‘‘paṭipāṭiyā satta kāmāvacarāni, tato parāni dve rūpāvacarāni, tato avasāne ekaṃ lokuttara’’nti vakkhati. ‘‘Sabbaññutaññāṇaṃ pana savitakkasavicārameva kāmāvacarameva lokiyamevā’’ti vakkhati.</paragraph>
<paragraph line="180">Evamettha <pageBreak edition="M" number="2.0236" />apubbatthānuvaṇṇanaṃ ñatvā idāni yasmā tathāgato paṭhamaṃyeva ṭhānāṭṭhānañāṇena veneyyasattānaṃ āsavakkhayādhigamassa ceva anadhigamassa ca ṭhānāṭṭhānabhūtaṃ kilesāvaraṇābhāvaṃ passati lokiyasammādiṭṭhiṭṭhānadassanato niyatamicchādiṭṭhiṭṭhānābhāvadassanato ca. Atha nesaṃ kammavipākañāṇena vipākāvaraṇābhāvaṃ passati tihetukapaṭisandhidassanato. Sabbatthagāminipaṭipadāñāṇena kammāvaraṇābhāvaṃ passati ānantarikakammābhāvadassanato. Evaṃ anāvaraṇānaṃ anekadhātunānādhātuñāṇena anukūladhammadesanatthaṃ cariyāvisesaṃ passati dhātuvemattadassanato. Atha nesaṃ nānādhimuttikatāñāṇena adhimuttiṃ passati payogaṃ anādiyitvāpi adhimuttivasena dhammadesanatthaṃ <pageBreak edition="P" number="3.0630" />. Athevaṃ diṭṭhaadhimuttīnaṃ yathāsatti yathābalaṃ dhammaṃ desetuṃ indriyaparopariyattañāṇena indriyaparopariyattaṃ passati saddhādīnaṃ tikkhamudubhāvadassanato. Evaṃ pariññātindriyaparopariyattāpi panete sace dūre honti, atha jhānādiñāṇena jhānādīsu vasībhūtattā iddhivisesena khippaṃ upagacchati. Upagantvā ca nesaṃ pubbenivāsānussatiñāṇena pubbajātivibhāvanaṃ dibbacakkhānubhāvato pattabbena cetopariyañāṇena sampati cittavisesaṃ passanto āsavakkhayañāṇānubhāvena <pageBreak edition="V" number="2.0219" />āsavakkhayagāminiyā paṭipadāya vigatasammohattā āsavakkhayāya dhammaṃ deseti. Tasmā iminānukkamena imāni dasa balāni vuttānīti veditabbānīti.</paragraph>
<paragraph line="181" number="45">Idāni sabbabalāni lakkhaṇato niddisitukāmo <bold>kenaṭṭhena saddhābala</bold>ntiādinā nayena pucchaṃ katvā <bold>assaddhiye akampiyaṭṭhenā</bold>tiādinā nayena vissajjanaṃ akāsi. Tattha <bold>hirīyatī</bold>tiādi puggalādhiṭṭhānā desanā. Bhāvanābalādīsu adhiṭṭhānabalapariyantesu ‘‘tatthā’’ti ca, ‘‘tenā’’ti ca, ‘‘ta’’nti ca nekkhammādikameva sandhāya vuttanti veditabbaṃ. <bold>Tena cittaṃ ekagga</bold>nti tena samādhinā cittaṃ ekaggaṃ hotīti vuttaṃ hoti. <bold>Tattha jāte</bold>ti tattha samathe sampayogavasena jāte, tasmiṃ vā vipassanārammaṇaṃ hutvā jāte. <bold>Tattha sikkhatī</bold>ti tattha sekhabale sekho sikkhatīti sekhabalanti attho. <bold>Tattha sikkhitattā</bold>ti tattha asekhabale asekhassa sikkhitattā asekhabalaṃ. <bold>Tena āsavā khīṇā</bold>ti tena lokiyalokuttarena ñāṇena āsavā khīṇāti taṃ ñāṇaṃ khīṇāsavabalaṃ <pageBreak edition="M" number="2.0237" />. Lokiyenāpi hi ñāṇena āsavā khīṇā nāma vipassanāya abhāve lokuttaramaggābhāvato. Evaṃ khīṇāsavassa balanti <bold>khīṇāsavabalaṃ. Tassa ijjhatīti iddhibala</bold>nti tassa iddhimato ijjhatīti iddhiyeva balaṃ iddhibalaṃ. <bold>Appameyyaṭṭhenā</bold>ti yasmā sāvakā ṭhānāṭṭhānādīni ekadesena jānanti, sabbākārena pajānanaṃyeva sandhāya ‘‘yathābhūtaṃ pajānātī’’ti vuttaṃ. Kiñcāpi tīsu vijjāsu ‘‘yathābhūtaṃ pajānātī’’ti na vuttaṃ, aññattha pana vuttattā tāsupi vuttameva hoti. <bold>Aññatthā</bold>ti sesesu sattasu ñāṇabalesu ca abhidhamme (vibha. 760) ca dasasupi balesu. Indriyaparopariyattañāṇaṃ pana sabbathāpi sāvakehi asādhāraṇameva. Tasmā dasapi balāni sāvakehi asādhāraṇānīti. Adhimattaṭṭhena atuliyaṭṭhena appameyyāni, tasmāyeva ca ‘‘appameyyaṭṭhena tathāgatabala’’nti vuttanti.</paragraph>
<centered line="182">Balakathāvaṇṇanā niṭṭhitā.</centered>
<title line="183">10. Suññakathā</title>
<subhead line="184">Suññakathāvaṇṇanā</subhead>
<paragraph line="185" number="46">Idāni <pageBreak edition="V" number="2.0220" /><pageBreak edition="P" number="3.0631" />lokuttarabalapariyosānāya balakathāya anantaraṃ kathitāya lokuttarasuññatāpariyosānāya suttantapubbaṅgamāya suññatākathāya apubbatthānuvaṇṇanā. Suttante tāva <bold>athā</bold>ti vacanopādāne nipāto. Etena <bold>āyasmā</bold>tiādivacanassa upādānaṃ kataṃ hoti. <bold>Kho</bold>ti padapūraṇatthe nipāto. <bold>Yena bhagavā tenupasaṅkamī</bold>ti bhummatthe karaṇavacanaṃ. Tasmā yattha bhagavā, tattha upasaṅkamīti evamettha attho daṭṭhabbo. Yena vā kāraṇena bhagavā devamanussehi upasaṅkamitabbo, teneva kāraṇena upasaṅkamīti evamettha attho daṭṭhabbo. Kena ca kāraṇena bhagavā upasaṅkamitabbo? Nānappakāraguṇavisesādhigamādhippāyena, sāduphalūpabhogādhippāyena dijagaṇehi niccaphalitamahārukkho viya, tena kāraṇena upasaṅkamīti evamettha attho daṭṭhabbo. <bold>Upasaṅkamī</bold>ti ca gatoti vuttaṃ hoti. <bold>Upasaṅkamitvā</bold>ti upasaṅkamanapariyosānadīpanaṃ. Atha vā evañca gato tato āsannataraṃ ṭhānaṃ bhagavato samīpasaṅkhātaṃ gantvātipi vuttaṃ hoti.</paragraph>
<paragraph line="186"><bold>Abhivādetvā</bold>ti <pageBreak edition="M" number="2.0238" />pañcapatiṭṭhitena vanditvā. Idāni yenaṭṭhena loke aggapuggalassa upaṭṭhānaṃ āgato, taṃ pucchitukāmo dasanakhasamodhānasamujjalaṃ añjaliṃ sirasi patiṭṭhapetvā <bold>ekamantaṃ nisīdi. Ekamanta</bold>nti ca bhāvanapuṃsakaniddeso ‘‘visamaṃ candimasūriyā pariharantī’’tiādīsu (a. ni. 4.70) viya. Tasmā yathā nisinno ekamantaṃ nisinno hoti, tathā <bold>nisīdī</bold>ti evamettha attho daṭṭhabbo. Bhummatthe vā etaṃ upayogavacanaṃ. <bold>Nisīdī</bold>ti nisajjaṃ kappesi. Paṇḍitā hi devamanussā garuṭṭhānīyaṃ upasaṅkamitvā āsanakusalatāya ekamantaṃ nisīdanti, ayañca thero tesaṃ aññataro, tasmā ekamantaṃ nisīdi.</paragraph>
<paragraph line="187">Kathaṃ nisinno pana ekamantaṃ nisinno hotīti? Cha nisajjadose vajjetvā. Seyyathidaṃ – atidūraṃ accāsannaṃ uparivātaṃ unnatappadesaṃ atisammukhaṃ atipacchāti. Atidūre nisinno hi sace kathetukāmo hoti, uccāsaddena kathetabbaṃ hoti. Accāsanne nisinno saṅghaṭṭanaṃ karoti. Uparivāte nisinno sarīragandhena bādhati. Unnatappadese nisinno agāravaṃ pakāseti. Atisammukhā <pageBreak edition="V" number="2.0221" />nisinno sace daṭṭhukāmo hoti, cakkhunā cakkhuṃ āhacca daṭṭhabbaṃ hoti. Atipacchā nisinno sace daṭṭhukāmo hoti, gīvaṃ pasāretvā daṭṭhabbaṃ hoti. Tasmā ayampi ete cha nisajjadose vajjetvā nisīdi. Tena vuttaṃ ‘‘ekamantaṃ nisīdī’’ti. <bold>Etadavocā</bold>ti <pageBreak edition="P" number="3.0632" />etaṃ avoca.</paragraph>
<paragraph line="188"><bold>Suñño loko suñño lokoti, bhante, vuccatī</bold>ti imasmiṃ sāsane paṭipannehi tehi tehi bhikkhūhi ‘‘suñño loko suñño loko’’ti kathīyatīti attho. Tahiṃ tahiṃ tādisānaṃ vacanānaṃ bahukattā tesaṃ sabbesaṃ saṅgaṇhanatthaṃ āmeḍitavacanaṃ kataṃ. Evañhi vutte sabbāni tāni vacanāni saṅgahitāni honti. <bold>Kittāvatā</bold>ti kittakena parimāṇena. <bold>Nu</bold>-iti saṃsayatthe nipāto. <bold>Suññaṃ attena vā attaniyena vā</bold>ti ‘‘kārako vedako sayaṃvasī’’ti evaṃ lokaparikappitena attanā ca attābhāvatoyeva attano santakena parikkhārena ca suññaṃ. Sabbaṃ cakkhādi lokiyaṃ dhammajātaṃ, taṃyeva lujjanapalujjanaṭṭhena loko nāma. Yasmā ca attā ca ettha natthi, attaniyañca ettha natthi, <bold>tasmā suñño lokoti vuccatī</bold>ti attho. Lokuttaropi ca <pageBreak edition="M" number="2.0239" />dhammo attattaniyehi suñño eva, pucchānurūpena pana lokiyova dhammo vutto. <bold>Suñño</bold>ti ca dhammo natthīti vuttaṃ na hoti, tasmiṃ dhamme attattaniyasārassa natthibhāvo vutto hoti. Loke ca ‘‘suññaṃ gharaṃ, suñño ghaṭo’’ti vutte gharassa ghaṭassa ca natthibhāvo vutto na hoti, tasmiṃ ghare ghaṭe ca aññassa natthibhāvo vutto hoti. Bhagavatā ca ‘‘iti yañhi kho tattha na hoti, tena taṃ suññaṃ samanupassati. Yaṃ pana tattha avasiṭṭhaṃ hoti, taṃ santaṃ idamatthīti pajānātī’’ti ayameva attho vutto. Tathā ñāyaganthe ca saddaganthe ca ayameva attho. Iti imasmiṃ suttante anattalakkhaṇameva kathitaṃ.</paragraph>
<paragraph line="189" number="47">Suttantaniddese <bold>suññasuñña</bold>ntiādīni pañcavīsati mātikāpadāni suññasambandhena uddisitvā tesaṃ niddeso kato. Tattha mātikāya tāva suññasaṅkhātaṃ suññaṃ, na aññena upapadena visesitanti <bold>suññasuññaṃ</bold>. Asukanti aniddiṭṭhattā cettha suññattameva vā apekkhitvā napuṃsakavacanaṃ kataṃ. Evaṃ sesesupi. Saṅkhāroyeva sesasaṅkhārehi suññoti <bold>saṅkhārasuññaṃ</bold>. Jarābhaṅgavasena virūpo pariṇāmo vipariṇāmo, tena vipariṇāmena suññaṃ <bold>vipariṇāmasuññaṃ</bold>. Aggañca taṃ attattaniyehi, sabbasaṅkhārehi vā suññañcāti <bold>aggasuññaṃ</bold>. Lakkhaṇameva sesalakkhaṇehi suññanti <bold>lakkhaṇasuññaṃ</bold>. Nekkhammādinā vikkhambhanena suññaṃ. <bold>Vikkhambhanasuññaṃ. Tadaṅgasuññā</bold>dīsupi catūsu eseva nayo. Ajjhattañca taṃ attattaniyādīhi suññañcāti <bold>ajjhattasuññaṃ</bold>. Bahiddhā ca taṃ attattaniyādīhi suññañcāti <bold>bahiddhāsuññaṃ</bold>. Tadubhayaṃ <pageBreak edition="V" number="2.0222" />attattaniyādīhi suññanti <bold>dubhatosuññaṃ</bold>. Samāno bhāgo etassāti sabhāgaṃ, sabhāgañca taṃ attattaniyādīhi suññañcāti <bold>sabhāgasuññaṃ,</bold>sadisasuññanti attho. Vigataṃ sabhāgaṃ visabhāgaṃ, visabhāgañca <pageBreak edition="P" number="3.0633" />taṃ attattaniyādīhi suññañcāti <bold>visabhāgasuññaṃ,</bold>visadisasuññanti attho. Kesuci potthakesu sabhāgasuññaṃ visabhāgasuññaṃ nissaraṇasuññānantaraṃ likhitaṃ. Nekkhammādiesanā kāmacchandādinā suññāti <bold>esanāsuññaṃ. Pariggahasuññā</bold>dīsu tīsupi eseva nayo. Ekārammaṇe patiṭṭhitattā nānārammaṇavikkhepābhāvato ekattañca taṃ nānattena suññañcāti <bold>ekattasuññaṃ</bold>. Tabbiparītena nānattañca <pageBreak edition="M" number="2.0240" />taṃ ekattena suññañcāti <bold>nānattasuññaṃ</bold>. Nekkhammādikhanti kāmacchandādinā suññāti <bold>khantisuññaṃ. Adhiṭṭhānasuññe pariyogāhanasuññe ca</bold>eseva nayo. Pariyogahanasuññantipi pāṭho. <bold>Sampajānassā</bold>ti sampajaññena samannāgatassa parinibbāyantassa arahato. <bold>Pavattapariyādāna</bold>nti anupādāparinibbānaṃ. <bold>Sabbasuññatāna</bold>nti sabbasuññānaṃ. <bold>Paramatthasuñña</bold>nti sabbasaṅkhārābhāvato uttamatthabhūtaṃ suññaṃ.</paragraph>
<paragraph line="190" number="48">Mātikāniddese <bold>niccena vā</bold>ti bhaṅgaṃ atikkamitvā pavattamānassa kassaci niccassa abhāvato niccena ca suññaṃ. <bold>Dhuvena vā</bold>ti vijjamānakālepi paccayāyattavuttitāya thirassa kassaci abhāvato dhuvena ca suññaṃ. <bold>Sassatena vā</bold>ti abbocchinnassa sabbakāle vijjamānassa kassaci abhāvato sassatena ca suññaṃ. <bold>Avipariṇāmadhammena vā</bold>ti jarābhaṅgavasena avipariṇāmapakatikassa kassaci abhāvato avipariṇāmadhammena ca suññaṃ. Suttante attasuññatāya eva vuttāyapi niccasuññatañca sukhasuññatañca dassetuṃ idha <bold>niccena vā</bold>tiādīnipi vuttāni. Aniccasseva hi pīḷāyogena dukkhattā niccasuññatāya vuttāya sukhasuññatāpi vuttāva hoti. Rūpādayo panettha cha visayā, cakkhuviññāṇādīni cha viññāṇāni, cakkhusamphassādayo cha phassā, cakkhusamphassajā vedanādayo cha vedanā cha saṅkhittāti veditabbaṃ.</paragraph>
<paragraph line="191"><bold>Puññābhisaṅkhāro</bold>tiādīsu punāti attano kārakaṃ, pūreti cassa ajjhāsayaṃ, pujjañca bhavaṃ nibbattetīti puññaṃ, abhisaṅkharoti vipākaṃ kaṭattārūpañcāti abhisaṅkhāro, puññaṃ abhisaṅkhāro puññābhisaṅkhāro. Puññapaṭipakkhato apuññaṃ abhisaṅkhāro <bold>apuññābhisaṅkhāro</bold>. Na iñjaṃ aneñjaṃ, aneñjaṃ bhavaṃ abhisaṅkharotīti <bold>āneñjābhisaṅkhāro</bold>. Puññābhisaṅkhāro dānasīlabhāvanāvasena pavattā aṭṭha kāmāvacarakusalacetanā, bhāvanāvaseneva pavattā pañca rūpāvacarakusalacetanāti terasa cetanā honti, apuññābhisaṅkhāro pāṇātipātādivasena pavattā dvādasa akusalacetanā, āneñjābhisaṅkhāro bhāvanāvaseneva pavattā catasso arūpāvacaracetanāti <pageBreak edition="V" number="2.0223" />tayopi saṅkhārā ekūnatiṃsa cetanā honti. <bold>Kāyasaṅkhāro</bold>tiādīsu <pageBreak edition="P" number="3.0634" />kāyato vā pavatto, kāyassa vā saṅkhāroti kāyasaṅkhāro. <bold>Vacīsaṅkhāracittasaṅkhāresu</bold>pi eseva nayo. Ayaṃ tiko <pageBreak edition="M" number="2.0241" />kammāyūhanakkhaṇe puññābhisaṅkhārādīnaṃ dvārato pavattidassanatthaṃ vutto. Kāyaviññattiṃ samuṭṭhāpetvā hi kāyadvārato pavattā aṭṭha kāmāvacarakusalacetanā, dvādasa akusalacetanā, abhiññācetanā cāti ekavīsati cetanā kāyasaṅkhāro nāma, tā eva ca vacīviññattiṃ samuṭṭhāpetvā vacīdvārato pavattā vacīsaṅkhāro nāma, manodvāre pavattā pana sabbāpi ekūnatiṃsa cetanā cittasaṅkhāro nāma. <bold>Atītā saṅkhārā</bold>tiādīsu sabbepi saṅkhatadhammā sakakkhaṇaṃ patvā niruddhā atītā saṅkhārā, sakakkhaṇaṃ appattā <bold>anāgatā saṅkhārā,</bold>sakakkhaṇaṃ pattā <bold>paccuppannā saṅkhārā</bold>ti.</paragraph>
<paragraph line="192">Vipariṇāmasuññe paccuppannaṃ dassetvā tassa tassa vipariṇāmo sukhena vattuṃ sakkāti paṭhamaṃ paccuppannadhammā dassitā. Tattha <bold>jātaṃ rūpa</bold>nti paccuppannaṃ rūpaṃ. <bold>Sabhāvena suñña</bold>nti ettha sayaṃ bhāvo sabhāvo, sayameva uppādoti attho. Sato vā bhāvo sabhāvo, attatoyeva uppādoti attho. Paccayāyattavuttittā paccayaṃ vinā sayameva bhāvo, attato eva vā bhāvo etasmiṃ natthīti sabhāvena suññaṃ, sayameva bhāvena, attato eva vā bhāvena suññanti vuttaṃ hoti. Atha vā sakassa bhāvo sabhāvo. Pathavīdhātuādīsu hi anekesu rūpārūpadhammesu ekeko dhammo paraṃ upādāya sako nāma. <bold>Bhāvo</bold>ti ca dhammapariyāyavacanametaṃ. Ekassa ca dhammassa añño bhāvasaṅkhāto dhammo natthi, tasmā sakassa aññena bhāvena suññaṃ, sako aññena bhāvena suññoti attho. Tena ekassa dhammassa ekasabhāvatā vuttā hoti. Atha vā <bold>sabhāvena suñña</bold>nti suññasabhāveneva suññaṃ. Kiṃ vuttaṃ hoti? Suññasuññatāya eva suññaṃ, na aññāhi pariyāyasuññatāhi suññanti vuttaṃ hoti.</paragraph>
<paragraph line="193">Sace pana keci vadeyyuṃ ‘‘sako bhāvo sabhāvo, tena sabhāvena suñña’’nti. Kiṃ vuttaṃ hoti? Bhāvoti dhammo, so paraṃ upādāya sapadena visesito sabhāvo nāma hoti. Dhammassa kassaci avijjamānattā ‘‘jātaṃ rūpaṃ sabhāvena suñña’’nti rūpassa avijjamānatā vuttā hotīti. Evaṃ sati ‘‘jātaṃ rūpa’’ntivacanena virujjhati. Na hi uppādarahitaṃ jātaṃ nāma hoti. Nibbānañhi uppādarahitaṃ, taṃ jātaṃ nāma na <pageBreak edition="M" number="2.0242" />hoti, jātijarāmaraṇāni ca uppādarahitāni jātāni nāma na honti. Tenevettha ‘‘jātā jāti sabhāvena suññā <pageBreak edition="P" number="3.0635" />, jātaṃ jarāmaraṇaṃ <pageBreak edition="V" number="2.0224" />sabhāvena suñña’’nti evaṃ anuddharitvā bhavameva avasānaṃ katvā niddiṭṭhaṃ. Yadi uppādarahitassāpi ‘‘jāta’’ntivacanaṃ yujjeyya, ‘‘jātā jāti, jātaṃ jarāmaraṇa’’nti vattabbaṃ bhaveyya. Yasmā uppādarahitesu jātijarāmaraṇesu ‘‘jāta’’ntivacanaṃ na vuttaṃ, tasmā ‘‘sabhāvena suññaṃ avijjamāna’’nti vacanaṃ avijjamānassa uppādarahitattā ‘‘jāta’’ntivacanena virujjhati. Avijjamānassa ca ‘‘suñña’’ntivacanaṃ heṭṭhā vuttena lokavacanena ca bhagavato vacanena ca ñāyasaddaganthavacanena ca virujjhati, anekāhi ca yuttīhi virujjhati, tasmā taṃ vacanaṃ kacavaramiva chaḍḍitabbaṃ. ‘‘Yaṃ, bhikkhave, atthisammataṃ loke paṇḍitānaṃ, ahampi taṃ atthīti vadāmi. Yaṃ, bhikkhave, natthisammataṃ loke paṇḍitānaṃ, ahampi taṃ natthīti vadāmi. Kiñca, bhikkhave, atthisammataṃ loke paṇḍitānaṃ, yamahaṃ atthīti vadāmi? Rūpaṃ, bhikkhave, aniccaṃ dukkhaṃ vipariṇāmadhammaṃ atthisammataṃ loke paṇḍitānaṃ, ahampi taṃ atthīti vadāmī’’tiādīhi (saṃ. ni. 3.94) anekehi buddhavacanappamāṇehi anekāhi ca yuttīhi dhammā sakakkhaṇe vijjamānā evāti niṭṭhamettha gantabbaṃ.</paragraph>
<paragraph line="194"><bold>Vigataṃ rūpa</bold>nti uppajjitvā bhaṅgaṃ patvā niruddhaṃ atītaṃ rūpaṃ. <bold>Vipariṇatañceva suññañcā</bold>ti jarābhaṅgavasena virūpaṃ pariṇāmaṃ pattañca vattamānasseva vipariṇāmasabbhāvato atītassa vipariṇāmābhāvato tena vipariṇāmena suññañcāti attho. <bold>Jātā vedanā</bold>tiādīsupi eseva nayo. Jātijarāmaraṇaṃ pana anipphannattā sakabhāvena anupalabbhanīyato idha na yujjati, tasmā ‘‘jātā jāti, jātaṃ jarāmaraṇa’’ntiādike dve naye pahāya bhavādikameva nayaṃ pariyosānaṃ katvā ṭhapitaṃ.</paragraph>
<paragraph line="195"><bold>Agga</bold>nti agge bhavaṃ. <bold>Seṭṭha</bold>nti ativiya pasaṃsanīyaṃ. <bold>Visiṭṭha</bold>nti atisayabhūtaṃ. Viseṭṭhantipi pāṭho. Tidhāpi pasatthaṃ nibbānaṃ sammāpaṭipadāya paṭipajjitabbato <bold>padaṃ</bold>nāma. <bold>Yadida</bold>nti yaṃ idaṃ. Idāni vattabbaṃ nibbānaṃ nidasseti. Yasmā nibbānaṃ āgamma sabbasaṅkhārānaṃ samatho hoti, khandhūpadhikilesūpadhiabhisaṅkhārūpadhikāmaguṇūpadhisaṅkhātānaṃ upadhīnaṃ paṭinissaggo hoti, taṇhānaṃ khayo virāgo nirodho ca hoti, tasmā <bold>sabbasaṅkhārasamatho sabbūpadhipaṭinissaggo</bold><pageBreak edition="M" number="2.0243" /><bold>taṇhakkhayo virāgo nirodho</bold>ti vuccati. <bold>Nibbāna</bold>nti sabhāvalakkhaṇena nigamitaṃ.</paragraph>
<paragraph line="196">Lakkhaṇesu <pageBreak edition="V" number="2.0225" />hi ‘‘tīṇimāni, bhikkhave, bālassa bālalakkhaṇāni bālanimittāni bālāpadānāni. Katamāni tīṇi? Idha, bhikkhave, bālo duccintitacintī ca hoti dubbhāsitabhāsī <pageBreak edition="P" number="3.0636" />ca dukkaṭakammakārī ca. Imāni kho, bhikkhave, tīṇi bālassa bālalakkhaṇāni bālanimittāni bālāpadānānī’’ti (a. ni. 3.3; ma. ni. 3.246) vuttaṃ. Paṇḍitehi bālassa bāloti sallakkhaṇato tividhaṃ <bold>bālalakkhaṇaṃ</bold>. ‘‘Tīṇimāni, bhikkhave, paṇḍitassa paṇḍitalakkhaṇāni paṇḍitanimittāni paṇḍitāpadānāni. Katamāni tīṇi? Idha, bhikkhave, paṇḍito sucintitacintī ca hoti subhāsitabhāsī ca sukatakammakārī ca. Imāni kho, bhikkhave, tīṇi paṇḍitassa paṇḍitalakkhaṇāni paṇḍitanimittāni paṇḍitāpadānānī’’ti (a. ni. 3.3; ma. ni. 3.253) vuttaṃ. Paṇḍitehi paṇḍitassa paṇḍitoti sallakkhaṇato tividhaṃ <bold>paṇḍitalakkhaṇaṃ</bold>.</paragraph>
<paragraph line="197">‘‘Tīṇimāni, bhikkhave, saṅkhatassa saṅkhatalakkhaṇāni. Katamāni tīṇi? Uppādo paññāyati, vayo paññāyati, ṭhitassa aññathattaṃ paññāyati. Imāni kho, bhikkhave, tīṇi saṅkhatassa saṅkhatalakkhaṇānī’’ti (a. ni. 3.47-48) vuttaṃ. Uppādo eva saṅkhatamiti lakkhaṇanti <bold>saṅkhatalakkhaṇaṃ</bold>. Evamitaradvayepi attho veditabbo. Iminā uppādakkhaṇe sesadvinnaṃ, ṭhitikkhaṇe sesadvinnaṃ, bhaṅgakkhaṇe ca sesadvinnaṃ abhāvo dassito. Yaṃ panettha peyyālamukhena jātiyā ca jarāmaraṇassa ca uppādādilakkhaṇaṃ vuttaṃ, taṃ vipariṇāmasuññatāya jātijarāmaraṇāni hitvā bhavapariyosānasseva nayassa vacanena ca uppādādīnaṃ uppādādiavacanasamayena ca virujjhati. Lakkhaṇasote patitattā pana sotapatitaṃ katvā likhitanti veditabbaṃ. Yathā ca abhidhamme (dha. sa. 562-565) ahetukavipākamanodhātumanoviññāṇadhātūnaṃ saṅgahavāre labbhamānampi jhānaṅgaṃ pañcaviññāṇasote patitvā gatanti na uddhaṭanti vuttaṃ, evamidhāpi sotapatitatā veditabbā. Atha vā jātijarāmaraṇavantānaṃ saṅkhārānaṃ uppādādayo ‘‘jātijarāmaraṇaṃ aniccato’’tiādīsu (paṭi. ma. 1.73; 2.4) viya tesaṃ viya katvā vuttanti veditabbaṃ.</paragraph>
<paragraph line="198"><bold>Nekkhammena</bold><pageBreak edition="M" number="2.0244" /><bold>kāmacchando vikkhambhito ceva suñño cā</bold>ti kāmacchando nekkhammena vikkhambhito ceva nekkhammassa tattha abhāvato teneva vikkhambhanasaṅkhātena nekkhammena suñño ca. Evaṃ sesesupi yojanā kātabbā. Tadaṅgappahānasamucchedappahānesupi cettha tadaṅgavasena ca samucchedavasena ca pahīnaṃ dūrīkatameva hotīti iminā dūrīkaraṇaṭṭhena vikkhambhanaṃ vuttaṃ.</paragraph>
<paragraph line="199"><bold>Nekkhammena</bold><pageBreak edition="V" number="2.0226" /><bold>kāmacchando tadaṅgasuñño</bold>ti nekkhammena pahīno kāmacchando tena nekkhammasaṅkhātena aṅgena suñño. Atha vā yo koci kāmacchando nekkhammassa tattha abhāvato nekkhammena tena aṅgena suñño. Evaṃ sesesupi yojanā kātabbā. Tassa tassa aṅgassa tattha tattha abhāvamatteneva cettha upacārappanājhānavasena ca <pageBreak edition="P" number="3.0637" />vipassanāvasena ca tadaṅgasuññatā niddiṭṭhā. Pahānadīpakassa vacanassa abhāvena pana vivaṭṭanānupassanaṃyeva pariyosānaṃ katvā vipassanā niddiṭṭhā, cattāro maggā na niddiṭṭhā. <bold>Nekkhammena kāmacchando samucchinno ceva suñño cā</bold>tiādīsu vikkhambhane vuttanayeneva attho veditabbo. Tadaṅgavikkhambhanavasena pahīnānipi cettha samudācārābhāvato samucchinnāni nāma hontīti iminā pariyāyena samucchedo vutto, taṃtaṃsamucchedakiccasādhanavasena vā maggasampayuttanekkhammādivasena vuttantipi veditabbaṃ. Paṭippassaddhinissaraṇasuññesu ca idha vuttanayeneva attho veditabbo. Tadaṅgavikkhambhanasamucchedapahānesu panettha paṭippassaddhimattattaṃ nissaṭamattattañca gahetvā vuttaṃ. Pañcasupi etesu suññesu nekkhammādīniyeva vikkhambhanatadaṅgasamucchedapaṭippassaddhinissaraṇanāmena vuttāni. <bold>Ajjhatta</bold>nti ajjhattabhūtaṃ. <bold>Bahiddhā</bold>ti bahiddhābhūtaṃ. <bold>Dubhatosuñña</bold>nti ubhayasuññaṃ. Paccattādīsupi hi to-itivacanaṃ hotiyeva.</paragraph>
<paragraph line="200">Cha ajjhattikāyatanādīni chaajjhattikāyatanādīnaṃ bhāvena <bold>sabhāgāni</bold>. Parehi <bold>visabhāgāni. Viññāṇakāyā</bold>tiādīsu cettha kāyavacanena viññāṇādīniyeva vuttāni. <bold>Nekkhammesanā</bold>dīsu nekkhammādīniyeva tadatthikehi viññūhi esīyantīti esanā. Atha vā pubbabhāge nekkhammādīnaṃ esanāpi kāmacchandādīhi suññā, kiṃ pana nekkhammādīnītipi vuttaṃ hoti? <bold>Pariggahā</bold>dīsu nekkhammādīniyeva pubbabhāge esitāni aparabhāge pariggayhantīti <pageBreak edition="M" number="2.0245" /><bold>pariggaho</bold>ti, pariggahitāni pattivasena paṭilabbhantīti <bold>paṭilābho</bold>ti, paṭiladdhāni ñāṇavasena paṭivijjhīyantīti <bold>paṭivedho</bold>ti ca vuttāni. Ekattasuññañca nānattasuññañca sakiṃyeva pucchitvā ekattasuññaṃ vissajjetvā nānattasuññaṃ avissajjetvāva sakiṃ nigamanaṃ kataṃ. Kasmā na vissajjitanti ce? Vuttapariyāyenevettha yojanā ñāyatīti na vissajjitanti veditabbaṃ. Ayaṃ panettha yojanā – nekkhammaṃ ekattaṃ, kāmacchando nānattaṃ, kāmacchando nānattaṃ, nekkhammekattena suññanti. Evaṃ sesesupi yojanā veditabbā.</paragraph>
<paragraph line="201"><bold>Khanti</bold>ādīsu nekkhammādīniyeva khamanato ruccanato <bold>khantī</bold>ti, rocitāniyeva pavisitvā tiṭṭhanato <bold>adhiṭṭhāna</bold>nti, pavisitvā ṭhitānaṃ yathārucimeva sevanato <bold>pariyogāhana</bold>nti ca <pageBreak edition="V" number="2.0227" />vuttāni. <bold>Idha</bold><pageBreak edition="P" number="3.0638" /><bold>sampajāno</bold>tiādiko paramatthasuññaniddeso parinibbānañāṇaniddese vaṇṇitoyeva.</paragraph>
<paragraph line="202">Imesu ca sabbesu suññesu saṅkhārasuññaṃ vipariṇāmasuññaṃ lakkhaṇasuññañca yathāvuttānaṃ dhammānaṃ aññamaññaasammissatādassanatthaṃ. Yattha pana akusalapakkhikānaṃ kusalapakkhikena suññatā vuttā, tena akusale ādīnavadassanatthaṃ. Yattha pana kusalapakkhikānaṃ akusalapakkhikena suññatā vuttā, tena kusale ānisaṃsadassanatthaṃ. Yattha attattaniyādīhi suññatā vuttā, taṃ sabbasaṅkhāresu nibbidājananatthaṃ. Aggasuññaṃ paramatthasuññañca nibbāne ussāhajananatthaṃ vuttanti veditabbaṃ.</paragraph>
<paragraph line="203">Tesu aggasuññañca paramatthasuññañcāti dve suññāni atthato ekameva nibbānaṃ aggaparamatthavasena saupādisesaanupādisesavasena ca dvidhā katvā vuttaṃ. Tāni dve attattaniyasuññato saṅkhārasuññato ca sabhāgāni. ‘‘Suññasuññaṃ ajjhattasuññaṃ bahiddhāsuññaṃ dubhatosuññaṃ sabhāgasuññaṃ visabhāgasuñña’’nti imāni cha suññāni suññasuññameva hoti. Ajjhattādibhedato pana chadhā vuttāni. Tāni cha ca attattaniyādisuññato sabhāgāni. Saṅkhāravipariṇāmalakkhaṇasuññāni, vikkhambhanatadaṅgasamucchedapaṭippassaddhinissaraṇasuññāni, esanāpariggahapaṭilābhapaṭivedhasuññāni, ekattanānattasuññāni, khantiadhiṭṭhānapariyogāhanasuññāni cāti sattarasa suññāni attani avijjamānehi tehi tehi dhammehi suññattā avijjamānānaṃ vasena visuṃ visuṃ vuttāni. Saṅkhāravipariṇāmalakkhaṇasuññāni pana <pageBreak edition="M" number="2.0246" />itarena itarena asammissavasena sabhāgāni, vikkhambhanādīni pañca kusalapakkhena suññattā sabhāgāni, esanādīni cattāri, khantiādīni ca tīṇi akusalapakkhena suññattā sabhāgāni, ekattanānattasuññāni aññamaññapaṭipakkhavasena sabhāgāni.</paragraph>
<gatha1 line="204">Sabbe dhammā samāsena, tidhā dvedhā tathekadhā;</gatha1>
<gathalast line="205">Suññāti suññatthavidū, vaṇṇayantīdha sāsane.</gathalast>
<paragraph line="206">Kathaṃ? Sabbe tāva lokiyā dhammā dhuvasubhasukhaattavirahitattā dhuvasubhasukhaattasuññā. Maggaphaladhammā dhuvasukhattavirahitattā dhuvasukhattasuññā. Aniccattāyeva sukhena suññā. Anāsavattā na subhena suññā. Nibbānadhammo attasseva abhāvato attasuñño. Lokiyalokuttarā pana sabbepi saṅkhatā dhammā sattassa kassaci abhāvato sattasuññā. Asaṅkhato <pageBreak edition="V" number="2.0228" /><pageBreak edition="P" number="3.0639" />nibbānadhammo tesaṃ saṅkhārānampi abhāvato saṅkhārasuñño. Saṅkhatāsaṅkhatā pana sabbepi dhammā attasaṅkhātassa puggalassa abhāvato attasuññāti.</paragraph>
<centered line="207">Saddhammappakāsiniyā paṭisambhidāmaggaaṭṭhakathāya</centered>
<centered line="208">Suññakathāvaṇṇanā niṭṭhitā.</centered>
<centered line="209">Yuganaddhavaggavaṇṇanā niṭṭhitā.</centered>
<centered line="210">Niṭṭhitā ca majjhimavaggassa apubbatthānuvaṇṇanā.</centered>
</body>
</document>