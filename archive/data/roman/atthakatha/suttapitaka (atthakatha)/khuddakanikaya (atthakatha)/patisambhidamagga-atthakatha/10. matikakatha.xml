<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0517a.att23.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha/10. matikakatha.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha</directory>
    <basename>10. matikakatha</basename>
    <titlePath>10. Mātikākathā - Paṭisambhidāmagga-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">10. Mātikākathā</chapter>
    <subhead line="2">Mātikākathāvaṇṇanā</subhead>
    <paragraph line="3" number="40"> Idāni <pageBreak edition="Vipassana Research Institut" number="2.0295" /> mahāthero vipassanākathānantaraṃ sakale paṭisambhidāmagge niddiṭṭhe samathavipassanāmagganibbānadhamme ākāranānattavasena nānāpariyāyehi thometukāmo <bold>nicchāto</bold>tiādīni ekūnavīsati mātikāpadāni uddisitvā tesaṃ niddesavasena mātikākathaṃ nāma kathesi. Tassā ayaṃ apubbatthānuvaṇṇanā. Mātikāya tāva <bold>nicchāto</bold>ti amilāto. Sabbepi hi kilesā pīḷāyogato milātā, rāgopi tāva nirantarappavatto sarīraṃ dahati, kiṃ panaññe kilesā <pageBreak edition="Pali Text Society" number="3.0701" />. ‘‘Tayome, bhikkhave, aggī rāgaggi dosaggi mohaggī’’ti (itivu. 93; dī. ni. 3.305) pana kilesanāyakā tayo eva kilesā vuttā, taṃsampayuttāpi pana dahantiyeva. Evaṃ chātakilesābhāvato nicchāto. Ko so? Vimokkhasambandhena vimokkhoti daṭṭhabbo. Muccatīti <bold>mokkho</bold>. Vimuccatīti <bold>vimokkho</bold>ti <pageBreak edition="Myanmar" number="2.0319" /> attho. Idamekaṃ mātikāpadaṃ. <bold>Vijjāvimuttī</bold>ti vijjāyeva vimutti. Idamekaṃ mātikāpadaṃ. <bold>Jhānavimokkho</bold>ti jhānameva vimokkho. Idamekaṃ mātikāpadaṃ. Sesāni ekekānevāti evaṃ ekūnavīsati mātikāpadāni.</paragraph>
    <paragraph line="4" number="41"><bold>Nekkhammena kāmacchandato nicchāto</bold>ti nekkhammena kāmacchandato apetattā kāmacchandato nikkileso yogī. Tena paṭiladdhaṃ nekkhammampi nicchāto nikkileso vimokkho. Evaṃ sesesupi. <bold>Nekkhammena kāmacchandato muccatīti vimokkho</bold>ti nekkhammena kāmacchandato yogī muccatīti taṃ nekkhammaṃ vimokkhoti attho. Evaṃ sesesupi. <bold>Vijjatīti vijjā</bold>ti sabhāvato vijjati atthi upalabbhatīti vijjā nāmāti attho. Atha vā sabhāvajānanatthaṃ paṭipannehi yogīhi sabhāvaṃ vedīyati jānīyatīti vijjā nāmāti attho. Atha vā visesalābhatthaṃ paṭipannehi yogīhi vedīyati paṭilābhīyatīti vijjā nāmāti attho. Atha vā attanā vinditabbaṃ bhūmiṃ vindati labhatīti vijjā nāmāti attho. Atha vā sabhāvadassanahetuttā sabhāvaṃ viditaṃ karotīti vijjā nāmāti attho. <bold>Vijjanto muccati, muccanto</bold><pageBreak edition="Vipassana Research Institut" number="2.0296" /><bold>vijjatī</bold>ti yathāvutto dhammo yathāvuttenatthena vijjamāno yathāvuttato muccati, yathāvuttato muccamāno yathāvuttenatthena vijjatīti vijjāvimutti nāmāti attho.</paragraph>
    <paragraph line="5"><bold>Kāmacchandaṃ saṃvaraṭṭhenā</bold>ti kāmacchandanivāraṇaṭṭhena taṃ nekkhammaṃ <bold>sīlavisuddhi</bold> nāmāti attho. Taṃyeva avikkhepahetuttā avikkhepaṭṭhena <bold>cittavisuddhi</bold>. Dassanahetuttā dassanaṭṭhena <bold>diṭṭhivisuddhi</bold>. Sesesupi eseva nayo. <bold>Paṭippassambhetī</bold>ti nekkhammādinā kāmacchandādikaṃ yogāvacaro paṭippassambhetīti nekkhammādiko dhammo passaddhi nāmāti attho. <bold>Pahīnattā</bold>ti tena tena pahānena pahīnattā. <bold>Ñātaṭṭhena ñāṇa</bold>nti jhānapaccavekkhaṇāvasena vipassanāvasena maggapaccavekkhaṇāvasena ñātaṭṭhena nekkhammādikaṃ ñāṇaṃ nāmāti attho. <bold>Diṭṭhattā dassana</bold>nti etthāpi eseva nayo. <bold>Visujjhatī</bold>ti yogī, nekkhammādikā <bold>visuddhi</bold>.</paragraph>
    <paragraph line="6">Nekkhammaniddese <pageBreak edition="Myanmar" number="2.0320" /> nekkhammaṃ alobhattā kāmarāgato nissaṭanti <bold>nissaraṇaṃ</bold>. Tato nikkhantanti <bold>nekkhammaṃ</bold>. ‘‘Rūpānametaṃ nissaraṇaṃ yadidaṃ nekkhamma’’nti vuccamāne āruppavisesassa adissanato <pageBreak edition="Pali Text Society" number="3.0702" /> visesassa dassanatthaṃ aññattha vuttapāṭhakkameneva <bold>yadidaṃ āruppa</bold>nti vuttaṃ. Tañca āruppaṃ rūpato nikkhantattā nekkhammaṃ nāmāti adhikāravaseneva vuttaṃ hoti. <bold>Bhūta</bold>nti uppādasamāyogadīpanaṃ. <bold>Saṅkhata</bold>nti paccayabalavisesadassanaṃ. <bold>Paṭiccasamuppanna</bold>nti paccayasamāyogepi paccayānaṃ abyāpārabhāvadassanaṃ. <bold>Nirodho tassa nekkhamma</bold>nti nibbānaṃ tato saṅkhatato nikkhantattā tassa saṅkhatassa nekkhammaṃ nāma. Āruppassa ca nirodhassa ca gahaṇaṃ aññattha pāṭhe vuttakkameneva kataṃ. ‘‘Kāmacchandassa nekkhammaṃ nekkhamma’’nti vuccamāne punaruttaṃ hoti. Nekkhammavacaneneva ca tassa nekkhammasiddhīti taṃ avatvā sesanekkhammameva vuttaṃ. Taṃ ujukameva. Nissaraṇaniddesepi imināva nayena attho veditabbo. Nissaraṇīyā dhātuyo panettha ujukameva nekkhammanti vuttaṃ. <bold>Paviveko</bold>ti pavivittabhāvo nekkhammādikoyeva. <bold>Vosajjatī</bold>ti yogī, nekkhammādayo <bold>vosaggo</bold>. Nekkhammaṃ pavattento yogī nekkhammena caratīti vuccati. Taṃ pana nekkhammaṃ <bold>cariyā</bold>. Esa nayo sesesupi. Jhānavimokkhaniddese vattabbaṃ vimokkhakathāyaṃ vuttaṃ. Kevalaṃ tattha ‘‘jānātīti jhānavimokkho’’ti (paṭi. ma. 1.217) vuttaṃ, idha pana ‘‘jānātīti, jhāyatī’’ti puggalādhiṭṭhānāva desanā katāti ayaṃ viseso.</paragraph>
    <paragraph line="7" number="42"> Bhāvanādhiṭṭhānajīvitaniddese ca puggalādhiṭṭhānā desanā katā. Dhammato pana <bold>bhāvanā</bold> nāma nekkhammādayova. <bold>Adhiṭṭhānaṃ</bold> nāma nekkhammādivasena patiṭṭhāpitacittameva. <bold>Jīvitaṃ</bold> nāma nekkhammādivasena patiṭṭhāpitacittassa sammāājīvo nāma. Ko so sammāājīvo nāma <pageBreak edition="Vipassana Research Institut" number="2.0297" />? Micchājīvā virati, dhammena samena paccayapariyesanavāyāmo ca. Tattha <bold>samaṃ jīvatī</bold>ti samaṃ jīvitaṃ jīvati, bhāvanapuṃsakavacanaṃ vā, samena jīvatīti vuttaṃ hoti. <bold>No visama</bold>nti ‘‘samaṃ jīvatī’’ti vuttasseva atthassa paṭisedhavasena avadhāraṇaṃ kataṃ. <bold>Sammā jīvatī</bold>ti ākāranidassanaṃ. <bold>No micchā</bold>ti tasseva niyamanaṃ. <bold>Visuddhaṃ jīvatī</bold>ti sabhāvavisuddhiyā visuddhaṃ jīvitaṃ jīvati. <bold>No kiliṭṭha</bold>nti tasseva niyamanaṃ. <bold>Yaññadevā</bold>tiādīhi yathāvuttānaṃ <pageBreak edition="Myanmar" number="2.0321" /> tissannaṃ sampadānaṃ ānisaṃsaṃ dasseti. Tattha <bold>yaññadevā</bold>ti yaṃ yaṃ eva. <bold>Khattiyaparisa</bold>nti khattiyānaṃ sannipātaṃ. So hi samantato sīdanti ettha akatabuddhinoti parisāti vuccati. Eseva nayo itarattaye. Khattiyādīnaṃyeva āgamanasampattiyā ñāṇasampattiyā ca samannāgatattā tāsaṃyeva catassannaṃ gahaṇaṃ <pageBreak edition="Pali Text Society" number="3.0703" />, na suddaparisāya. <bold>Visārado</bold>ti tīhi sampadāhi sampanno vigatasārajjo, nibbhayoti attho. <bold>Amaṅkubhūto</bold>ti asaṅkucito na nittejabhūto. <bold>Taṃ kissa hetū</bold>ti taṃ visāradattaṃ kena hetunā kena kāraṇena hotīti ceti attho. Idāni <bold>tathā hī</bold>ti tassa kāraṇavacanaṃ. Yasmā evaṃ tisampadāsampanno, tasmā ‘‘visārado hotī’’ti visāradabhāvassa kāraṇaṃ dassetvā niṭṭhapesīti.</paragraph>
    <centered line="8">Saddhammappakāsiniyā paṭisambhidāmagga-aṭṭhakathāya</centered>
    <centered line="9">Mātikākathāvaṇṇanā niṭṭhitā.</centered>
    <centered line="10">Paññāvaggavaṇṇanā niṭṭhitā.</centered>
    <centered line="11">Niṭṭhitā cūḷavaggassa apubbatthānuvaṇṇanā.</centered>
    <centered line="12">Ettāvatā ca tivaggasaṅgahitassa</centered>
    <paragraph line="13">Samatiṃsakathāpaṭimaṇḍitasspaṭisambhidāmaggassa atthavaṇṇanā niṭṭhitā hotīti.</paragraph>
    <subhead line="14">Nigamanakathā</subhead>
    <gatha1 line="15">Mahāvaggo <pageBreak edition="Vipassana Research Institut" number="2.0298" /><pageBreak edition="Myanmar" number="2.0322" /> majjhimo ca, cūḷavaggo ca nāmato;</gatha1>
    <gathalast line="16">Tayo vaggā idha vuttā, pamāṇapaṭipāṭiyā.</gathalast>
    <gatha1 line="17">Vagge vagge dasa dasa, kathā yā tā udīritā;</gatha1>
    <gathalast line="18">Uddānagāthā sabbāsaṃ, imā tāsaṃ yathākkamaṃ.</gathalast>
    <gatha1 line="19">Ñāṇaṃ diṭṭhi ānāpānaṃ, indriyaṃ vimokkhapañcamaṃ;</gatha1>
    <gathalast line="20">Gati kammaṃ vipallāso, maggo maṇḍoti tā dasa.</gathalast>
    <gatha1 line="21">Yuganaddhasaccabojjhaṅgā, mettā virāgapañcamā;</gatha1>
    <gathalast line="22">Paṭisambhidā dhammacakkaṃ, lokuttarabalasuññatā.</gathalast>
    <gatha1 line="23">Paññā iddhi abhisamayo, viveko cariyapañcamo;</gatha1>
    <gathalast line="24">Pāṭihīraṃ samasīsa-sati vipassanamātikā.</gathalast>
    <gatha1 line="25">Yo so sugatasutānaṃ, adhipatibhūtena bhūtahitaratinā;</gatha1>
    <gathalast line="26">Therena thiraguṇavatā, vutto <bold>paṭisambhidāmaggo</bold>.</gathalast>
    <gatha1 line="27">Tassa<bold>tthavaṇṇanā</bold> yā, pubbaṭṭhakathānayaṃ tathā yuttiṃ;</gatha1>
    <gathalast line="28">Nissāya mayāraddhā, niṭṭhānamupāgatā esā.</gathalast>
    <gatha1 line="29">Yaṃ taṃ uttaramantī, mantiguṇayuto yuto ca saddhāya;</gatha1>
    <gathalast line="30">Kārayi mahāvihāre, pariveṇamanekasādhuguṇaṃ.</gathalast>
    <gatha1 line="31">Therenettha <pageBreak edition="Vipassana Research Institut" number="2.0299" /><pageBreak edition="Pali Text Society" number="3.0704" /> nivasatā, samāpitāyaṃ <bold>mahābhidhānena</bold>;</gatha1>
    <gathalast line="32">Tatiye vasse cutito, moggallānassa bhūpatino.</gathalast>
    <gatha1 line="33">Samayaṃ anulomentī, therānaṃ theravādadīpānaṃ;</gatha1>
    <gathalast line="34">Niṭṭhaṃ gatā yathāyaṃ, aṭṭhakathā lokahitajananī.</gathalast>
    <gatha1 line="35">Dhammaṃ anulomentā, attahitaṃ parahitañca sādhentā;</gatha1>
    <gathalast line="36">Niṭṭhaṃ gacchantu tathā, manorathā sabbasattānaṃ.</gathalast>
    <gatha1 line="37"><bold>Saddhammapakāsiniyā,</bold> aṭṭhakathāyettha gaṇitakusalehi;</gatha1>
    <gathalast line="38">Gaṇitā tu bhāṇavārā, viññeyyā aṭṭhapaññāsa.</gathalast>
    <gatha1 line="39">Ānuṭṭhubhena <pageBreak edition="Myanmar" number="2.0323" /> assā, chandobandhena gaṇiyamānā tu;</gatha1>
    <gathalast line="40">Cuddasasahassasaṅkhā, gāthāyo pañca ca satāni.</gathalast>
    <gatha1 line="41">Sāsanaciraṭṭhitatthaṃ, lokahitatthañca sādarena mayā;</gatha1>
    <gathalast line="42">Puññaṃ imaṃ racayatā, yaṃ pattamanappakaṃ vipulaṃ.</gathalast>
    <gatha1 line="43">Puññena tena loko, saddhammarasāyanaṃ dasabalassa;</gatha1>
    <gathalast line="44">Upabhuñjitvā vimalaṃ, pappotu sukhaṃ sukhenevāti.</gathalast>
    <centered line="45">Saddhammappakāsinī nāma</centered>
    <centered line="46">Paṭisambhidāmaggappakaraṇassa aṭṭhakathā niṭṭhitā.</centered>
  </content>
</document>