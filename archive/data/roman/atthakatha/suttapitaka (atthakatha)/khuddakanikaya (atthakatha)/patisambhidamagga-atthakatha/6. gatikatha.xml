<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0517a.att7.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha/6. gatikatha.xml</archivePath>
    <baseFileName>6. gatikatha</baseFileName>
    <titlePath>6. Gatikathā - Paṭisambhidāmagga-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">6. Gatikathā</chapter>
    <title line="2">Gatikathāvaṇṇanā</title>
    <paragraph line="3" number="231"> Idāni <pageBreak edition="Vipassana Research Institut" number="2.0156" /><pageBreak edition="Pali Text Society" number="3.0570" /> tassā vimokkhuppattiyā hetubhūtaṃ hetusampattiṃ dassentena kathitāya gatikathāya apubbatthānuvaṇṇanā. Duhetukapaṭisandhikassāpi hi ‘‘natthi jhānaṃ apaññassā’’ti (dha. pa. 372) vacanato jhānampi na uppajjati, kiṃ <pageBreak edition="Myanmar" number="2.0170" /> pana vimokkho. Tattha <bold>gatisampattiyā</bold>ti nirayatiracchānayonipettivisayamanussadevasaṅkhātāsu pañcasu gatīsu manussadevasaṅkhātāya gatisampattiyā. Etena purimā tisso gativipattiyo paṭikkhipati. Gatiyā sampatti gatisampatti, sugatīti vuttaṃ hoti. <bold>Gatī</bold>ti ca sahokāsā khandhā. Pañcasu ca gatīsu pettivisayaggahaṇeneva asurakāyopi gahito. <bold>Devā</bold>ti cha kāmāvacaradevā brahmāno ca. Devaggahaṇena asurāpi saṅgahitā. <bold>Ñāṇasampayutte</bold>ti ñāṇasampayuttapaṭisandhikkhaṇe. Khaṇopi hi ñāṇasampayuttayogena teneva vohārena vuttoti veditabbo. <bold>Katinaṃ hetūna</bold>nti alobhādosāmohahetūsu katinaṃ hetūnaṃ. <bold>Upapattī</bold>ti upapajjanaṃ, nibbattīti attho.</paragraph>
    <paragraph line="4">Yasmā pana suddakulajātāpi tihetukā honti, tasmā te sandhāya paṭhamapucchā. Yasmā ca yebhuyyena mahāpuññā tīsu mahāsālakulesu jāyanti, tasmā tesaṃ tiṇṇaṃ kulānaṃ vasena tisso pucchā. Pāṭho pana saṅkhitto. Mahatī sālā etesanti mahāsālā, mahāgharā mahāvibhavāti attho. Atha vā mahā sāro etesanti mahāsārāti vattabbe ra-kārassa la-kāraṃ katvā ‘‘mahāsālā’’ti vuttaṃ. Khattiyā mahāsālā, khattiyesu vā mahāsālāti <bold>khattiyamahāsālā</bold>. Sesesupi eseva nayo. Tattha yassa khattiyassa gehe pacchimantena koṭisataṃ dhanaṃ nidhānagataṃ hoti, kahāpaṇānañca vīsati ambaṇāni divasaṃ valañje nikkhamanti, ayaṃ <bold>khattiyamahāsālo</bold> nāma. Yassa brāhmaṇassa gehe pacchimantena asītikoṭidhanaṃ nidhānagataṃ hoti, kahāpaṇānañca dasa ambaṇāni divasaṃ valañje nikkhamanti, ayaṃ <bold>brāhmaṇamahāsālo</bold> nāma. Yassa gahapatissa gehe pacchimantena cattālīsakoṭidhanaṃ nidhānagataṃ hoti, kahāpaṇānañca pañca ambaṇāni divasaṃ valañje nikkhamanti, ayaṃ <bold>gahapatimahāsālo</bold> nāma.</paragraph>
    <paragraph line="5">Rūpāvacarānaṃ <pageBreak edition="Vipassana Research Institut" number="2.0157" /> arūpāvacarānañca ekantatihetukattā ‘‘ñāṇasampayutte’’ti na vuttaṃ, manussesu pana duhetukāhetukānañca sabbhāvato, kāmāvacaresu devesu duhetukānañca sabbhāvato sesesu ‘‘ñāṇasampayutte’’ti vuttaṃ. Ettha ca kāmāvacaradevā pañcakāmaguṇaratiyā <pageBreak edition="Pali Text Society" number="3.0571" /> kīḷanti, sarīrajutiyā ca jotantīti <bold>devā,</bold> rūpāvacarabrahmāno jhānaratiyā kīḷanti <pageBreak edition="Myanmar" number="2.0171" />, sarīrajutiyā ca jotantīti devā, arūpāvacarabrahmāno jhānaratiyā kīḷanti, ñāṇajutiyā ca jotantīti devā.</paragraph>
    <paragraph line="6" number="232"><bold>Kusalakammassa javanakkhaṇe</bold>ti atītajātiyā idha tihetukapaṭisandhijanakassa tihetukakāmāvacarakusalakammassa ca javanavīthiyaṃ punappunaṃ uppattivasena sattavāraṃ javanakkhaṇe, pavattanakāleti attho. <bold>Tayo hetū kusalā</bold>ti alobho kusalahetu adoso kusalahetu amoho kusalahetu. <bold>Tasmiṃ khaṇe jātacetanāyā</bold>ti tasmiṃ vuttakkhaṇeyeva jātāya kusalacetanāya. <bold>Sahajātapaccayā hontī</bold>ti uppajjamānā ca sahauppādanabhāvena upakārakā honti. <bold>Tena vuccatī</bold>ti tena sahajātapaccayabhāveneva vuccati. <bold>Kusalamūlapaccayāpi saṅkhārā</bold>ti ekacittakkhaṇikapaccayākāranayena vuttaṃ. ‘‘Saṅkhārā’’ti ca bahuvacanena tattha saṅkhārakkhandhasaṅgahitā sabbe cetasikā gahitāti veditabbaṃ. Apisaddena saṅkhārapaccayāpi kusalamūlānītipi vuttaṃ hoti.</paragraph>
    <paragraph line="7"><bold>Nikantikkhaṇe</bold>ti attano vipākaṃ dātuṃ paccupaṭṭhitakamme vā tathā paccupaṭṭhitakammena upaṭṭhāpite kammanimitte vā gatinimitte vā uppajjamānānaṃ nikantikkhaṇe. <bold>Nikantī</bold>ti nikāmanā patthanā. Āsannamaraṇassa hi mohena ākulacittattā avīcijālāyapi nikanti uppajjati, kiṃ pana sesesu nimittesu. <bold>Dve hetū</bold>ti lobho akusalahetu moho akusalahetu. Bhavanikanti pana paṭisandhianantaraṃ pavattabhavaṅgavīthito vuṭṭhitamattasseva attano khandhasantānaṃ ārabbha sabbesampi uppajjati. ‘‘Yassa vā pana yattha akusalā dhammā na uppajjittha, tassa tattha kusalā dhammā na uppajjitthāti āmantā’’ti evamādi idameva sandhāya vuttaṃ. <bold>Tasmiṃ khaṇe jātacetanāyā</bold>ti akusalacetanāya.</paragraph>
    <paragraph line="8"><bold>Paṭisandhikkhaṇe</bold>ti tena kammena gahitapaṭisandhikkhaṇe. <bold>Tayo hetū</bold>ti alobho abyākatahetu adoso abyākatahetu amoho abyākatahetu. <bold>Tasmiṃ khaṇe jātacetanāyā</bold>ti vipākābyākatacetanāya. <bold>Nāmarūpapaccayāpi viññāṇa</bold>nti ettha tasmiṃ paṭisandhikkhaṇe tayo vipākahetū sesacetasikā ca nāmaṃ, hadayavatthu rūpaṃ. Tato <pageBreak edition="Myanmar" number="2.0172" /> nāmarūpapaccayatopi paṭisandhiviññāṇaṃ pavattati. <bold>Viññāṇapaccayāpi nāmarūpa</bold>nti etthāpi nāmaṃ vuttappakārameva, rūpaṃ pana idha sahetukamanussapaṭisandhiyā adhippetattā gabbhaseyyakānaṃ vatthudasakaṃ kāyadasakaṃ bhāvadasakanti <pageBreak edition="Vipassana Research Institut" number="2.0158" /> samatiṃsa rūpāni, saṃsedajānaṃ opapātikānañca paripuṇṇāyatanānaṃ cakkhudasakaṃ sotadasakaṃ ghānadasakaṃ jivhādasakañcāti samasattati rūpāni. Taṃ vuttappakāraṃ nāmarūpaṃ paṭisandhikkhaṇe paṭisandhiviññāṇapaccayā pavattati.</paragraph>
    <paragraph line="9"><bold>Pañcakkhandhā</bold>ti <pageBreak edition="Pali Text Society" number="3.0572" /> ettha paṭisandhicittena paṭisandhikkhaṇe labbhamānāni rūpāni rūpakkhandho, sahajātā vedanā vedanākkhandho, saññā saññākkhandho, sesacetasikā saṅkhārakkhandho, paṭisandhicittaṃ viññāṇakkhandho. <bold>Sahajātapaccayā hontī</bold>ti cattāro arūpino khandhā aññamaññaṃ sahajātapaccayā honti, rūpakkhandhe cattāro mahābhūtā aññamaññaṃ sahajātapaccayā honti, arūpino khandhā ca hadayarūpañca aññamaññaṃ sahajātapaccayā honti, mahābhūtāpi upādārūpānaṃ sahajātapaccayā honti. <bold>Aññamaññapaccayā hontī</bold>ti aññamaññaṃ uppādanupatthambhanabhāvena upakārakā honti, cattāro arūpino khandhā ca aññamaññapaccayā honti, cattāro mahābhūtā aññamaññapaccayā honti. <bold>Nissayapaccayā hontī</bold>ti adhiṭṭhānākārena nissayākārena ca upakārakā honti, cattāro arūpino khandhā ca aññamaññaṃ nissayapaccayā hontīti sahajātā viya vitthāretabbā. <bold>Vippayuttapaccayā hontī</bold>ti ekavatthukādibhāvānupagamanena vippayuttabhāvena upakārakā honti, arūpino khandhā paṭisandhirūpānaṃ vippayuttapaccayā honti, hadayarūpaṃ arūpīnaṃ khandhānaṃ vippayuttapaccayo hoti. ‘‘Pañcakkhandhā’’ti hettha evaṃ yathālābhavasena vuttaṃ.</paragraph>
    <paragraph line="10"><bold>Cattāro mahābhūtā</bold>ti ettha tayo paccayā paṭhamaṃ vuttāyeva. <bold>Tayo jīvitasaṅkhārā</bold>ti āyu ca usmā ca viññāṇañca. <bold>Āyū</bold>ti rūpajīvitindriyaṃ arūpajīvitindriyañca. <bold>Usmā</bold>ti tejodhātu. <bold>Viññāṇa</bold>nti paṭisandhiviññāṇaṃ. Etāni hi uparūpari jīvitasaṅkhāraṃ saṅkharonti pavattentīti jīvitasaṅkhārā. <bold>Sahajātapaccayā hontī</bold>ti arūpajīvitindriyaṃ paṭisandhiviññāṇañca sampayuttakānaṃ khandhānañca hadayarūpassa ca aññamaññasahajātapaccayā honti, tejodhātu tiṇṇaṃ mahābhūtānaṃ aññamaññasahajātapaccayo hoti, upādārūpānaṃ sahajātapaccayova, rūpajīvitindriyaṃ <pageBreak edition="Myanmar" number="2.0173" /> sahajātarūpānaṃ pariyāyena sahajātapaccayo hotīti veditabbaṃ. <bold>Aññamaññapaccayā honti, nissayapaccayā hontī</bold>ti dvayaṃ arūpajīvitindriyaṃ paṭisandhiviññāṇañca sampayuttakhandhānaṃ aññamaññapaccayā honti. Aññamaññanissayapaccayā hontīti vuttanayeneva yojetvā veditabbaṃ. <bold>Vippayuttapaccayā hontī</bold>ti arūpajīvitindriyaṃ paṭisandhiviññāṇañca paṭisandhirūpānaṃ vippayuttapaccayā honti. Rūpajīvitindriyaṃ pana aññamaññanissayavippayuttapaccayatte na yujjati. Tasmā ‘‘tayo jīvitasaṅkhārā’’ti yathālābhavasena <pageBreak edition="Vipassana Research Institut" number="2.0159" /> vuttaṃ. Nāmañca rūpañca vuttanayeneva catupaccayatte yojetabbaṃ. <bold>Cuddasa</bold><pageBreak edition="Pali Text Society" number="3.0573" /><bold>dhammā</bold>ti pañcakkhandhā, cattāro mahābhūtā, tayo jīvitasaṅkhārā, nāmañca rūpañcāti evaṃ gaṇanāvasena cuddasa dhammā. Tesañca upari aññesañca sahajātādipaccayabhāvo vuttanayo eva. <bold>Sampayuttapaccayā hontī</bold>ti puna ekavatthukaekārammaṇaekuppādaekanirodhasaṅkhātena sampayuttabhāvena upakārakā honti.</paragraph>
    <paragraph line="11"><bold>Pañcindriyānī</bold>ti saddhindriyādīni. <bold>Nāmañcā</bold>ti idha vedanādayo tayo khandhā. <bold>Viññāṇañcā</bold>ti paṭisandhiviññāṇaṃ. Puna <bold>cuddasa dhammā</bold>ti cattāro khandhā, pañcindriyāni, tayo hetū, nāmañca viññāṇañcāti evaṃ gaṇanāvasena cuddasa dhammā. <bold>Aṭṭhavīsati dhammā</bold>ti purimā ca cuddasa, ime ca cuddasāti aṭṭhavīsati. Idha rūpassāpi paviṭṭhattā sampayuttapaccayaṃ apanetvā vippayuttapaccayo vutto.</paragraph>
    <paragraph line="12">Evaṃ paṭisandhikkhaṇe vijjamānassa tassa tassa paccayuppannassa dhammassa taṃ taṃ paccayabhedaṃ dassetvā paṭhamaṃ niddiṭṭhe hetū nigametvā dassento <bold>imesaṃ aṭṭhannaṃ hetūnaṃ paccayā upapatti hotī</bold>ti āha. Kammāyūhanakkhaṇe tayo kusalahetū, nikantikkhaṇe dve akusalahetū, paṭisandhikkhaṇe tayo abyākatahetūti evaṃ aṭṭha hetū. Tattha tayo kusalahetū, dve akusalahetū ca idha paṭisandhikkhaṇe pavattiyā upanissayapaccayā honti. Tayo abyākatahetū yathāyogaṃ hetupaccayasahajātapaccayavasena paccayā honti. Sesavāresupi eseva nayo.</paragraph>
    <paragraph line="13">Arūpāvacarānaṃ pana rūpābhāvā <bold>nāmapaccayāpi viññāṇaṃ, viññāṇapaccayāpi nāma</bold>nti vuttaṃ. Rūpamissakacuddasakopi ca parihīno. Tassa parihīnattā ‘‘aṭṭhavīsati dhammā’’ti vāro ca na labbhati.</paragraph>
    <paragraph line="14" number="233"> Idāni <pageBreak edition="Myanmar" number="2.0174" /> vimokkhassa paccayabhūtaṃ tihetukapaṭisandhiṃ dassetvā teneva sambandhena duhetukapaṭisandhivisesañca dassetukāmo <bold>gatisampattiyā ñāṇavippayutte</bold>tiādimāha. <bold>Kusalakammassa javanakkhaṇe</bold>ti atītajātiyā idha paṭisandhijanakassa duhetukakusalakammassa vuttanayeneva javanakkhaṇe. <bold>Dve hetū</bold>ti ñāṇavippayuttattā alobho kusalahetu adoso kusalahetu. Dve abyākatahetūpi alobhādosāyeva.</paragraph>
    <paragraph line="15"><bold>Cattāri indriyānī</bold>ti paññindriyavajjāni saddhindriyādīni cattāri. <bold>Dvādasa dhammā</bold>ti <pageBreak edition="Pali Text Society" number="3.0574" /> paññindriyassa <pageBreak edition="Vipassana Research Institut" number="2.0160" /> amohahetussa ca parihīnattā dvādasa. Tesaṃ dvinnaṃyeva parihīnattā chabbīsati. <bold>Channaṃ hetūna</bold>nti dvinnaṃ kusalahetūnaṃ, dvinnaṃ akusalahetūnaṃ, dvinnaṃ vipākahetūnanti evaṃ channaṃ hetūnaṃ. Rūpārūpāvacarā panettha ekantatihetukattā na gahitā. Sesaṃ paṭhamavāre vuttanayeneva veditabbaṃ. Imasmiṃ vāre duhetukapaṭisandhiyā duhetukakammasseva vuttattā tihetukakammena duhetukapaṭisandhi na hotīti vuttaṃ hoti. Tasmā yaṃ dhammasaṅgahaṭṭhakathāyaṃ (dha. sa. aṭṭha. 498) tipiṭakamahādhammarakkhitattheravāde ‘‘tihetukakammena paṭisandhi tihetukāva hoti, duhetukāhetukā na hoti. Duhetukakammena duhetukāhetukā hoti, tihetukā na hotī’’ti vuttaṃ, taṃ imāya pāḷiyā sameti. Yaṃ pana tipiṭakacūḷanāgattherassa ca moravāpivāsimahādattattherassa ca vādesu ‘‘tihetukakammena paṭisandhi tihetukāpi hoti duhetukāpi, ahetukā na hoti. Duhetukakammena duhetukāpi hoti ahetukāpi, tihetukā na hotī’’ti vuttaṃ, taṃ imāya pāḷiyā viruddhaṃ viya dissati. Imissā kathāya hetuadhikārattā ahetukapaṭisandhi na vuttāti.</paragraph>
    <centered line="16">Gatikathāvaṇṇanā niṭṭhitā.</centered>
  </content>
</document>