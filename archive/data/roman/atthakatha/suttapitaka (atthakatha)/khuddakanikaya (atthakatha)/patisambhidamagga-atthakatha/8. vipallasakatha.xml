<?xml version="1.0"?>
<document>
<metadata>
<normativeSource>http://tipitaka.org/romn/cscd/s0517a.att9.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/patisambhidamagga-atthakatha/8. vipallasakatha.xml</archivePath>
<titlePath>8. Vipallāsakathā - Paṭisambhidāmagga-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">8. Vipallāsakathā</chapter>
<title line="2">Vipallāsakathāvaṇṇanā</title>
<paragraph line="3" number="236"> Idāni <pageBreak edition="V" number="2.0164" /> tassa kammassa paccayabhūte vipallāse dassentena kathitāya suttantapubbaṅgamāya vipallāsakathāya apubbatthānuvaṇṇanā. Suttante tāva <bold>saññāvipallāsā</bold>ti saññāya vipallatthabhāvā viparītabhāvā, viparītasaññāti attho. Sesadvayesupi eseva nayo. Cittakiccassa dubbalaṭṭhāne diṭṭhivirahitāya akusalasaññāya sakakiccassa balavakāle <bold>saññāvipallāso</bold>. Diṭṭhivirahitasseva akusalacittassa sakakiccassa <pageBreak edition="M" number="2.0178" /> balavakāle <bold>cittavipallāso</bold>. Diṭṭhisampayutte citte <bold>diṭṭhivipallāso</bold>. Tasmā sabbadubbalo saññāvipallāso, tato balavataro cittavipallāso, sabbabalavataro diṭṭhivipallāso. Ajātabuddhidārakassa kahāpaṇadassanaṃ viya hi saññā ārammaṇassa upaṭṭhānākāramattaggahaṇato. Gāmikapurisassa kahāpaṇadassanaṃ viya cittaṃ lakkhaṇapaṭivedhassāpi sampāpanato. Kammārassa mahāsaṇḍāsena ayogahaṇaṃ viya diṭṭhi abhinivissa parāmasanato. <bold>Anicce niccanti saññāvipallāso</bold>ti anicce vatthusmiṃ ‘‘niccaṃ ida’’nti evaṃ gahetvā uppajjanakasaññā saññāvipallāso. Iminā nayena sabbapadesu attho veditabbo. <bold>Na saññāvipallāso na cittavipallāso na diṭṭhivipallāso</bold>ti catūsu vatthūsu dvādasannaṃ vipallāsaggāhānaṃ abhāvā yāthāvaggahaṇaṃ vuttaṃ.</paragraph>
<paragraph line="4">Gāthāsu <bold>anattani ca attā</bold>ti anattani attāti evaṃsaññinoti attho. <bold>Micchādiṭṭhihatā</bold>ti na kevalaṃ saññinova, saññāya viya uppajjamānāya micchādiṭṭhiyāpi hatā. <bold>Khittacittā</bold>ti saññādiṭṭhīhi viya <pageBreak edition="P" number="3.0578" /> uppajjamānena khittena vibbhantena cittena samannāgatā. <bold>Visaññino</bold>ti desanāmattametaṃ, viparītasaññācittadiṭṭhinoti attho. Atha vā saññāpubbaṅgamattā diṭṭhiyā paṭhamaṃ catūhi padehi saññāvipallāso vutto, tato <bold>micchādiṭṭhihatā</bold>ti diṭṭhivipallāso, <bold>khittacittā</bold>ti cittavipallāso. <bold>Visaññino</bold>ti tīhi vipallāsaggāhehi pakatisaññāvirahitā mohaṃ gatā ‘‘mucchito visavegena, visaññī samapajjathā’’tiettha (jā. 2.22.328) viya. <bold>Te yogayuttā mārassā</bold>ti te janā sattā mārassa <pageBreak edition="V" number="2.0165" /> yoge yuttā nāma honti. <bold>Ayogakkhemino</bold>ti catūhi yogehi ītīhi khemaṃ nibbānaṃ appattā. <bold>Sattā gacchanti saṃsāra</bold>nti teyeva puggalā saṃsāraṃ saṃsaranti. Kasmā? <bold>Jātimaraṇagāmino</bold> hi te, tasmā saṃsarantīti attho. <bold>Buddhā</bold>ti catusaccabuddhā sabbaññuno. Kālattayasādhāraṇavasena bahuvacanaṃ. <bold>Lokasmi</bold>nti okāsaloke. <bold>Pabhaṅkarā</bold>ti lokassa paññālokaṃ karā. <bold>Imaṃ dhammaṃ pakāsentī</bold>ti vipallāsappahānaṃ dhammaṃ jotenti. <bold>Dukkhūpasamagāmina</bold>nti dukkhavūpasamaṃ nibbānaṃ gacchantaṃ. <bold>Tesaṃ sutvānā</bold>ti tesaṃ buddhānaṃ dhammaṃ sutvāna. <bold>Sappaññā</bold>ti bhabbabhūtā paññavanto. <bold>Sacittaṃ paccaladdhū</bold>ti vipallāsavajjitaṃ sakacittaṃ paṭilabhitvā. Paṭialaddhūti padacchedo. Atha vā paṭilabhiṃsu paṭialaddhunti <pageBreak edition="M" number="2.0179" /> padacchedo. <bold>Aniccato dakkhu</bold>nti aniccavaseneva addasaṃsu. <bold>Anattani anattā</bold>ti anattānaṃ anattāti addakkhuṃ. Atha vā anattani vatthusmiṃ attā natthīti addakkhuṃ. <bold>Sammādiṭṭhisamādānā</bold>ti gahitasammādassanā. <bold>Sabbaṃ dukkhaṃ upaccagu</bold>nti sakalaṃ vaṭṭadukkhaṃ samatikkantā.</paragraph>
<paragraph line="5">Pahīnāpahīnapucchāya <bold>diṭṭhisampannassā</bold>ti sotāpannassa. <bold>Dukkhe sukhanti saññā uppajjati. Cittaṃ uppajjatī</bold>ti mohakālussiyassa appahīnattā saññāmattaṃ vā cittamattaṃ vā uppajjati, anāgāmissapi uppajjati, kiṃ pana sotāpannassa. Ime dve arahatoyeva pahīnā. <bold>Asubhe subhanti saññā uppajjati. Cittaṃ uppajjatī</bold>ti sakadāgāmissapi uppajjati, kiṃ pana sotāpannassa. Ime dve anāgāmissa pahīnāti aṭṭhakathāyaṃ vuttaṃ. Tasmā idaṃ dvayaṃ sotāpannasakadāgāmino sandhāya vuttanti veditabbaṃ. Anāgāmino kāmarāgassa pahīnattā ‘‘asubhe subha’’nti saññācittavipallāsānañca pahānaṃ vuttanti veditabbaṃ. <bold>Dvīsu</bold><pageBreak edition="P" number="3.0579" /><bold>vatthūsū</bold>tiādīhi padehi pahīnāpahīne nigametvā dasseti. Tattha ‘‘anicce nicca’’nti, ‘‘anattani attā’’ti imesu dvīsu vatthūsu cha vipallāsā pahīnā. ‘‘Dukkhe sukha’’nti, ‘‘asubhe subha’’nti imesu dvīsu vatthūsu dve diṭṭhivipallāsā pahīnā. Kesuci potthakesu dveti paṭhamaṃ likhitaṃ, pacchā chāti. <bold>Catūsu vatthūsū</bold>ti cattāri ekato katvā vuttaṃ. <bold>Aṭṭhā</bold>ti dvīsu cha, dvīsu dveti aṭṭha. <bold>Cattāro</bold>ti dukkhāsubhavatthūsu ekekasmiṃ dve dve saññācittavipallāsāti cattāro. Kesuci potthakesu ‘‘cha dvīsū’’ti vuttaṭṭhānesupi evameva likhitanti.</paragraph>
<centered line="6">Vipallāsakathāvaṇṇanā niṭṭhitā.</centered>
</body>
</document>