<?xml version="1.0"?>
<document>
<metadata>
<normativeSource>http://tipitaka.org/romn/cscd/s0512a.att2.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/cariyapitaka-atthakatha/2. hatthinagavaggo.xml</archivePath>
<title>2. Hatthināgavaggo - Cariyāpiṭaka-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">2. Hatthināgavaggo</chapter>
<subhead line="2">1. Mātuposakacariyāvaṇṇanā</subhead>
<paragraph line="3" number="1">Dutiyavaggassa <pageBreak edition="M" number="0.0111" /><pageBreak edition="V" number="0.0107" /><pageBreak edition="P" number="0.0110" />paṭhame <bold>kuñjaro</bold>ti hatthī. <bold>Mātuposako</bold>ti andhāya jarājiṇṇāya mātuyā paṭijagganako. <bold>Mahiyā</bold>ti bhūmiyaṃ. <bold>Guṇenā</bold>ti sīlaguṇena, tadā <bold>mama</bold>sadiso natthi.</paragraph>
<paragraph line="4">Bodhisatto hi tadā himavantappadese hatthiyoniyaṃ nibbatti. So sabbaseto abhirūpo lakkhaṇasampanno mahāhatthī anekahatthisatasahassaparivāro ahosi. Mātā panassa andhā. So madhuraphalāphalāni hatthīnaṃ hatthesu datvā mātu peseti. Hatthino tassā adatvā sayaṃ khādanti. So pariggaṇhanto taṃ pavattiṃ ñatvā ‘‘yūthaṃ pahāya mātarameva posessāmī’’ti rattibhāge aññesaṃ hatthīnaṃ ajānantānaṃ mātaraṃ gahetvā caṇḍoraṇapabbatapādaṃ gantvā ekaṃ naḷiniṃ upanissāya ṭhitāya pabbataguhāya mātaraṃ ṭhapetvā posesi.</paragraph>
<paragraph line="5" number="2-3"><bold>Pavane disvā vanacaro</bold>ti eko vanacarako puriso tasmiṃ mahāvane vicaranto maṃ disvā. <bold>Rañño maṃ paṭivedayī</bold>ti bārāṇasirañño maṃ ārocesi.</paragraph>
<paragraph line="6">So hi maggamūḷho disaṃ vavatthapetuṃ asakkonto mahantena saddena paridevi. Bodhisattopi tassa saddaṃ sutvā ‘‘ayaṃ puriso anātho, na kho panetaṃ patirūpaṃ, yaṃ esa mayi ṭhite idha vinasseyyā’’ti tassa santikaṃ gantvā taṃ <pageBreak edition="P" number="0.0111" />bhayena palāyantaṃ disvā ‘‘ambho purisa, natthi te maṃ nissāya bhayaṃ, mā palāyi, kasmā tvaṃ paridevanto vicarasī’’ti pucchitvā ‘‘sāmi, ahaṃ maggamūḷho ajja me sattamo divaso’’ti vutte ‘‘bho purisa, mā bhāyi, ahaṃ taṃ manussapathe ṭhapessāmī’’ti taṃ attano piṭṭhiyaṃ nisīdāpetvā araññato nīharitvā nivatti. Sopi pāpo ‘‘nagaraṃ gantvā rañño ārocessāmī’’ti rukkhasaññaṃ pabbatasaññañca karontova nikkhamitvā bārāṇasiṃ agamāsi. Tasmiṃ kāle rañño maṅgalahatthī mato <pageBreak edition="V" number="0.0108" />. So puriso rājānaṃ upasaṅkamitvā mahāpurisassa attano diṭṭhabhāvaṃ ārocesi. Tena vuttaṃ <bold>‘‘tavānucchavo, mahārāja, gajo vasati kānane’’</bold>tiādi.</paragraph>
<paragraph line="7">Tattha <pageBreak edition="M" number="0.0112" /><bold>tavānucchavo</bold>ti tava opavayhaṃ kātuṃ anucchaviko yutto. <bold>Na tassa parikkhāyattho</bold>ti tassa gahaṇe gamanupacchedanatthaṃ samantato khaṇitabbaparikkhāya vā kareṇuyā kaṇṇapuṭena attānaṃ paṭicchādetvā khittapāsarajjuyā bandhitabba<bold>āḷaka</bold>saṅkhātaālānena vā yattha paviṭṭho katthaci gantuṃ na sakkoti, tādisavañcanakāsuyā vā attho payojanaṃ natthi. <bold>Sahagahite</bold>ti gahaṇasamakālaṃ eva. <bold>Ehitī</bold>ti āgamissati.</paragraph>
<paragraph line="8">Rājā imaṃ maggadesakaṃ katvā araññaṃ gantvā ‘‘iminā vuttaṃ hatthināgaṃ ānehī’’ti hatthācariyaṃ saha parivārena pesesi. So tena saddhiṃ gantvā bodhisattaṃ naḷiniṃ pavisitvā gocaraṃ gaṇhantaṃ passi. Tena vuttaṃ –</paragraph>
<hangnum line="9" number="4"></hangnum>
<gatha1 line="10">‘‘Tassa taṃ vacanaṃ sutvā, rājāpi tuṭṭhamānaso;</gatha1>
<gathalast line="11">Pesesi hatthidamakaṃ, chekācariyaṃ susikkhitaṃ.</gathalast>
<hangnum line="12" number="5"></hangnum>
<gatha1 line="13">‘‘Gantvā so hatthidamako, addasa padumassare;</gatha1>
<gathalast line="14">Bhisamuḷālaṃ uddharantaṃ, yāpanatthāya mātuyā’’ti.</gathalast>
<paragraph line="15">Tattha <bold>chekācariya</bold>nti hatthibandhanādividhimhi kusalaṃ hatthācariyaṃ. <bold>Susikkhita</bold>nti hatthīnaṃ sikkhāpanavijjāya niṭṭhaṅgamanena suṭṭhu sikkhitaṃ.</paragraph>
<paragraph line="16" number="6"><bold>Viññāya me sīlaguṇa</bold>nti ‘‘bhaddo ayaṃ hatthājānīyo na mando, na caṇḍo, na vomissasīlo vā’’ti mama sīlaguṇaṃ jānitvā. Kathaṃ? <bold>Lakkhaṇaṃ</bold><pageBreak edition="P" number="0.0112" /><bold>upadhārayī</bold>ti susikkhitahatthisippattā mama lakkhaṇaṃ samantato upadhāresi. Tena so <bold>ehi puttāti vatvāna, mama soṇḍāya aggahi</bold>.</paragraph>
<paragraph line="17" number="7">Bodhisatto hatthācariyaṃ disvā – ‘‘idaṃ bhayaṃ mayhaṃ etassa purisassa santikā uppannaṃ, ahaṃ kho pana mahābalo hatthisahassampi viddhaṃsetuṃ samattho, pahomi kujjhitvā saraṭṭhakaṃ senāvāhanaṃ nāsetuṃ, sace pana kujjhissāmi, sīlaṃ me bhijjissati, tasmā sattīhi koṭṭiyamānopi <pageBreak edition="V" number="0.0109" />na kujjhissāmī’’ti cittaṃ adhiṭṭhāya sīsaṃ onāmetvā niccalova aṭṭhāsi. Tenāha bhagavā <bold>‘‘yaṃ me tadā pākatikaṃ, sarīrānugataṃ bala’’</bold>ntiādi.</paragraph>
<paragraph line="18">Tattha <pageBreak edition="M" number="0.0113" /><bold>pākatika</bold>nti sabhāvasiddhaṃ. <bold>Sarīrānugata</bold>nti sarīrameva anugataṃ kāyabalaṃ, na upāyakusalatāsaṅkhātañāṇānugatanti adhippāyo. <bold>Ajja nāgasahassāna</bold>nti ajjakāle anekesaṃ hatthisahassānaṃ samuditānaṃ. <bold>Balena samasādisa</bold>nti tesaṃ sarīrabalena samasamameva hutvā sadisaṃ, na upamāmattena. Maṅgalahatthikule hi tadā bodhisatto uppannoti.</paragraph>
<paragraph line="19" number="8"><bold>Yadihaṃ tesaṃ pakuppeyya</bold>nti maṃ gahaṇāya upagatānaṃ tesaṃ ahaṃ yadi kujjheyyaṃ, tesaṃ jīvitamaddane paṭibalo bhaveyyaṃ. Na kevalaṃ tesaññeva, atha kho <bold>yāva rajjampi mānusa</bold>nti yato rajjato tesaṃ āgatānaṃ manussānaṃ sabbampi rajjaṃ pothetvā cuṇṇavicuṇṇaṃ kareyyaṃ.</paragraph>
<paragraph line="20" number="9"><bold>Api cāhaṃ sīlarakkhāyā</bold>ti evaṃ samatthopi ca ahaṃ attani patiṭṭhitāya sīlarakkhāya sīlaguttiyā gutto bandho viya. <bold>Na karomi citte aññathatta</bold>nti tassa sīlassa aññathattabhūtaṃ tesaṃ sattānaṃ pothanādividhiṃ mayhaṃ citte na karomi, tattha cittampi na uppādemi. <bold>Pakkhipantaṃ mamāḷake</bold>ti ālānatthambhe pakkhipantaṃ, ‘‘disvāpī’’ti vacanaseso. Kasmāti ce, sīlapāramipūriyā īdisesu ṭhānesu sīlaṃ akhaṇḍentassa me nacirasseva sīlapāramī paripūressatīti sīlapāramiparipūraṇatthaṃ tassa aññathattaṃ citte na karomīti yojanā.</paragraph>
<paragraph line="21" number="10"><bold>‘‘Yadi te ma’’</bold>nti gāthāyapi sīlarakkhāya daḷhaṃ katvā sīlassa <pageBreak edition="P" number="0.0113" />adhiṭṭhitabhāvameva dasseti. Tattha <bold>koṭṭeyyu</bold>nti bhindeyyuṃ. <bold>Sīlakhaṇḍabhayā mamā</bold>ti mama sīlassa khaṇḍanabhayena.</paragraph>
<paragraph line="22">Evaṃ pana cintetvā bodhisatte niccale ṭhite hatthācariyo padumasaraṃ otaritvā tassa lakkhaṇasampattiṃ disvā ‘‘ehi puttā’’ti rajatadāmasadisāya soṇḍāya gahetvā sattame divase bārāṇasiṃ pāpuṇi. So antarāmagge vattamānova rañño sāsanaṃ pesesi. Rājā nagaraṃ alaṅkārāpesi. Hatthācariyo bodhisattaṃ katagandhaparibhaṇḍaṃ alaṅkatapaṭiyattaṃ hatthisālaṃ netvā vicitrasāṇiyā parikkhipāpetvā rañño ārocesi. Rājā nānaggarasabhojanaṃ ādāya gantvā bodhisattassa <pageBreak edition="V" number="0.0110" />dāpesi. So ‘‘mātaraṃ vinā gocaraṃ na gaṇhissāmī’’ti piṇḍaṃ na gaṇhi. Yācitopi aggahetvā –</paragraph>
<gatha1 line="23">‘‘Sā <pageBreak edition="M" number="0.0114" />nūnasā kapaṇikā, andhā apariṇāyikā;</gatha1>
<gathalast line="24">Khāṇuṃ pādena ghaṭṭeti, giriṃ caṇḍoraṇaṃ patī’’ti. –</gathalast>
<unindented line="25">Āha. Taṃ sutvā rājā –</unindented>
<gatha1 line="26">‘‘Kā nu te sā mahānāga, andhā apariṇāyikā;</gatha1>
<gathalast line="27">Khāṇuṃ pādena ghaṭṭeti, giriṃ caṇḍoraṇaṃ patī’’ti. – pucchitvā –</gathalast>
<gatha1 line="28">‘‘Mātā me sā mahārāja, andhā apariṇāyikā;</gatha1>
<gathalast line="29">Khāṇuṃ pādena ghaṭṭeti, giriṃ caṇḍoraṇaṃ patī’’ti. –</gathalast>
<unindented line="30">Vutte ajja sattamo divaso ‘‘mātā me gocaraṃ na labhitthā’’ti vadato imassa gocaraṃ agaṇhantassa. Tasmā –</unindented>
<gatha1 line="31">‘‘Muñcathetaṃ mahānāgaṃ, yoyaṃ bharati mātaraṃ;</gatha1>
<gathalast line="32">Sametu mātarā nāgo, saha sabbehi ñātibhī’’ti. – vatvā muñcāpesi –</gathalast>
<gatha1 line="33">‘‘Mutto ca bandhanā nāgo, muttadāmāya kuñjaro;</gatha1>
<gathalast line="34">Muhuttaṃ assāsayitvā, agamā yena pabbato’’ti.</gathalast>
<paragraph line="35">Tattha <bold>kapaṇikā</bold>ti varākā. <bold>Khāṇuṃ pādena ghaṭṭetī</bold>ti andhatāya puttaviyogadukkhena ca paridevamānā tattha tattha rukkhakaḷiṅgare pādena ghaṭṭeti. <bold>Caṇḍoraṇaṃ patī</bold>ti caṇḍoraṇapabbatābhimukhī, tasmiṃ pabbatapāde paribbhamamānāti attho. <bold>Agamā yena pabbato</bold>ti so hatthināgo <pageBreak edition="P" number="0.0114" />bandhanā mutto thokaṃ vissamitvā rañño dasarājadhammagāthāhi dhammaṃ desetvā ‘‘appamatto hohi, mahārājā’’ti ovādaṃ datvā mahājanena gandhamālādīhi pūjiyamāno nagarā nikkhamitvā tadaheva mātarā samāgantvā sabbaṃ pavattiṃ ācikkhi. Sā tuṭṭhamānasā –</paragraph>
<gatha1 line="36">‘‘Ciraṃ <pageBreak edition="V" number="0.0111" />jīvatu so rājā, kāsīnaṃ raṭṭhavaḍḍhano;</gatha1>
<gathalast line="37">Yo me puttaṃ pamocesi, sadā vuddhāpacāyika’’nti. (jā. 1.11.12) –</gathalast>
<unindented line="38">Rañño anumodanaṃ akāsi. Rājā bodhisattassa guṇe pasīditvā naḷiniyā avidūre gāmaṃ māpetvā bodhisattassa mātu cassa nibaddhaṃ vattaṃ paṭṭhapesi <pageBreak edition="M" number="0.0115" />. Aparabhāge bodhisatto mātari matāya tassā sarīraparihāraṃ katvā kuraṇḍakaassamapadaṃ nāma gato. Tasmiṃ pana ṭhāne himavantato otaritvā pañcasatā isayo vasiṃsu. Taṃ vattaṃ tesaṃ datvā rājā bodhisattassa samānarūpaṃ silāpaṭimaṃ kāretvā mahāsakkāraṃ pavattesi. Jambudīpavāsino anusaṃvaccharaṃ sannipatitvā hatthimahaṃ nāma kariṃsu.</unindented>
<paragraph line="39">Tadā rājā ānando ahosi, hatthinī mahāmāyā, vanacarako devadatto, mātuposakahatthināgo lokanātho.</paragraph>
<paragraph line="40">Idhāpi dānapāramiādayo yathārahaṃ niddhāretabbā. Sīlapāramī pana atisayavatīti sā eva desanaṃ āsnḷahā. Tathā tiracchānayoniyaṃ uppannopi brahmapubbadevapubbācariyaāhuneyyādibhāvena sabbaññubuddhenapi pasatthabhāvānurūpaṃ mātuyā garucittaṃ upaṭṭhapetvā ‘‘mātā nāmesā puttassa bahūpakārā, tasmā mātupaṭṭhānaṃ nāma paṇḍitena paññatta’’nti manasi katvā anekesaṃ hatthisahassānaṃ issarādhipati mahānubhāvo yūthapati hutvā tehi anuvattiyamāno ekakavihāre antarāyaṃ agaṇetvā yūthaṃ pahāya ekako hutvā upakārikhettaṃ pūjessāmīti mātuposanaṃ, maggamūḷhapurisaṃ disvā anukampāya taṃ gahetvā manussagocarasampāpanaṃ, tena ca katāparādhasahanaṃ <pageBreak edition="P" number="0.0115" />, hatthācariyappamukhānaṃ attānaṃ bandhituṃ āgatapurisānaṃ samatthopi samāno santāsanamattenapi tesaṃ pīḷanā bhavissati, mayhañca sīlassa khaṇḍādibhāvoti tathā akatvā sudantena opavayho viya sukheneva gahaṇūpagamanaṃ, mātaraṃ vinā na kañci ajjhoharissāmīti sattāhampi anāhāratā, imināpāhaṃ bandhāpitoti cittaṃ anuppādetvā rājānaṃ mettāya pharaṇaṃ, tassa ca nānānayehi dhammadesanāti evamādayo idha mahāpurisassa guṇānubhāvā vibhāvetabbā. Tena vuttaṃ – ‘‘evaṃ acchariyā ete, abbhutā ca mahesino…pe… dhammassa anudhammato’’ti.</paragraph>
<centered line="41">Mātuposakacariyāvaṇṇanā niṭṭhitā.</centered>
<subhead line="42">2. Bhūridattacariyāvaṇṇanā</subhead>
<paragraph line="43" number="11">Dutiye <pageBreak edition="M" number="0.0116" /><pageBreak edition="V" number="0.0112" /><bold>bhūridatto</bold>ti bhūrisamadatto. Dattoti hi tadā bodhisattassa mātāpitūhi kataṃ nāmaṃ. Yasmā paneso nāgabhavane virūpakkhamahārājabhavane tāvatiṃsabhavane ca uppanne pañhe sammadeva vinicchināti, ekadivasañca virūpakkhamahārāje nāgaparisāya saddhiṃ tidasapuraṃ gantvā sakkaṃ parivāretvā nisinne devānamantare pañho samuṭṭhāsi. Taṃ koci kathetuṃ nāsakkhi. Sakkena pana anuññāto pallaṅkavaragato hutvā mahāsattova kathesi. Atha naṃ devarājā dibbagandhapupphehi pūjetvā ‘‘datta, tvaṃ pathavisamāya vipulāya paññāya samannāgato ito paṭṭhāya bhūridatto nāmā’’ti āha. Bhūrīti hi pathaviyā nāmaṃ, tasmā bhūrisamatāya bhūte atthe ramatīti ca bhūrisaṅkhātāya mahatiyā paññāya samannāgatattā mahāsatto ‘‘bhūridatto’’ti paññāyittha. Mahatiyā pana nāgiddhiyā samannāgatattā <bold>mahiddhiko cā</bold>ti.</paragraph>
<paragraph line="44">Atīte hi imasmiṃyeva kappe bārāṇasirañño putto pitarā raṭṭhato pabbājito vane vasanto aññatarāya nāgamāṇavikāya <pageBreak edition="P" number="0.0116" />saṃvāsaṃ kappesi. Tesaṃ saṃvāsamanvāya dve dārakā jāyiṃsu – putto ca dhītā ca. Puttassa ‘‘sāgarabrahmadatto’’ti nāmaṃ kariṃsu dhītāya ‘‘samuddajā’’ti. So aparabhāge pitu accayena bārāṇasiṃ gantvā rajjaṃ kāresi. Atha dhataraṭṭho nāma nāgarājā pañcayojanasatike nāgabhavane nāgarajjaṃ kārento taṃ abhūtavādikena cittacūḷena nāma kacchapena ‘‘bārāṇasirājā attano dhītaraṃ tuyhaṃ dātukāmo, sā kho pana rājadhītā samuddajā nāma abhirūpā dassanīyā pāsādikā cā’’ti kathitaṃ sutvā dhataraṭṭho cattāro nāgamāṇavake pesetvā taṃ dātuṃ anicchantaṃ nāgavibhiṃsikāya bhiṃsāpetvā ‘‘dammī’’ti vutte mahantaṃ paṇṇākāraṃ pesetvā mahatiyā nāgiddhiyā mahantena parivārena tassa dhītaraṃ nāgabhavanaṃ netvā aggamahesiṭṭhāne ṭhapesi.</paragraph>
<paragraph line="45">Sā aparabhāge dhataraṭṭhaṃ paṭicca sudassano, datto, subhogo, ariṭṭhoti cattāro putte paṭilabhi. Tesu datto bodhisatto, so pubbe vuttanayeneva sakkena tuṭṭhacittena ‘‘bhūridatto’’ti gahitanāmattā ‘‘bhūridatto’’tveva <pageBreak edition="M" number="0.0117" />paññāyittha. Atha nesaṃ pitā yojanasatikaṃ yojanasatikaṃ rajjaṃ bhājetvā adāsi. Mahanto yaso ahosi. Soḷasasoḷasanāgakaññāsahassāni parivārayiṃsu. Pitupi ekayojanasatameva rajjaṃ ahosi. Tayo puttā māse māse mātāpitaro passituṃ āgacchanti, bodhisatto pana anvaddhamāsaṃ āgacchati.</paragraph>
<paragraph line="46">So <pageBreak edition="V" number="0.0113" />ekadivasaṃ virūpakkhamahārājena saddhiṃ sakkassa upaṭṭhānaṃ gato vejayantapāsādaṃ sudhammadevasabhaṃ pāricchattakakoviḷāraṃ paṇḍukambalasilāsanaṃ devaccharāparivāraṃ atimanoharaṃ sakkasampattiṃ disvā ‘‘ettakamattampi nāgattabhāve ṭhitassa dullabhaṃ, kuto sammāsambodhī’’ti nāgattabhāvaṃ jigucchitvā ‘‘nāgabhavanaṃ gantvā uposathavāsaṃ vasitvā sīlameva paggaṇhissāmi, taṃ bodhiparipācanaṃ hoti, imasmiṃ devaloke uppattikāraṇaṃ bhavissatī’’ti cintetvā nāgabhavanaṃ gantvā mātāpitaro āha – ‘‘ammatātā, ahaṃ uposathakammaṃ karissāmī’’ti. Tehi ‘‘idheva uposathaṃ upavasāhi, bahigatānaṃ nāgānaṃ mahantaṃ bhaya’’nti <pageBreak edition="P" number="0.0117" />vutte ekavāraṃ tathā katvā nāgakaññāhi upadduto punavāre mātāpitūnaṃ anārocetvā attano bhariyaṃ āmantetvā ‘‘bhadde, ahaṃ manussalokaṃ gantvā yamunātīre mahānigrodharukkho atthi tassa avidūre vammikamatthake bhoge ābhujitvā caturaṅgasamannāgataṃ uposathaṃ adhiṭṭhāya nipajjitvā ‘‘uposathakammaṃ karissāmī’’ti nāgabhavanato nikkhamitvā tathā karoti. Tena vuttaṃ <bold>‘‘virūpakkhena mahāraññā, devalokamagañchaha’’</bold>ntiādi.</paragraph>
<paragraph line="47">Tattha <bold>virūpakkhena mahāraññā</bold>ti virūpakkhena nāma nāgādhipatimahārājena. <bold>Devaloka</bold>nti tāvatiṃsadevalokaṃ. <bold>Agañchaha</bold>nti agañchiṃ, upasaṅkamiṃ ahaṃ.</paragraph>
<paragraph line="48" number="12"><bold>Tatthā</bold>ti tasmiṃ devaloke. <bold>Passiṃ tvāha</bold>nti addakkhiṃ ahaṃ <bold>tu</bold>-saddo nipātamatto. <bold>Ekantaṃ sukhasamappite</bold>ti ekantaṃ accantameva sukhena samaṅgībhūte. Vuttañhetaṃ bhagavatā – ‘‘santi, bhikkhave, cha phassāyatanikā nāma saggā. Yāvañcidaṃ, bhikkhave, na sukaraṃ akkhānena pāpuṇituṃ yāva sukhā saggā’’ti <pageBreak edition="M" number="0.0118" />(ma. ni. 3.255) ca. <bold>Taṃsaggagamanatthāyā</bold>ti tasmiṃ saggasmiṃ uppattivasena gamanatthāya. <bold>Sīlabbata</bold>nti sīlasaṅkhātaṃ vataṃ. Atha vā <bold>sīlabbata</bold>nti uposathasīlañceva ‘‘mama cammaṃ cammatthikā harantū’’tiādinā attano sarīrāvayavapariccāgasamādiyanasaṅkhātaṃ vatañca.</paragraph>
<paragraph line="49" number="13"><bold>Sarīrakicca</bold>nti mukhadhovanādisarīrapaṭijagganaṃ. <bold>Bhutvā yāpanamattaka</bold>nti indriyāni nibbisevanāni kātuṃ sarīraṭṭhitimattakaṃ āhāraṃ āharitvā. <bold>Caturo aṅge</bold>ti cattāri aṅgāni. <bold>Adhiṭṭhāyā</bold>ti adhiṭṭhahitvā. <bold>Semī</bold>ti sayāmi.</paragraph>
<paragraph line="50" number="14"><bold>Chaviyā</bold>tiādi tesaṃ catunnaṃ aṅgānaṃ dassanaṃ. Tattha ca chavicammānaṃ vissajjanaṃ ekaṃ aṅgaṃ, sesāni ekekameva, maṃsaggahaṇeneva cettha rudhirampi saṅgahitanti daṭṭhabbaṃ. <bold>Etenā</bold>ti etehi <pageBreak edition="V" number="0.0114" />. <bold>Harātu so</bold>ti yassa etehi chaviādīhi <bold>karaṇīyaṃ</bold>atthi, tassa mayā dinnamevetaṃ. Sabbaṃ so haratūti attano attabhāve anapekkhapavāraṇaṃ pavāreti.</paragraph>
<paragraph line="51">Evaṃ <pageBreak edition="P" number="0.0118" />mahāsattassa iminā niyāmeneva anvaddhamāsaṃ uposathakammaṃ karontassa dīgho addhā vītivatto. Evaṃ gacchante kāle ekadivasaṃ aññataro nesādabrāhmaṇo somadattena nāma attano puttena saha taṃ ṭhānaṃ patvā aruṇuggamanasamaye nāgakaññāhi parivāriyamānaṃ mahāsattaṃ disvā tassa santikaṃ agamāsi. Tāvadeva nāgakaññāyo pathaviyaṃ nimujjitvā nāgabhavanameva gatā. Brāhmaṇo mahāsattaṃ pucchi – ‘‘ko nu kho tvaṃ, mārisa, devo vā yakkho vā nāgo vā’’ti? Bodhisatto yathābhūtaṃ attānaṃ āvi katvā sacāyaṃ ito gaccheyya, idha me vāsaṃ mahājanassa pākaṭaṃ kareyya, tena me uposathavāsassa antarāyopi siyā. Yaṃnūnāhaṃ ito imaṃ nāgabhavanaṃ netvā mahatiyā sampattiyā yojeyyaṃ. Evāyaṃ tattheva abhiramissati, tena me uposathakammaṃ addhaniyaṃ siyāti. Atha naṃ āha – ‘‘brāhmaṇa, mahantaṃ te yasaṃ dassāmi, ramaṇīyaṃ nāgabhavanaṃ, ehi tattha gacchāmā’’ti. Sāmi, putto me atthi, tasmiṃ āgacchante āgamissāmīti. Gaccha, brāhmaṇa, puttaṃ ānehīti. Brāhmaṇo gantvā puttassa tamatthaṃ ārocetvā taṃ ānesi. Mahāsatto te ubhopi ādāya attano ānubhāvena nāgabhavanaṃ <pageBreak edition="M" number="0.0119" />ānesi. Tesaṃ tattha dibbo attabhāvo pātubhavi. Atha tesaṃ mahāsatto dibbasampattiṃ datvā cattāri cattāri nāgakaññāsatāni adāsi. Te mahatiṃ sampattiṃ anubhaviṃsu.</paragraph>
<paragraph line="52">Bodhisattopi appamatto uposathakammaṃ karoti. Anvaddhamāsaṃ mātāpitūnaṃ upaṭṭhānaṃ gantvā dhammakathaṃ kathetvā tato ca brāhmaṇassa santikaṃ gantvā ārogyaṃ pucchitvā ‘‘yena te attho, taṃ vadeyyāsī’’ti āpucchitvā ‘‘anukkaṇṭhamāno abhiramā’’ti vatvā somadattenapi saddhiṃ paṭisanthāraṃ katvā attano nivesanaṃ gacchati. Brāhmaṇo saṃvaccharaṃ tattha vasitvā mandapuññatāya ukkaṇṭhitvā anicchamānampi puttaṃ gahetvā bodhisattaṃ āpucchitvā tena dīyamānaṃ bahuṃ dhanaṃ sabbakāmadadaṃ maṇiratanampi alakkhikatāya aggahetvā ‘‘manussalokaṃ gantvā pabbajissāmī’’ti āha. Mahāsatto nāgamāṇavake āṇāpetvā taṃ saputtakaṃ manussalokaṃ pāpesi. Te ubhopi dibbābharaṇāni dibbavatthāni ca omuñcitvā nhāyituṃ <pageBreak edition="P" number="0.0119" />ekaṃ pokkharaṇiṃ otariṃsu, tasmiṃ khaṇe tāni antaradhāyitvā nāgabhavanameva agamaṃsu. Atha paṭhamanivatthakāsāvapilotikāva sarīre paṭimuñci, dhanusarasattiyo gahetvā araññaṃ gantvā mige vadhitvā purimaniyāmeneva jīvikaṃ kappesuṃ.</paragraph>
<paragraph line="53">Tena <pageBreak edition="V" number="0.0115" />ca samayena aññataro tāpaso supaṇṇarājato laddhaṃ alampāyanamantaṃ tassa anucchavikāni osadhāni mantūpacārañca attānaṃ upaṭṭhahantassa aññatarassa brāhmaṇassa adāsi. So ‘‘laddho me jīvikūpāyo’’ti katipāhaṃ vasitvā tāpasaṃ āpucchitvā pakkamanto anupubbena yamunātīraṃ patvā taṃ mantaṃ sajjhāyanto mahāmaggena gacchati. Tadā bodhisattassa bhavanato tassa paricārikā nāgamāṇavikā taṃ sabbakāmadadaṃ maṇiratanaṃ ādāya yamunātīre vālukārāsimatthake ṭhapetvā tassobhāsena rattiyaṃ kīḷitvā aruṇuggamane tassa brāhmaṇassa mantasaddaṃ sutvā ‘‘supaṇṇo’’ti saññāya bhayatajjitā maṇiratanaṃ aggahetvā pathaviyaṃ nimujjitvā nāgabhavanaṃ agamaṃsu.</paragraph>
<paragraph line="54">Brāhmaṇo taṃ maṇiratanaṃ ādāya pāyāsi. Tasmiṃ khaṇe so nesādabrāhmaṇo puttena saddhiṃ migavadhāya araññaṃ gacchanto tassa hatthe <pageBreak edition="M" number="0.0120" />taṃ maṇiratanaṃ disvā ‘‘idaṃ bhūridattassa sabbakāmadadaṃ maṇiratana’’nti sañjānitvā taṃ gaṇhitukāmo tena saddhiṃ allāpasallāpaṃ katvā mantavādibhāvaṃ jānitvā evamāha – ‘‘sace me tvaṃ imaṃ maṇiratanaṃ dassasi, evāhaṃ te mahānubhāvaṃ nāgaṃ dassessāmi, yaṃ tvaṃ gahetvā gāmanigamarājadhāniyo caranto bahudhanaṃ lacchasī’’ti. ‘‘Tena hi dassetvā gaṇhāhī’’ti vutte taṃ ādāya bodhisattaṃ uposathakaraṇaṭṭhāne vammikamatthake bhoge ābhujitvā nipannaṃ avidūre ṭhito hatthaṃ pasāretvā dassesi.</paragraph>
<paragraph line="55">Mahāsatto taṃ nesādaṃ disvā ‘‘ayaṃ uposathassa me antarāyaṃ kareyyāti nāgabhavanaṃ netvā mahāsampattiyaṃ patiṭṭhāpitopi na icchi. Tato apakkamitvā sayaṃ gantukāmo mayā dīyamānampi maṇiratanaṃ gaṇhituṃ na icchi. Idāni pana ahiguṇḍikaṃ gahetvā āgacchati. Sacāhaṃ <pageBreak edition="P" number="0.0120" />imassa mittadubbhino kujjheyyaṃ, sīlaṃ me khaṇḍaṃ bhavissati. Mayā kho pana paṭhamaṃyeva caturaṅgasamannāgato uposatho adhiṭṭhito, so yathādhiṭṭhitova hotu. Alampāyano maṃ chindatu vā mā vā, nevassa kujjhissāmī’’ti cintetvā akkhīni nimmīletvā adhiṭṭhānapāramiṃ purecārikaṃ katvā bhogantare sīsaṃ pakkhipitvā niccalova hutvā nipajji. Nesādabrāhmaṇopi ‘‘bho alampāyana, imaṃ nāgaṃ gaṇha, maṇiṃ me dehī’’ti āha. Alampāyano nāgaṃ disvā tuṭṭho maṇiṃ kismiñci agaṇetvā ‘‘gaṇha, brāhmaṇā’’ti hatthe khipi. So tassa hatthato bhassitvā pathaviyaṃ patitamattova pathaviṃ pavisitvā nāgabhavanameva gato. Nesādabrāhmaṇo maṇiratanato bhūridattena saddhiṃ mittabhāvato ca parihāyitvā nippaccayova pakkanto.</paragraph>
<paragraph line="56" number="15">Alampāyanopi mahānubhāvehi osadhehi attano sarīraṃ makkhetvā thokaṃ khāditvā kheḷaṃ <pageBreak edition="V" number="0.0116" />attano kāyasmiṃ paribhāvetvā dibbamantaṃ jappanto bodhisattaṃ upasaṅkamitvā naṅguṭṭhe gahetvā ākaḍḍhitvā sīse daḷhaṃ gaṇhanto mukhamassa vivaritvā osadhaṃ khāditvā mukhe sahakheḷaṃ osiñci. Sucijātiko mahāsatto sīlabhedabhayena akujjhitvā akkhīni na ummīlesi. Atha naṃ osadhamantabalena naṅguṭṭhe gahetvā heṭṭhā sīsaṃ katvā sañcāletvā gahitagocaraṃ chaḍḍāpetvā bhūmiyaṃ dīghaso nipajjāpetvā <pageBreak edition="M" number="0.0121" />masūrakaṃ maddanto viya hatthehi parimaddi. Aṭṭhīni cuṇṇiyamānāni viya ahesuṃ.</paragraph>
<paragraph line="57">Puna naṅguṭṭhe gahetvā dussaṃ pothento viya pothesi. Mahāsatto evarūpaṃ <pageBreak edition="P" number="0.0121" />dukkhaṃ anubhontopi neva kujjhittha. Aññadatthu attano sīlameva āvajjesi. Iti so mahāsattaṃ dubbalaṃ katvā vallīhi peḷaṃ sajjetvā mahāsattaṃ tattha pakkhipi. Sarīraṃ panassa mahantaṃ tattha na pavisati. Atha naṃ paṇhiyā koṭṭento pavesetvā peḷaṃ ādāya ekaṃ gāmaṃ gantvā gāmamajjhe otāretvā ‘‘nāgassa naccaṃ daṭṭhukāmā āgacchantū’’ti saddamakāsi. Sakalagāmavāsino sannipatiṃsu. Tasmiṃ khaṇe alampāyano ‘‘nikkhama mahānāgā’’ti āha. Mahāsatto cintesi – ‘‘ajja mayā parisaṃ tosentena kīḷituṃ vaṭṭati, evaṃ alampāyano bahudhanaṃ labhitvā tuṭṭho maṃ vissajjessati, yaṃ yaṃ esa maṃ kāreti, taṃ taṃ karissāmī’’ti.</paragraph>
<paragraph line="58">Atha naṃ so peḷato nikkhamantaṃ ‘‘mahā hohī’’ti āha, so mahā ahosi. ‘‘Khuddako vaṭṭo viphaṇo ekaphaṇo dviphaṇo yāva sahassaphaṇo ucco nīco dissamānakāyo adissamānakāyo dissamānaupaḍḍhakāyo nīlo pīto lohito odāto mañjiṭṭho hohi, dhūmaṃ vissajjehi, jālasikhaṃ udakañca vissajjehī’’ti vutte tena vuttaṃ taṃ taṃ ākāraṃ nimminitvā naccaṃ dassesi. Taṃ disvā manussā acchariyabbhutacittajātā bahuṃ hiraññasuvaṇṇavatthālaṅkārādiṃ adaṃsu. Iti tasmiṃ gāme satasahassamattaṃ labhi. So kiñcāpi mahāsattaṃ gaṇhanto ‘‘sahassaṃ labhitvā taṃ vissajjessāmī’’ti āha. Taṃ pana dhanaṃ labhitvā ‘‘gāmakepi tāva mayā ettakaṃ dhanaṃ laddhaṃ, nagare kira bahudhanaṃ labhissāmī’’ti dhanalobhena na muñci.</paragraph>
<paragraph line="59">So tasmiṃ gāme kuṭumbaṃ saṇṭhapetvā ratanamayaṃ peḷaṃ kāretvā tattha mahāsattaṃ pakkhipitvā sukhayānakaṃ āruyha mahantena parivārena <pageBreak edition="P" number="0.0122" />gāmanigamarājadhānīsu taṃ kīḷāpetvā bārāṇasiṃ pāpuṇi, nāgarājassa madhulājaṃ deti, abaddhasattuñca deti. So gocaraṃ na gaṇhi avissajjanabhayena. Gocaraṃ agaṇhantampi ca naṃ cattāro nagaradvāre ādiṃ katvā tattha tattha māsamattaṃ kīḷāpesi. Tena vuttaṃ <bold>‘‘saṃsito akataññunā’’</bold>tiādi.</paragraph>
<paragraph line="60">Tattha <pageBreak edition="M" number="0.0122" /><pageBreak edition="V" number="0.0117" /><bold>saṃsito</bold>ti eso nāgo amukassa nigrodharukkhassa samīpe vammikamatthake sayitoti evaṃ ṭhānaṃ dassetvā kathito. <bold>Akataññunā</bold>ti attanā kataṃ upakāraṃ ajānantena mittadubbhinā nesādabrāhmaṇenāti adhippāyo. <bold>Alampāyano</bold>ti alampāyanavijjāparijappanena ‘‘alampāyano’’ti evaṃ laddhanāmo ahituṇḍikabrāhmaṇo. <bold>Mamaggahī</bold>ti maṃ aggahesi. <bold>Kīḷeti maṃ tahiṃ tahi</bold>nti tattha tattha gāmanigamarājadhānīsu attano jīvikatthaṃ maṃ kīḷāpeti.</paragraph>
<paragraph line="61" number="17"><bold>Tiṇatopi lahuko mamā</bold>ti attano jīvitapariccāgo tiṇasalākapariccāgatopi lahuko hutvā mama upaṭṭhātīti attho. <bold>Pathavīuppatanaṃ viyā</bold>ti sīlavītikkamo pana catunahutādhikadviyojanasatasahassabahalāya mahāpathaviyā parivattanaṃ viya tatopi taṃ bhāriyataraṃ hutvā mayhaṃ upaṭṭhātīti dasseti.</paragraph>
<paragraph line="62" number="18"><bold>Nirantaraṃ jātisata</bold>nti mama jātīnaṃ anekasatampi anekasatāsupi jātīsu nirantarameva sīlassa avītikkamanahetu. <bold>Mama jīvitaṃ cajeyyaṃ</bold>cajituṃ sakkomi. <bold>Neva sīlaṃ pabhindeyya</bold>nti sīlaṃ pana samādinnaṃ ekampi neva bhindeyyaṃ na vināseyyaṃ. <bold>Catuddīpāna hetū</bold>ti cakkavattirajjasiriyāpi kāraṇāti dasseti.</paragraph>
<paragraph line="63" number="19">Idāni yadatthaṃ attano jīvitampi pariccajitvā tadā sīlameva rakkhitaṃ, tāya ca sīlarakkhāya tathā anatthakārakesu nesādaalampāyanabrāhmaṇesu cittassa aññathattaṃ <pageBreak edition="P" number="0.0123" />na kataṃ, taṃ dassetuṃ <bold>‘‘api cā’’</bold>ti osānagāthamāha. Taṃ heṭṭhā vuttatthameva.</paragraph>
<paragraph line="64">Evaṃ pana mahāsatte ahituṇḍikahatthagate tassa mātā dussupinaṃ disvā puttañca tattha apassantī sokābhibhūtā ahosi. Athassā jeṭṭhaputto sudassano taṃ pavattiṃ sutvā subhogaṃ ‘‘himavantaṃ gantvā pañcasu mahānadīsu sattasu mahāsaresu bhūridattaṃ upadhāretvā ehī’’ti pahiṇi. Kāṇāriṭṭhaṃ ‘‘devalokaṃ gantvā sace devatāhi dhammaṃ sotukāmāhi bhūridatto tattha nīto, tato naṃ ānehī’’ti pahiṇi. Sayaṃ pana ‘‘manussaloke gavesissāmī’’ti tāpasavesena nāgabhavanato <pageBreak edition="M" number="0.0123" />nikkhami. Accimukhī nāmassa vemātikā bhaginī bodhisatte adhimattasinehā taṃ anubandhi. Taṃ maṇḍūkacchāpiṃ katvā jaṭantare pakkhipitvā mahāsattassa uposathakaraṇaṭṭhānaṃ ādiṃ katvā sabbattha gavesanto anukkamena bārāṇasiṃ patvā rājadvāraṃ agamāsi. Tadā alampāyano rājaṅgaṇe mahājanassa majjhe rañño bhūridattassa kīḷaṃ dassetuṃ peḷaṃ vivaritvā ‘‘ehi mahānāgā’’ti saññamadāsi.</paragraph>
<paragraph line="65">Mahāsatto <pageBreak edition="V" number="0.0118" />sīsaṃ nīharitvā olokento jeṭṭhabhātikaṃ disvā peḷato nikkhamma tadabhimukho pāyāsi. Mahājano bhīto paṭikkami. So gantvā taṃ abhivādetvā nivattitvā peḷameva pāvisi. Alampāyano ‘‘iminā ayaṃ tāpaso daṭṭho’’ti saññāya ‘‘mā bhāyi, mā bhāyī’’ti āha. Sudassano ‘‘ayaṃ nāgo mayhaṃ kiṃ karissati, mayā sadiso ahituṇḍiko nāma natthī’’ti tena vādappaṭivādaṃ samuṭṭhāpetvā ‘‘tvaṃ imaṃ nāgaṃ gahetvā gajjasi, ahaṃ taṃ imāya maṇḍūkacchāpiyā icchanto nāsayissāmī’’ti bhaginiṃ pakkositvā hatthaṃ pasāresi. Sā tassa saddaṃ sutvā jaṭantare nipannā tikkhattuṃ maṇḍūkavassitaṃ vassitvā nikkhamitvā aṃsakūṭe nisīditvā uppatitvā tassa hatthatale tīṇi visabindūni pātetvā puna tassa jaṭantarameva pāvisi.</paragraph>
<paragraph line="66">Sudassano visabinduṃ dassetvā ‘‘idaṃ binduṃ sace pathaviyaṃ pātessati, osadhitiṇavanappatayo sabbe nassissanti. Sace ākāse khipissati, sattavassāni devo na vassissati. Sace udake pātessati, yāvatā tattha udakajātā pāṇā sabbe mareyyu’’nti <pageBreak edition="P" number="0.0124" />vatvā rājānaṃ saddahāpetuṃ tayo āvāṭe khaṇāpetvā ekaṃ nānābhesajjānaṃ pūresi, dutiyaṃ gomayassa, tatiyaṃ dibbosadhānañceva pūretvā majjhe āvāṭe visabinduṃ pakkhipi. Taṅkhaṇaññeva dhūmāyitvā jālā uṭṭhahi. Sā gantvā gomayāvāṭaṃ gaṇhi. Tatopi jālā uṭṭhāya dibbosadhapuṇṇaṃ gahetvā dibbosadhāni jhāpetvā nibbāyi. Alampāyanaṃ tattha āvāṭassa avidūre ṭhitaṃ usumā pharitvā sarīracchaviṃ uppāṭetvā gatā. Setakuṭṭhī ahosi. So bhayatajjito ‘‘nāgarājānaṃ vissajjemī’’ti tikkhattuṃ vācaṃ nicchāresi. Taṃ sutvā bodhisatto ratanapeḷāya nikkhamitvā sabbālaṅkārapaṭimaṇḍitaṃ <pageBreak edition="M" number="0.0124" />attabhāvaṃ māpetvā devalīḷāya ṭhito. Sudassano ca accimukhī ca tatheva aṭṭhaṃsu.</paragraph>
<paragraph line="67">Tato sudassano attano bhāgineyyabhāvaṃ rañño ārocesi. Taṃ sutvā rājā te āliṅgitvā sīse cumbitvā antepuraṃ netvā mahantaṃ sakkārasammānaṃ katvā bhūridattena saddhiṃ paṭisanthāraṃ karonto ‘‘tāta, evaṃ mahānubhāvaṃ taṃ alampāyano kathaṃ gaṇhī’’ti pucchi. So sabbaṃ vitthārena kathetvā ‘‘mahārāja, raññā nāma iminā niyāmena rajjaṃ kāretuṃ vaṭṭatī’’ti mātulassa dhammaṃ desesi. Atha sudassano ‘‘mātula, mama mātā bhūridattaṃ apassantī kilamati, na sakkā amhehi idha papañcaṃ kātu’’nti mātulaṃ āpucchitvā bhūridattaaccimukhīhi saddhiṃ nāgabhavanameva gato.</paragraph>
<paragraph line="68">Atha <pageBreak edition="V" number="0.0119" />tattha mahāpuriso gilānaseyyāya nipanno gilānapucchanatthaṃ āgatāya mahatiyā nāgaparisāya vede ca yaññe ca brāhmaṇe ca sambhāvetvā kāṇāriṭṭhe kathente taṃ vādaṃ bhinditvā nānānayehi dhammaṃ desetvā sīlasampadāya <pageBreak edition="P" number="0.0125" />diṭṭhisampadāya ca patiṭṭhāpetvā yāvajīvaṃ sīlāni rakkhitvā uposathakammaṃ katvā āyupariyosāne saggapuraṃ pūresi.</paragraph>
<paragraph line="69">Tadā mātāpitaro mahārājakulāni ahesuṃ. Nesādabrāhmaṇo devadatto, somadatto ānando, accimukhī uppalavaṇṇā, sudassano sāriputto, subhogo mahāmoggallāno, kāṇāriṭṭho sunakkhatto, bhūridatto lokanātho.</paragraph>
<paragraph line="70">Tassa idhāpi sesapāramiyo heṭṭhā vuttanayeneva niddhāretabbā. Idhāpi yojanasatike attano nāgabhavanaṭṭhāne soḷasahi nāgakaññāsahassehi cittarūpaṃ viya paricāriyamāno devalokasampattisadise nāgalokissariye ṭhitopi issariyamadaṃ akatvā anvaddhamāsaṃ mātāpituupaṭṭhānaṃ, kule jeṭṭhāpacāyanaṃ, sakalāya nāgaparisāya cātumahārājikaparisāya tāvatiṃsaparisāya ca samuṭṭhitapañhānaṃ taṃtaṃparisamajjhe kumudanālakalāpaṃ viya sunisitasatthena attano paññāsatthena tāvadeva pacchinditvā tesaṃ cittānukūladhammadesanā, vuttappakāraṃ bhogasampattiṃ pahāya attano sarīrajīvitanirapekkhaṃ caturaṅgasamannāgataṃ uposathādhiṭṭhānaṃ, tattha ca paṭiññāya visaṃvādanabhayena <pageBreak edition="M" number="0.0125" />ahituṇḍikahatthagamanaṃ, tasmiñca mukhe visamissakheḷapātanaṃ naṅguṭṭhe gahetvā āviñchanaṃ kaḍḍhanaṃ bhūmiyaṃ ghaṃsanaṃ maddanaṃ pothananti evamādiṃ nānappakāravippakāraṃ karontepi evarūpaṃ mahādukkhaṃ anubhavatopi kujjhitvā olokanamattena taṃ chārikaṃ kātuṃ samatthassāpi sīlapāramiṃ āvajjitvā sīlakhaṇḍanabhayena īsakampi cittassa vikārābhāvo, dhanaṃ labhāpemīti vā tassa cittānuvattanaṃ, subhogena punānītassa akataññuno mittadubbhissa nesādabrāhmaṇassa sīlaṃ anadhiṭṭhahitvāpi akujjhanaṃ, kāṇāriṭṭhena kathitaṃ micchāvādaṃ bhinditvā anekapariyāyena dhammaṃ bhāsitvā nāgaparisāya sīlesu sammādiṭṭhiyañca patiṭṭhāpananti evamādayo bodhisattassa guṇānubhāvā vibhāvetabbā. Tenetaṃ <pageBreak edition="P" number="0.0126" />vuccati – ‘‘evaṃ acchariyā hete…pe… dhammassa anudhammato’’ti.</paragraph>
<centered line="71">Bhūridattacariyāvaṇṇanā niṭṭhitā.</centered>
<subhead line="72">3. Campeyyanāgacariyāvaṇṇanā</subhead>
<paragraph line="73" number="20">Tatiye <pageBreak edition="V" number="0.0120" /><bold>campeyyako</bold>ti aṅgamagadharaṭṭhānaṃ antare campā nāma nadī, tassā heṭṭhā nāgabhavanampi avidūrabhavattā campā nāma, tattha jāto nāgarājā campeyyako. <bold>Tadāpi dhammiko āsi</bold>nti tasmiṃ campeyyanāgarājakālepi ahaṃ dhammacārī ahosiṃ.</paragraph>
<paragraph line="74">Bodhisatto hi tadā campānāgabhavane nibbattitvā campeyyo nāma nāgarājā ahosi, mahiddhiko mahānubhāvo. So tattha nāgarajjaṃ kārento devarājabhogasampattisadisaissariyasampattiṃ anubhavanto pāramipūraṇassa anokāsabhāvato ‘‘kiṃ me imāya tiracchānayoniyā, uposathavāsaṃ vasitvā ito muccitvā sammadeva pāramiyo pūressāmī’’ti tato paṭṭhāya attano pāsādeyeva uposathakammaṃ karoti. Alaṅkatanāgamāṇavikā tassa santikaṃ āgacchanti. So ‘‘idha me sīlassa antarāyo bhavissatī’’ti pāsādato nikkhamitvā uyyāne nisīdati. Tatrāpi tā āgacchanti. So cintesi – ‘‘idha me sīlassa saṃkileso bhavissati, ito nāgabhavanato nikkhamitvā manussalokaṃ <pageBreak edition="M" number="0.0126" />gantvā uposathavāsaṃ vasissāmī’’ti. So tato paṭṭhāya uposathadivasesu nāgabhavanā nikkhamitvā ekassa paccantagāmassa avidūre maggasamīpe vammikamatthake ‘‘mama cammādīhi atthikā cammādīni gaṇhantu, kīḷāsappaṃ vā kātukāmā kīḷāsappaṃ karontū’’ti sarīraṃ dānamukhe vissajjetvā bhoge <pageBreak edition="P" number="0.0127" />ābhujitvā nipanno uposathavāsaṃ vasati cātuddasiyaṃ pañcadasiyañca, pāṭipade nāgabhavanaṃ gacchati. Tassevaṃ uposathaṃ karontassa dīgho addhā vītivatto.</paragraph>
<paragraph line="75">Atha bodhisatto sumanāya nāma attano aggamahesiyā ‘‘deva, tvaṃ manussalokaṃ gantvā uposathaṃ upavasasi, so ca sāsaṅko sappaṭibhayo’’ti vutto maṅgalapokkharaṇitīre ṭhatvā ‘‘sace maṃ, bhadde, koci paharitvā kilamessati, imissā pokkharaṇiyā udakaṃ āvilaṃ bhavissati. Sace supaṇṇo gaṇhissati, udakaṃ pakkuthissati. Sace ahituṇḍiko gaṇhissati, udakaṃ lohitavaṇṇaṃ bhavissatī’’ti tīṇi nimittāni tassā ācikkhitvā cātuddasīuposathaṃ adhiṭṭhāya nāgabhavanā nikkhamitvā tattha gantvā vammikamatthake nipajji sarīrasobhāya vammikaṃ sobhayamāno. Sarīrañhissa rajatadāmaṃ viya setaṃ ahosi, matthako rattakambalageṇḍuko viya, sarīraṃ naṅgalasīsappamāṇaṃ <bold>bhūridattakāle</bold>(jā. 2.22.784 ādayo) pana ūruppamāṇaṃ, <bold>saṅkhapālakāle</bold>(jā. 2.17.143 ādayo) ekadoṇikanāvappamāṇaṃ.</paragraph>
<paragraph line="76">Tadā <pageBreak edition="V" number="0.0121" />eko bārāṇasimāṇavo takkasilaṃ gantvā alampāyanamantaṃ uggaṇhitvā tena maggena attano gāmaṃ gacchanto mahāsattaṃ disvā ‘‘kiṃ me tucchahatthena gāmaṃ gantuṃ, imaṃ nāgaṃ gahetvā gāmanigamarājadhānīsu kīḷāpento dhanaṃ uppādetvāva gamissāmī’’ti cintetvā dibbosadhāni gahetvā dibbamantaṃ parivattetvā tassa santikaṃ agamāsi. Dibbamantaṃ sutakālato paṭṭhāya mahāsattassa kaṇṇesu tattasalākāpavesanakālo viya ahosi, matthake sikharena abhimanthiyamāno viya. So ‘‘ko nu kho eso’’ti bhogantarato sīsaṃ ukkhipitvā olokento ahituṇḍikaṃ disvā cintesi – ‘‘mama visaṃ uggatejaṃ, sacāhaṃ kujjhitvā <pageBreak edition="P" number="0.0128" />nāsāvātaṃ vissajjessāmi, etassa sarīraṃ bhusamuṭṭhi viya vippakirissati, atha me sīlaṃ khaṇḍaṃ bhavissati, na naṃ olokessāmī’’ti. So akkhīni nimmīletvā sīsaṃ bhogantare ṭhapesi. Ahituṇḍikabrāhmaṇo <pageBreak edition="M" number="0.0127" />osadhaṃ khāditvā mantaṃ parivattetvā kheḷaṃ mahāsattassa sarīre osiñci. Osadhānañca mantassa ca ānubhāvena kheḷena phuṭṭhaphuṭṭhaṭṭhāne phoṭānaṃ uṭṭhānakālo viya ahosi.</paragraph>
<paragraph line="77">Atha so naṅguṭṭhe gahetvā ākaḍḍhitvā dīghaso nipajjāpetvā ajapadena daṇḍena uppīḷetvā dubbalaṃ katvā sīsaṃ daḷhaṃ gahetvā nippīḷesi. Mahāsatto mukhaṃ vivari. Athassa mukhe kheḷaṃ osiñcitvā osadhamantabalena dante bhindi. Mukhaṃ lohitassa pūri. Mahāsatto attano sīlabhedabhayena evarūpaṃ dukkhaṃ adhivāsento akkhīni ummīletvā olokanamattampi nākāsi. Sopi ‘‘nāgarājānaṃ dubbalaṃ karissāmī’’ti naṅguṭṭhato paṭṭhāya aṭṭhīni saṃcuṇṇayamāno viya sakalasarīraṃ madditvā paṭṭakaveṭhanaṃ nāma veṭhesi, tantamajjitaṃ nāma majji, naṅguṭṭhe gahetvā dussapothanaṃ nāma pothesi. Mahāsattassa sakalasarīraṃ lohitamakkhitaṃ ahosi, so mahāvedanaṃ adhivāsesi.</paragraph>
<paragraph line="78">Athassa dubbalabhāvaṃ ñatvā vallīhi peḷaṃ karitvā tattha naṃ pakkhipitvā paccantagāmaṃ netvā mahājanassa majjhe kīḷāpesi. Nīlādīsu vaṇṇesu vaṭṭacaturassādīsu saṇṭhānesu aṇuṃthūlādīsu pamāṇesu yaṃ yaṃ brāhmaṇo icchati, mahāsatto taṃ tadeva katvā naccati, phaṇasatampi phaṇasahassampi karotiyeva. Mahājano pasīditvā bahudhanamadāsi. Ekadivasameva kahāpaṇasahassañceva sahassagghanike ca parikkhāre labhi. Brāhmaṇo <pageBreak edition="P" number="0.0129" />āditova ‘‘sahassaṃ labhitvā vissajjessāmī’’ti cintesi. Taṃ pana dhanaṃ labhitvā ‘‘paccantagāmeyeva tāva me ettakaṃ dhanaṃ laddhaṃ, rājarājamahāmattānaṃ dassite kīva bahuṃ dhanaṃ labhissāmī’’ti sakaṭañca sukhayānakañca gahetvā sakaṭe parikkhāre ṭhapetvā sukhayānake nisinno ‘‘mahantena parivārena mahāsattaṃ <pageBreak edition="V" number="0.0122" />gāmanigamarājadhānīsu kīḷāpento bārāṇasiyaṃ uggasenarañño santike kīḷāpetvā vissajjessāmī’’ti agamāsi. So maṇḍūke māretvā nāgarañño deti. Nāgarājā ‘‘punappunaṃ maṃ nissāya māressatī’’ti na khādati. Athassa madhulāje adāsi. Tepi ‘‘sacāhaṃ gocaraṃ gaṇhissāmi, antopeḷāyameva maraṇaṃ bhavissatī’’ti na khādati.</paragraph>
<paragraph line="79" number="21">Brāhmaṇo <pageBreak edition="M" number="0.0128" />māsamattena bārāṇasiṃ patvā dvāragāmake taṃ kīḷāpento bahudhanaṃ labhi. Rājāpi naṃ pakkosāpetvā ‘‘amhākampi kīḷāpehī’’ti āha. ‘‘Sādhu, deva, sve pannarase tumhākaṃ kīḷāpessāmī’’ti āha. Rājā ‘‘sve nāgarājā rājaṅgaṇe naccissati, mahājano sannipatitvā passatū’’ti bheriṃ carāpetvā punadivase rājaṅgaṇaṃ alaṅkārāpetvā brāhmaṇaṃ pakkosāpesi. So ratanapeḷāya mahāsattaṃ netvā vicittatthare peḷaṃ ṭhapetvā nisīdi. Rājāpi pāsādā oruyha mahājanaparivuto rājāsane nisīdi. Brāhmaṇo mahāsattaṃ nīharitvā naccāpesi. Mahāsatto tena cintitacintitākāraṃ dassesi. Mahājano sakabhāvena sandhāretuṃ na sakkoti. Celukkhepasahassāni pavattanti. Bodhisattassa upari ratanavassaṃ vassi. Tena vuttaṃ <bold>‘‘tadāpi maṃ dhammacāri’’</bold>ntiādi.</paragraph>
<paragraph line="80">Tattha <bold>tadāpī</bold>ti yadāhaṃ campeyyako nāgarājā homi, tadāpi. <bold>Dhammacāri</bold>nti dasakusalakammapathadhammaṃ <pageBreak edition="P" number="0.0130" />eva carati, na aṇumattampi adhammanti dhammacārī. <bold>Upavuṭṭhauposatha</bold>nti aṭṭhaṅgasamannāgatassa ariyuposathasīlassa rakkhaṇavasena upavasitauposathaṃ. <bold>Rājadvāramhi kīḷatī</bold>ti bārāṇasiyaṃ uggasenarañño gehadvāre kīḷāpeti.</paragraph>
<paragraph line="81" number="22"><bold>Yaṃ yaṃ so vaṇṇaṃ cintayī</bold>ti so ahituṇḍikabrāhmaṇo ‘‘yaṃ yaṃ nīlādivaṇṇaṃ hotū’’ti cintesi. Tena vuttaṃ ‘‘nīlaṃ va pītalohita’’nti. Tattha <bold>nīlaṃ vā</bold>ti <bold>vā</bold>-saddo aniyamattho, gāthāsukhatthaṃ rassaṃ katvā vutto, tena vāsaddena vuttāvasiṭṭhaṃ odātādivaṇṇavisesañceva vaṭṭādisaṇṭhānavisesañca aṇuṃthūlādipamāṇavisesañca saṅgaṇhāti. <bold>Tassa cittānuvattanto</bold>ti tassa ahituṇḍikassa cittaṃ anuvattanto. <bold>Cintitasannibho</bold>ti tena cintitacintitākārena pekkhajanassa upaṭṭhahāmīti dasseti.</paragraph>
<paragraph line="82" number="23">Na kevalañca tena cintitākāradassanaṃ eva mayhaṃ ānubhāvo. Api ca <bold>thalaṃ kareyyamudakaṃ, udakampi thalaṃ kare</bold>ti thalaṃ mahāpathaviṃ gahetvā udakaṃ, udakampi gahetvā pathaviṃ kātuṃ <pageBreak edition="V" number="0.0123" />sakkuṇeyyaṃ evaṃ mahānubhāvo ca. <bold>Yadihaṃ tassa kuppeyya</bold>nti tassa ahituṇḍikassa ahaṃ yadi kujjheyyaṃ. <bold>Khaṇena chārikaṃ kare</bold>ti kodhuppādakkhaṇe eva bhasmaṃ kareyyaṃ.</paragraph>
<paragraph line="83" number="24">Evaṃ <pageBreak edition="M" number="0.0129" />bhagavā tadā attano uppajjanakānatthapaṭibāhane samatthataṃ dassetvā idāni yena adhippāyena taṃ paṭibāhanaṃ na kataṃ, taṃ dassetuṃ <bold>‘‘yadi cittavasī hessa’’</bold>ntiādimāha.</paragraph>
<paragraph line="84">Tassattho – ‘‘ayaṃ ahituṇḍiko maṃ ativiya bādhati, na me ānubhāvaṃ jānāti, handassa me ānubhāvaṃ dassessāmī’’ti kujjhitvā olokanamattenāpi yadi cittavasī abhavissaṃ, atha so bhusamuṭṭhi viya vippakirissati. Ahaṃ yathāsamādinnato <bold>parihāyissāmi sīlato</bold>. Tathā ca sati <bold>sīlena parihīnassa</bold>khaṇḍitasīlassa yvāyaṃ mayā dīpaṅkaradasabalassa pādamūlato paṭṭhāya abhipatthito <pageBreak edition="P" number="0.0131" />, <bold>uttamattho</bold>buddhabhāvo so <bold>na sijjhati</bold>.</paragraph>
<paragraph line="85" number="25"><bold>Kāmaṃ bhijjatuyaṃ kāyo</bold>ti ayaṃ cātumahābhūtiko odanakummāsūpacayo aniccucchādanaparimaddanabhedanaviddhaṃsanadhammo kāyo kiñcāpi bhijjatu vinassatu, <bold>idheva</bold>imasmiṃ eva ṭhāne mahāvāte khittabhusamuṭṭhi viya vippakirīyatu, <bold>neva sīlaṃ pabhindeyyaṃ, vikirante bhusaṃ viyā</bold>ti sīlaṃ pana uttamatthasiddhiyā hetubhūtaṃ imasmiṃ kaḷevare bhusamuṭṭhi viya vippakirantepi neva bhindeyyaṃ, kāyajīvitesu nirapekkho hutvā sīlapāramiṃyeva pūremīti cintetvā taṃ tādisaṃ dukkhaṃ tadā adhivāsesinti dasseti.</paragraph>
<paragraph line="86">Atha mahāsattassa pana ahituṇḍikahatthagatassa māso paripūri, ettakaṃ kālaṃ nirāhārova ahosi. Sumanā ‘‘aticirāyati me sāmiko, ko nu kho pavattī’’ti pokkharaṇiṃ olokentī lohitavaṇṇaṃ udakaṃ disvā ‘‘ahituṇḍikena gahito bhavissatī’’ti ñatvā nāgabhavanā nikkhamitvā vammikasantikaṃ gantvā mahāsattassa gahitaṭṭhānaṃ kilamitaṭṭhānañca disvā roditvā kanditvā paccantagāmaṃ gantvā pucchitvā taṃ pavattiṃ sutvā bārāṇasiṃ gantvā rājadvāre ākāse rodamānā aṭṭhāsi. Mahāsatto naccantova ākāsaṃ ullokento taṃ disvā lajjito peḷaṃ pavisitvā nipajji.</paragraph>
<paragraph line="87">Rājā tassa peḷaṃ paviṭṭhakāle ‘‘kiṃ nu kho kāraṇa’’nti ito cito ca olokento taṃ ākāse ṭhitaṃ disvā ‘‘kā nu tva’’nti pucchitvā tassā nāgakaññābhāvaṃ sutvā ‘‘nissaṃsayaṃ kho nāgarājā imaṃ disvā <pageBreak edition="M" number="0.0130" />lajjito peḷaṃ paviṭṭho, ayañca yathādassito iddhānubhāvo nāgarājasseva <pageBreak edition="V" number="0.0124" />, na ahituṇḍikassā’’ti niṭṭhaṃ gantvā ‘‘evaṃ mahānubhāvo ayaṃ nāgarājā, kathaṃ nāma imassa hatthaṃ gato’’ti pucchitvā ‘‘ayaṃ dhammacārī sīlavā nāgarājā, cātuddasīpannarasīsu uposathaṃ upavasanto attano sarīraṃ dānamukhe niyyātetvā mahāmaggasamīpe vammikamatthake nipajjati, tatthāyametena gahito, imassa devaccharāpaṭibhāgā anekasahassā itthiyo, devalokasampattisadisā nāgabhavanasampatti, ayaṃ mahiddhiko <pageBreak edition="P" number="0.0132" />mahānubhāvo sakalapathaviṃ parivattetuṃ samattho, kevalaṃ ‘sīlaṃ me bhijjissatī’ti evarūpaṃ vippakāraṃ dukkhañca anubhotī’’ti ca sutvā saṃvegappatto tāvadeva tassa ahituṇḍikassa brāhmaṇassa bahuṃ dhanaṃ mahantañca yasaṃ issariyañca datvā – ‘‘handa, bho, imaṃ nāgarājānaṃ vissajjehī’’ti vissajjāpesi.</paragraph>
<paragraph line="88">Mahāsatto nāgavaṇṇaṃ antaradhāpetvā māṇavakavaṇṇena devakumāro viya aṭṭhāsi. Sumanāpi ākāsato otaritvā tassa santike aṭṭhāsi. Nāgarājā rañño añjaliṃ katvā ‘‘ehi, mahārāja, mayhaṃ nivesanaṃ passituṃ āgacchāhī’’ti yāci. Tenāha bhagavā –</paragraph>
<gatha1 line="89">‘‘Mutto campeyyako nāgo, rājānaṃ etadabravi;</gatha1>
<gatha2 line="90">‘Namo te kāsirājatthu, namo te kāsivaḍḍhana;</gatha2>
<gathalast line="91">Añjaliṃ te paggaṇhāmi, passeyyaṃ me nivesana’’nti.</gathalast>
<paragraph line="92">Atha rājā tassa nāgabhavanagamanaṃ anujāni. Mahāsatto taṃ saparisaṃ gahetvā nāgabhavanaṃ netvā attano issariyasampattiṃ dassetvā katipāhaṃ tattha vasāpetvā bheriṃ carāpesi – ‘‘sabbā rājaparisā yāvadicchakaṃ hiraññasuvaṇṇādikaṃ dhanaṃ gaṇhatū’’ti. Rañño ca anekehi sakaṭasatehi dhanaṃ pesesi. ‘‘Mahārāja, raññā nāma dānaṃ dātabbaṃ, sīlaṃ rakkhitabbaṃ, dhammikā rakkhāvaraṇagutti sabbattha saṃvidahitabbā’’ti dasahi rājadhammakathāhi ovaditvā vissajjesi. Rājā mahantena yasena nāgabhavanā nikkhamitvā bārāṇasimeva gato. Tato paṭṭhāya kira jambudīpatale hiraññasuvaṇṇaṃ jātaṃ. Mahāsatto sīlāni rakkhitvā anvaddhamāsaṃ uposathakammaṃ katvā sapariso saggapuraṃ pūresi.</paragraph>
<paragraph line="93">Tadā ahituṇḍiko <pageBreak edition="M" number="0.0131" />devadatto ahosi, sumanā rāhulamātā, uggaseno sāriputtatthero, campeyyako nāgarājā lokanātho.</paragraph>
<paragraph line="94">Tassa <pageBreak edition="V" number="0.0125" />idhāpi yathārahaṃ sesapāramiyo niddhāretabbā. Idha bodhisattassa acchariyānubhāvā heṭṭhā vuttanayā evāti.</paragraph>
<centered line="95">Campeyyanāgacariyāvaṇṇanā niṭṭhitā.</centered>
<subhead line="96">4. Cūḷabodhicariyāvaṇṇanā</subhead>
<paragraph line="97" number="26">Catutthe <pageBreak edition="P" number="0.0133" /><bold>cūḷabodhī</bold>ti mahābodhiparibbājakattabhāvaṃ upādāya idha ‘‘cūḷabodhī’’ti samaññā āropitā, na pana imasmiṃ eva jātake (jā. 1.10.49 ādayo) attano jeṭṭhabhātikādino mahābodhissa sambhavatoti daṭṭhabbaṃ. <bold>Susīlavā</bold>ti suṭṭhu sīlavā, sampannasīloti attho. <bold>Bhavaṃ disvāna bhayato</bold>ti kāmādibhavaṃ bhāyitabbabhāvena passitvā. <bold>Nekkhamma</bold>nti ettha ca-saddassa lopo daṭṭhabbo, tena ‘‘disvānā’’ti padaṃ ākaḍḍhīyati. Idaṃ vuttaṃ hoti – jātijarābyādhimaraṇaṃ apāyadukkhaṃ atīte vaṭṭamūlakaṃ dukkhaṃ, anāgate vaṭṭamūlakaṃ dukkhaṃ, paccuppanne āhārapariyeṭṭhimūlakaṃ dukkhanti imesaṃ aṭṭhannaṃ saṃvegavatthūnaṃ paccavekkhaṇena sabbampi kāmādibhedaṃ bhavaṃ saṃsārabhayato upaṭṭhahamānaṃ disvā nibbānaṃ tassa upāyabhūtā samathavipassanā tadupāyabhūtā ca pabbajjāti idaṃ tividhampi nekkhammaṃ anussavādisiddhena ñāṇacakkhunā tappaṭipakkhato disvā tāpasapabbajjūpagamanena anekādīnavākulā gahaṭṭhabhāvā abhinikkhamitvā gatoti.</paragraph>
<paragraph line="98" number="27"><bold>Dutiyikā</bold>ti porāṇadutiyikā, gihikāle pajāpatibhūtā. <bold>Kanakasannibhā</bold>ti kañcanasannibhattacā. <bold>Vaṭṭe anapekkhā</bold>ti saṃsāre nirālayā. <bold>Nekkhammaṃ abhinikkhamī</bold>ti nekkhammatthāya gehato nikkhami, pabbajīti attho.</paragraph>
<paragraph line="99" number="28">Ālayanti sattā etenāti ālayo, taṇhā, tadabhāvena <bold>nirālayā</bold>. Tato eva ñātīsu taṇhābandhanassa chinnattā <bold>chinnabandhu</bold>. Evaṃ gihibandhanābhāvaṃ dassetvā idāni pabbajitānampi kesañci yaṃ hoti bandhanaṃ <pageBreak edition="M" number="0.0132" />, tassāpi abhāvaṃ dassetuṃ <bold>‘‘anapekkhā kule gaṇe’’</bold>ti vuttaṃ. Tattha <bold>kule</bold>ti upaṭṭhākakule. <bold>Gaṇe</bold>ti tāpasagaṇe, sesā brahmacārinoti vuccanti. <bold>Upāgamu</bold>nti ubhopi mayaṃ upāgamimhā.</paragraph>
<paragraph line="100" number="29"><bold>Tatthā</bold>ti <pageBreak edition="V" number="0.0126" />bārāṇasisāmante. <bold>Nipakā</bold>ti paññavanto. <bold>Nirākule</bold>ti janasañcārarahitattā janehi anākule, <bold>appasadde</bold>ti migapakkhīnaṃ uṭṭhāpanato tesaṃ vassitasaddenāpi virahitattā appasadde. <bold>Rājuyyāne vasāmubho</bold>ti <pageBreak edition="P" number="0.0134" />bārāṇasirañño uyyāne mayaṃ ubho janā tadā vasāma.</paragraph>
<paragraph line="101">Tatrāyaṃ anupubbikathā – atīte imasmiṃ eva bhaddakappe bodhisatto brahmalokato cavitvā aññatarasmiṃ kāsigāme ekassa mahāvibhavassa brāhmaṇassa putto hutvā nibbatti. Tassa nāmaggahaṇasamaye ‘‘bodhikumāro’’ti nāmaṃ kariṃsu. Vayappattakāle panassa takkasilaṃ gantvā sabbasippāni uggaṇhitvā paccāgatassa anicchamānakasseva mātāpitaro samajātikaṃ kulakumārikaṃ ānesuṃ. Sāpi brahmalokacutāva uttamarūpadharā devaccharāpaṭibhāgā. Tesaṃ anicchamānānaṃ eva aññamaññaṃ āvāhavivāhaṃ kariṃsu. Ubhinnampi pana nesaṃ kilesamudācāro na bhūtapubbo, sārāgavasena aññamaññaṃ olokanampi nāhosi, kā pana kathā itarasaṃsagge. Evaṃ parisuddhasīlā ahesuṃ.</paragraph>
<paragraph line="102">Aparabhāge mahāsatto mātāpitūsu kālaṃkatesu tesaṃ sarīrakiccaṃ katvā taṃ pakkosāpetvā ‘‘bhadde, tvaṃ imaṃ asītikoṭidhanaṃ gahetvā sukhena jīvāhī’’ti āha. ‘‘Tvaṃ pana ayyaputtā’’ti? ‘‘Mayhaṃ dhanena kiccaṃ natthi, pabbajissāmī’’ti. ‘‘Kiṃ pana pabbajjā itthīnampi na vaṭṭatī’’ti? ‘‘Vaṭṭati, bhadde’’ti. ‘‘Tena hi mayhampi dhanena kiccaṃ natthi, ahampi pabbajissāmī’’ti. Te ubhopi sabbaṃ vibhavaṃ pariccajitvā mahādānaṃ datvā nikkhamitvā araññaṃ pavisitvā pabbajitvā uñchācariyāya phalāphalehi yāpentā pabbajjāsukheneva dasa saṃvaccharāni vasitvā loṇambilasevanatthāya janapadacārikaṃ carantā anupubbena bārāṇasiṃ patvā rājuyyāne vasiṃsu. Tena vuttaṃ ‘‘rājuyyāne vasāmubho’’ti.</paragraph>
<paragraph line="103" number="30">Athekadivasaṃ <pageBreak edition="P" number="0.0135" />rājā uyyānakīḷaṃ gato. Uyyānassa ekapasse pabbajjāsukhena vītināmentānaṃ tesaṃ samīpaṭṭhānaṃ gantvā paramapāsādikaṃ uttamarūpadharaṃ <pageBreak edition="M" number="0.0133" />paribbājikaṃ olokento kilesavasena paṭibaddhacitto hutvā bodhisattaṃ ‘‘ayaṃ te paribbājikā kiṃ hotī’’ti pucchi. Tena ‘‘na ca kiñci hoti, kevalaṃ ekapabbajjāya pabbajitā, api ca kho pana gihikāle pādaparicārikā ahosī’’ti vutte rājā ‘‘ayaṃ kiretassa na kiñci hoti, api ca kho panassa gihikāle pādaparicārikā ahosi, yaṃnūnāhaṃ imaṃ antepuraṃ paveseyyaṃ, tenevassa imissā <pageBreak edition="V" number="0.0127" />paṭipattiṃ jānissāmī’’ti andhabālo tattha attano paṭibaddhacittaṃ nivāretuṃ asakkonto aññataraṃ purisaṃ āṇāpesi ‘‘imaṃ paribbājikaṃ rājanivesanaṃ nehī’’ti.</paragraph>
<paragraph line="104">So tassa paṭissuṇitvā ‘‘adhammo loke vattatī’’tiādīni vatvā paridevamānaṃ eva taṃ ādāya pāyāsi. Bodhisatto tassā paridevanasaddaṃ sutvā ekavāraṃ oloketvā puna na olokesi. ‘‘Sace panāhaṃ vāressāmi, tesu cittaṃ padosetvā mayhaṃ sīlassa antarāyo bhavissatī’’ti sīlapāramiṃyeva āvajjento nisīdi. Tena vuttaṃ <bold>‘‘uyyānadassanaṃ gantvā, rājā addasa brāhmaṇi’’</bold>ntiādi.</paragraph>
<paragraph line="105">Tattha <bold>tuyhesā kā kassa bhariyā</bold>ti tuyhaṃ tava esā kā, kiṃ bhariyā, udāhu bhaginī vā samānā kassa aññassa bhariyā.</paragraph>
<paragraph line="106" number="31"><bold>Na mayhaṃ bhariyā esā</bold>ti kāmañcesā mayhaṃ gihikāle bhariyā ahosi, pabbajitakālato paṭṭhāya na mayhaṃ bhariyā esā, nāpi ahaṃ etissā sāmiko, kevalaṃ pana sahadhammā ekasāsanī, ahampi paribbājako ayampi paribbājikāti samānadhammā paribbājakasāsanena ekasāsanī, sabrahmacārinīti attho.</paragraph>
<paragraph line="107" number="32"><bold>Tissā sārattagadhito</bold>ti kāmarāgena sāratto hutvā paṭibaddho. <bold>Gāhāpetvāna ceṭake</bold>ti ceṭakehi gaṇhāpetvā ceṭake vā attano rājapurise āṇāpetvā taṃ paribbājikaṃ gaṇhāpetvā. <bold>Nippīḷayanto balasā</bold>ti taṃ anicchamānaṃ eva ākaḍḍhanaparikaḍḍhanādinā nippīḷayanto bādhento, tathāpi agacchantiṃ balasā balakkārena rājapurisehi gaṇhāpetvā attano antepuraṃ pavesesi.</paragraph>
<paragraph line="108" number="33"><bold>Odapattakiyā</bold>ti udakapattaṃ āmasitvā gahitabhariyā odapattikā nāma, idaṃ vacanaṃ purāṇadutiyikābhāvena upalakkhaṇamattaṃ <pageBreak edition="P" number="0.0136" />daṭṭhabbaṃ <pageBreak edition="M" number="0.0134" />, sā panassa brāhmaṇavivāhavasena mātāpitūhi sampaṭipāditā, ‘‘odapattakiyā’’ti ca bhāvenabhāvalakkhaṇe bhummaṃ. <bold>Sahajā</bold>ti pabbajjājātivasena sahajātā, tenevāha <bold>‘‘ekasāsanī’’</bold>ti. ‘‘Ekasāsanī’’ti ca idaṃ bhummatthe paccattaṃ, ekasāsaniyāti attho. <bold>Nayantiyā</bold>ti nīyantiyā. <bold>Kopo me upapajjathā</bold>ti ayaṃ te gihikāle bhariyā brāhmaṇī sīlavatī, pabbajitakāle ca sabrahmacārinībhāvato sahajātā bhaginī, sā tuyhaṃ purato balakkārena ākaḍḍhitvā nīyati. ‘‘Bodhibrāhmaṇa, kiṃ te purisabhāva’’nti <pageBreak edition="V" number="0.0128" />purisamānena ussāhito cirakālasayito vammikabilato kenaci purisena ghaṭṭito ‘‘susū’’ti phaṇaṃ karonto āsiviso viya me cittato kopo sahasā vuṭṭhāsi.</paragraph>
<paragraph line="109" number="34-5"><bold>Sahakope samuppanne</bold>ti kopuppattiyā saha, tassa uppattisamanantaramevāti attho. <bold>Sīlabbatamanussari</bold>nti attano sīlapāramiṃ āvajjesiṃ. <bold>Tattheva kopaṃ niggaṇhi</bold>nti tasmiṃ eva āsane yathānisinnova taṃ kopaṃ nivāresiṃ. <bold>Nādāsiṃ vaḍḍhitūparī</bold>ti tato ekavāruppattito upari uddhaṃ vaḍḍhituṃ na adāsiṃ. Idaṃ vuttaṃ hoti – kope uppannamatte eva ‘‘nanu tvaṃ, bodhiparibbājaka, sabbapāramiyo pūretvā sabbaññutaññāṇaṃ paṭivijjhitukāmo, tassa te kimidaṃ sīlamattepi upakkhalanaṃ, tayidaṃ gunnaṃ khuramattodake osīdantassa mahāsamuddassa paratīraṃ gaṇhitukāmatā viya hotī’’ti attānaṃ paribhāsitvā paṭisaṅkhānabalena tasmiṃ eva khaṇe kopaṃ niggahetvā puna uppajjanavasenassa vaḍḍhituṃ na adāsinti. Tenevāha <bold>‘‘yadi naṃ brāhmaṇi’’</bold>ntiādi.</paragraph>
<paragraph line="110">Tassattho – taṃ paribbājikaṃ brāhmaṇiṃ so rājā vā añño vā koci tiṇhāyapi nisitāya sattiyā koṭṭeyya, khaṇḍākhaṇḍikaṃ yadi chindeyya, evaṃ santepi sīlaṃ attano sīlapāramiṃ neva bhindeyyaṃ. Kasmā? Bodhiyā eva kāraṇā, sabbattha akhaṇḍitasīleneva sakkā sammāsambodhiṃ pāpuṇituṃ, na itarenāti.</paragraph>
<paragraph line="111" number="36"><bold>Na</bold><pageBreak edition="M" number="0.0135" /><bold>me sā brāhmaṇī dessā</bold>ti sā brāhmaṇī jātiyā gottena kulappadesena ācārasampattiyā ciraparicayena pabbajjādiguṇasampattiyā cāti sabbappakārena <pageBreak edition="P" number="0.0137" />na me dessā na appiyā, etissā mama appiyabhāvo koci natthi. <bold>Napi me balaṃ na vijjatī</bold>ti mayhampi balaṃ na na vijjati, atthi eva. Ahaṃ nāgabalo thāmasampanno, icchamāno sahasā vuṭṭhahitvā taṃ ākaḍḍhante purise nippothetvā taṃ gahetvā yathicchitaṭṭhānaṃ gantuṃ samatthoti dasseti. <bold>Sabbaññutaṃ piyaṃ mayha</bold>nti tato paribbājikato sataguṇena sahassaguṇena satasahassaguṇena sabbaññutaññāṇameva mayhaṃ piyaṃ. <bold>Tasmā sīlānurakkhissa</bold>nti tena kāraṇena sīlameva anurakkhissaṃ.</paragraph>
<paragraph line="112">Atha so rājā uyyāne papañcaṃ akatvāva sīghataraṃ gantvā taṃ paribbājikaṃ pakkosāpetvā mahantena yasena nimantesi. Sā yasassa aguṇaṃ pabbajjāya guṇaṃ attano bodhisattassa ca mahantaṃ bhogakkhandhaṃ pahāya saṃvegena pabbajitabhāvañca kathesi. Rājā kenaci pariyāyena <pageBreak edition="V" number="0.0129" />tassā manaṃ alabhanto cintesi – ‘‘ayaṃ paribbājikā sīlavatī kalyāṇadhammā, sopi paribbājako imāya ākaḍḍhitvā nīyamānāya na kiñci vippakāraṃ dassesi, sabbattha nirapekkhacitto, na kho pana metaṃ patirūpaṃ, yaṃ evarūpesu guṇavantesu vippakāro, yaṃnūnāhaṃ imaṃ paribbājikaṃ gahetvā uyyānaṃ gantvā imaṃ, tañca paribbājakaṃ khamāpeyya’’nti? Evaṃ pana cintetvā ‘‘paribbājikaṃ uyyānaṃ ānethā’’ti purise āṇāpetvā sayaṃ paṭhamataraṃ gantvā bodhisattaṃ upasaṅkamitvā pucchi – ‘‘bho pabbajita, kiṃ mayā tāya paribbājikāya nīyamānāya kopo te uppajjitthā’’ti. Mahāsatto āha –</paragraph>
<gatha1 line="113">‘‘Uppajji me na muccittha, na me muccittha jīvato;</gatha1>
<gathalast line="114">Rajaṃva vipulā vuṭṭhi, khippameva nivārayi’’nti. (jā. 1.10.52);</gathalast>
<paragraph line="115">Taṃ sutvā rājā ‘‘kiṃ nu kho esa kopameva sandhāya vadati, udāhu aññaṃ kiñci sippādika’’nti cintetvā puna pucchi –</paragraph>
<gatha1 line="116">‘‘Kiṃ <pageBreak edition="P" number="0.0138" />te uppajji no mucci, kiṃ te no mucci jīvato;</gatha1>
<gathalast line="117">Rajaṃva vipulā vuṭṭhi, katamaṃ taṃ nivārayī’’ti. (jā. 1.10.53);</gathalast>
<paragraph line="118">Tattha <pageBreak edition="M" number="0.0136" /><bold>uppajjī</bold>ti ekavāraṃ uppajji, na puna uppajji. <bold>Na muccitthā</bold>ti kāyavacīvikāruppādanavasena pana na muccittha, na naṃ bahi pavattituṃ vissajjesinti attho. <bold>Rajaṃva vipulā vuṭṭhī</bold>ti yathā nāma gimhānaṃ pacchime māse uppannaṃ rajaṃ vipulā akālavuṭṭhidhārā ṭhānaso nivāreti, evaṃ taṃ vūpasamento <bold>nivārayiṃ,</bold>nivāresinti attho.</paragraph>
<paragraph line="119">Athassa mahāpuriso nānappakārena kodhe ādīnavaṃ pakāsento –</paragraph>
<gatha1 line="120">‘‘Yamhi jāte na passati, ajāte sādhu passati;</gatha1>
<gathalast line="121">So me uppajji no mucci, kodho dummedhagocaro.</gathalast>
<gatha1 line="122">‘‘Yena jātena nandanti, amittā dukkhamesino;</gatha1>
<gathalast line="123">So me uppajji no mucci, kodho dummedhagocaro.</gathalast>
<gatha1 line="124">‘‘Yasmiñca <pageBreak edition="V" number="0.0130" />jāyamānamhi, sadatthaṃ nāvabujjhati;</gatha1>
<gathalast line="125">So me uppajji no mucci, kodho dummedhagocaro.</gathalast>
<gatha1 line="126">‘‘Yenābhibhūto kusalaṃ jahāti, parakkare vipulañcāpi atthaṃ;</gatha1>
<gathalast line="127">Sa bhīmaseno balavā pamaddī, kodho mahārājā na me amuccatha.</gathalast>
<gatha1 line="128">‘‘Kaṭṭhasmiṃ manthamānasmiṃ, pāvako nāma jāyati;</gatha1>
<gathalast line="129">Tameva kaṭṭhaṃ ḍahati, yasmā so jāyate gini.</gathalast>
<gatha1 line="130">‘‘Evaṃ mandassa posassa, bālassa avijānato;</gatha1>
<gathalast line="131">Sārambhā jāyate kodho, sapi teneva ḍayhati.</gathalast>
<gatha1 line="132">‘‘Aggīva tiṇakaṭṭhasmiṃ, kodho yassa pavaḍḍhati;</gatha1>
<gathalast line="133">Nihīyati tassa yaso, kāḷapakkheva candimā.</gathalast>
<gatha1 line="134">‘‘Anindho dhūmaketūva, kodho yassūpasammati;</gatha1>
<gathalast line="135">Āpūrati tassa yaso, sukkapakkheva candimā’’ti. (jā. 1.10.54-61) –</gathalast>
<unindented line="136">Imāhi gāthāhi dhammaṃ desesi.</unindented>
<paragraph line="137">Tattha <pageBreak edition="M" number="0.0137" /><bold>na passatī</bold>ti attatthampi na passati, pageva paratthaṃ. <bold>Sādhu passatī</bold>ti attatthaṃ paratthaṃ ubhayatthañca <pageBreak edition="P" number="0.0139" />sammadeva passati. <bold>Dummedhagocaro</bold>ti nippaññānaṃ visayabhūto, nippañño vā gocaro āhāro indhanaṃ etassāti dummedhagocaro. <bold>Dukkhamesino</bold>ti dukkhaṃ icchantā. <bold>Sadattha</bold>nti attano atthaṃ vuḍḍhiṃ. <bold>Parakkare</bold>ti apaneyya vināseyya. <bold>Sabhīmaseno</bold>ti so bhīmāya bhayajananiyā mahatiyā kilesasenāya samannāgato. <bold>Pamaddī</bold>ti balavabhāvena satte pamaddanasīlo. <bold>Na me amuccathā</bold>ti mama santikā mokkhaṃ na labhi, abbhantare eva damito, nibbisevano katoti attho. Khīraṃ viya vā muhuttaṃ dadhibhāvena cittena patiṭṭhahitthātipi attho.</paragraph>
<paragraph line="138"><bold>Manthamānasmi</bold>nti araṇisahite mathiyamāne. ‘‘Mathamānasmi’’ntipi pāṭho. <bold>Yasmā</bold>ti yato kaṭṭhā <pageBreak edition="V" number="0.0131" />. <bold>Ginī</bold>ti aggi. <bold>Bālassa avijānato</bold>ti bālassa ajānantassa. <bold>Sārambhā jāyate</bold>ti karaṇuttariyakaraṇalakkhaṇā sārambhā araṇimanthanato viya pāvako kodho jāyate. <bold>Sapi tenevā</bold>ti sopi bālo teneva kodhena kaṭṭhaṃ viya agginā ḍayhati. <bold>Anindho dhūmaketūvā</bold>ti anindhano aggi viya. <bold>Tassā</bold>ti tassa adhivāsanakhantiyā samannāgatassa puggalassa <bold>sukkapakkhe</bold>cando viya laddho, <bold>yaso</bold>aparāparaṃ <bold>āpūratī</bold>ti.</paragraph>
<paragraph line="139">Rājā mahāsattassa dhammakathaṃ sutvā mahāpurisaṃ paribbājikampi rājagehato āgataṃ khamāpetvā ‘‘tumhe pabbajjāsukhaṃ anubhavantā idheva uyyāne vasatha, ahaṃ vo dhammikaṃ rakkhāvaraṇaguttiṃ karissāmī’’ti vatvā vanditvā pakkāmi. Te ubhopi tattheva vasiṃsu. Aparabhāge paribbājikā kālamakāsi. Bodhisatto himavantaṃ pavisitvā jhānābhiññāyo nibbattetvā āyupariyosāne brahmalokaparāyano ahosi.</paragraph>
<paragraph line="140">Tadā paribbājikā rāhulamātā ahosi, rājā ānandatthero, bodhiparibbājako lokanātho.</paragraph>
<paragraph line="141">Tassa idhāpi yathārahaṃ sesapāramiyo niddhāretabbā. Tathā mahantaṃ bhogakkhandhaṃ mahantañca ñātiparivaṭṭaṃ <pageBreak edition="P" number="0.0140" />pahāya mahābhinikkhamanasadisaṃ gehato nikkhamanaṃ, tathā nikkhamitvā pabbajitassa bahujanasammatassa sato paramappicchatāya kulesu ca gaṇesu ca alaggatā, accantameva lābhasakkārajigucchāya <pageBreak edition="M" number="0.0138" />pavivekābhirati, atisayavatī ca abhisallekhavutti, tathārūpāya sīlavatiyā kalyāṇadhammāya paribbājikāya ananuññātā attano purato balakkārena parāmasiyamānāya sīlapāramiṃ āvajjetvā vikārānāpatti, katāparādhe ca tasmiṃ rājini upagate hitacittataṃ mettacittataṃ upaṭṭhapetvā diṭṭhadhammikasamparāyikehi samanusāsananti evamādayo idha mahāpurisassa guṇānubhāvā vibhāvetabbā. Tenetaṃ vuccati ‘‘evaṃ acchariyā hete…pe… dhammassa anudhammato’’ti.</paragraph>
<centered line="142">Cūḷabodhicariyāvaṇṇanā niṭṭhitā.</centered>
<subhead line="143">5. Mahiṃsarājacariyāvaṇṇanā</subhead>
<paragraph line="144" number="37">Pañcame <pageBreak edition="V" number="0.0132" /><bold>mahiṃso pavanacārako</bold>ti mahāvanacārī vanamahiṃso <bold>yadā homī</bold>ti yojanā. <bold>Pavaḍḍhakāyo</bold>ti vayasampattiyā aṅgapaccaṅgānañca thūlabhāvena abhivaḍḍhakāyo. <bold>Balavā</bold>ti mahābalo thāmasampanno. <bold>Mahanto</bold>ti vipulasarīro. Hatthikalabhappamāṇo kira tadā bodhisattassa kāyo hoti. <bold>Bhīmadassano</bold>ti mahāsarīratāya vanamahiṃsajātitāya ca sīlaṃ ajānantānaṃ bhayaṃ jananato bhayānakadassano.</paragraph>
<paragraph line="145" number="38"><bold>Pabbhāre</bold>ti olambakasilākucchiyaṃ. <bold>Dakāsaye</bold>ti jalāsayasamīpe. <bold>Hotettha ṭhāna</bold>nti ettha mahāvane yo <bold>koci</bold>padeso vanamahiṃsānaṃ tiṭṭhanaṭṭhānaṃ hoti. <bold>Tahiṃ tahi</bold>nti tattha tattha.</paragraph>
<paragraph line="146" number="39"><bold>Vicaranto</bold>ti vihāraphāsukaṃ vīmaṃsituṃ vicaranto. <bold>Ṭhānaṃ addasa bhaddaka</bold>nti evaṃ vicaranto tasmiṃ mahāraññe bhaddakaṃ mayhaṃ phāsukaṃ rukkhamūlaṭṭhānaṃ addakkhiṃ. Disvā ca <bold>taṃ ṭhānaṃ upagantvāna, tiṭṭhāmi ca sayāmi ca</bold>gocaraṃ gahetvā divā taṃ <pageBreak edition="P" number="0.0141" />rukkhamūlaṭṭhānaṃ gantvā ṭhānasayanehi vītināmemīti dasseti.</paragraph>
<paragraph line="147" number="40">Tadā kira bodhisatto himavantappadese mahiṃsayoniyaṃ nibbattitvā vayappatto thāmasampanno mahāsarīro hatthikalabhappamāṇo pabbatapādapabbhāragiriduggavanaghaṭādīsu <pageBreak edition="M" number="0.0139" />vicaranto ekaṃ phāsukaṃ mahārukkhamūlaṃ disvā gocaraṃ gahetvā divā tattha vasati. Atheko lolamakkaṭo rukkhā otaritvā mahāsattassa piṭṭhiṃ abhiruhitvā uccārapassāvaṃ katvā siṅgesu gaṇhitvā olambanto naṅguṭṭhe gahetvā dolāyanto kīḷi. Bodhisatto khantimettānuddayasampadāya taṃ tassa anācāraṃ na manasākāsi. Makkaṭo punappunaṃ tatheva karoti. Tena vuttaṃ <bold>‘‘athettha kapi māgantvā’’</bold>tiādi.</paragraph>
<paragraph line="148">Tattha <bold>kapi māgantvā</bold>ti kapi āgantvā, ma-kāro padasandhikaro. <bold>Pāpo</bold>ti lāmako. <bold>Anariyo</bold>ti anaye iriyanena aye ca na iriyanena anariyo, nihīnācāroti attho. <bold>Lahū</bold>ti lolo. <bold>Khandhe</bold>ti khandhappadese. <bold>Muttetī</bold>ti passāvaṃ karoti. <bold>Ohadetī</bold>ti karīsaṃ ossajjati. <bold>Ta</bold>nti taṃ maṃ, tadā mahiṃsabhūtaṃ maṃ.</paragraph>
<paragraph line="149" number="41"><bold>Sakimpi</bold><pageBreak edition="V" number="0.0133" /><bold>divasa</bold>nti ekadivasampi dūseti maṃ sabbakālampi. Tenāha ‘‘dūseti maṃ sabbakāla’’nti. Na kevalañca dutiyatatiyacatutthadivasamattaṃ, atha kho sabbakālampi maṃ passāvādīhi dūseti. Yadā yadā muttādīni kātukāmo, tadā tadā mayhameva upari karotīti dasseti. <bold>Upadduto</bold>ti bādhito, tena siṅgesu olambanādinā muttādiasucimakkhaṇena tassa ca apaharaṇatthaṃ anekavāraṃ siṅgakoṭīhi vālaggena ca anekavāraṃ kaddamapaṃsumissakaṃ udakaṃ siñcitvā dhovanena ca nippīḷito homīti attho.</paragraph>
<paragraph line="150" number="42"><bold>Yakkho</bold>ti tasmiṃ rukkhe adhivatthā devatā. <bold>Maṃ idamabravī</bold>ti rukkhakkhandhe ṭhatvā ‘‘mahiṃsarāja, kasmā imassa duṭṭhamakkaṭassa avamānaṃ sahasī’’ti imamatthaṃ pakāsento <bold>nāsehetaṃ chavaṃ pāpaṃ</bold><pageBreak edition="P" number="0.0142" /><bold>, siṅgehi ca khurehi cā</bold>ti idaṃ vacanaṃ maṃ abhāsi.</paragraph>
<paragraph line="151" number="43"><bold>Evaṃ vutte tadā yakkhe</bold>ti tadā tasmiṃ kāle tasmiṃ yakkhe evaṃ vutte sati. <bold>Ahaṃ taṃ idamabravi</bold>nti ahaṃ taṃ yakkhaṃ idaṃ idāni vakkhamānaṃ abraviṃ abhāsiṃ. <bold>Kuṇapenā</bold>ti kilesāsucipaggharaṇena sucijātikānaṃ sādhūnaṃ paramajigucchanīyatāya atiduggandhavāyanena ca kuṇapasadisatāya kuṇapena. <bold>Pāpenā</bold>ti pāṇātipātapāpena. <bold>Anariyenā</bold>ti anariyānaṃ <pageBreak edition="M" number="0.0140" />asādhūnaṃ māgavikanesādādīnaṃ hīnapurisānaṃ dhammattā anariyena, <bold>kiṃ</bold>kena kāraṇena, <bold>tvaṃ</bold>devate <bold>maṃ makkhesi,</bold>ayuttaṃ tayā vuttaṃ maṃ pāpe niyojentiyāti dasseti.</paragraph>
<paragraph line="152" number="44">Idāni tasmiṃ pāpadhamme ādīnavaṃ pakāsento <bold>‘‘yadiha’’</bold>ntiādimāha. Tassattho – bhadde devate, ahaṃ tassa yadi kujjheyyaṃ, tatopi lāmakataro bhaveyyaṃ. Yena hi adhammacaraṇena so bālamakkaṭo nihīno nāma jāto, sace panāhaṃ tatopi balavataraṃ pāpadhammaṃ careyyaṃ, nanu tena tato pāpataro bhaveyyaṃ, aṭṭhānañcetaṃ yadihaṃ idhalokaparalokaṃ taduttari ca jānitvā ṭhito ekanteneva parahitāya paṭipanno evarūpaṃ pāpadhammaṃ careyyanti. Kiñca bhiyyo – <bold>sīlañca me pabhijjeyyā</bold>ti ahañceva kho pana evarūpaṃ pāpaṃ kareyyaṃ, mayhaṃ sīlapāramī khaṇḍitā siyā. <bold>Viññū ca garaheyyu ma</bold>nti paṇḍitā ca devamanussā maṃ garaheyyuṃ ‘‘passatha, bho, ayaṃ bodhisatto bodhipariyesanaṃ caramāno evarūpaṃ pāpaṃ akāsī’’ti.</paragraph>
<paragraph line="153" number="45"><bold>Hīḷitā jīvitā vāpī</bold>ti <bold>vā</bold>-saddo avadhāraṇe. Evaṃ viññūhi hīḷitā garahitā jīvitāpi <bold>parisuddhena</bold>parisuddhasīlena hutvā <bold>mataṃ</bold>vā maraṇameva varaṃ uttamaṃ seyyo. <bold>Kyāhaṃ jīvitahetupi</bold><pageBreak edition="V" number="0.0134" />, <bold>kāhāmi paraheṭhana</bold>nti evaṃ jānanto ca ahaṃ mayhaṃ jīvitanimittampi parasattavihiṃsanaṃ kiṃ kāhāmi kiṃ karissāmi, etassa karaṇe kāraṇaṃ natthīti attho.</paragraph>
<paragraph line="154">Ayaṃ pana aññepi maṃ viya maññamāno evaṃ <pageBreak edition="P" number="0.0143" />anācāraṃ karissati, tato yesaṃ caṇḍamahiṃsānaṃ evaṃ karissati, te eva etaṃ vadhissanti, sā etassa aññehi māraṇā mayhaṃ dukkhato ca pāṇātipātato ca mutti bhavissatīti āha. Tena vuttaṃ –</paragraph>
<hangnum line="155" number="46"></hangnum>
<gatha1 line="156">‘‘Mamevāyaṃ maññamāno, aññepevaṃ karissati;</gatha1>
<gathalast line="157">Teva tassa vadhissanti, sā me mutti bhavissatī’’ti.</gathalast>
<paragraph line="158">Tattha <bold>mamevāya</bold>nti maṃ viya ayaṃ. <bold>Aññepī</bold>ti aññesampi. Sesaṃ vuttatthameva.</paragraph>
<paragraph line="159" number="47"><bold>Hīnamajjhimaukkaṭṭhe</bold>ti <pageBreak edition="M" number="0.0141" />hīne ca majjhime ca ukkaṭṭhe ca nimittabhūte. <bold>Sahanto avamānita</bold>nti vibhāgaṃ akatvā tehi pavattitaṃ avamānaṃ paribhavaṃ sahanto khamanto. <bold>Evaṃ labhati sappañño</bold>ti evaṃ hīnādīsu vibhāgaṃ akatvā khantimettānuddayaṃ upaṭṭhapetvā tadaparādhaṃ sahanto sīlādipāramiyo brūhetvā <bold>manasā yathāpatthitaṃ</bold>yathicchitaṃ sabbaññutaññāṇaṃ labhati paṭivijjhati, tassa taṃ na dūreti.</paragraph>
<paragraph line="160">Evaṃ mahāsatto attano ajjhāsayaṃ pakāsento devatāya dhammaṃ desesi. So katipāhaccayena aññattha gato. Añño caṇḍamahiṃso nivāsaphāsutāya taṃ ṭhānaṃ gantvā aṭṭhāsi. Duṭṭhamakkaṭo ‘‘so eva aya’’nti saññāya tassa piṭṭhiṃ abhiruhitvā tatheva anācāraṃ akāsi. Atha naṃ so vidhunanto bhūmiyaṃ pātetvā siṅgena hadaye vijjhitvā pādehi madditvā sañcuṇṇesi.</paragraph>
<paragraph line="161">Tadā sīlavā mahiṃsarājā lokanātho.</paragraph>
<paragraph line="162">Tassa idhāpi heṭṭhā vuttanayeneva yathārahaṃ sesapāramiyo niddhāretabbā. Tathā <bold>hatthināga-</bold>(cariyā. 2.1 ādayo) <bold>bhūridatta-</bold>(cariyā. 2.11 ādayo) <bold>campeyyanāgarāja-</bold>(cariyā. 2.20 ādayo) <bold>cariyāsu</bold>viya idha mahāsattassa guṇānubhāvā veditabbā.</paragraph>
<centered line="163">Mahiṃsarājacariyāvaṇṇanā niṭṭhitā.</centered>
<subhead line="164">6. Rurumigarājacariyāvaṇṇanā</subhead>
<paragraph line="165" number="48">Chaṭṭhe <pageBreak edition="V" number="0.0135" /><pageBreak edition="P" number="0.0144" /><bold>sutattakanakasannibho</bold>ti yathā suṭṭhu apagatasabbakāḷako hoti, evaṃ aggimhi pakkhipitvā sutattakanakasannibho. <bold>Migarājā ruru nāmā</bold>ti jātisiddhena nāmena ruru nāma migarājā, jātito ruru, migānañca rājāti attho. <bold>Paramasīlasamāhito</bold>ti uttamasīlasamāhito, visuddhasīlo ceva samāhitacitto ca, visuddhasīle vā sammā āhitacittoti evamettha attho veditabbo.</paragraph>
<paragraph line="166">Tadā bodhisatto rurumigayoniyaṃ nibbatti. Tassa sarīracchavi suṭṭhu tāpetvā majjitakañcanapaṭṭavaṇṇo ahosi, hatthapādā lākhārasaparikammakatā viya, naṅguṭṭhaṃ camarīnaṅguṭṭhaṃ viya, siṅgāni rajatadāmavaṇṇāni akkhīni sumajjitamaṇiguḷikā <pageBreak edition="M" number="0.0142" />viya, mukhaṃ odahitvā ṭhapitarattakambalageṇḍukā viya. So janasaṃsaggaṃ pahāya vivekavāsaṃ vasitukāmo parivāraṃ chaḍḍetvā ekakova gaṅgānivattane ramaṇīye sālamissake supupphitapavane vasati. Tena vuttaṃ –</paragraph>
<hangnum line="167" number="49"></hangnum>
<gatha1 line="168">‘‘Ramme padese ramaṇīye, vivitte amanussake;</gatha1>
<gathalast line="169">Tattha vāsaṃ upagañchiṃ, gaṅgākūle manorame’’ti.</gathalast>
<paragraph line="170">Tattha <bold>ramme padese</bold>ti muttātalasadisavālukācuṇṇapaṇḍarehi bhūmibhāgehi siniddhaharitatiṇasañcaritehi vanatthalehi cittattharaṇehi viya nānāvaṇṇavicittehi silātalehi maṇikkhandhanimmalasalilehi jalāsayehi ca samannāgatattā yebhuyyena ca indagopakavaṇṇāya rattāya sukhasamphassāya tiṇajātiyā sañchannattā ramme araññappadese. <bold>Rammaṇīye</bold>ti pupphaphalapallavālaṅkatavipulasākhāvinaddhehi nānāvidhadijagaṇūpakūjitehi vividhatarulatāvanavirājitehi yebhuyyena ambasālavanasaṇḍamaṇḍitehi vanagahanehi upasobhitattā tattha paviṭṭhassa janassa ratijananaṭṭhena ramaṇīye. Vuttampi cetaṃ <bold>rurumigarājajātake</bold>–</paragraph>
<gatha1 line="171">‘‘Etasmiṃ <pageBreak edition="P" number="0.0145" />vanasaṇḍasmiṃ, ambā sālā ca pupphitā;</gatha1>
<gathalast line="172">Indagopakasañchanno, ettheso tiṭṭhate migo’’ti. (jā. 1.13.119);</gathalast>
<paragraph line="173"><bold>Vivitte</bold>ti janavāsavirahena suññe. <bold>Amanussake</bold>ti sañcaraṇamanussānampi tattha abhāvena manussarahite <pageBreak edition="V" number="0.0136" />. <bold>Manorame</bold>ti yathāvuttaguṇasampattiyā visesato pavivekakāmānaṃ mano rametīti manorame.</paragraph>
<paragraph line="174" number="50"><bold>Atha uparigaṅgāyā</bold>ti ettha <bold>athā</bold>ti adhikāre nipāto, tena mayi tattha tathā vasante idaṃ adhikārantaraṃ uppannanti dīpeti. <bold>Uparigaṅgāyā</bold>ti gaṅgāya nadiyā uparisote. <bold>Dhanikehi paripīḷito</bold>ti iṇaṃ gahetvā taṃ dātuṃ asakkonto iṇāyikehi codiyamāno.</paragraph>
<paragraph line="175">Eko kira bārāṇasiseṭṭhi attano puttaṃ ‘‘ayaṃ sippaṃ uggaṇhanto kilamissatī’’ti kiñci sippaṃ na uggaṇhāpesi. Gītavāditanaccakhādanabhojanato uddhaṃ na kiñci aññāsi. Taṃ vayappattaṃ patirūpena dārena saṃyojetvā dhanaṃ niyyātetvā mātāpitaro kālamakaṃsu. So tesaṃ accayena <pageBreak edition="M" number="0.0143" />itthidhuttasurādhuttādiparivuto nānābyasanamukhehi sabbaṃ dhanaṃ viddhaṃsetvā tattha tattha iṇaṃ ādāya tampi dātuṃ asakkonto dhanikehi codiyamāno ‘‘kiṃ mayhaṃ jīvitena, tenevamhi attabhāvena añño viya jāto, maraṇaṃ me seyyo’’ti cintetvā iṇāyike āha – ‘‘tumhākaṃ iṇapaṇṇāni gahetvā āgacchatha, gaṅgātīre me nihitaṃ kulasantakaṃ dhanaṃ atthi, taṃ vo dassāmī’’ti. Te tena saddhiṃ agamaṃsu. So ‘‘idha dhanaṃ, ettha dhana’’nti nidhiṭṭhānaṃ ācikkhanto viya ‘‘evaṃ me iṇamokkho bhavissatī’’ti palāyitvā gaṅgāyaṃ pati. So caṇḍasotena vuyhanto kāruññaravaṃ ravi. Tena vuttaṃ ‘‘atha uparigaṅgāyā’’tiādi.</paragraph>
<paragraph line="176">Tattha <bold>jīvāmi vā marāmi vā</bold>ti imasmiṃ gaṅgāsote patito jīvāmi vā marāmi vā, jīvitaṃ vā me ettha hotu maraṇaṃ vā, ubhayathāpi iṇāyikapīḷā na hotīti adhippāyo.</paragraph>
<paragraph line="177" number="51"><bold>Majjhe gaṅgāya</bold><pageBreak edition="P" number="0.0146" /><bold>gacchatī</bold>ti so puriso rattindivaṃ gaṅgāya vuyhamāno jīvitapemassa vijjamānattā maraṇaṃ appatto maraṇabhayatajjito hutvā karuṇaṃ ravaṃ ravanto gaṅgāya majjhe mahodakena gacchati.</paragraph>
<paragraph line="178" number="52">Atha mahāpuriso aḍḍharattasamaye tassa taṃ karuṇaṃ paridevantassa paridevitasaddaṃ sutvā ‘‘manussasaddo sūyati, mā mayi idha dharante maratu, jīvitamassa dassāmī’’ti cintetvā sayanagumbā vuṭṭhāya nadītīraṃ gantvā ‘‘ambho purisa, mā bhāyi, jīvitaṃ te dassāmī’’ti vatvā assāsetvā sotaṃ chindanto gantvā taṃ piṭṭhiyaṃ āropetvā tīraṃ pāpetvā attano vasanaṭṭhānaṃ netvā parissamaṃ vinodetvā phalāphalāni datvā dvīhatīhaccayena taṃ āha – ‘‘ambho purisa <pageBreak edition="V" number="0.0137" />, ahaṃ taṃ bārāṇasigāmimaggaṃ pāpessāmi, tvaṃ ‘asukaṭṭhāne nāma kañcanamigo vasatī’ti mā kassaci ārocehī’’ti. So ‘‘sādhu, sāmī’’ti sampaṭicchi. Mahāsatto taṃ attano piṭṭhiṃ āropetvā bārāṇasimagge otāretvā nivatti. Tena vuttaṃ – ‘‘tassāhaṃ saddaṃ sutvāna, karuṇaṃ paridevato’’tiādi.</paragraph>
<paragraph line="179">Tattha <bold>kosi tvaṃ naro</bold>ti tvaṃ ko manusso asi, kuto idha vuyhamāno āgatosīti attho.</paragraph>
<paragraph line="180" number="53"><bold>Attano</bold><pageBreak edition="M" number="0.0144" /><bold>karaṇa</bold>nti attano kiriyaṃ. <bold>Dhanikehi bhīto</bold>ti iṇāyikehi ubbiggo. <bold>Tasito</bold>ti utrasto.</paragraph>
<paragraph line="181" number="54"><bold>Tassa katvāna kāruññaṃ, cajitvā mama jīvita</bold>nti kāruññaṃ katvā mahākaruṇāya samussāhito mama jīvitaṃ tassa purisassa pariccajitvā. <bold>Pavisitvā nīhariṃ tassā</bold>ti nadiṃ pavisitvā sotaṃ chindanto ujukameva gantvā mama piṭṭhiṃ āropetvā tato taṃ nīhariṃ. <bold>Tassā</bold>ti upayogatthe sāmivacanaṃ. ‘‘Tatthā’’tipi pāḷi, tattha nadiyanti attho. <bold>Andhakāramhi rattiyā</bold>ti rattiyā andhakārasamaye, kāḷapakkharattiyanti attho.</paragraph>
<paragraph line="182" number="55"><bold>Assatthakālamaññāyā</bold>ti parissamaṃ apanetvā phalāphalāni datvā dvīhatīhaccayena kilamathassa <pageBreak edition="P" number="0.0147" />vigatakālaṃ jānitvā. <bold>Ekaṃ taṃ varaṃ yācāmī</bold>ti ahaṃ taṃ ekaṃ varaṃ yācāmi, mayhaṃ ekaṃ varaṃ dehīti attho. Kiṃ taṃ varanti ce? Āha – <bold>mā maṃ kassaci pāvadā</bold>ti ‘‘asukaṭṭhāne suvaṇṇamigo vasatī’’ti kassaci rañño vā rājamahāmattassa vā maṃ mā pāvada.</paragraph>
<paragraph line="183">Atha tasmiṃ purise bārāṇasiṃ paviṭṭhadivaseyeva so rājā ‘‘ahaṃ, deva, suvaṇṇavaṇṇaṃ migaṃ mayhaṃ dhammaṃ desentaṃ supinena addasaṃ, ahañhi saccasupinā, addhā so vijjati, tasmā kañcanamigassa dhammaṃ sotukāmā labhissāmi ce jīvissāmi, no ce me jīvitaṃ natthī’’ti aggamahesiyā vutto taṃ assāsetvā ‘‘sace manussaloke atthi, labhissasī’’ti vatvā brāhmaṇe pakkosāpetvā ‘‘suvaṇṇamigā nāma hontī’’ti pucchitvā ‘‘āma, deva, hontī’’ti sutvā sahassatthavikaṃ suvaṇṇacaṅkoṭake ṭhapetvā taṃ hatthikkhandhaṃ āropetvā nagare bheriṃ carāpesi – ‘‘yo suvaṇṇamigaṃ <pageBreak edition="V" number="0.0138" />ācikkhissati, tassa hatthinā saddhiṃ imaṃ dassāmī’’ti. Tato uttarimpi dātukāmo hutvā –</paragraph>
<gatha1 line="184">‘‘Tassa gāmavaraṃ dammi, nāriyo ca alaṅkatā;</gatha1>
<gathalast line="185">Yo metaṃ migamakkhāti, migānaṃ migamuttama’’nti. (jā. 1.13.117) –</gathalast>
<unindented line="186">Gāthaṃ suvaṇṇapaṭṭe likhāpetvā sakalanagare vācāpesi. Atha so seṭṭhiputto taṃ gāthaṃ sutvā rājapurisānaṃ santikaṃ gantvā ‘‘rañño evarūpaṃ migaṃ <pageBreak edition="M" number="0.0145" />ācikkhissāmi, maṃ rājānaṃ dassethā’’ti āha. Rājapurisā taṃ rañño santikaṃ netvā tamatthaṃ ārocesuṃ. Rājā ‘‘saccaṃ, bho, addasā’’ti pucchi. So ‘‘saccaṃ, deva, mayā saddhiṃ āgacchatu, ahaṃ taṃ dassessāmī’’ti āha. Rājā tameva purisaṃ maggadesakaṃ katvā mahantena parivārena taṃ ṭhānaṃ gantvā tena mittadubbhinā purisena dassitaṃ padesaṃ <pageBreak edition="P" number="0.0148" />āvudhahatthe purise samantatova parivāretvā ‘‘ukkuṭṭhiṃ karothā’’ti vatvā sayaṃ katipayehi janehi saddhiṃ ekamante aṭṭhāsi. Sopi puriso avidūre aṭṭhāsi. Mahāsatto saddaṃ sutvā ‘‘mahato balakāyassa saddo, addhā tamhā me purisā bhayena uppannena bhavitabba’’nti ñatvā uṭṭhāya sakalaparisaṃ oloketvā ‘‘rañño ṭhitaṭṭhāneyeva me sotthi bhavissatī’’ti rājābhimukho pāyāsi. Rājā taṃ āgacchantaṃ disvā ‘‘nāgabalo avattharanto āgaccheyyā’’ti saraṃ sannayhitvā ‘‘imaṃ migaṃ santāsetvā sace palāyati, vijjhitvā dubbalaṃ katvā gaṇhissāmī’’ti bodhisattābhimukho ahosi. Mahāsatto –</unindented>
<gatha1 line="187">‘‘Āgamehi mahārāja, mā maṃ vijjhi rathesabha;</gatha1>
<gathalast line="188">Ko nu te idamakkhāsi, ettheso tiṭṭhate migo’’ti. (jā. 1.13.121) –</gathalast>
<unindented line="189">Gāthaṃ abhāsi. Rājā tassa madhurakathāya bajjhitvā saraṃ paṭisaṃharitvā gāravena aṭṭhāsi. Mahāsattopi rājānaṃ upasaṅkamitvā madhurapaṭisanthāraṃ akāsi. Mahājanopi sabbāvudhāni apanetvā āgantvā rājānaṃ parivāresi. Tena vuttaṃ –</unindented>
<hangnum line="190" number="56"></hangnum>
<gatha1 line="191">‘‘Nagaraṃ gantvāna ācikkhi, pucchito dhanahetuko;</gatha1>
<gathalast line="192">Rājānaṃ so gahetvāna, upagañchi mamantika’’nti.</gathalast>
<paragraph line="193">Tassattho <pageBreak edition="V" number="0.0139" />– yo mittadubbhī pāpapuriso jīvitaṃ pariccajitvā tathā mayā pāṇasaṃsayato mocito bārāṇasinagaraṃ gantvā attanā laddhabbadhananimittaṃ rañño maṃ <bold>ācikkhi,</bold>ācikkhitvā so rañño gāhāpetuṃ maggadesako hutvā rājānaṃ gahetvā mama santikamupāgamīti.</paragraph>
<paragraph line="194">Mahāsatto suvaṇṇakiṅkiṇikaṃ cālento viya madhurassarena rājānaṃ puna pucchi – ‘‘ko nu te idamakkhāsi, ettheso <pageBreak edition="P" number="0.0149" />tiṭṭhate migo’’ti. Tasmiṃ khaṇe so pāpapuriso thokaṃ paṭikkamitvā sotapathe aṭṭhāsi <pageBreak edition="M" number="0.0146" />. Rājā ‘‘iminā me tvaṃ dassito’’ti taṃ purisaṃ niddisi. Tato bodhisatto –</paragraph>
<gatha1 line="195">‘‘Saccaṃ kireva māhaṃsu, narā ekacciyā idha;</gatha1>
<gathalast line="196">Kaṭṭhaṃ niplavitaṃ seyyo, na tvevekacciyo naro’’ti. (jā. 1.13.123) –</gathalast>
<unindented line="197">Gāthamāha. Taṃ sutvā rājā saṃvegajāto –</unindented>
<gatha1 line="198">‘‘Kiṃ nu ruru garahasi migānaṃ, kiṃ pakkhīnaṃ kiṃ pana mānusānaṃ;</gatha1>
<gathalast line="199">Bhayañhi maṃ vindatinapparūpaṃ, sutvāna taṃ mānusiṃ bhāsamāna’’nti. (jā. 1.13.124) –</gathalast>
<unindented line="200">Gāthamāha. Tato mahāpuriso ‘‘mahārāja, na migaṃ na pakkhiṃ garahāmi, manussaṃ pana garahāmī’’ti dassento –</unindented>
<gatha1 line="201">‘‘Yamuddhariṃ vāhane vuyhamānaṃ, mahodake salile sīghasote;</gatha1>
<gathalast line="202">Tatonidānaṃ bhayamāgataṃ mama, dukkho have rāja asabbhi saṅgamo’’ti. (jā. 1.13.125) –</gathalast>
<unindented line="203">Āha.</unindented>
<paragraph line="204">Tattha <bold>niplavita</bold>nti uddharitaṃ, <bold>ekacciyo</bold>ti ekacco mittadubbhī pāpapuriso udake patantopi <pageBreak edition="V" number="0.0140" />uttārito natveva <bold>seyyo. Kaṭṭha</bold>ñhi nānappakārena upakārāya saṃvattati, mittadubbhī pana vināsāya, tasmā tato kaṭṭhameva varataranti. <bold>Migāna</bold>nti rurumigarāja, migānaṃ kiṃ aññataraṃ <bold>garahasi,</bold>udāhu <bold>pakkhīnaṃ</bold>manussānanti pucchati. <bold>Bhayañhi maṃ vindatinapparūpa</bold>nti mahantaṃ bhayaṃ maṃ paṭilabhati, attano santakaṃ viya karotīti attho.</paragraph>
<paragraph line="205"><bold>Vāhane</bold>ti patitapatite vahituṃ samatthe gaṅgāvahe. <bold>Mahodake</bold><pageBreak edition="P" number="0.0150" /><bold>salile</bold>ti mahodakībhūte salile. Ubhayenāpi gaṅgāvahassa bahūdakataṃ dasseti. <bold>Tato nidāna</bold>nti, mahārāja, yo mayhaṃ tayā dassito puriso, eso mayā gaṅgāya vuyhamāno aḍḍharattasamaye karuṇaṃ paridevanto tato uttārito, tatonidānaṃ idaṃ mayhaṃ <bold>bhayamāgataṃ,</bold>asappurisehi samāgamo nāma dukkhoti.</paragraph>
<paragraph line="206">Taṃ <pageBreak edition="M" number="0.0147" />sutvā rājā tassa kujjhitvā ‘‘evaṃ bahūpakārassa nāma guṇaṃ na jānāti, dukkhaṃ uppādeti, vijjhitvā naṃ jīvitakkhayaṃ pāpessāmī’’ti saraṃ sannayhi. Tena vuttaṃ –</paragraph>
<hangnum line="207" number="57"></hangnum>
<gatha1 line="208">‘‘Yāvatā karaṇaṃ sabbaṃ, rañño ārocitaṃ mayā;</gatha1>
<gatha2 line="209">Rājā sutvāna vacanaṃ, usuṃ tassa pakappayi;</gatha2>
<gathalast line="210">Idheva ghātayissāmi, mittadubbhiṃ anariya’’nti.</gathalast>
<paragraph line="211">Tattha <bold>yāvatā karaṇa</bold>nti yaṃ tassa mayā kataṃ upakārakaraṇaṃ, taṃ <bold>sabbaṃ. Pakappayī</bold>ti sannayhi. <bold>Mittadubbhi</bold>nti attano mittesu upakārīsu dubbhanasīlaṃ.</paragraph>
<paragraph line="212">Tato mahāsatto ‘‘esa bālo maṃ nissāya mā nassī’’ti cintetvā ‘‘mahārāja, vadho nāmesa bālassa vā paṇḍitassa vā na sādhūhi pasaṃsito, aññadatthu garahito eva, tasmā mā imaṃ ghātehi, ayaṃ yathāruci gacchatu, yañceva tassa ‘dassāmī’ti tayā paṭiññātaṃ, tampi ahāpetvāva dehī’’ti āha. ‘‘Ahañca te yaṃ icchitaṃ, taṃ karissāmi, attānaṃ tuyhaṃ dammī’’ti āha. Tena vuttaṃ –</paragraph>
<hangnum line="213" number="58"></hangnum>
<gatha1 line="214">‘‘Tamahaṃ anurakkhanto, nimminiṃ mama attanā;</gatha1>
<gathalast line="215">Tiṭṭhateso mahārāja, kāmakāro bhavāmi te’’ti.</gathalast>
<paragraph line="216">Tattha <bold>nimmini</bold>nti taṃ mittadubbhiṃ pāpapuggalaṃ <bold>anurakkhanto mama</bold>attano attabhāvena taṃ parivattesiṃ <pageBreak edition="V" number="0.0141" />, attānaṃ rañño niyyātetvā rājahatthato pattaṃ tassa maraṇaṃ nivāresinti attho. <bold>Tiṭṭhateso</bold>tiādi vinimayākāradassanaṃ <pageBreak edition="P" number="0.0151" />.</paragraph>
<paragraph line="217" number="59">Idāni yadatthaṃ so attavinimayo kato, taṃ dassetuṃ osānagāthamāha. Tassattho – tadā maṃ nissāya taṃ mittadubbhiṃ purisaṃ tasmiṃ raññe jīvitā voropetukāme ahaṃ attānaṃ rañño pariccajanto mama sīlameva anurakkhiṃ, <bold>jīvitaṃ</bold>pana <bold>nārakkhiṃ</bold>. Yaṃ panāhameva attano jīvitanirapekkhaṃ <bold>sīlavā āsiṃ,</bold>taṃ sammāsambodhiyā eva <bold>kāraṇā</bold>ti.</paragraph>
<paragraph line="218">Atha rājā bodhisattena attano jīvitaṃ pariccajitvā tassa purisassa maraṇe nivārente tuṭṭhamānaso ‘‘gaccha, bho, migarājassa anuggahena mama hatthato <pageBreak edition="M" number="0.0148" />maraṇā mutto’’ti vatvā yathāpaṭiññāya tañcassa dhanaṃ dāpesi. Mahāsattassa yathāruciyāva anujānitvā taṃ nagaraṃ netvā nagarañca bodhisattañca alaṅkārāpetvā deviyā dhammaṃ desāpesi. Mahāsatto deviṃ ādiṃ katvā rañño ca rājaparisāya ca madhurāya manussabhāsāya dhammaṃ desetvā rājānaṃ dasahi rājadhammehi ovaditvā mahājanaṃ anusāsitvā araññaṃ pavisitvā migagaṇaparivuto vāsaṃ kappesi. Rājāpi mahāsattassa ovāde ṭhatvā sabbasattānaṃ abhayaṃ datvā dānādīni puññāni katvā sugatiparāyano ahosi.</paragraph>
<paragraph line="219">Tadā seṭṭhiputto devadatto ahosi, rājā ānando, rurumigarājā lokanātho.</paragraph>
<paragraph line="220">Tassa idhāpi heṭṭhā vuttanayeneva yathārahaṃ sesapāramiyo niddhāretabbā. Tathā idhāpi pavivekārāmatāya janasaṃsaggaṃ anicchato yūthaṃ pahāya ekakavihāro, aḍḍharattasamaye nadiyā vuyhamānassa karuṇaṃ paridevantassa purisassa aṭṭassaraṃ sutvā sayitaṭṭhānato vuṭṭhāya nadītīraṃ gantvā mahāgaṅgāya mahati udakoghe vattamāne attano jīvitaṃ pariccajitvā otaritvā sotaṃ pacchinditvā taṃ purisaṃ attano piṭṭhiyaṃ āropetvā tīraṃ pāpetvā samassāsetvā phalāphalādīni datvā parissamavinodanaṃ, puna taṃ attano piṭṭhiṃ āropetvā araññato nīharitvā mahāmagge otāraṇaṃ, saraṃ sannayhitvā vijjhissāmīti abhimukhe ṭhitassa rañño nibbhayena hutvā paṭimukhameva gantvā paṭhamataraṃ manussabhāsāya ālapitvā madhurapaṭisanthārakaraṇaṃ, mittadubbhī pāpapurisaṃ <pageBreak edition="P" number="0.0152" />hantukāmaṃ rājānaṃ dhammakathaṃ katvā punapi attano jīvitaṃ pariccajitvā maraṇato pamocanaṃ, tassa ca rañño yathāpaṭiññaṃ dhanadāpanaṃ, raññā attano vare dīyamāne tena sabbasattānaṃ abhayadāpanaṃ, rājānañca deviñca pamukhaṃ katvā mahājanassa dhammaṃ desetvā dānādīsu <pageBreak edition="V" number="0.0142" />puññesu tesaṃ patiṭṭhāpanaṃ, laddhābhayānaṃ migānaṃ ovādaṃ datvā manussānaṃ sassakhādanato nivāraṇaṃ, paṇṇasaññāya ca tassa yāvajjakālā thāvarakaraṇanti evamādayo mahāsattassa guṇānubhāvā vibhāvetabbāti.</paragraph>
<centered line="221">Rurumigarājacariyāvaṇṇanā niṭṭhitā.</centered>
<subhead line="222">7. Mātaṅgacariyāvaṇṇanā</subhead>
<paragraph line="223" number="60">Sattame <pageBreak edition="M" number="0.0149" /><bold>jaṭilo</bold>ti jaṭāvanto, jaṭābandhakesoti attho. <bold>Uggatāpano</bold>ti manacchaṭṭhānaṃ indriyānaṃ tāpanato niggaṇhanato tapasaṅkhātaṃ uggatāpanaṃ etassāti uggatāpano, ghoratapo paramadhitindriyoti attho. Atha vā nānappakāre diṭṭhadhammikādibhede anatthe uggiraṇato bahi chaḍḍāpanato ghorabhīmabhayānakaṭṭhena vā ‘‘uggā’’ti laddhanāme kilese vīriyātapena santāpanato ugge tāpetīti <bold>uggatāpano. Mātaṅgo nāma nāmenā</bold>ti nāmena mātaṅgo nāma. Mātaṅgakule nibbattiyā jātiyā āgataṃ hissa etaṃ nāmaṃ. <bold>Sīlavā</bold>ti sīlasampanno suparisuddhasīlo. <bold>Susamāhito</bold>ti upacārappanāsamādhīhi suṭṭhu samāhito, jhānasamāpattilābhīti attho.</paragraph>
<paragraph line="224">Tadā hi bodhisatto caṇḍālayoniyaṃ nibbattitvā rūpena duddasiko bahinagare caṇḍālagāme vasati. ‘‘Mātaṅgapaṇḍito’’ti pakāsanāmo. Athekadivasaṃ tasmiṃ nagare nakkhatte ghosite yebhuyyena nāgarā nakkhattaṃ kīḷanti. Aññatarāpi brāhmaṇamahāsālakaññā soḷasapannarasavassuddesikā devakaññā viya rūpena dassanīyā pāsādikā ‘‘attano <pageBreak edition="P" number="0.0153" />vibhavānurūpaṃ nakkhattaṃ kīḷissāmī’’ti pahūtakhajjabhojjādīni sakaṭesu āropetvā sabbasetaṃ vaḷavārathamāruyha mahatā parivārena uyyānabhūmiṃ gacchati. Diṭṭhamaṅgalikā nāmesā, sā kira dussaṇṭhitaṃ rūpaṃ ‘‘avamaṅgala’’nti taṃ daṭṭhuṃ na icchati, tenassā ‘‘diṭṭhamaṅgalikā’’tveva samaññā udapādi.</paragraph>
<paragraph line="225">Tadā bodhisatto kālasseva uṭṭhāya paṭapilotikaṃ nivāsetvā jajjaritamukhabhāgaṃ veṇudaṇḍaṃ gahetvā bhājanahattho nagaraṃ pavisati manusse disvā dūratova tesaṃ dūrīkaraṇatthaṃ tena veṇudaṇḍena saññaṃ karonto. Atha diṭṭhamaṅgalikā ‘‘ussaratha ussarathā’’ti ussāraṇaṃ karontehi attano purisehi nīyamānā nagaradvāramajjhe mātaṅgaṃ disvā ‘‘ko eso’’ti āha. ‘‘Ayye, mātaṅgacaṇḍālo’’ti <pageBreak edition="V" number="0.0143" />ca vutte ‘‘īdisaṃ disvā gatānaṃ kuto vuḍḍhī’’ti yānaṃ nivattāpesi. Manussā ‘‘yaṃ mayaṃ uyyānaṃ gantvā bahuṃ khajjabhojjādiṃ labheyyāma, tassa no mātaṅgena <pageBreak edition="M" number="0.0150" />antarāyo kato’’ti kupitā ‘‘gaṇhatha, caṇḍāla’’nti leḍḍūhi paharitvā visaññībhūtaṃ pātetvā agamaṃsu.</paragraph>
<paragraph line="226">So na cireneva satiṃ paṭilabhitvā vuṭṭhāya manusse pucchi – ‘‘kiṃ, ayyā, dvāraṃ nāma sabbasādhāraṇaṃ, udāhu brāhmaṇānaṃ eva kata’’nti? ‘‘Sabbesaṃ sādhāraṇa’’nti. ‘‘Evaṃ sabbasādhāraṇadvāre ekamantaṃ apakkamantaṃ maṃ diṭṭhamaṅgalikāya manussā imaṃ anayabyasanaṃ pāpesu’’nti rathikāya manussānaṃ ārocetvā ‘‘handāhaṃ imissā mānaṃ bhindissāmī’’ti tassā nivesanadvāraṃ gantvā ‘‘ahaṃ diṭṭhamaṅgalikaṃ aladdhā na vuṭṭhahissāmī’’ti nipajji. Diṭṭhamaṅgalikāya pitā ‘‘gharadvāre mātaṅgo nipanno’’ti sutvā ‘‘tassa kākaṇikaṃ detha, telena sarīraṃ makkhetvā gacchatū’’ti āha. So ‘‘diṭṭhamaṅgalikaṃ aladdhā na uṭṭhahissāmi’’cceva āha. Tato brāhmaṇena – ‘‘dve kākaṇike detha, māsakaṃ pādaṃ kahāpaṇaṃ dve tīṇi yāva kahāpaṇasataṃ kahāpaṇasahassaṃ dethā’’ti vuttepi na sampaṭicchati eva. Evaṃ tesaṃ mantentānaṃ eva sūriyo atthaṅgato.</paragraph>
<paragraph line="227">Atha diṭṭhamaṅgalikāya mātā pāsādā oruyha sāṇipākāraṃ parikkhipāpetvā tassa santikaṃ gantvā ‘‘tāta, mātaṅga <pageBreak edition="P" number="0.0154" />, diṭṭhamaṅgalikāya aparādhaṃ khama, dve sahassāni gaṇhāhi yāva satasahassaṃ gaṇhāhī’’ti vuttepi na sampaṭicchi, nipajji eva. Tassevaṃ cha divase nipajjitvā sattame divase sampatte samantā sāmantagharā paṭivisakagharā ca manussā uṭṭhahitvā ‘‘tumhe mātaṅgaṃ vā uṭṭhāpetha, dārikaṃ vā detha, mā amhe nāsayitthā’’ti āhaṃsu. Tadā kira ayaṃ tasmiṃ dese desadhammo ‘‘yassa gharadvāre evaṃ nipajjitvā caṇḍālo marati, tena gharena saddhiṃ sattasattagharavāsino caṇḍālā hontī’’ti.</paragraph>
<paragraph line="228">Tato diṭṭhamaṅgalikāya mātāpitaro diṭṭhamaṅgalikaṃ paṭapilotikaṃ nivāsāpetvā caṇḍālānucchavikaṃ parikkhāraṃ datvā paridevamānaṃ eva tassa santikaṃ netvā ‘‘handa, dāni dārikaṃ uṭṭhāya gaṇhāhī’’ti adaṃsu. Sā passe ṭhatvā ‘‘uṭṭhāhī’’ti āha. So ‘‘ahaṃ ativiya kilanto, hatthe gahetvā maṃ uṭṭhāpehī’’ti āha. Sā tathā akāsi. Mātaṅgo ‘‘mayaṃ antonagare vasituṃ na labhāma, ehi, bahinagare caṇḍālagāmaṃ gamissāmā’’ti taṃ apassāya attano gehaṃ agamāsi. ‘‘Tassā piṭṭhiṃ abhiruhitvā’’ti jātakabhāṇakā vadanti.</paragraph>
<paragraph line="229">Evaṃ <pageBreak edition="M" number="0.0151" /><pageBreak edition="V" number="0.0144" />pana gehaṃ gantvā jātisambhedavītikkamaṃ akatvāva katipāhaṃ gehe vasitvā balaṃ gahetvā cintesi – ‘‘ahaṃ imaṃ brāhmaṇamahāsālakaññaṃ mayhaṃ caṇḍālagehe vāsāpesiṃ, handa, dāni taṃ lābhaggayasaggappattaṃ karissāmī’’ti. So araññaṃ pavisitvā pabbajitvā sattāhabbhantareyeva aṭṭha samāpattiyo pañcābhiññāyo nibbattetvā iddhiyā caṇḍālagāmadvāre otaritvā gehadvāre ṭhito diṭṭhamaṅgalikaṃ pakkosāpetvā ‘‘sāmi, kissa maṃ anāthaṃ katvā pabbajitosī’’ti paridevamānaṃ ‘‘tvaṃ, bhadde, mā cintayi, tava porāṇakayasato idāni mahantataraṃ yasaṃ karissāmi, tvaṃ pana ‘mahābrahmā me sāmiko <pageBreak edition="P" number="0.0155" />, na mātaṅgo, so brahmalokaṃ gato, ito sattame divase puṇṇamāya candamaṇḍalaṃ bhinditvā āgamissatī’ti parisāsu vadeyyāsī’’ti vatvā himavantameva gato.</paragraph>
<paragraph line="230">Diṭṭhamaṅgalikāpi bārāṇasiyaṃ mahājanamajjhe tesu tesu ṭhānesu tathā kathesi. Atha puṇṇamadivase bodhisatto candamaṇḍalassa gaganamajjhe ṭhitakāle brahmattabhāvaṃ māpetvā candamaṇḍalaṃ bhinditvā dvādasayojanikaṃ bārāṇasiṃ sakalaṃ kāsiraṭṭhañca ekobhāsaṃ katvā ākāsato otaritvā bārāṇasiyā upari tikkhattuṃ paribbhamitvā mahājanena gandhamālādīhi pūjiyamāno caṇḍālagāmābhimukho ahosi. Brahmabhattā sannipatitvā taṃ caṇḍālagāmakaṃ gantvā diṭṭhamaṅgalikāya gehaṃ suddhavatthagandhamālādīhi devavimānaṃ viya alaṅkariṃsu. Diṭṭhamaṅgalikā ca tadā utunī hoti. Mahāsatto tattha gantvā diṭṭhamaṅgalikaṃ aṅguṭṭhena nābhiyaṃ parāmasitvā ‘‘bhadde, gabbho te patiṭṭhito, tvaṃ puttaṃ vijāyissasi, tvampi puttopi te lābhaggayasaggappattā bhavissatha, tava sīsadhovanaudakaṃ sakalajambudīpe rājūnaṃ abhisekodakaṃ bhavissati, nhānodakaṃ pana te amatodakaṃ bhavissati, ye naṃ sīse āsiñcissanti, te sabbarogehi muccissanti, kāḷakaṇṇiyā ca parimuccissanti, tava pādapiṭṭhe sīsaṃ ṭhapetvā vandantā sahassaṃ dassanti, kathāsavanaṭṭhāne ṭhatvā vandantā sataṃ dassanti, cakkhupathe ṭhatvā vandantā ekekaṃ kahāpaṇaṃ datvā vandissanti, appamattā hohī’’ti taṃ ovaditvā gehā nikkhamma mahājanassa passantasseva candamaṇḍalaṃ pāvisi.</paragraph>
<paragraph line="231">Brahmabhattā <pageBreak edition="M" number="0.0152" />sannipatitvā diṭṭhamaṅgalikaṃ mahantena <pageBreak edition="P" number="0.0156" />sakkārena nagaraṃ pavesetvā mahantena sirisobhaggena tattha vasāpesuṃ. Devavimānasadisañcassā nivesanaṃ kāresuṃ. Tattha netvā uḷāraṃ lābhasakkāraṃ upanāmesuṃ. Puttalābhādi sabbo bodhisattena vuttasadisova ahosi. Soḷasasahassā brāhmaṇā diṭṭhamaṅgalikāya puttena saha nibaddhaṃ bhuñjanti, sahassamattā naṃ parivārenti, anekasahassānaṃ dānaṃ dīyati. Atha mahāsatto ‘‘ayaṃ aṭṭhāne abhippasanno, handassa <pageBreak edition="V" number="0.0145" />dakkhiṇeyye jānāpessāmī’’ti bhikkhāya caranto tassā gehaṃ gantvā tena saddhiṃ sallapitvā agamāsi. Atha kumāro gāthamāha –</paragraph>
<gatha1 line="232">‘‘Kuto nu āgacchasi dummavāsī, otallako paṃsupisācakova;</gatha1>
<gathalast line="233">Saṅkāracoḷaṃ paṭimuñca kaṇṭhe, ko re tuvaṃ hosi adakkhiṇeyyo’’ti. (jā. 1.15.1);</gathalast>
<paragraph line="234">Tena vuttaṃ anācāraṃ asahamānā devatā tassa tesañca soḷasasahassānaṃ brāhmaṇānaṃ mukhaṃ viparivattesuṃ. Taṃ disvā diṭṭhamaṅgalikā mahāsattaṃ upasaṅkamitvā tamatthaṃ ārocesi. Bodhisatto ‘‘tassa anācāraṃ asahantehi yakkhehi so vippakāro kato, api ca kho pana imaṃ ucchiṭṭhapiṇḍakaṃ tesaṃ mukhe āsiñcitvā taṃ vippakāraṃ vūpasamehī’’ti āha. Sāpi tathā katvā taṃ vūpasamesi. Atha diṭṭhamaṅgalikā puttaṃ āha – ‘‘tāta, imasmiṃ loke dakkhiṇeyyā nāma mātaṅgapaṇḍitasadisā bhavanti, na ime brāhmaṇā viya jātimattena, mantasajjhāyanamattena vā mānatthaddhā’’ti vatvā ye tadā sīlādiguṇavisesayuttā jhānasamāpattilābhino ceva paccekabuddhā ca, tatthevassa pasādaṃ uppādesīti.</paragraph>
<paragraph line="235">Tadā vettavatīnagare jātimanto nāma eko brāhmaṇo pabbajitvāpi jātiṃ nissāya mahantaṃ mānamakāsi. Mahāsatto ‘‘tassa mānaṃ bhindissāmī’’ti taṃ ṭhānaṃ gantvā tassāsanne uparisote vāsaṃ kappesi. Tena vuttaṃ –</paragraph>
<hangnum line="236" number="61"></hangnum>
<gatha1 line="237">‘‘Ahañca brāhmaṇo eko, gaṅgākūle vasāmubho;</gatha1>
<gathalast line="238">Ahaṃ vasāmi upari, heṭṭhā vasati brāhmaṇo’’ti.</gathalast>
<paragraph line="239">Atha <pageBreak edition="M" number="0.0153" /><pageBreak edition="P" number="0.0157" />mahāsatto ekadivasaṃ dantakaṭṭhaṃ khāditvā ‘‘idaṃ jātimantassa jaṭāsu laggatū’’ti adhiṭṭhāya nadiyaṃ pātesi. Taṃ tassa udakaṃ ācamentassa jaṭāsu laggi, so taṃ disvā ‘‘nassa vasalā’’ti vatvā ‘‘kutoyaṃ kāḷakaṇṇī āgato, upadhāressāmi na’’nti uddhaṃsotaṃ gacchanto mahāsattaṃ disvā ‘‘kiṃjātikosī’’ti pucchi. ‘‘Caṇḍālosmī’’ti. ‘‘Tayā nadiyaṃ dantakaṭṭhaṃ pātita’’nti? ‘‘Āma, mayā’’ti. ‘‘Nassa, vasala, caṇḍāla, kāḷakaṇṇi, mā idha vasi, heṭṭhāsote vasā’’ti vatvā heṭṭhāsote vasantenapi pātite dantakaṭṭhe paṭisotaṃ āgantvā <pageBreak edition="V" number="0.0146" />jaṭāsu laggante ‘‘nassa, vasala, sace idha vasissasi, sattame divase sattadhā te muddhā phalissatī’’ti āha. Tena vuttaṃ –</paragraph>
<hangnum line="240" number="62"></hangnum>
<gatha1 line="241">‘‘Vicaranto anukūlamhi, uddhaṃ me assamaddasa;</gatha1>
<gathalast line="242">Tattha maṃ paribhāsetvā, abhisapi muddhaphālana’’nti.</gathalast>
<paragraph line="243">Tattha <bold>vicaranto anukūlamhī</bold>ti ucchiṭṭhadantakaṭṭhe attano jaṭāsu lagge tassa āgamanagavesanavasena gaṅgāya tīre anuvicaranto. <bold>Uddhaṃ me assamaddasā</bold>ti attano vasanaṭṭhānato uparisote mama assamaṃ paṇṇasālaṃ addakkhi. <bold>Tattha maṃ paribhāsetvā</bold>ti mama assamaṃ āgantvā jātiṃ sutvā tatova paṭikkamitvā savanūpacāre ṭhatvā ‘‘nassa, vasala caṇḍāla, kāḷakaṇṇi mā idha vasī’’tiādīni vatvā bhayena santajjetvā. <bold>Abhisapi muddhaphālana</bold>nti ‘‘sace jīvitukāmosi, ettova sīghaṃ palāyassū’’ti vatvā ‘‘sace na pakkamissati, ito te sattame divase sattadhā muddhā phalatū’’ti me abhisapaṃ adāsi.</paragraph>
<paragraph line="244">Kiṃ pana tassa abhisapena muddhā phalatīti? Na phalati, kuhako pana so, evamayaṃ maraṇabhayatajjito sudūraṃ pakkamissatīti saññāya santāsanatthaṃ tathā āha.</paragraph>
<paragraph line="245" number="63"><bold>Yadihaṃ tassa pakuppeyya</bold>nti tassa mānatthaddhassa kūṭajaṭilassa ahaṃ yadi kujjheyyaṃ. <bold>Yadi sīlaṃ na gopaye</bold>ti sīlaṃ yadi na rakkheyyaṃ, idaṃ sīlaṃ nāma jīvitanirapekkhaṃ sammadeva rakkhitabbanti yadi na cinteyyanti attho. <bold>Oloketvānahaṃ tassa, kareyyaṃ chārikaṃ viyā</bold>ti sacāhaṃ tadā tassa appatīto abhavissaṃ <pageBreak edition="P" number="0.0158" />. Mama cittācāraṃ ñatvā mayi abhippasannā devatā khaṇeneva taṃ bhasmamuṭṭhiṃ viya viddhaṃseyyunti adhippāyo. Satthā pana <pageBreak edition="M" number="0.0154" />tadā attano appatītabhāve sati devatāhi sādhetabbaṃ tassa anatthaṃ attanā kattabbaṃ viya katvā desesi ‘‘kareyyaṃ chārikaṃ viyā’’ti.</paragraph>
<paragraph line="246">Vitaṇḍavādī panāha – ‘‘bodhisattova taṃ jaṭilaṃ icchamāno iddhiyā chārikaṃ kareyya, evañhi sati imissā pāḷiyā attho ujukameva nīto hotī’’ti. So evamassa vacanīyo – ‘‘tvaṃ iddhiyā parūpaghātaṃ vadasi, iddhi nāmesā adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammāpayogappaccayā ijjhanaṭṭhena <pageBreak edition="V" number="0.0147" />iddhīti dasavidhā. Tattha ‘‘kataraṃ iddhiṃ vadesī’’ti? ‘‘Bhāvanāmaya’’nti. ‘‘Kiṃ pana bhāvanāmayāya parūpaghātakammaṃ hotī’’ti? Āma, ekacce ācariyā ‘‘ekavāraṃ hotī’’ti vadanti, yathā hi paraṃ paharitukāmena udakabharite ghaṭe khitte paropi paharīyati, ghaṭopi bhijjati, evameva bhāvanāmayāya iddhiyā ekavāraṃ parūpaghātakammaṃ hoti, tato paṭṭhāya pana sā nassati.</paragraph>
<paragraph line="247">Atha so ‘‘bhāvanāmayāya iddhiyā neva ekavāraṃ na dvevāraṃ parūpaghātakammaṃ hotī’’ti vatvā pucchitabbo ‘‘kiṃ bhāvanāmayā iddhi kusalā akusalā abyākatā, sukhāya vedanāya sampayuttā dukkhāya vedanāya sampayuttā adukkhamasukhāya vedanāya sampayuttā, savitakkasavicārā avitakkavicāramattā avitakkaavicārā, kāmāvacarā rūpāvacarā arūpāvacarā’’ti? Jānanto ‘‘bhāvanāmayā iddhi kusalā abyākatā vā adukkhamasukhavedaniyā avitakkaavicārā rūpāvacarā cā’’ti vakkhati. So vattabbo ‘‘pāṇātipātacetanā kusalādīsu kataraṃ koṭṭhāsaṃ bhajatī’’ti? Jānanto vakkhati ‘‘pāṇātipātacetanā akusalāva dukkhavedanāva savitakkasavicārāva kāmāvacarāvā’’ti. Evaṃ sante ‘‘tava pañho neva kusalattikena sameti, na vedanāttikena na vitakkattikena na bhūmantarenā’’ti pāḷiyā virodhaṃ <pageBreak edition="P" number="0.0159" />dassetvā saññāpetabbo. Yadi pana so ‘‘puna caparaṃ, bhikkhave, idhekacco samaṇo vā brāhmaṇo vā iddhimā cetovasippatto aññissā kucchigataṃ gabbhaṃ pāpakena manasānupekkhitā hoti ‘aho vata yaṃ taṃ kucchigataṃ gabbhaṃ na sotthinā abhinikkhameyyā’ti. Evampi, bhikkhave, kulumpassa upaghāto hotī’’ti <pageBreak edition="M" number="0.0155" />saṅgītiṃ anāruḷhaṃ kulumpasuttaṃ udāhareyya. Tassāpi ‘‘tvaṃ atthaṃ na jānāsi. Iddhimā cetovasippattoti hi ettha na bhāvanāmayā iddhi adhippetā, āthabbanikā iddhi adhippetā. Sā hi ettha labbhamānā labbhatīti bhāvanāmayāya iddhiyā parūpaghāto na sambhavatiyevā’’ti saññāpetabbo. No ce saññattiṃ upeti, kammaṃ katvā uyyojetabbo. Tasmā yathāvuttanayenevettha gāthāya attho veditabbo.</paragraph>
<paragraph line="248">Tathā pana tena abhisapito mahāsatto ‘‘sacāhaṃ etassa kujjhissāmi, sīlaṃ me arakkhitaṃ bhavissati, upāyenevassa mānaṃ bhindissāmi, sā cassa rakkhā bhavissatī’’ti sattame divase sūriyuggamanaṃ vāresi. Manussā sūriyassa anuggamanena ubbāḷhā jātimantatāpasaṃ upasaṅkamitvā ‘‘bhante, tumhe sūriyassa uggantuṃ na dethā’’ti pucchiṃsu. So ‘‘na metaṃ kammaṃ, gaṅgātīre pana eko caṇḍālatāpaso vasati, tassetaṃ kammaṃ siyā’’ti āha <pageBreak edition="V" number="0.0148" />. Manussā mahāsattaṃ upasaṅkamitvā ‘‘bhante, tumhe sūriyassa uggantuṃ na dethā’’ti pucchiṃsu. ‘‘Āmāvuso’’ti. ‘‘Kiṃkāraṇā’’ti? ‘‘Tumhākaṃ kulūpakatāpaso maṃ niraparādhaṃ abhisapi, tasmiṃ āgantvā khamāpanatthaṃ mama pādesu patite sūriyaṃ vissajjessāmī’’ti. Te gantvā taṃ ākaḍḍhantā ānetvā mahāsattassa pādamūle nipajjāpetvā khamāpetvā ‘‘sūriyaṃ vissajjetha, bhante’’ti āhaṃsu. ‘‘Na sakkā vissajjetuṃ, sacāhaṃ vissajjessāmi, imassa sattadhā muddhā phalissatī’’ti. ‘‘Atha, bhante, kiṃ karomā’’ti. Mahāsatto ‘‘mattikāpiṇḍaṃ āharathā’’ti āharāpetvā ‘‘imaṃ tāpasassa sīse ṭhapetvā tāpasaṃ otāretvā udake ṭhapetha, yadā sūriyo dissati, tadā tāpaso udake nimujjatū’’ti vatvā sūriyaṃ vissajjesi. Sūriyarasmīhi phuṭṭhamatteva mattikāpiṇḍo sattadhā bhijji. Tāpaso udake nimujji. Tena vuttaṃ –</paragraph>
<hangnum line="249" number="64"></hangnum>
<gatha1 line="250">‘‘Yaṃ <pageBreak edition="P" number="0.0160" />so tadā maṃ abhisapi, kupito duṭṭhamānaso;</gatha1>
<gathalast line="251">Tasseva matthake nipati, yogena taṃ pamocayi’’nti.</gathalast>
<paragraph line="252">Tattha <bold>yaṃ so tadā maṃ abhisapī</bold>ti so jātimantajaṭilo yaṃ muddhaphālanaṃ sandhāya tadā maṃ abhisapi, mayhaṃ sapaṃ adāsi. <bold>Tasseva matthake</bold><pageBreak edition="M" number="0.0156" /><bold>nipatī</bold>ti taṃ mayhaṃ upari tena icchitaṃ tasseva pana upari nipati nipatanabhāvena aṭṭhāsi. Evañhetaṃ hoti yathā taṃ appaduṭṭhassa padussato. Vuttañhetaṃ bhagavatā – ‘‘yo appaduṭṭhassa narassa dussati…pe… paṭivātaṃva khitto’’ti (dha. pa. 125; su. ni. 667; jā. 1.5.94). <bold>Yogena taṃ pamocayi</bold>nti taṃ tassa bhāsitaṃ matthakaphālanaṃ upāyena tato pamocesiṃ, taṃ vā jaṭilaṃ tato pamocesiṃ, yena upāyena taṃ na hoti, tathā akāsinti attho.</paragraph>
<paragraph line="253">Yañhi tena pāramitāparibhāvanasamiddhāhi nānāsamāpattivihāraparipūritāhi sīladiṭṭhisampadāhi susaṅkhatasantāne mahākaruṇādhivāse mahāsatte ariyūpavādakammaṃ abhisapasaṅkhātaṃ pharusavacanaṃ payuttaṃ, taṃ mahāsattassa khettavisesabhāvato tassa ca ajjhāsayapharusatāya diṭṭhadhammavedanīyaṃ hutvā sace so mahāsattaṃ na khamāpesi, sattame divase vipaccanasabhāvaṃ jātaṃ, khamāpite pana mahāsatte payogasampattipaṭibāhitattā avipākadhammataṃ āpajji ahosikammabhāvato. Ayañhi ariyūpavādapāpassa diṭṭhadhammavedanīyassa ca dhammatā. Tattha yaṃ sattame divase bodhisattena sūriyuggamananivāraṇaṃ kataṃ, ayamettha yogoti adhippeto upāyo. Tena hi ubbāḷhā manussā bodhisattassa santike tāpasaṃ ānetvā khamāpesuṃ. Sopi ca mahāsattassa <pageBreak edition="V" number="0.0149" />guṇe jānitvā tasmiṃ cittaṃ pasādesīti veditabbaṃ. Yaṃ panassa matthake mattikāpiṇḍassa ṭhapanaṃ, tassa ca sattadhā phālanaṃ kataṃ, taṃ manussānaṃ cittānurakkhaṇatthaṃ, aññathā hi ime pabbajitāpi samānā cittassa vase vattanti, na pana cittaṃ attano vase vattāpentīti mahāsattampi <pageBreak edition="P" number="0.0161" />tena sadisaṃ katvā gaṇheyyuṃ. Tadassa nesaṃ dīgharattaṃ ahitāya dukkhāyāti.</paragraph>
<paragraph line="254" number="65">Idāni yadatthaṃ tadā tasmiṃ tāpase cittaṃ adūsetvā suparisuddhaṃ sīlameva rakkhitaṃ, taṃ dassetuṃ <bold>‘‘anurakkhiṃ mama sīla’’</bold>nti osānagāthamāha. Taṃ heṭṭhā vuttatthameva.</paragraph>
<paragraph line="255">Tadā maṇḍabyo udeno, mātaṅgo lokanātho.</paragraph>
<paragraph line="256">Idhāpi sesapāramiyo niddhāretabbā. Tathā nihīnajātikassa sato yathādhippāyaṃ diṭṭhamaṅgalikāya mānaniggaho, pabbajitvā ‘‘diṭṭhamaṅgalikāya avassayo <pageBreak edition="M" number="0.0157" />bhavissāmī’’ti uppannacitto araññaṃ gantvā pabbajitvā sattadivasabbhantareyeva yathādhippāyaṃ jhānābhiññānibbattanaṃ, tato āgantvā diṭṭhamaṅgalikāya lābhaggayasaggappattiyā upāyasampādanaṃ, maṇḍabyakumārassa mānaniggaho, jātimantatāpasassa mānaniggaho, tassa ca ajānantasseva bhāvino jīvitantarāyassa apanayanaṃ, mahāparādhassāpi tassa akujjhitvā attano sīlānurakkhaṇaṃ, acchariyabbhutapāṭihāriyakaraṇanti evamādayo mahāsattassa guṇānubhāvā vibhāvetabbā.</paragraph>
<centered line="257">Mātaṅgacariyāvaṇṇanā niṭṭhitā.</centered>
<subhead line="258">8. Dhammadevaputtacariyāvaṇṇanā</subhead>
<paragraph line="259" number="66">Aṭṭhame <bold>mahāpakkho</bold>ti mahāparivāro. <bold>Mahiddhiko</bold>ti mahatiyā deviddhiyā samannāgato. <bold>Dhammo nāma mahāyakkho</bold>ti nāmena dhammo nāma mahānubhāvo devaputto. <bold>Sabbalokānukampako</bold>ti vibhāgaṃ akatvā mahākaruṇāya sabbalokaṃ anuggaṇhanako.</paragraph>
<paragraph line="260">Mahāsatto hi tadā kāmāvacaradevaloke dhammo nāma devaputto hutvā nibbatti. So dibbālaṅkārapaṭimaṇḍito <pageBreak edition="V" number="0.0150" />dibbarathamabhiruyha accharāgaṇaparivuto manussesu sāyamāsaṃ bhuñjitvā attano attano gharadvāresu sukhakathāya <pageBreak edition="P" number="0.0162" />nisinnesu puṇṇamuposathadivase gāmanigamarājadhānīsu ākāse ṭhatvā ‘‘pāṇātipātādīhi dasahi akusalakammapathehi viramitvā tividhasucaritadhammaṃ pūretha, matteyyā petteyyā sāmaññā brahmaññā kule jeṭṭhāpacāyino bhavatha, saggaparāyanā hutvā mahantaṃ yasaṃ anubhavissathā’’ti manusse dasakusalakammapathe samādapento jambudīpaṃ padakkhiṇaṃ karoti. Tena vuttaṃ –</paragraph>
<hangnum line="261" number="67"></hangnum>
<gatha1 line="262">‘‘Dasakusalakammapathe, samādapento mahājanaṃ;</gatha1>
<gathalast line="263">Carāmi gāmanigamaṃ, samitto saparijjano’’ti.</gathalast>
<paragraph line="264">Tattha <bold>samitto</bold>ti dhammikehi dhammavādīhi sahāyehi sasahāyo.</paragraph>
<paragraph line="265">Tena <pageBreak edition="M" number="0.0158" />ca samayena adhammo nāmeko devaputto kāmāvacaradevaloke nibbatti. ‘‘So pāṇaṃ hanatha, adinnaṃ ādiyathā’’tiādinā nayena satte akusalakammapathe samādapento mahatiyā parisāya parivuto jambudīpaṃ vāmaṃ karoti. Tena vuttaṃ –</paragraph>
<hangnum line="266" number="68"></hangnum>
<gatha1 line="267">‘‘Pāpo kadariyo yakkho, dīpento dasa pāpake;</gatha1>
<gathalast line="268">Sopettha mahiyā carati, samitto saparijjano’’ti.</gathalast>
<paragraph line="269">Tattha <bold>pāpo</bold>ti pāpadhammehi samannāgato. <bold>Kadariyo</bold>ti thaddhamaccharī. <bold>Yakkho</bold>ti devaputto. <bold>Dīpento dasa pāpake</bold>ti sabbaloke gocaraṃ nāma sattānaṃ upabhogaparibhogāya jātaṃ. Tasmā satte vadhitvā yaṃkiñci katvā ca attā pīṇetabbo, indriyāni santappetabbānītiādinā nayena pāṇātipātādike dasa lāmakadhamme kattabbe katvā pakāsento. <bold>Sopetthā</bold>ti sopi adhammo devaputto imasmiṃ jambudīpe. <bold>Mahiyā</bold>ti bhūmiyā āsanne, manussānaṃ dassanasavanūpacāreti attho.</paragraph>
<paragraph line="270" number="69">Tattha ye sattā sādhukammikā dhammagaruno, te dhammaṃ devaputtaṃ tathā āgacchantameva disvā āsanā vuṭṭhāya gandhamālādīhi pūjentā yāva cakkhupathasamatikkamanā tāva abhitthavanti <pageBreak edition="P" number="0.0163" />, pañjalikā namassamānā tiṭṭhanti, tassa vacanaṃ sutvā appamattā sakkaccaṃ puññāni karonti. Ye pana sattā pāpasamācārā kurūrakammantā, te adhammassa vacanaṃ sutvā abbhanumodanti <pageBreak edition="V" number="0.0151" />, bhiyyosomattāya pāpāni samācaranti. Evaṃ te tadā aññamaññassa ujuvipaccanīkavādā ceva ujuvipaccanīkakiriyā ca hutvā loke vicaranti. Tenāha bhagavā <bold>‘‘dhammavādī adhammo ca, ubho paccanikā maya’’</bold>nti.</paragraph>
<paragraph line="271">Evaṃ pana gacchante kāle athekadivasaṃ tesaṃ rathā ākāse sammukhā ahesuṃ. Atha nesaṃ parisā ‘‘tumhe kassa, tumhe kassā’’ti pucchitvā ‘‘mayaṃ dhammassa, mayaṃ adhammassā’’ti vatvā maggā okkamitvā dvidhā jātā. Dhammassa pana adhammassa ca rathā abhimukhā hutvā īsāya īsaṃ āhacca aṭṭhaṃsu. ‘‘Tava rathaṃ okkamāpetvā mayhaṃ maggaṃ dehi, tava rathaṃ okkamāpetvā mayhaṃ maggaṃ dehī’’ti aññamaññaṃ maggadāpanatthaṃ vivādaṃ akaṃsu. Parisā <pageBreak edition="M" number="0.0159" />ca nesaṃ āvudhāni abhiharitvā yuddhasajjā ahesuṃ. Yaṃ sandhāya vuttaṃ –</paragraph>
<gathalast line="272">‘‘Dhure dhuraṃ ghaṭṭayantā, samimhā paṭipathe ubho’’.</gathalast>
<hangnum line="273" number="70"></hangnum>
<gatha1 line="274">‘‘Kalaho vattatī bhesmā, kalyāṇapāpakassa ca;</gatha1>
<gathalast line="275">Maggā okkamanatthāya, mahāyuddho upaṭṭhito’’ti.</gathalast>
<paragraph line="276">Tattha <bold>dhure dhura</bold>nti ekassa rathīsāya itarassa rathīsaṃ <bold>ghaṭṭayantā. Samimhā</bold>ti samāgatā sammukhībhūtā. Puna <bold>ubho</bold>ti vacanaṃ ubhopi mayaṃ aññamaññassa paccanīkā hutvā loke vicarantā ekadivasaṃ paṭimukhaṃ āgacchantā dvīsu parisāsu ubhosu passesu maggato okkantāsu saha rathena mayaṃ ubho eva samāgatāti dassanatthaṃ vuttaṃ. <bold>Bhesmā</bold>ti bhayajanako. <bold>Kalyāṇapāpakassa cā</bold>ti kalyāṇassa ca pāpakassa ca. <bold>Mahāyuddho upaṭṭhito</bold>ti mahāsaṅgāmo <pageBreak edition="P" number="0.0164" />paccupaṭṭhito āsi.</paragraph>
<paragraph line="277">Aññamaññassa hi parisāya ca yujjhitukāmatā jātā. Tattha hi dhammo adhammaṃ āha – ‘‘samma, tvaṃ adhammo, ahaṃ dhammo, maggo mayhaṃ anucchaviko, tava rathaṃ okkamāpetvā mayhaṃ maggaṃ dehī’’ti. Itaro ‘‘ahaṃ daḷhayāno balavā asantāsī, tasmā maggaṃ na demi, yuddhaṃ pana karissāmi, yo yuddhe jinissati, tassa maggo hotū’’ti āha. Tenevāha –</paragraph>
<gatha1 line="278">‘‘Yasokaro <pageBreak edition="V" number="0.0152" />puññakarohamasmi, sadātthuto samaṇabrāhmaṇānaṃ;</gatha1>
<gathalast line="279">Maggāraho devamanussapūjito, dhammo ahaṃ dehi adhamma maggaṃ.</gathalast>
<gatha1 line="280">‘‘Adhammayānaṃ daḷhamāruhitvā, asantasanto balavāhamasmi;</gatha1>
<gathalast line="281">Sa kissa hetumhi tavajja dajjaṃ, maggaṃ ahaṃ dhamma adinnapubbaṃ.</gathalast>
<gatha1 line="282">‘‘Dhammo <pageBreak edition="M" number="0.0160" />have pāturahosi pubbe, pacchā adhammo udapādi loke;</gatha1>
<gathalast line="283">Jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā.</gathalast>
<gatha1 line="284">‘‘Na yācanāya napi pātirūpā, na arahatā tehaṃ dadeyya maggaṃ;</gatha1>
<gathalast line="285">Yuddhañca no hotu ubhinnamajja, yuddhamhi yo jessati tassa maggo.</gathalast>
<gatha1 line="286">‘‘Sabbā disā anuvisaṭohamasmi, mahabbalo amitayaso atulyo;</gatha1>
<gathalast line="287">Guṇehi sabbehi upetarūpo, dhammo adhamma tvaṃ kathaṃ vijessasi.</gathalast>
<gatha1 line="288">‘‘Lohena ve haññati jātarūpaṃ, na jātarūpena hananti lohaṃ;</gatha1>
<gathalast line="289">Sace adhammo hañchati dhammamajja, ayo suvaṇṇaṃ viya dassaneyyaṃ.</gathalast>
<gatha1 line="290">‘‘Sace <pageBreak edition="P" number="0.0165" />tuvaṃ yuddhabalo adhamma, na tuyhaṃ vuḍḍhā ca garū ca atthi;</gatha1>
<gathalast line="291">Maggañca te dammi piyāppiyena, vācā duruttānipi te khamāmī’’ti. (jā. 1.11.26-32);</gathalast>
<paragraph line="292">Imā hi tesaṃ vacanapaṭivacanakathā.</paragraph>
<paragraph line="293">Tattha <bold>yasokaro</bold>ti dhamme niyojanavasena devamanussānaṃ yasadāyako. Dutiyapadepi eseva nayo. <bold>Sadātthuto</bold>ti sadā thuto niccappasattho. <bold>Sa kissa hetumhi tavajja dajja</bold>nti somhi ahaṃ adhammo adhammayānarathaṃ abhiruḷho abhīto balavā, kiṃkāraṇā ajja, bho dhamma, kassaci adinnapubbaṃ maggaṃ tuyhaṃ dammi. <bold>Pāturahosī</bold>ti paṭhamakappikakāle imasmiṃ loke dasakusalakammapathadhammo pubbe pāturahosi, pacchā adhammo. <bold>Jeṭṭho cā</bold>ti pure nibbattabhāvena ahaṃ jeṭṭho ca seṭṭho ca porāṇako ca, tvaṃ pana kaniṭṭho, tasmā ‘‘maggā uyyāhī’’ti vadati.</paragraph>
<paragraph line="294"><bold>Napi</bold><pageBreak edition="M" number="0.0161" /><pageBreak edition="V" number="0.0153" /><bold>pātirūpā</bold>ti ahañhi bhoto neva yācanāya na paṭirūpavacanena na maggārahatāya maggaṃ dadeyyaṃ. <bold>Anuvisaṭo</bold>ti ahaṃ catasso disā catasso anudisāti sabbā disā attano guṇena patthaṭo paññāto. <bold>Lohenā</bold>ti ayomuṭṭhikena. <bold>Hañchatī</bold>ti hanissati. <bold>Yuddhabalo adhammā</bold>ti sace tuvaṃ yuddhabalo asi adhamma. <bold>Vuḍḍhā ca garū cā</bold>ti yadi tuyhaṃ ime vuḍḍhā ime garū paṇḍitāti etaṃ natthi. <bold>Piyāppiyenā</bold>ti piyena viya appiyena, appiyenapi dadanto (jā. aṭṭha. 4.11.32) piyena viya te maggaṃ dadāmīti attho.</paragraph>
<paragraph line="295" number="71">Mahāsatto hi tadā cintesi – ‘‘sacāhaṃ imaṃ pāpapuggalaṃ sabbalokassa ahitāya paṭipannaṃ evaṃ mayā vilomaggāhaṃ gahetvā ṭhitaṃ accharaṃ paharitvā ‘anācāra mā idha tiṭṭha, sīghaṃ paṭikkama vinassā’ti vadeyyaṃ, so taṅkhaṇaññeva mama dhammatejena bhusamuṭṭhi viya vikireyya, na kho pana metaṃ patirūpaṃ, svāhaṃ sabbalokaṃ <pageBreak edition="P" number="0.0166" />anukampanto ‘lokatthacariyaṃ matthakaṃ pāpessāmī’ti paṭipajjāmi, ayaṃ kho pana pāpo āyatiṃ mahādukkhabhāgī, svāyaṃ mayā visesato anukampitabbo, tasmāssa maggaṃ dassāmi, evaṃ me sīlaṃ suvisuddhaṃ akhaṇḍitaṃ bhavissatī’’ti. Evaṃ pana cintetvā bodhisatte ‘‘sace tuvaṃ yuddhabalo’’ti gāthaṃ vatvā thokaṃ maggato okkantamatte eva adhammo rathe ṭhātuṃ asakkonto avaṃsiro pathaviyaṃ patitvā pathaviyā vivare dinne gantvā avīcimhi eva nibbatti. Tena vuttaṃ <bold>‘‘yadihaṃ tassa kuppeyya’’</bold>ntiādi.</paragraph>
<paragraph line="296">Tattha <bold>yadihaṃ tassa kuppeyya</bold>nti tassa adhammassa yadi ahaṃ kujjheyyaṃ. <bold>Yadi bhinde tapoguṇa</bold>nti tenevassa kujjhanena mayhaṃ tapoguṇaṃ sīlasaṃvaraṃ yadi vināseyyaṃ. <bold>Sahaparijanaṃ tassā</bold>ti saparijanaṃ taṃ adhammaṃ. <bold>Rajabhūta</bold>nti rajamiva bhūtaṃ, rajabhāvaṃ pattaṃ <bold>ahaṃ kareyyaṃ</bold>.</paragraph>
<paragraph line="297" number="72"><bold>Apicāha</bold>nti ettha <bold>aha</bold>nti nipātamattaṃ. <bold>Sīlarakkhāyā</bold>ti sīlarakkhaṇatthaṃ. <bold>Nibbāpetvānā</bold>ti paṭikacceva khantimettānuddayassa upaṭṭhāpitattā tasmiṃ adhamme uppajjanakakodhassa anuppādaneneva dosapariḷāhavūpasamanena mānasaṃ vūpasametvā. <bold>Saha janenokkamitvā</bold>ti mayhaṃ parijanena saddhiṃ maggā okkamitvā tassa pāpassa adhammassa ahaṃ maggaṃ adāsiṃ.</paragraph>
<paragraph line="298" number="73"><bold>Saha</bold><pageBreak edition="M" number="0.0162" /><bold>pathato okkante</bold>ti vuttanayena cittassa vūpasamaṃ katvā ‘‘maggaṃ te dammī’’ti ca vatvā thokaṃ maggato saha okkamanena. <bold>Pāpayakkhassā</bold>ti adhammadevaputtassa. <bold>Tāvade</bold>ti taṅkhaṇaṃ <pageBreak edition="V" number="0.0154" />eva mahāpathavī vivaramadāsi. <bold>Jātakaṭṭhakathāyaṃ</bold>pana ‘‘maggañca te dammī’’ti gāthāya kathitakkhaṇeyevāti vuttaṃ.</paragraph>
<paragraph line="299">Evaṃ tasmiṃ bhūmiyaṃ patite catunahutādhikadviyojanasatasahassabahalā sakalaṃ varāvaraṃ dhārentīpi mahāpathavī ‘‘nāhamimaṃ pāpapurisaṃ dhāremī’’ti kathentī viya tena ṭhitaṭṭhāne dvidhā bhijji. Mahāsatto pana tasmiṃ nipatitvā avīcimhi nibbatte rathadhure yathāṭhitova saparijano mahatā devānubhāvena gamanamaggeneva gantvā attano bhavanaṃ pāvisi. Tenāha bhagavā –</paragraph>
<gatha1 line="300">‘‘Khantībalo <pageBreak edition="P" number="0.0167" />yuddhabalaṃ vijetvā, hantvā adhammaṃ nihanitva bhūmyā;</gatha1>
<gathalast line="301">Pāyāsi vitto abhiruyha sandanaṃ, maggeneva atibalo saccanikkamo’’ti. (jā. 1.11.34);</gathalast>
<paragraph line="302">Tadā adhammo devadatto ahosi, tassa parisā devadattaparisā, dhammo lokanātho, tassa parisā buddhaparisā.</paragraph>
<paragraph line="303">Idhāpi heṭṭhā vuttanayeneva sesapāramiyo yathārahaṃ niddhāretabbā. Tathā idhāpi dibbehi āyuvaṇṇayasasukhaādhipateyyehi dibbeheva uḷārehi kāmaguṇehi samappitassa samaṅgībhūtassa anekasahassasaṅkhāhi accharāhi sabbakālaṃ paricāriyamānassa mahati pamādaṭṭhāne ṭhitassa sato īsakampi pamādaṃ anāpajjitvā ‘‘lokatthacariyaṃ matthakaṃ pāpessāmī’’ti māse māse puṇṇamiyaṃ dhammaṃ dīpento saparijano manussapathe vicaritvā mahākaruṇāya sabbasatte adhammato vivecetvā dhamme niyojanaṃ, adhammena samāgatopi tena kataṃ anācāraṃ agaṇetvā tattha cittaṃ akopetvā khantimettānuddayameva paccupaṭṭhapetvā akhaṇḍaṃ suvisuddhañca katvā attano sīlassa rakkhaṇanti evamādayo mahāsattassa guṇānubhāvā vibhāvetabbāti.</paragraph>
<centered line="304">Dhammadevaputtacariyāvaṇṇanā niṭṭhitā.</centered>
<subhead line="305">9. Alīnasattucariyāvaṇṇanā</subhead>
<paragraph line="306" number="74">Navame <pageBreak edition="M" number="0.0163" /><bold>pañcālaraṭṭhe</bold>ti evaṃnāmake janapade. <bold>Nagaravare, kapilāya</bold>nti ‘‘kapilā’’ti evaṃladdhanāme <pageBreak edition="V" number="0.0155" />uttamanagare. ‘‘Nagaravare’’ti vatvā puna <bold>‘‘puruttame’’</bold>ti vacanaṃ tasmiṃ kāle jambudīpe sabbanagarānaṃ tassa nagarassa agganagarabhāvadassanatthaṃ. <bold>Jayaddiso nāmā</bold>ti raññā attano paccatthike jite jāto, attano vā paccāmittabhūtaṃ yakkhinīsaṅkhātaṃ jayaddisaṃ jitoti evaṃladdhanāmo. <bold>Sīlaguṇamupāgato</bold>ti ācārasīlañceva ussāhasampattiyādirājaguṇañca <pageBreak edition="P" number="0.0168" />upāgato, tena samannāgatoti attho.</paragraph>
<paragraph line="307" number="75"><bold>Tassa rañño</bold>ti jayaddisarājassa, ahaṃ putto ahosinti vacanaseso. <bold>Sutadhammo</bold>ti yāvatā rājaputtena sotabbadhammo nāma, tassa sabbassa sutattā sutadhammo, bahussutoti attho. Atha vā <bold>sutadhammo</bold>ti vissutadhammo, dhammacariyāya samacariyāya pakāso paññāto, loke patthaṭakittidhammoti attho. <bold>Alīnasatto</bold>ti evaṃnāmo. <bold>Guṇavā</bold>ti uḷārehi mahāpurisaguṇehi samannāgato. <bold>Anurakkhaparijano sadā</bold>ti saddhādiguṇavisesayogato catūhi saṅgahavatthūhi sammadeva saṅgahaṇato ca sabbakālaṃ sambhattaparivārajano.</paragraph>
<paragraph line="308" number="76"><bold>Pitā me migavaṃ gantvā, porisādaṃ upāgamī</bold>ti mayhaṃ pitā jayaddisarājā migavaṃ caranto araññamajjhaṃ gantvā porisādaṃ manussakhādakaṃ yakkhiniputtaṃ upagañchi, tena samāgami.</paragraph>
<paragraph line="309">Jayaddisarājā kira ekadivasaṃ ‘‘migavaṃ gamissāmī’’ti tadanurūpena mahatā parivārena kapilanagarato nikkhami. Taṃ nikkhantamattameva takkasilāvāsī nando nāma brāhmaṇo catasso satārahā gāthā nāma kathetuṃ ādāya upasaṅkamitvā attano āgamanakāraṇaṃ rañño ārocesi. Rājā ‘‘nivattitvā suṇissāmī’’ti tassa vasanagehaṃ paribbayañca dāpetvā araññaṃ paviṭṭho ‘‘yassa passena migo palāyati, tasseva so gīvā’’ti vatvā mige pariyesanto vicarati. Atheko pasadamigo mahājanassa padasaddena āsayato nikkhamitvā rañño abhimukho gantvā <pageBreak edition="M" number="0.0164" />palāyi. Amaccā parihāsaṃ kariṃsu. Rājā taṃ anubandhitvā tiyojanamatthake taṃ parikkhīṇajavaṃ ṭhitaṃ vijjhitvā pātesi. Patitaṃ khaggena dvidhā katvā anatthikopi ‘‘maṃsena migaṃ gahetuṃ nāsakkhī’’ti vacanamocanatthaṃ kāje katvā āgacchanto ekassa nigrodhassa mūle dabbatiṇesu nisīditvā thokaṃ vissamitvā <pageBreak edition="P" number="0.0169" />gantuṃ ārabhi.</paragraph>
<paragraph line="310">Tena ca samayena tasseva rañño jeṭṭhabhātā jātadivase eva ekāya yakkhiniyā khādituṃ gahito ārakkhamanussehi anubaddhāya tāya niddhamanamaggena gacchantiyā ure ṭhapito mātusaññāya <pageBreak edition="V" number="0.0156" />mukhena thanaggahaṇena puttasinehaṃ uppādetvā saṃvaḍḍhiyamāno tadāhāropayogitāya manussamaṃsaṃ khādanto anukkamena vuddhippatto attānaṃ antaradhāpanatthaṃ yakkhiniyā dinnaosadhamūlānubhāvena antarahito hutvā manussamaṃsaṃ khāditvā jīvanto tāya yakkhiniyā matāya taṃ osadhamūlaṃ attano pamādena nāsetvā dissamānarūpova manussamaṃsaṃ khādanto naggo ubbiggavirūpadassano rājapurisehi passitvā anubaddho palāyitvā araññaṃ pavisitvā tassa nigrodhassa mūle vāsaṃ kappento rājānaṃ disvā ‘‘bhakkhosi me’’ti hatthe aggahesi. Tena vuttaṃ <bold>‘‘so me pitumaggahesi, bhakkhosi mama mā calī’’</bold>tiādi.</paragraph>
<paragraph line="311">Tattha <bold>so me pitumaggahesī</bold>ti so porisādo mama pitaraṃ jayaddisarājānaṃ attano nisinnarukkhasamīpamāgataṃ <bold>‘‘mama bhakkho</bold>tvaṃ āgatosi, hatthaparipphandanādivasena <bold>mā cali,</bold>calantampi ahaṃ taṃ khādissāmī’’ti hatthe aggahesi.</paragraph>
<paragraph line="312" number="77"><bold>Tassā</bold>ti tassa yakkhiniputtassa. <bold>Tasitavedhito</bold>ti cittutrāsena tasito sarīraparikampena vedhito. <bold>Ūrukkhambho</bold>ti ubhinnaṃ ūrūnaṃ thaddhabhāvo, yena so tato palāyituṃ nāsakkhi.</paragraph>
<paragraph line="313"><bold>Migavaṃ gahetvā muñcassū</bold>ti ettha <bold>migava</bold>nti migavavasena laddhattā taṃ migamaṃsaṃ ‘‘migava’’nti āha, imaṃ migamaṃsaṃ gahetvā maṃ muñcassūti attho. So hi rājā naṃ yakkhiniputtaṃ disvā bhīto ūrukkhambhaṃ patvā khāṇuko viya aṭṭhāsi. So vegena gantvā taṃ hatthe gahetvā ‘‘bhakkhosi me āgatosī’’ti āha. Atha naṃ rājā satiṃ paccupaṭṭhapetvā ‘‘sace āhāratthiko, imaṃ te maṃsaṃ dadāmi, taṃ gahetvā khāda, maṃ muñcāhī’’ti āha <pageBreak edition="M" number="0.0165" />. Taṃ sutvā porisādo ‘‘kimidaṃ mayhameva santakaṃ <pageBreak edition="P" number="0.0170" />datvā mayā vohāraṃ karosi, nanu imaṃ maṃsañca tvañca mama hatthagatakālato paṭṭhāya mayhameva santakaṃ, tasmā taṃ paṭhamaṃ khāditvā pacchā maṃsaṃ khādissāmī’’ti āha.</paragraph>
<paragraph line="314">Atha rājā ‘‘maṃsanikkayenāyaṃ na maṃ muñcati, mayā ca migavaṃ āgacchantena tassa brāhmaṇassa ‘āgantvā te dhanaṃ dassāmī’ti paṭiññā katā. Sacāyaṃ yakkho anujānissati, saccaṃ anurakkhanto gehaṃ gantvā taṃ paṭiññaṃ mocetvā puna imassa yakkhassa bhattatthaṃ āgaccheyya’’nti cintetvā tassa tamatthaṃ ārocesi. Taṃ sutvā porisādo ‘‘sace tvaṃ saccaṃ anurakkhanto gantukāmosi, gantvā tassa brāhmaṇassa dātabbaṃ dhanaṃ datvā saccaṃ anurakkhanto sīghaṃ <pageBreak edition="V" number="0.0157" />puna āgaccheyyāsī’’ti vatvā rājānaṃ vissajjesi. So tena vissaṭṭho ‘‘tvaṃ mā cintayi, ahaṃ pātova āgamissāmī’’ti vatvā magganimittāni sallakkhento attano balakāyaṃ upagantvā tena parivuto nagaraṃ pavisitvā nandabrāhmaṇaṃ pakkosāpetvā mahārahe āsane nisīdāpetvā tā gāthā sutvā cattāri sahassāni datvā yānaṃ āropetvā ‘‘imaṃ takkasilameva nethā’’ti manusse datvā brāhmaṇaṃ uyyojetvā dutiyadivase porisādassa santikaṃ gantukāmo puttaṃ rajje patiṭṭhapetuṃ anusāsaniñca dento tamatthaṃ ārocesi. Tena vuttaṃ –</paragraph>
<hangnum line="315" number="78"></hangnum>
<gatha1 line="316">‘‘Migavaṃ gahetvā muñcassu, katvā āgamanaṃ puna;</gatha1>
<gathalast line="317">Brāhmaṇassa dhanaṃ datvā, pitā āmantayī mamaṃ.</gathalast>
<hangnum line="318" number="79"></hangnum>
<gatha1 line="319">‘‘Rajjaṃ putta paṭipajja, mā pamajji puraṃ idaṃ;</gatha1>
<gathalast line="320">Kataṃ me porisādena, mama āgamanaṃ punā’’ti.</gathalast>
<paragraph line="321">Tattha <bold>āgamanaṃ punā</bold>ti puna āgamanaṃ paṭiññātassa porisādassa saṅgaraṃ katvā. <bold>Brāhmaṇassa dhanaṃ datvā</bold>ti takkasilato āgatassa nandanāmassa brāhmaṇassa tā gāthā sutvā catusahassaparimāṇaṃ dhanaṃ datvā. <bold>Pitā āmantayī mama</bold>nti mama pitā jayaddisarājā maṃ āmantesi.</paragraph>
<paragraph line="322">Kathaṃ <pageBreak edition="M" number="0.0166" />āmantesīti ce? Āha <bold>‘‘rajja’’</bold>ntiādi. Tassattho – <bold>putta,</bold>tvaṃ imaṃ kulasantakaṃ rajjaṃ <bold>paṭipajja,</bold>yathāhaṃ dhammena samena rajjaṃ kāremi, evaṃ tvampi chattaṃ ussāpetvā <bold>rajjaṃ</bold>kārehi. Tvaṃ idaṃ puraṃ rakkhanto rajjañca kārento mā pamādamāpajji, asukasmiṃ <pageBreak edition="P" number="0.0171" />ṭhāne nigrodharukkhamūle porisādena yakkhena katametaṃ mayā saṅgaraṃ mama puna tassa santikaṃ āgamanaṃ uddissa, kevalaṃ tassa brāhmaṇassa dhanadānatthaṃ idhāgato saccaṃ anurakkhanto, tasmā tatthāhaṃ gamissāmīti.</paragraph>
<paragraph line="323">Taṃ sutvā mahāsatto ‘‘mā kho tvaṃ, mahārāja, tattha agamāsi, ahaṃ tattha gamissāmi. Sace pana tvaṃ, tāta, gamissasiyeva, ahampi tayā saddhiṃ gamissāmiyevā’’ti. ‘‘Evaṃ sante mayaṃ ubhopi na bhavissāma, tasmā ahameva tattha gamissāmī’’ti nānappakārena vārentaṃ rājānaṃ saññāpetvā mātāpitaro vanditvā pitu atthāya attānaṃ pariccajitvā sotthibhāvāya pitari sāsitavādaṃ payuñjamāne mātubhaginibhariyāsu ca saccakiriyaṃ karontīsu āvudhaṃ gahetvā nagarato <pageBreak edition="V" number="0.0158" />nikkhamitvā assupuṇṇamukhaṃ mahājanaṃ anubandhantaṃ āpucchitvā pitarā akkhātanayena yakkhavāsamaggaṃ paṭipajji. Yakkhiniputtopi ‘‘khattiyā nāma bahumāyā, ko jānāti kiṃ bhavissatī’’ti rukkhaṃ abhiruhitvā rañño āgamanaṃ olokento nisinno kumāraṃ āgacchantaṃ disvā ‘‘pitaraṃ nivattetvā putto āgato bhavissati, natthi me bhaya’’nti otaritvā tassa piṭṭhiṃ dassetvāva nisīdi. Mahāsatto āgantvā tassa purato aṭṭhāsi. Tena vuttaṃ –</paragraph>
<hangnum line="324" number="80"></hangnum>
<gatha1 line="325">‘‘Mātāpitū ca vanditvā, nimminitvāna attanā;</gatha1>
<gathalast line="326">Nikkhipitvā dhanuṃ khaggaṃ, porisādaṃ upāgami’’nti.</gathalast>
<paragraph line="327" number="81"><bold>Sasatthahatthūpagata</bold>nti sasatthahatthaṃ upagataṃ āvudhapāṇiṃ maṃ attano santikaṃ upagataṃ disvā. <bold>Kadāci so tasissatī</bold>ti so yakkho api taseyya. <bold>Tena bhijjissati sīla</bold>nti tena tassa tāsuppādanena mayhaṃ sīlaṃ vinassati saṃkilissati. <bold>Paritāsaṃ kate mayī</bold>ti mayi tassa paritāsaṃ kate sati.</paragraph>
<paragraph line="328" number="82"><bold>Sīlakhaṇḍabhayā mayhaṃ, tassa dessaṃ na byāhari</bold>nti yathā ca sīlabhedabhayena nihitasattho tassa santikaṃ agamāsi, evaṃ mayhaṃ sīlakhaṇḍabhayā <pageBreak edition="M" number="0.0167" />eva tassa porisādassa dessaṃ aniṭṭhampi na byāhariṃ, kevalaṃ pana mettacittena hitavādī idaṃ idāni vakkhamānaṃ vacanaṃ abhāsiṃ.</paragraph>
<paragraph line="329">Mahāsatto <pageBreak edition="P" number="0.0172" />ca gantvā purato ṭhito. Yakkhiniputto taṃ vīmaṃsitukāmo ‘‘kosi tvaṃ, kuto āgato, kiṃ maṃ na jānāsi ‘luddo manussamaṃsakhādako’ti, kasmā ca idhāgatosī’’ti pucchi. Kumāro ‘‘ahaṃ jayaddisarañño putto, tvaṃ porisādakoti jānāmi, pitu jīvitaṃ rakkhituṃ idhāgato, tasmā taṃ muñca, maṃ khādā’’ti āha. Puna yakkhiniputto mukhākāreneva ‘‘taṃ tassa puttoti ahaṃ jānāmi, dukkaraṃ pana tayā kataṃ evaṃ āgacchantenā’’ti āha. Kumāro ‘‘na idaṃ dukkaraṃ, yaṃ pitu atthe jīvitapariccajanaṃ, mātāpituhetu hi evarūpaṃ puññaṃ katvā ekanteneva sagge pamodati, ahañca ‘amaraṇadhammo nāma koci satto natthī’ti jānāmi, attanā ca kiñci kataṃ pāpaṃ nāma na sarāmi, tasmā maraṇatopi me bhayaṃ natthi, idaṃ sarīraṃ mayā te nissaṭṭhaṃ, aggiṃ jāletvā khādā’’ti āha. Tena vuttaṃ –</paragraph>
<hangnum line="330" number="83"></hangnum>
<gatha1 line="331">‘‘Ujjālehi mahāaggiṃ, papatissāmi rukkhato;</gatha1>
<gathalast line="332">Tvaṃ pakkakālamaññāya, bhakkhaya maṃ pitāmahā’’ti.</gathalast>
<paragraph line="333">Taṃ <pageBreak edition="V" number="0.0159" />sutvā yakkhiniputto ‘‘na sakkā imassa maṃsaṃ khādituṃ, upāyena imaṃ palāpessāmī’’ti cintetvā ‘‘tena hi araññaṃ pavisitvā sāradārūni āharitvā niddhūme aṅgāre karohi, tattha te maṃsaṃ pacitvā khādissāmī’’ti āha. Mahāsatto tathā katvā tassa ārocesi. So taṃ olokento ‘‘ayaṃ purisasīho maraṇatopi bhayaṃ natthi, evaṃ nibbhayo nāma na mayā diṭṭhapubbo’’ti lomahaṃsajāto kumāraṃ olokesi. Kumāro kissa maṃ olokesi, na yathāvuttaṃ karosīti. Yakkhiniputto mahāsattaṃ ‘‘sattadhā tassa muddhā phaleyya, yo taṃ khādeyyā’’ti āha. ‘‘Sace maṃ na khāditukāmosi, atha kasmā aggiṃ kāresī’’ti? ‘‘Tava pariggaṇhanattha’’nti. ‘‘Tvaṃ idāni maṃ kathaṃ pariggaṇhissasi, svāhaṃ tiracchānayoniyaṃ nibbattopi sakkassa devarañño attānaṃ pariggaṇhituṃ na adāsi’’nti imamatthaṃ dassento –</paragraph>
<gatha1 line="334">‘‘Idañhi <pageBreak edition="M" number="0.0168" /><pageBreak edition="P" number="0.0173" />so brāhmaṇaṃ maññamāno, saso avāsesi sake sarīre;</gatha1>
<gathalast line="335">Teneva so candimā devaputto, sasatthuto kāmaduhajja yakkhā’’ti.(jā. 1.16.93) –</gathalast>
<unindented line="336">Gāthamāha.</unindented>
<paragraph line="337">Tattha <bold>saso avāsesi sake sarīre</bold>ti attano sarīrahetu imaṃ sarīraṃ khāditvā idha vasāti evaṃ sake sarīre attano sarīraṃ dento taṃ brāhmaṇarūpaṃ sakkaṃ tattha vāsesi. <bold>Sasatthuto</bold>ti ‘‘sasī’’ti evaṃ sasasaddena thuto. <bold>Kāmaduho</bold>ti kāmavaḍḍhano. <bold>Yakkhā</bold>ti deva.</paragraph>
<paragraph line="338">Evaṃ mahāsatto cande sasalakkhaṇaṃ kappaṭṭhiyaṃ pāṭihāriyaṃ sakkhiṃ katvā attano sakkenapi pariggaṇhituṃ asakkuṇeyyataṃ abhāsi. Taṃ sutvā porisādo acchariyabbhutacittajāto –</paragraph>
<gatha1 line="339">‘‘Cando yathā rāhumukhā pamutto, virocate pannaraseva bhāṇumā;</gatha1>
<gatha1 line="340">Evaṃ tuvaṃ porisādā pamutto, viroca kapile mahānubhāva;</gatha1>
<gathalast line="341">Āmodayaṃ pitaraṃ mātarañca, sabbo ca te nandatu ñātipakkho’’ti. (jā. 1.16.94) –</gathalast>
<unindented line="342">Gāthaṃ vatvā ‘‘gaccha mahāvīrā’’ti kumāraṃ vissajjesi. Sopi taṃ nibbisevanaṃ katvā pañca sīlāni <pageBreak edition="V" number="0.0160" />datvā ‘‘yakkho nu kho esa, no’’ti vīmaṃsanto ‘‘yakkhānaṃ akkhīni rattāni honti animisāni ca, chāyā ca na paññāyati, asambhīto hoti, na imassa tathā. Tasmā nāyaṃ yakkho manusso eso, mayhaṃ kira pitu tayo bhātaro yakkhiniyā gahitā, tesu tāya dve khāditā bhavissanti, eko puttasinehena paṭijaggito bhavissati. Iminā tena bhavitabba’’nti nayaggāhena anumānena sabbaññutaññāṇena viya aviparītato niṭṭhaṃ gantvā ‘‘mayhaṃ pitu ācikkhitvā rajje patiṭṭhāpessāmī’’ti cintetvā ‘‘na tvaṃ yakkho, pitu me jeṭṭhabhātikosi, ehi mayā saddhiṃ gantvā kulasantakaṃ rajjaṃ paṭipajjāhī’’ti āha. Tena <pageBreak edition="M" number="0.0169" />vuttaṃ ‘‘tvaṃ pitāmahā’’ti, tvaṃ mama mahāpitāti <pageBreak edition="P" number="0.0174" />attho. Itarena ‘‘nāhaṃ manusso’’ti vutte tena saddhātabbassa dibbacakkhukatāpasassa santikaṃ nesi. Tāpasena ‘‘kiṃ karontā pitā puttā araññe vicarathā’’ti pitubhāve kathite porisādo saddahitvā ‘‘gaccha, tāta, tvaṃ, na me rajjena attho, pabbajissāmaha’’nti tāpasassa santike isipabbajjaṃ pabbaji. Tena vuttaṃ –</unindented>
<hangnum line="343" number="84"></hangnum>
<gatha1 line="344">‘‘Iti sīlavataṃ hetu, nārakkhiṃ mama jīvitaṃ;</gatha1>
<gathalast line="345">Pabbājesiṃ cahaṃ tassa, sadā pāṇātipātika’’nti.</gathalast>
<paragraph line="346">Tattha <bold>sīlavataṃ hetū</bold>ti sīlavantānaṃ mama pitūnaṃ hetu. Atha vā <bold>sīlavataṃ hetū</bold>ti sīlavatahetu, mayhaṃ sīlavatasamādānanimittaṃ tassa abhijjanatthaṃ. <bold>Tassā</bold>ti taṃ porisādaṃ.</paragraph>
<paragraph line="347">Atha mahāsatto attano mahāpitaraṃ pabbajitaṃ vanditvā nagarassa samīpaṃ gantvā ‘‘kumāro kira āgato’’ti sutvā haṭṭhatuṭṭhena raññā nāgarehi negamajānapadehi ca paccuggato rājānaṃ vanditvā sabbaṃ pavattiṃ ārocesi. Taṃ sutvā rājā taṅkhaṇaññeva bheriṃ carāpetvā mahantena parivārena tassa santikaṃ gantvā ‘‘ehi, bhātika, rajjaṃ paṭipajjāhī’’ti āha. ‘‘Alaṃ, mahārājā’’ti. ‘‘Tena hi mayhaṃ uyyāne vasā’’ti. ‘‘Na āgacchāmī’’ti. Rājā tassa assamassa avidūre gāmaṃ nivesetvā bhikkhaṃ paṭṭhapesi. So cūḷakammāsadammanigamo nāma jāto.</paragraph>
<paragraph line="348">Tadā mātāpitaro mahārājakulāni ahesuṃ, tāpaso sāriputto, porisādo aṅgulimālo, kaniṭṭhā uppalavaṇṇā, aggamahesī rāhulamātā, alīnasattukumāro lokanātho.</paragraph>
<paragraph line="349">Tassa idhāpi heṭṭhā vuttanayeneva yathārahaṃ sesapāramiyo niddhāretabbā. Tathā pitarā nivāriyamāno attano jīvitaṃ pariccajitvā pitu jīvitarakkhaṇatthaṃ ‘‘porisādassa santikaṃ gamissāmī’’ti <pageBreak edition="V" number="0.0161" />nicchayo, tassa ca santāsapariharaṇatthaṃ nihitasatthassa gamanaṃ, ‘‘attano sīlakhaṇḍanaṃ mā hotū’’ti tena piyavācāya samudācāro, tena ca nānānayehi pariggaṇhiyamānassa maraṇasantāsābhāvo, pitu atthe mayhaṃ sarīraṃ saphalaṃ karissāmīti haṭṭhatuṭṭhabhāvo, sakkenāpi pariggaṇhituṃ asakkuṇeyyassa sasajātiyampi pariccāgatthaṃ <pageBreak edition="P" number="0.0175" />attano jīvitanirapekkhabhāvassa jānanaṃ, tena <pageBreak edition="M" number="0.0170" />samāgamepi ossaṭṭhepi cittassa vikārābhāvo, tassa ca manussabhāvamahāpitubhāvānaṃ aviparītato jānanaṃ, ñātamatte ca taṃ kulasantake rajje patiṭṭhāpetukāmatā, dhammadesanāya saṃvejetvā sīlesu patiṭṭhāpananti. Evamādayo idha bodhisattassa guṇānubhāvā vibhāvetabbāti.</paragraph>
<centered line="350">Alīnasattucariyāvaṇṇanā niṭṭhitā.</centered>
<subhead line="351">10. Saṅkhapālacariyāvaṇṇanā</subhead>
<paragraph line="352" number="85">Dasame <bold>saṅkhapālo</bold>tiādīsu ayaṃ saṅkhepattho – devabhogasampattisadisāya mahatiyā nāgiddhiyā samannāgatattā <bold>mahiddhiko</bold>. Heṭṭhā dve, upari dveti catasso dāṭhā āvudhā etassāti <bold>dāṭhāvudho</bold>. Uggatejavisatāya <bold>ghoraviso</bold>. Nāgayonisiddhāhi dvīhi jivhāhi samannāgatoti <bold>dvijivho</bold>. Mahānubhāvānampi urena gamanato ‘‘uragā’’ti laddhanāmānaṃ nāgānaṃ adhipatibhāvato <bold>uragādhibhū</bold>.</paragraph>
<paragraph line="353" number="86">Dvinnaṃ maggānaṃ vinivijjhitvā sandhibhāvena gataṭṭhānasaṅkhāte <bold>catuppathe</bold>. Aparāparaṃ mahājanasañcaraṇaṭṭhānabhūte <bold>mahāmagge</bold>. Tato eva mahājanasamākiṇṇabhāvena <bold>nānājanasamākule</bold>. Idāni vakkhamānānaṃ catunnaṃ aṅgānaṃ vasena <bold>caturo aṅge. Adhiṭṭhāya</bold>adhiṭṭhahitvā, citte ṭhapetvā. Yadāhaṃ saṅkhapālo nāma yathāvuttarūpo nāgarājā homi, tadā heṭṭhā vuttappakāre ṭhāne <bold>vāsaṃ</bold>uposathavāsavasena nivāsaṃ <bold>akappayiṃ</bold>kappesiṃ.</paragraph>
<paragraph line="354">Mahāsatto hi dānasīlādipuññapasuto hutvā bodhipariyesanavasena aparāparaṃ devamanussagatīsu saṃsaranto kadāci devabhogasadisasampattike nāgabhavane nibbattitvā saṅkhapālo nāma nāgarājā ahosi mahiddhiko mahānubhāvo. So gacchante kāle tāya sampattiyā vippaṭisārī hutvā manussayoniṃ patthento uposathavāsaṃ vasi. Athassa nāgabhavane <pageBreak edition="P" number="0.0176" />vasantassa uposathavāso <pageBreak edition="V" number="0.0162" />na sampajjati, sīlaṃ saṃkilissati, tena so nāgabhavanā nikkhamitvā kaṇhavaṇṇāya nadiyā avidūre mahāmaggassa ca ekapadikamaggassa ca antare ekaṃ vammikaṃ parikkhipitvā <pageBreak edition="M" number="0.0171" />uposathaṃ adhiṭṭhāya cātuddasapannarasesu samādinnasīlo ‘‘mama cammādīni atthikā gaṇhantū’’ti attānaṃ dānamukhe vissajjetvā nipajjati, pāṭipade nāgabhavanaṃ gacchati. Tena vuttaṃ <bold>‘‘punāparaṃ yadā homi, saṅkhapālo’’</bold>tiādi. Tassattho vutto eva.</paragraph>
<paragraph line="355" number="87">Yaṃ panettha <bold>chaviyā cammenā</bold>tiādikaṃ ‘‘caturo aṅge adhiṭṭhāyā’’ti vuttaṃ caturaṅgādhiṭṭhānadassanaṃ. Chavicammāni hi idha ekamaṅgaṃ. Evaṃ uposathavāsaṃ vasantassa mahāsattassa dīgho addhā vītivatto.</paragraph>
<paragraph line="356">Athekadivasaṃ tasmiṃ tathā sīlaṃ samādiyitvā nipanne soḷasa bhojaputtā ‘‘maṃsaṃ āharissāmā’’ti āvudhahatthā araññe carantā kiñci alabhitvā nikkhamantā taṃ vammikamatthake nipannaṃ disvā ‘‘mayaṃ ajja godhāpotakampi na labhimhā, imaṃ nāgarājānaṃ vadhitvā khādissāmā’’ti cintetvā ‘‘mahā kho panesa gayhamāno palāyeyyāti yathānipannakaṃyeva naṃ bhogesu sūlehi vijjhitvā dubbalaṃ katvā gaṇhissāmā’’ti sūlāni ādāya upasaṅkamiṃsu. Bodhisattassāpi sarīraṃ mahantaṃ ekadoṇikanāvappamāṇaṃ vaṭṭetvā ṭhapitasumanapupphadāmaṃ viya jiñjukaphalasadisehi akkhīhi jayasumanapupphasadisena ca sīsena samannāgataṃ ativiya sobhati. So tesaṃ soḷasannaṃ janānaṃ padasaddena bhogantarato sīsaṃ nīharitvā rattakkhīni ummīletvā te sūlahatthe <pageBreak edition="P" number="0.0177" />āgacchante disvā ‘‘ajja mayhaṃ manoratho matthakaṃ pāpuṇissatī’’ti attānaṃ dānamukhe niyyātetvā ‘‘ime mama sarīraṃ sattīhi koṭṭetvā chiddāvachiddaṃ karonte na olokessāmī’’ti attano sīlakhaṇḍabhayena daḷhaṃ adhiṭṭhānaṃ adhiṭṭhahitvā sīsaṃ bhogantare eva pavesetvā nipajji.</paragraph>
<paragraph line="357">Atha naṃ te upagantvā naṅguṭṭhe gahetvā ākaḍḍhantā bhūmiyaṃ pātetvā tikhiṇasūlehi aṭṭhasu ṭhānesu vijjhitvā sakaṇṭakā kāḷavettayaṭṭhiyo pahāramukhehi pavesetvā aṭṭhasu ṭhānesu kājehi ādāya mahāmaggaṃ paṭipajjiṃsu. Mahāsatto sūlehi vijjhanato paṭṭhāya ekaṭṭhānepi akkhīni ummīletvā te na olokesi. Tassa aṭṭhahi kājehi ādāya nīyamānassa sīsaṃ olambitvā bhūmiṃ paharati <pageBreak edition="M" number="0.0172" />. Atha naṃ ‘‘sīsamassa olambatī’’ti mahāmagge nipajjāpetvā sukhumena sūlena nāsāpuṭe vijjhitvā rajjukaṃ pavesetvā sīsaṃ ukkhipitvā kājakoṭiyaṃ laggetvā punapi ukkhipitvā maggaṃ paṭipajjiṃsu. Tena vuttaṃ –</paragraph>
<hangnum line="358" number="88"></hangnum>
<gatha1 line="359">‘‘Addasaṃsu <pageBreak edition="V" number="0.0163" />bhojaputtā, kharā luddā akāruṇā;</gatha1>
<gathalast line="360">Upagañchuṃ mamaṃ tattha, daṇḍamuggarapāṇino.</gathalast>
<hangnum line="361" number="89"></hangnum>
<gatha1 line="362">‘‘Nāsāya vinivijjhitvā, naṅguṭṭhe piṭṭhikaṇṭake;</gatha1>
<gathalast line="363">Kāje āropayitvāna, bhojaputtā hariṃsu ma’’nti.</gathalast>
<paragraph line="364">Tattha <bold>bhojaputtā</bold>ti luddaputtā. <bold>Kharā</bold>ti kakkhaḷā, pharusakāyavacīkammantā. <bold>Luddā</bold>ti dāruṇā, ghoramānasā. <bold>Akāruṇā</bold>ti nikkaruṇā. <bold>Daṇḍamuggarapāṇino</bold>ti caturassadaṇḍahatthā. <bold>Nāsāya vinivijjhitvā</bold>ti rajjukaṃ pavesetuṃ sukhumena sūlena nāsāpuṭe vijjhitvā. <bold>Naṅguṭṭhe piṭṭhikaṇṭake</bold>ti naṅguṭṭhappadese tattha tattha piṭṭhikaṇṭakasamīpe ca vinivijjhitvāti sambandho. <bold>Kāje āropayitvānā</bold>ti aṭṭhasu ṭhānesu vinivijjhitvā baddhesu aṭṭhasu vettalatāmaṇḍalesu <pageBreak edition="P" number="0.0178" />ekekasmiṃ ovijjhitaṃ ekekaṃ kājaṃ dve dve bhojaputtā attano attano khandhaṃ āropetvā.</paragraph>
<paragraph line="365" number="90"><bold>Sasāgarantaṃ pathavi</bold>nti samuddapariyantaṃ mahāpathaviṃ. <bold>Sakānanaṃ sapabbata</bold>nti saddhiṃ kānanehi pabbatehi cāti sakānanaṃ sapabbatañca. <bold>Nāsāvātena jhāpaye</bold>ti sacāhaṃ <bold>icchamāno</bold>icchanto kujjhitvā nāsāvātaṃ vissajjeyyaṃ, samuddapariyantaṃ sakānanaṃ sapabbataṃ imaṃ mahāpathaviṃ jhāpeyyaṃ, saha nāsāvātavissajjanena chārikaṃ kareyyaṃ, etādiso tadā mayhaṃ ānubhāvo.</paragraph>
<paragraph line="366" number="91">Evaṃ santepi <bold>sūlehi vinivijjhante, koṭṭayantepi sattibhi. Bhojaputte na kuppāmī</bold>ti dubbalabhāvakaraṇatthaṃ vettalatāpavesanatthañca sāradārūhi tacchetvā katehi tikhiṇasūlehi aṭṭhasu ṭhānesu vijjhantepi dubbalabhāvakaraṇatthaṃ tikhiṇāhi sattīhi tahiṃ tahiṃ koṭṭayantepi bhojaputtānaṃ luddānaṃ na kuppāmi. <bold>Esā me sīlapāramī</bold>ti evaṃ mahānubhāvassa tathā adhiṭṭhahantassa yā me mayhaṃ sīlakhaṇḍabhayena tesaṃ <pageBreak edition="M" number="0.0173" />akujjhanā, esā ekanteneva jīvitanirapekkhabhāvena pavattā mayhaṃ sīlapāramī, sīlavasena paramatthapāramīti attho.</paragraph>
<paragraph line="367">Tathā pana bodhisatte tehi nīyamāne mithilanagaravāsī āḷāro nāma kuṭumbiko pañcasakaṭasatāni ādāya sukhayānake nisīditvā gacchanto te bhojaputte mahāsattaṃ harante disvā kāruññaṃ uppādetvā te ludde pucchi – ‘‘kissāyaṃ nāgo nīyati, netvā cimaṃ kiṃ karissathā’’ti? Te ‘‘imassa nāgassa maṃsaṃ sāduñca muduñca thūlañca pacitvā khādissāmā’’ti āhaṃsu. Atha so tesaṃ soḷasavāhagoṇe pasataṃ pasataṃ suvaṇṇamāsake sabbesaṃ nivāsanapārupanāni <pageBreak edition="V" number="0.0164" />bhariyānampi tesaṃ vatthābharaṇāni datvā ‘‘sammā, ayaṃ mahānubhāvo nāgarājā, attano sīlaguṇena tumhākaṃ na dubbhi, imaṃ kilamantehi bahuṃ tumhehi apuññaṃ pasutaṃ, vissajjethā’’ti āha. Te ‘‘ayaṃ amhākaṃ manāpo bhakkho, bahū ca no uragā bhuttapubbā, tathāpi tava vacanaṃ amhehi pūjetabbaṃ, tasmā <pageBreak edition="P" number="0.0179" />imaṃ nāgaṃ vissajjessāmā’’ti vissajjetvā mahāsattaṃ bhūmiyaṃ nipajjāpetvā attano kakkhaḷatāya tā kaṇṭakācitā āvutā kāḷavettalatā koṭiyaṃ gahetvā ākaḍḍhituṃ ārabhiṃsu.</paragraph>
<paragraph line="368">Atha so nāgarājānaṃ kilamantaṃ disvā akilamentova asinā latā chinditvā dārakānaṃ kaṇṇavedhato paṭiharaṇaniyāmena adukkhāpento saṇikaṃ nīhari. Tasmiṃ kāle te bhojaputtā yaṃ bandhanaṃ tassa natthuto pavesetvā paṭimukkaṃ, taṃ bandhanaṃ saṇikaṃ mocayiṃsu. Mahāsatto muhuttaṃ pācīnābhimukho gantvā assupuṇṇehi nettehi āḷāraṃ olokesi. Luddā thokaṃ gantvā ‘‘urago dubbalo, matakāle gahetvāva naṃ gamissāmā’’ti nilīyiṃsu. Āḷāro mahāsattassa añjaliṃ paggayha ‘‘gaccheva kho tvaṃ, mahānāga, mā taṃ luddā puna gahesu’’nti vadanto thokaṃ taṃ nāgaṃ anugantvā nivatti.</paragraph>
<paragraph line="369">Bodhisatto nāgabhavanaṃ gantvā tattha papañcaṃ akatvā mahantena parivārena nikkhamitvā āḷāraṃ upasaṅkamitvā nāgabhavanassa vaṇṇaṃ kathetvā taṃ tattha netvā tīhi kaññāsatehi saddhiṃ mahantamassa yasaṃ datvā dibbehi kāmehi santappesi. Āḷāro nāgabhavane ekavassaṃ vasitvā dibbe <pageBreak edition="M" number="0.0174" />kāme paribhuñjitvā ‘‘icchāmahaṃ, samma, pabbajitu’’nti nāgarājassa kathetvā pabbajitaparikkhāre gahetvā tato nikkhamitvā himavantappadesaṃ gantvā pabbajitvā tattha ciraṃ vasitvā aparabhāge cārikaṃ caranto bārāṇasiṃ patvā bārāṇasiraññā samāgato tena ācārasampattiṃ nissāya pasannena ‘‘tvaṃ uḷārabhogā maññe kulā pabbajito, kena nu kho kāraṇena pabbajitosī’’ti puṭṭho attano pabbajjākāraṇaṃ kathento luddānaṃ hatthato bodhisattassa vissajjāpanaṃ ādiṃ katvā sabbaṃ pavattiṃ rañño ācikkhitvā –</paragraph>
<gatha1 line="370">‘‘Diṭṭhā mayā mānusakāpi kāmā, asassatā vipariṇāmadhammā;</gatha1>
<gathalast line="371">Ādīnavaṃ <pageBreak edition="P" number="0.0180" />kāmaguṇesu disvā, saddhāyahaṃ pabbajitomhi, rāja.</gathalast>
<gatha1 line="372">‘‘Dumapphalānīva <pageBreak edition="V" number="0.0165" />patanti māṇavā, daharā ca vuddhā ca sarīrabhedā;</gatha1>
<gathalast line="373">Etampi disvā pabbajitomhi rāja, apaṇṇakaṃ sāmaññameva seyyo’’ti. (jā. 2.17.191-192) –</gathalast>
<unindented line="374">Imāhi gāthāhi dhammaṃ desesi.</unindented>
<paragraph line="375">Taṃ sutvā rājā –</paragraph>
<gatha1 line="376">‘‘Addhā have sevitabbā sapaññā, bahussutā ye bahuṭhānacintino;</gatha1>
<gathalast line="377">Nāgañca sutvāna tavañcaḷāra, kāhāmi puññāni anappakānī’’ti. (jā. 2.17.193) –</gathalast>
<unindented line="378">Āha.</unindented>
<paragraph line="379">Athassa tāpaso –</paragraph>
<gatha1 line="380">‘‘Addhā have sevitabbā sapaññā, bahussutā ye bahuṭhānacintino;</gatha1>
<gathalast line="381">Nāgañca sutvāna mamañca rāja, karohi puññāni anappakānī’’ti. (jā. 2.17.194) –</gathalast>
<unindented line="382">Evaṃ <pageBreak edition="M" number="0.0175" />dhammaṃ desetvā tattheva cattāro vassānamāse vasitvā puna himavantaṃ gantvā yāvajīvaṃ cattāro brahmavihāre bhāvetvā brahmalokūpago ahosi. Bodhisattopi yāvajīvaṃ uposathavāsaṃ vasitvā saggapuraṃ pūresi. Sopi rājā dānādīni puññāni katvā yathākammaṃ gato.</unindented>
<paragraph line="383">Tadā āḷāro sāriputtatthero ahosi, bārāṇasirājā ānandatthero, saṅkhapālanāgarājā lokanātho.</paragraph>
<paragraph line="384">Tassa sarīrapariccāgo dānapāramī, tathārūpenapi visatejena samannāgatassa tathārūpāyapi pīḷāya sati sīlassa abhinnatā sīlapāramī, devabhogasampattisadisaṃ bhogaṃ pahāya nāgabhavanato nikkhamitvā samaṇadhammakaraṇaṃ nekkhammapāramī, ‘‘dānādiatthaṃ idañcidañca kātuṃ vaṭṭatī’’ti <pageBreak edition="V" number="0.0166" />saṃvidahanaṃ paññāpāramī, kāmavitakkavinodanaṃ adhivāsanavīriyañca vīriyapāramī, adhivāsanakhanti khantipāramī, saccasamādānaṃ saccapāramī, acalasamādānādhiṭṭhānaṃ <pageBreak edition="P" number="0.0181" />adhiṭṭhānapāramī, bhojaputte upādāya sabbasattesu mettānuddayabhāvo mettāpāramī, vedanāya sattasaṅkhārakatavippakāresu ca majjhattabhāvo upekkhāpāramīti evaṃ dasa pāramiyo labbhanti. Sīlapāramī pana atisayavatīti katvā sā eva desanaṃ āruḷhā. Tathā idha bodhisattassa guṇānubhāvā ‘‘yojanasatike nāgabhavanaṭṭhāne’’tiādinā <bold>bhūridattacariyāyaṃ</bold>(cariyā. 2.11 ādayo) vuttanayeneva yathārahaṃ vibhāvetabbāti.</paragraph>
<centered line="385">Saṅkhapālacariyāvaṇṇanā niṭṭhitā.</centered>
<paragraph line="386"><bold>Ete</bold>ti ye hatthināgacariyādayo imasmiṃ vagge niddiṭṭhā anantaragāthāya ca ‘‘hatthināgo bhūridatto’’tiādinā uddānavasena saṅgahetvā dassitā <bold>nava</bold>cariyā, te sabbe visesato sīlapāramipūraṇavasena pavattiyā sīlaṃ balaṃ etesanti <bold>sīlabalā</bold>. Sīlassa paramatthapāramibhūtassa parikkharaṇato santānassa ca paribhāvanāvasena abhisaṅkharaṇato <bold>parikkhārā</bold>. Ukkaṃsagatāya sīlaparamatthapāramiyā asampuṇṇattā padeso etesaṃ atthi, na nippadesoti <bold>padesikā</bold>sappadesā. Kasmāti ce? Āha <bold>‘‘jīvitaṃ parirakkhitvā, sīlāni anurakkhisa’’</bold>nti, yasmā etesu <bold>hatthināgacariyādīsu</bold>(cariyā. 2.1 ādayo) ahaṃ attano jīvitaṃ ekadesena <pageBreak edition="M" number="0.0176" />parirakkhitvāva sīlāni anurakkhiṃ, jīvitaṃ na sabbathā pariccajiṃ, ekanteneva pana <bold>saṅkhapālassa me sato sabbakālampi jīvitaṃ yassa kassaci niyyattaṃ,</bold>saṅkhapālanāgarājassa pana me mahānubhāvassa uggavisatejassa sato samānassa sabbakālampi tehi luddehi samāgame tato pubbepi pacchāpi sato evaṃ puggalavibhāgaṃ akatvā yassa kassaci sīlānurakkhaṇatthameva jīvitaṃ ekaṃseneva <bold>niyyattaṃ</bold>nīyātitaṃ dānamukhe nissaṭṭhaṃ, <bold>tasmā sā sīlapāramī</bold>ti yasmā cetadevaṃ, tasmā tena kāraṇena sā paramatthapāramibhāvaṃ pattā mayhaṃ sīlapāramīti dassetīti.</paragraph>
<centered line="387">Paramatthadīpaniyā cariyāpiṭakasaṃvaṇṇanāya</centered>
<centered line="388">Dasavidhacariyāsaṅgahassa visesato</centered>
<paragraph line="389">Sīlapāramivibhāvanassa</paragraph>
<centered line="390">Dutiyavaggassa atthavaṇṇanā niṭṭhitā.</centered>
</body>
</document>