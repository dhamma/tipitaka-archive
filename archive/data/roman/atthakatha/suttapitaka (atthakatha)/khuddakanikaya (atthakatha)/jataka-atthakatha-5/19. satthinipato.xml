<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0514a1.att2.xml</normativeSource>
    <source>roman/atthakatha/suttapitaka (atthakatha)/khuddakanikaya (atthakatha)/jataka-atthakatha-5/19. satthinipato.xml</source>
    <script>roman</script>
    <directory>/atthakatha/suttapitaka (atthakatha)/khuddakanikaya (atthakatha)/jataka-atthakatha-5</directory>
    <basename>19. satthinipato</basename>
    <titlePath>19. Saṭṭhinipāto - Jātaka-aṭṭhakathā-5 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
  </metadata>
<content>
    <chapter line="1">19. Saṭṭhinipāto</chapter>
    <hangnum line="2"></hangnum>
    <paragraph line="3"> [529] 1. Soṇakajātakavaṇṇanā</paragraph>
    <paragraph line="4"><bold>Kassa</bold><pageBreak edition="Vipassana Research Institut" number="5.0236" /><pageBreak edition="Pali Text Society" number="5.0247" /><pageBreak edition="Myanmar" number="5.0261" /><bold>sutvā sataṃ dammī</bold>ti idaṃ satthā jetavane viharanto nekkhammapāramiṃ ārabbha kathesi. Tadā hi bhagavā dhammasabhāyaṃ nekkhammapāramiṃ vaṇṇayantānaṃ bhikkhūnaṃ majjhe nisīditvā ‘‘na, bhikkhave, idāneva, pubbepi tathāgato mahābhinikkhamanaṃ nikkhantoyevā’’ti vatvā atītaṃ āhari.</paragraph>
    <paragraph line="5">Atīte rājagahe magadharājā nāma rajjaṃ kāresi. Bodhisatto tassa aggamahesiyā kucchismiṃ nibbatti, nāmaggahaṇadivase cassa ‘‘arindamakumāro’’ti nāmaṃ kariṃsu. Tassa jātadivaseyeva purohitassapi putto jāyi, ‘‘soṇakakumāro’’tissa nāmaṃ kariṃsu. Te ubhopi ekatova vaḍḍhitvā vayappattā uttamarūpadharā rūpena nibbisesā hutvā takkasilaṃ gantvā uggahitasippā tato nikkhamitvā ‘‘sabbasamayasippañca desacārittañca jānissāmā’’ti anupubbena cārikaṃ carantā bārāṇasiṃ patvā rājuyyāne vasitvā punadivase nagaraṃ pavisiṃsu. Taṃ divasañca ekacce manussā ‘‘brāhmaṇavācanakaṃ karissāmā’’ti pāyāsaṃ paṭiyādetvā āsanāni paññāpetvā āgacchante te kumāre disvā gharaṃ pavesetvā paññattāsane nisīdāpesuṃ. Tattha bodhisattassa paññattāsane suddhavatthaṃ atthataṃ ahosi, soṇakassa rattakambalaṃ. So taṃ nimittaṃ disvāva ‘‘ajja me piyasahāyo arindamakumāro <pageBreak edition="Pali Text Society" number="5.0248" /> bārāṇasirājā bhavissati, mayhaṃ pana senāpatiṭṭhānaṃ dassatī’’ti aññāsi. Te ubhopi katabhattakiccā uyyānameva agamaṃsu.</paragraph>
    <paragraph line="6">Tadā bārāṇasirañño kālakatassa sattamo divaso hoti, aputtakaṃ rājakulaṃ. Amaccādayo pātova sasīsaṃ nhātā sannipatitvā ‘‘rajjārahassa santikaṃ gamissatī’’ti phussarathaṃ yojetvā vissajjesuṃ. So nagarā nikkhamitvā anupubbena rājuyyānaṃ gantvā uyyānadvāre nivattitvā ārohaṇasajjo hutvā aṭṭhāsi. Bodhisatto maṅgalasilāpaṭṭesasīsaṃ pārupitvā <pageBreak edition="Vipassana Research Institut" number="5.0237" /> nipajji, soṇakakumāro tassa santike nisīdi. So tūriyasaddaṃ sutvā ‘‘arindamassa phussaratho āgacchati, ajjesa rājā <pageBreak edition="Myanmar" number="5.0262" /> hutvā mama senāpatiṭṭhānaṃ dassati, na kho pana mayhaṃ issariyenattho, etasmiṃ gate nikkhamitvā pabbajissāmī’’ti cintetvā ekamante paṭicchanne aṭṭhāsi. Purohito uyyānaṃ pavisitvā mahāsattaṃ nipannakaṃ disvā tūriyāni paggaṇhāpesi. Mahāsatto pabujjhitvā parivattitvā thokaṃ nipajjitvā uṭṭhāya silāpaṭṭe pallaṅkena nisīdi. Atha naṃ purohito añjaliṃ paggaṇhitvā āha – ‘‘rajjaṃ te, deva, pāpuṇātī’’ti. ‘‘Kiṃ aputtakaṃ rājakula’’nti? ‘‘Evaṃ, devā’’ti. ‘‘Tena hi sādhū’’ti. Atha naṃ te tattheva abhisiñcitvā rathaṃ āropetvā mahantena parivārena nagaraṃ pavesesuṃ. So nagaraṃ padakkhiṇaṃ katvā pāsādaṃ abhirūhi. So yasamahantatāya soṇakakumāraṃ na sari.</paragraph>
    <paragraph line="7">Sopi tasmiṃ nagaraṃ paviṭṭhe pacchā āgantvā silāpaṭṭe nisīdi. Athassa purato bandhanā pavuttaṃ sālarukkhato paṇḍupalāsaṃ pati. So taṃ disvāva ‘‘yathevetaṃ, tathā mamapi sarīraṃ jaraṃ patvā patissatī’’ti aniccādivasena vipassanaṃ paṭṭhapetvā paccekabodhiṃ pāpuṇi. Taṃkhaṇaññevassa gihiliṅgaṃ antaradhāyi, pabbajitaliṅgaṃ pāturahosi. So ‘‘natthi dāni punabbhavo’’ti udānaṃ udānento nandamūlakapabbhāraṃ agamāsi. Mahāsattopi cattālīsamattānaṃ saṃvaccharānaṃ accayena saritvā ‘‘kahaṃ nu kho me sahāyo soṇako’’ti soṇakaṃ punappunaṃ sarantopi ‘‘mayā suto <pageBreak edition="Pali Text Society" number="5.0249" /> vā diṭṭho vā’’ti vattāraṃ alabhitvā alaṅkatamahātale rājapallaṅke nisinno gandhabbanāṭakanaccagītādīhi parivuto sampattimanubhavanto ‘‘yo me kassaci santike sutvā ‘asukaṭṭhāne nāma soṇako vasatī’ti ācikkhissati, tassa sataṃ dassāmi, yo me sāmaṃ disvā ārocessati, tassa sahassa’’nti ekaṃ udānaṃ abhisaṅkharitvā gītavasena udānento paṭhamaṃ gāthamāha –</paragraph>
    <gatha1 line="8">‘‘Kassa sutvā sataṃ dammi, sahassaṃ diṭṭha soṇakaṃ;</gatha1>
    <gathalast line="9">Ko me soṇakamakkhāti, sahāyaṃ paṃsukīḷita’’nti.</gathalast>
    <paragraph line="10">Athassa mukhato luñcantī viya gahetvā ekā nāṭakītthī taṃ gāyi. Athaññā athaññāti ‘‘amhākaṃ rañño piyagīta’’nti sabbā orodhā gāyiṃsu. Anukkamena nagaravāsinopi jānapadāpi tameva gītaṃ gāyiṃsu. Rājāpi <pageBreak edition="Myanmar" number="5.0263" /> punappunaṃ tameva gītaṃ gāyati. Paṇṇāsamattānaṃ saṃvaccharānaṃ accayena panassa bahū puttadhītaro ahesuṃ, jeṭṭhaputto dīghāvukumāro nāma ahosi. Tadā <pageBreak edition="Vipassana Research Institut" number="5.0238" /> soṇakapaccekabuddho ‘‘arindamarājā maṃ daṭṭhukāmo, ahaṃ tattha gantvā kāmesu ādīnavaṃ nekkhamme cānisaṃsaṃ kathetvā pabbajjanākāraṃ karomī’’ti cintetvā iddhiyā ākāsenāgantvā uyyāne nisīdi. Tadā eko sattavassiko pañcacūḷakakumārako mātarā pahito gantvā uyyānavane dārūni uddharanto punappunaṃ tameva gītaṃ gāyi. Atha naṃ so pakkositvā ‘‘kumāraka, tvaṃ aññaṃ agāyitvā ekameva gītaṃ gāyasi, kiṃ aññaṃ na jānāsī’’ti pucchi. ‘‘Jānāmi, bhante, amhākaṃ pana rañño idameva piyaṃ, tena naṃ punnappunaṃ gāyāmī’’ti. ‘‘Etassa pana te gītassa paṭigītaṃ gāyanto koci diṭṭhapubbo’’ti. ‘‘Na diṭṭhapubbo, bhante’’ti. ‘‘Ahaṃ taṃ sikkhāpessāmi, sakkhissasi rañño santikaṃ gantvā paṭigītaṃ gāyitu’’nti. ‘‘Āma, bhante’’ti. Athassa so paṭigītaṃ ācikkhanto <bold>‘‘mayhaṃ sutvā’’</bold>tiādimāha. Uggaṇhāpetvā ca pana <pageBreak edition="Pali Text Society" number="5.0250" /> taṃ uyyojesi – ‘‘gaccha, kumāraka, imaṃ paṭigītaṃ raññā saddhiṃ gāyāhi, rājā te mahantaṃ issariyaṃ dassati, kiṃ te dārūhi, vegena yāhī’’ti.</paragraph>
    <paragraph line="11">So ‘‘sādhū’’ti taṃ paṭigītaṃ uggaṇhitvā vanditvā, ‘‘bhante, yāvāhaṃ rājānaṃ ānemi, tāva idheva hothā’’ti vatvā vegena mātu santikaṃ gantvā, ‘‘amma, khippaṃ maṃ nhāpetvā alaṅkarotha, ajja taṃ daliddabhāvato mocessāmī’’ti vatvā nhātamaṇḍito rājadvāraṃ gantvā ‘‘ayya dovārika, ‘eko dārako tumhehi saddhiṃ paṭigītaṃ gāyissāmīti āgantvā dvāre ṭhito’ti rañño arocehī’’ti āha. So vegena gantvā rañño ārocesi. Rājā ‘‘āgacchatū’’ti pakkosāpetvā, ‘‘tāta, tvaṃ mayā saddhiṃ paṭigītaṃ gāyissasī’’ti āha. ‘‘Āma, devā’’ti. ‘‘Tena hi gāyassū’’ti. ‘‘Deva, imasmiṃ ṭhāne na gāyāmi, nagare pana bheriṃ carāpetvā mahājanaṃ sannipātāpetha, mahājanamajjhe gāyissāmī’’ti. Rājā tathā kāretvā alaṅkatamaṇḍape pallaṅkamajjhe nisīditvā tassānurūpaṃ āsanaṃ dāpetvā ‘‘idāni tava gītaṃ gāyassū’’ti āha. ‘‘Deva, tumhe tāva gāyatha, athāhaṃ paṭigītaṃ gāyissāmī’’ti. Tato rājā paṭhamaṃ gāyanto gāthamāha –</paragraph>
    <hangnum line="12" number="1"></hangnum>
    <gatha1 line="13"> ‘‘Kassa <pageBreak edition="Myanmar" number="5.0264" /> sutvā sataṃ dammi, sahassaṃ diṭṭha soṇakaṃ;</gatha1>
    <gathalast line="14">So me soṇakamakkhāti, sahāyaṃ paṃsukīḷita’’nti.</gathalast>
    <paragraph line="15">Tattha <bold>sutvā</bold>ti ‘‘asukaṭṭhāne nāma te piyasahāyo soṇako vasatī’’ti tassa vasanaṭṭhānaṃ sutvā ārocentassa kassa sataṃ dammi. <bold>Diṭṭhā</bold>ti ‘‘asukaṭṭhāne nāma mayā diṭṭho’’ti disvā ārocentassa kassa sahassaṃ dammīti.</paragraph>
    <paragraph line="16">Evaṃ <pageBreak edition="Vipassana Research Institut" number="5.0239" /> raññā paṭhamaṃ udānagāthāya gītāya pañcacūḷakadārakena paṭigītabhāvaṃ pakāsento satthā abhisambuddho hutvā dīyaḍḍhagāthā abhāsi –</paragraph>
    <hangnum line="17" number="2"></hangnum>
    <gatha1 line="18"> ‘‘Athabravī māṇavako, daharo pañcacūḷako;</gatha1>
    <gatha2 line="19">Mayhaṃ sutvā sataṃ dehi, sahassaṃ diṭṭha soṇakaṃ;</gatha2>
    <gathalast line="20">Ahaṃ te soṇakakkhissaṃ, sahāyaṃ paṃsukīḷita’’nti.</gathalast>
    <paragraph line="21">Tena vuttagāthāya pana ayamattho – mahārāja, yaṃ tvaṃ ‘‘sutvā ārocentassa sataṃ dammī’’ti vadasi, tampi mameva dehi, yaṃ ‘‘disvā ārocentassa sahassaṃ <pageBreak edition="Pali Text Society" number="5.0251" /> dammī’’ti vadasi, tampi mayhameva dehi, ahaṃ te piyasahāyaṃ idāneva paccakkhatova ‘‘ayaṃ soṇako’’ti ācikkhissanti.</paragraph>
    <paragraph line="22">Ito paraṃ suviññeyyā sambuddhagāthā pāḷinayeneva veditabbā –</paragraph>
    <hangnum line="23" number="3"></hangnum>
    <gatha1 line="24"> ‘‘Katamasmiṃ so janapade, raṭṭhesu nigamesu ca;</gatha1>
    <gathalast line="25">Kattha soṇakamaddakkhi, taṃ me akkhāhi pucchito.</gathalast>
    <hangnum line="26" number="4"></hangnum>
    <gatha1 line="27"> ‘‘Taveva deva vijite, tavevuyyānabhūmiyaṃ;</gatha1>
    <gathalast line="28">Ujuvaṃsā mahāsālā, nīlobhāsā manoramā.</gathalast>
    <hangnum line="29" number="5"></hangnum>
    <gatha1 line="30"> ‘‘Tiṭṭhanti meghasamānā, rammā aññoññanissitā;</gatha1>
    <gatha2 line="31">Tesaṃ mūlamhi soṇako, jhāyatī anupādano;</gatha2>
    <gathalast line="32">Upādānesu lokesu, ḍayhamānesu nibbuto.</gathalast>
    <hangnum line="33" number="6"></hangnum>
    <gatha1 line="34"> ‘‘Tato <pageBreak edition="Myanmar" number="5.0265" /> ca rājā pāyāsi, senāya caturaṅgiyā;</gatha1>
    <gathalast line="35">Kārāpetvā samaṃ maggaṃ, agamā yena soṇako.</gathalast>
    <hangnum line="36" number="7"></hangnum>
    <gatha1 line="37"> ‘‘Uyyānabhūmiṃ gantvāna, vicaranto brahāvane;</gatha1>
    <gathalast line="38">Āsīnaṃ soṇakaṃ dakkhi, ḍayhamānesu nibbuta’’nti.</gathalast>
    <paragraph line="39">Tattha <pageBreak edition="Vipassana Research Institut" number="5.0240" /><bold>ujuvaṃsā</bold>ti ujukkhandhā. <bold>Mahāsālā</bold>ti mahārukkhā. <bold>Meghasamānā</bold>ti nīlameghasadisā. <bold>Rammā</bold>ti ramaṇīyā. <bold>Aññoññanissitā</bold>ti sākhāhi sākhaṃ, mūlena mūlaṃ saṃsibbitvā ṭhitā. <bold>Tesa</bold>nti tesaṃ evarūpānaṃ tava uyyānavane sālānaṃ heṭṭhā. <bold>Jhāyatī</bold>ti lakkhaṇūpanijjhānaārammaṇūpanijjhānasaṅkhātehi jhānehi jhāyati. <bold>Anupādano</bold>ti kāmupādānādivirahito. <bold>Ḍayhamānesū</bold>ti ekādasahi aggīhi ḍayhamānesu sattesu. <bold>Nibbuto</bold>ti te aggī nibbāpetvā sītalena hadayena jhāyamāno tava uyyāne maṅgalasālarukkhamūle silāpaṭṭe nisinno esa te sahāyo kañcanapaṭimā viya sobhamāno paṭimānetīti. <bold>Tato cā</bold>ti, bhikkhave, tato so arindamo rājā tassa vacanaṃ sutvāva ‘‘soṇakapaccekabuddhaṃ passissāmī’’ti caturaṅginiyā senāya pāyāsi nikkhami. <bold>Vicaranto</bold>ti ujukameva agantvā tasmiṃ mahante vanasaṇḍe vicaranto tassa santikaṃ gantvā taṃ āsīnaṃ addakkhi.</paragraph>
    <paragraph line="40">So taṃ avanditvā ekamantaṃ nisīditvā attano kilesābhiratattā taṃ ‘‘kapaṇo’’ti maññamāno imaṃ gāthamāha –</paragraph>
    <hangnum line="41" number="8"></hangnum>
    <gatha1 line="42"> ‘‘Kapaṇo vatayaṃ bhikkhu, muṇḍo saṅghāṭipāruto;</gatha1>
    <gathalast line="43">Amātiko apitiko, rukkhamūlasmi jhāyatī’’ti.</gathalast>
    <paragraph line="44">Tattha <bold>jhāyatī</bold>ti nimmātiko nippitiko kāruññappatto jhāyati.</paragraph>
    <hangnum line="45" number="9"></hangnum>
    <gatha1 line="46"> ‘‘Imaṃ vākyaṃ nisāmetvā, soṇako etadabravi;</gatha1>
    <gathalast line="47">Na rāja kapaṇo hoti, dhammaṃ kāyena phassayaṃ.</gathalast>
    <hangnum line="48" number="10"></hangnum>
    <gatha1 line="49"> ‘‘Yo <pageBreak edition="Pali Text Society" number="5.0252" /> ca dhammaṃ niraṃkatvā, adhammamanuvattati;</gatha1>
    <gathalast line="50">Sa rāja kapaṇo hoti, pāpo pāpaparāyaṇo’’ti.</gathalast>
    <paragraph line="51">Tattha <pageBreak edition="Myanmar" number="5.0266" /><bold>ima</bold>nti tassa kilesābhiratassa pabbajjaṃ arocentassa imaṃ pabbajjāgarahavacanaṃ sutvā. <bold>Etadabravī</bold>ti pabbajjāya guṇaṃ pakāsento etaṃ abravi. <bold>Phassaya</bold>nti phassayanto yena ariyamaggadhammo nāmakāyena phassito, so kapaṇo nāma na hotīti dassento evamāha. <bold>Niraṃkatvā</bold>ti attabhāvato nīharitvā. <bold>Pāpo pāpaparāyaṇo</bold>ti sayaṃ pāpānaṃ karaṇena pāpo, aññesampi karontānaṃ patiṭṭhābhāvena pāpaparāyaṇoti.</paragraph>
    <paragraph line="52">Evaṃ <pageBreak edition="Vipassana Research Institut" number="5.0241" /> so bodhisattaṃ garahi. So attano garahitabhāvaṃ ajānanto viya hutvā nāmagottaṃ kathetvā tena saddhiṃ paṭisanthāraṃ karonto gāthamāha –</paragraph>
    <hangnum line="53" number="11"></hangnum>
    <gatha1 line="54"> ‘‘Arindamoti me nāmaṃ, kāsirājāti maṃ vidū;</gatha1>
    <gathalast line="55">Kacci bhoto sukhasseyyā, idha pattassa soṇakā’’ti.</gathalast>
    <paragraph line="56">Tattha <bold>kaccī</bold>ti amhākaṃ tāva na kiñci aphāsukaṃ, bhoto pana kacci idha pattassa imasmiṃ uyyāne vasato sukhavihāroti pucchati.</paragraph>
    <paragraph line="57">Atha naṃ paccekabuddho, ‘‘mahārāja, na kevalaṃ idha, aññatrāpi vasantassa me asukhaṃ nāma natthī’’ti vatvā tassa samaṇabhadragāthāyo nāma ārabhi –</paragraph>
    <hangnum line="58" number="12"></hangnum>
    <gatha1 line="59"> ‘‘Sadāpi bhadramadhanassa, anāgārassa bhikkhuno;</gatha1>
    <gatha2 line="60">Na tesaṃ koṭṭhe openti, na kumbhiṃ na kaḷopiyaṃ;</gatha2>
    <gathalast line="61">Paraniṭṭhitamesānā, tena yāpenti subbatā.</gathalast>
    <hangnum line="62" number="13"></hangnum>
    <gatha1 line="63"> ‘‘Dutiyampi bhadramadhanassa, anāgārassa bhikkhuno;</gatha1>
    <gathalast line="64">Anavajjapiṇḍo bhottabbo, na ca kocūparodhati.</gathalast>
    <hangnum line="65" number="14"></hangnum>
    <gatha1 line="66"> ‘‘Tatiyampi bhadramadhanassa, anāgārassa bhikkhuno;</gatha1>
    <gathalast line="67">Nibbuto piṇḍo bhottabbo, na ca kocūparodhati.</gathalast>
    <hangnum line="68" number="15"></hangnum>
    <gatha1 line="69"> ‘‘Catutthampi bhadramadhanassa, anāgārassa bhikkhuno;</gatha1>
    <gathalast line="70">Muttassa raṭṭhe carato, saṅgo yassa na vijjati.</gathalast>
    <hangnum line="71" number="16"></hangnum>
    <gatha1 line="72"> ‘‘Pañcamampi <pageBreak edition="Myanmar" number="5.0267" /> bhadramadhanassa, anāgārassa bhikkhuno;</gatha1>
    <gathalast line="73">Nagaramhi ḍayhamānamhi, nāssa kiñci aḍayhatha.</gathalast>
    <hangnum line="74" number="17"></hangnum>
    <gatha1 line="75"> ‘‘Chaṭṭhampi <pageBreak edition="Pali Text Society" number="5.0253" /> bhadramadhanassa, anāgārassa bhikkhuno;</gatha1>
    <gathalast line="76">Raṭṭhe vilumpamānamhi, nāssa kiñci ahīratha.</gathalast>
    <hangnum line="77" number="18"></hangnum>
    <gatha1 line="78"> ‘‘Sattamampi <pageBreak edition="Vipassana Research Institut" number="5.0242" /> bhadramadhanassa, anāgārassa bhikkhuno;</gatha1>
    <gatha2 line="79">Corehi rakkhitaṃ maggaṃ, ye caññe paripanthikā;</gatha2>
    <gathalast line="80">Pattacīvaramādāya, sotthiṃ gacchati subbato.</gathalast>
    <hangnum line="81" number="19"></hangnum>
    <gatha1 line="82"> ‘‘Aṭṭhamampi bhadramadhanassa, anāgārassa bhikkhuno;</gatha1>
    <gathalast line="83">Yaṃ yaṃ disaṃ pakkamati, anapekkhova gacchatī’’ti.</gathalast>
    <paragraph line="84">Tattha <bold>anāgārassā</bold>ti, mahārāja, gharāvāsaṃ pahāya anāgāriyabhāvaṃ pattassa adhanassa akiñcanassa bhikkhuno sabbakālaṃ bhadrameva. <bold>Na tesa</bold>nti, mahārāja, tesaṃ adhanānaṃ bhikkhūnaṃ na koṭṭhāgāre dhanadhaññāni openti, na kumbhiyaṃ, na pacchiyaṃ, te pana subbatā <bold>paraniṭṭhitaṃ</bold> paresaṃ ghare pakkaṃ āhāraṃ saṅghāṭiṃ pārupitvā kapālamādāya gharapaṭipāṭiyā <bold>esānā</bold> pariyesantā tena tato laddhena piṇḍena taṃ āhāraṃ navannaṃ pāṭikulyānaṃ vasena paccavekkhitvā paribhuñjitvā jīvitavuttiṃ yāpenti.</paragraph>
    <paragraph line="85"><bold>Anavajjapiṇḍo bhottabbo</bold>ti vejjakammādikāya anesanāya vā kuhanā lapanā nemittikatā nippesikatā lābhena lābhaṃ nijigīsanatāti evarūpena micchājīvena vā uppāditā cattāro paccayā, dhammena uppāditāpi apaccavekkhitvā paribhuttā sāvajjapiṇḍo nāma. Anesanaṃ pana pahāya micchājīvaṃ vajjetvā dhammena samena uppāditā ‘‘paṭisaṅkhā yoniso cīvaraṃ paṭisevāmī’’ti vuttanayeneva paccavekkhitvā paribhuttā anavajjapiṇḍo nāma. Yena evarūpo anavajjapiṇḍo bhottabbo paribhuñjitabbo, yañca evarūpaṃ anavajjaṃ piṇḍaṃ bhuñjamānānaṃ paccaye nissāya <bold>koci</bold> appamattakopi kileso <bold>na uparodhati</bold> na pīḷeti, tassa dutiyampi bhadraṃ adhanassa anāgārassa bhikkhuno.</paragraph>
    <paragraph line="86"><bold>Nibbuto</bold>ti puthujjanabhikkhuno dhammena uppannapiṇḍopi paccavekkhitvā paribhuñjiyamāno nibbutapiṇḍo nāma, ekantato pana khīṇāsavassa piṇḍova nibbutapiṇḍo nāma. Kiṃkāraṇā? So hi theyyaparibhogo, iṇaparibhogo <pageBreak edition="Myanmar" number="5.0268" />, dāyajjaparibhogo, sāmiparibhogoti imesu catūsu paribhogesu sāmiparibhogavasena taṃ bhuñjati, taṇhādāsabyaṃ atīto sāmī hutvā paribhuñjati, na taṃ tappaccayā koci appamattakopi kileso uparodhati.</paragraph>
    <paragraph line="87"><bold>Muttassa raṭṭhe carato</bold>ti upaṭṭhākakulādīsu alaggamānasassa chinnavalāhakassa viya rāhumukhā <pageBreak edition="Vipassana Research Institut" number="5.0243" /> pamuttassa vimalacandamaṇḍalassa viya ca yassa gāmanigamādīsu carantassa rāgasaṅgādīsu ekopi saṅgo natthi. Ekacco hi kulehi saṃsaṭṭho viharati sahasokī sahanandī, ekacco mātāpitūsupi alaggamānaso vicarati korunagaragāmavāsī daharo viya, evarūpassa puthujjanassapi bhadrameva <pageBreak edition="Pali Text Society" number="5.0254" />.</paragraph>
    <paragraph line="88"><bold>Nāssa kiñcī</bold>ti yo hi bahuparikkhāro hoti, so ‘‘mā me corā parikkhāre hariṃsū’’ti atirekāni ca cīvarādīni antonagare upaṭṭhākakule nikkhipati, atha nagaramhi ḍayhamāne ‘‘asukakule nāma aggi uṭṭhito’’ti sutvā socati kilamati, evarūpassa bhadraṃ nāma natthi. Yo pana, mahārāja, sakuṇavattaṃ pūreti, kāyapaṭibaddhaparikkhārova hoti, tassa tādisassa na kiñci aḍayhatha, tenassa pañcamampi bhadrameva.</paragraph>
    <paragraph line="89"><bold>Vilumpamānamhī</bold>ti viluppamānamhi, ayameva vā pāṭho. <bold>Ahīrathā</bold>ti yathā pabbatagahanādīhi nikkhamitvā raṭṭhaṃ vilumpamānesu coresu bahuparikkhārassa antogāme ṭhapitaṃ vilumpati harati, tathā yassa adhanassa kāyapaṭibaddhaparikkhārassa na kiñci ahīratha tassa chaṭṭhampi bhadrameva.</paragraph>
    <paragraph line="90"><bold>Ye caññe paripanthikā</bold>ti ye ca aññepi tesu tesu ṭhānesu suṅkagahaṇatthāya ṭhapitā paripanthikā, tehi ca rakkhitaṃ. <bold>Pattacīvara</bold>nti corānaṃ anupakāraṃ suṅkikānaṃ asuṅkārahaṃ mattikāpattañceva katadaḷhīkammaparibhaṇḍaṃ paṃsukūlacīvarañca appagghāni kāyabandhanaparissāvanasūcivāsipattatthavikāni cāti sabbepi aṭṭha parikkhāre kāyapaṭibaddhe katvā maggappaṭipanno kenaci aviheṭhiyamāno sotthiṃ gacchati. <bold>Subbato</bold>ti lobhanīyāni hi cīvarādīni disvā corā haranti, suṅkikāpi ‘‘kiṃ nu kho etassa hatthe’’ti <pageBreak edition="Myanmar" number="5.0269" /> pattatthavikādīni sodhenti, subbato pana sallahukavutti tesaṃ passantānaññeva sotthiṃ gacchati, tenassa sattamampi bhadrameva.</paragraph>
    <paragraph line="91"><bold>Anapekkhova gacchatī</bold>ti kāyapaṭibaddhato atirekassa vihāre paṭisāmitassa kassaci parikkhārassa abhāvā vasanaṭṭhānaṃ nivattitvāpi na oloketi. Yaṃ yaṃ disaṃ gantukāmo hoti, taṃ taṃ gacchantto anapekkhova gacchati anurādhapurā nikkhamitvā thūpārāme pabbajitānaṃ dvinnaṃ kulaputtānaṃ vuḍḍhataro viya.</paragraph>
    <paragraph line="92">Iti soṇakapaccekabuddho aṭṭha samaṇabhadrakāni kathesi. Tato uttariṃ pana satampi sahassampi <pageBreak edition="Vipassana Research Institut" number="5.0244" /> aparimāṇāni samaṇabhadrakāni esa kathetuṃ samatthoyeva. Rājā pana kāmābhiratattā tassa kathaṃ pacchinditvā ‘‘mayhaṃ samaṇabhadrakehi attho natthī’’ti attano kāmādhimuttataṃ pakāsento āha –</paragraph>
    <hangnum line="93" number="20"></hangnum>
    <gatha1 line="94"> ‘‘Bahūni samaṇabhadrāni, ye tvaṃ bhikkhu pasaṃsasi;</gatha1>
    <gathalast line="95">Ahañca giddho kāmesu, kathaṃ kāhāmi soṇaka.</gathalast>
    <hangnum line="96" number="21"></hangnum>
    <gatha1 line="97"> ‘‘Piyā me mānusā kāmā, atho dibyāpi me piyā;</gatha1>
    <gathalast line="98">Atha kena nu vaṇṇena, ubho loke labhāmase’’ti.</gathalast>
    <paragraph line="99">Tattha <pageBreak edition="Pali Text Society" number="5.0255" /><bold>vaṇṇenā</bold>ti kāraṇena.</paragraph>
    <paragraph line="100">Atha naṃ paccekabuddho āha –</paragraph>
    <hangnum line="101" number="22"></hangnum>
    <gatha1 line="102"> ‘‘Kāme giddhā kāmaratā, kāmesu adhimuccitā;</gatha1>
    <gathalast line="103">Narā pāpāni katvāna, upapajjanti duggatiṃ.</gathalast>
    <hangnum line="104" number="23"></hangnum>
    <gatha1 line="105"> ‘‘Ye ca kāme pahantvāna, nikkhantā akutobhayā;</gatha1>
    <gathalast line="106">Ekodibhāvādhigatā, na te gacchanti duggatiṃ.</gathalast>
    <hangnum line="107" number="24"></hangnum>
    <gatha1 line="108"> ‘‘Upamaṃ te karissāmi, taṃ suṇohi arindama;</gatha1>
    <gathalast line="109">Upamāya midhekacce, atthaṃ jānanti paṇḍitā.</gathalast>
    <hangnum line="110" number="25"></hangnum>
    <gatha1 line="111"> ‘‘Gaṅgāya kuṇapaṃ disvā, vuyhamānaṃ mahaṇṇave;</gatha1>
    <gathalast line="112">Vāyaso samacintesi, appapañño acetaso.</gathalast>
    <hangnum line="113" number="26"></hangnum>
    <gatha1 line="114"> ‘‘Yānañca <pageBreak edition="Myanmar" number="5.0270" /> vatidaṃ laddhaṃ, bhakkho cāyaṃ anappako;</gatha1>
    <gathalast line="115">Tattha rattiṃ tattha divā, tattheva nirato mano.</gathalast>
    <hangnum line="116" number="27"></hangnum>
    <gatha1 line="117"> ‘‘Khādaṃ <pageBreak edition="Vipassana Research Institut" number="5.0245" /> nāgassa maṃsāni, pivaṃ bhāgīrathodakaṃ;</gatha1>
    <gathalast line="118">Sampassaṃ vanacetyāni, na palettha vihaṅgamo.</gathalast>
    <hangnum line="119" number="28"></hangnum>
    <gatha1 line="120"> ‘‘Tañca otaraṇī gaṅgā, pamattaṃ kuṇape rataṃ;</gatha1>
    <gathalast line="121">Samuddaṃ ajjhagāhāsi, agatī yattha pakkhinaṃ.</gathalast>
    <hangnum line="122" number="29"></hangnum>
    <gatha1 line="123"> ‘‘So ca bhakkhaparikkhīṇo, udapatvā vihaṅgamo;</gatha1>
    <gathalast line="124">Na pacchato na purato, nuttaraṃ nopi dakkhiṇaṃ.</gathalast>
    <hangnum line="125" number="30"></hangnum>
    <gatha1 line="126"> ‘‘Dīpaṃ so najjhagāgañchi, agatī yattha pakkhinaṃ;</gatha1>
    <gathalast line="127">So ca tattheva pāpattha, yathā dubbalako tathā.</gathalast>
    <hangnum line="128" number="31"></hangnum>
    <gatha1 line="129"> ‘‘Tañca sāmuddikā macchā, kumbhīlā makarā susū;</gatha1>
    <gathalast line="130">Pasayhakārā khādiṃsu, phandamānaṃ vipakkhakaṃ.</gathalast>
    <hangnum line="131" number="32"></hangnum>
    <gatha1 line="132"> ‘‘Evameva tuvaṃ rāja, ye caññe kāmabhogino;</gatha1>
    <gathalast line="133">Giddhā ce na vamissanti, kākapaññāva te vidū.</gathalast>
    <hangnum line="134" number="33"></hangnum>
    <gatha1 line="135"> ‘‘Esā te upamā rāja, atthasandassanī katā;</gatha1>
    <gathalast line="136">Tvañca paññāyase tena, yadi kāhasi vā na vā’’ti.</gathalast>
    <paragraph line="137">Tattha <pageBreak edition="Pali Text Society" number="5.0256" /><bold>pāpānī</bold>ti, mahārāja, tvaṃ kāmagiddho, narā ca kāme nissāya kāyaduccaritādīni pāpāni katvā yattha supinantepi dibbā ca mānusikā ca kāmā na labbhanti, taṃ duggatiṃ upapajjantīti attho. <bold>Pahantvānā</bold>ti kheḷapiṇḍaṃ viya pahāya. <bold>Akutobhayā</bold>ti rāgādīsu kutoci anāgatabhayā. <bold>Ekodibhāvādhigatā</bold>ti ekodibhāvaṃ ekavihārikataṃ adhigatā. <bold>Na te</bold>ti te evarūpā pabbajitā duggatiṃ na gacchanti.</paragraph>
    <paragraph line="138"><bold>Upamaṃ te</bold>ti, mahārāja, dibbamānusake kāme patthentassa hatthikuṇape paṭibaddhakākasadisassa tava ekaṃ upamaṃ karissāmi, taṃ suṇohīti attho. <bold>Kuṇapa</bold>nti hatthikaḷevaraṃ. <bold>Mahaṇṇave</bold>ti gambhīraputhule udake <pageBreak edition="Myanmar" number="5.0271" />. Eko kira mahāvāraṇo gaṅgātīre caranto gaṅgāyaṃ <pageBreak edition="Vipassana Research Institut" number="5.0246" /> patitvā uttarituṃ asakkento tattheva mato gaṅgāya vuyhi, taṃ sandhāyetaṃ vuttaṃ. <bold>Vāyaso</bold>ti ākāsena gacchanto eko kāko. <bold>Yānañca vatida</bold>nti so evaṃ cintetvā tattha nilīyitvā ‘‘idaṃ mayā hatthiyānaṃ laddhaṃ, ettha nilīno sukhaṃ carissāmi, ayameva ca me anappako bhakkho bhavissati, idāni mayā aññattha gantuṃ na vaṭṭatī’’ti sanniṭṭhānamakāsi. <bold>Tattha ratti</bold>nti tattha rattiñca divā ca tattheva mano abhirato ahosi. <bold>Na paletthā</bold>ti na uppatitvā pakkāmi.</paragraph>
    <paragraph line="139"><bold>Otaraṇī</bold>ti samuddābhimukhī otaramānā. ‘‘Ohāriṇī’’tipi pāṭho, sā samuddābhimukhī avahāriṇīti attho. <bold>Agatī yatthā</bold>ti samuddamajjhaṃ sandhāyāha. <bold>Bhakkhaparikkhīṇo</bold>ti parikkhīṇabhakkho. <bold>Udapatvā</bold>ti khīṇe camme ca maṃse ca aṭṭhisaṅghāto ūmivegena bhinno udake nimujji. Atha so kāko udake patiṭṭhātuṃ asakkonto uppati, evaṃ uppatitvāti attho. <bold>Agatī yattha pakkhina</bold>nti yasmiṃ samuddamajjhe pakkhīnaṃ agati, tattha so evaṃ uppatito pacchimaṃ disaṃ gantvā tattha patiṭṭhaṃ alabhitvā puratthimaṃ, tato uttaraṃ, tato dakkhiṇanti catassopi disā gantvā attano patiṭṭhānaṃ na ajjhagā nāgañchīti attho. Atha vā vāyaso evaṃ uppatitvā pacchimādīsu ekekaṃ disaṃ āgañchi, dīpaṃ pana najjhāgamāti evamettha attho daṭṭhabbo. <bold>Pāpatthā</bold>ti papatito. <bold>Yathā dubbalako</bold>ti yathā dubbalako pateyya, tatheva patito. <bold>Susū</bold>ti susunāmakā caṇḍamacchā. <bold>Pasayhakārā</bold>ti anicchamānakaṃyeva balakkārena. <bold>Vipakkhaka</bold>nti viddhastapakkhakaṃ.</paragraph>
    <paragraph line="140"><bold>Giddhā ce na vamissantī</bold>ti yadi giddhā hutvā kāme na vamissanti, na chaḍḍessanti. <bold>Kākapaññāva te</bold>ti kākassa samānapaññā iti te buddhādayo paṇḍitā <bold>vidū</bold> vidanti, jānantīti attho. <bold>Atthasandassanī</bold>ti atthappakāsikā. <bold>Tvañca paññāyase</bold>ti tvañca paññāyissasi. Idaṃ vuttaṃ hoti – mahārāja, mayā hitakāmena tava ovādo dinno, taṃ pana tvaṃ yadi kāhasi, devaloke nibbattissasi, yadi na kāhasi, kāmapaṅke nimuggo jīvitapariyosāne niraye nibbattissasīti evaṃ tvameva tena <pageBreak edition="Myanmar" number="5.0272" /> kāraṇena vā akāraṇena <pageBreak edition="Pali Text Society" number="5.0257" /> vā sagge vā niraye vā paññāyissasi. Ahaṃ pana sabbabhavehi mutto appaṭisandhikoti.</paragraph>
    <paragraph line="141">Imaṃ pana ovādaṃ dentena paccekabuddhena nadī dassitā, tāya vuyhamānaṃ hatthikuṇapaṃ dassitaṃ, kuṇapakhādako kāko dassito, tassa kuṇapaṃ khāditvā pānīyapivanakālo dassito, ramaṇīyavanasaṇḍadassanakālo dassito, kuṇapassa nadiyā vuyhamānassa samuddapaveso dassito, samuddamajjhe <pageBreak edition="Vipassana Research Institut" number="5.0247" /> kākassa hatthikuṇape patiṭṭhaṃ alabhitvā vināsaṃ pattakālo dassito. Tattha nadī viya anamataggo saṃsāro daṭṭhabbo, nadiyā vuyhamānaṃ hatthikuṇapaṃ viya saṃsāre pañca kāmaguṇā, kāko viya bālaputhujjano, kākassa kuṇapaṃ khāditvā pānīyapivanakālo viya puthujjanassa kāmaguṇe paribhuñjitvā somanassikakālo, kākassa kuṇape laggasseva ramaṇīyavanasaṇḍadassanaṃ viya puthujjanassa kāmaguṇesu laggasseva savanavasena aṭṭhatiṃsārammaṇadassanaṃ, kuṇape samuddaṃ paviṭṭhe kākassa patiṭṭhaṃ labhituṃ asakkontassa vināsaṃ pattakālo viya bālaputhujjanassa kāmaguṇagiddhassa pāpaparāyaṇassa kusaladhamme patiṭṭhaṃ labhituṃ asakkontassa mahāniraye mahāvināsapatti daṭṭhabbāti.</paragraph>
    <paragraph line="142">Evamassa so imāya upamāya ovādaṃ datvā idāni tameva ovādaṃ thiraṃ katvā patiṭṭhapetuṃ gāthamāha –</paragraph>
    <hangnum line="143" number="34"></hangnum>
    <gatha1 line="144"> ‘‘Ekavācampi dvivācaṃ, bhaṇeyya anukampako;</gatha1>
    <gathalast line="145">Tatuttariṃ na bhāseyya, dāsovayyassa santike’’ti.</gathalast>
    <paragraph line="146">Tattha <bold>na bhāseyyā</bold>ti vacanaṃ aggaṇhantassa hi tato uttariṃ bhāsamāno sāmikassa santike dāso viya hoti. Dāso hi sāmike kathaṃ gaṇhantepi aggaṇhantepi kathetiyeva. Tena vuttaṃ <bold>‘‘tatuttariṃ na bhāseyyā’’</bold>ti.</paragraph>
    <hangnum line="147" number="35"></hangnum>
    <gatha1 line="148"> ‘‘Idaṃ vatvāna pakkāmi, soṇako amitabuddhimā;</gatha1>
    <gathalast line="149">Vehāse antalikkhasmiṃ, anusāsitvāna khattiya’’nti. –</gathalast>
    <unindented line="150">Ayaṃ abhisambuddhagāthā.</unindented>
    <paragraph line="151">Tattha <pageBreak edition="Myanmar" number="5.0273" /><bold>idaṃ vatvānā</bold>ti, bhikkhave, so paccekabuddho amitāya lokuttarabuddhiyā amitabuddhimā idaṃ vatvā iddhiyā uppatitvā ‘‘sace pabbajissasi, taveva, no ce pabbajissasi, taveva, dinno te mayā ovādo, appamatto hohī’’ti evaṃ anusāsitvāna khattiyaṃ pakkāmi.</paragraph>
    <paragraph line="152">Bodhisattopi taṃ ākāsena gacchantaṃ yāva dassanapathā olokento ṭhatvā tasmiṃ cakkhupathe <pageBreak edition="Vipassana Research Institut" number="5.0248" /> atikkante saṃvegaṃ paṭilabhitvā cintesi – ‘‘ayaṃ brāhmaṇo hīnajacco samāno asambhinne khattiyavaṃse jātassa mama matthake attano pādarajaṃ <pageBreak edition="Pali Text Society" number="5.0258" /> okiranto ākāsaṃ uppatitvā gato, mayāpi ajjeva nikkhamitvā pabbajituṃ vaṭṭatī’’ti. So rajjaṃ niyyādetvā pabbajitukāmo gāthādvayamāha –</paragraph>
    <hangnum line="153" number="36"></hangnum>
    <gatha1 line="154"> ‘‘Ko nume rājakattāro, suddā veyyattamāgatā;</gatha1>
    <gathalast line="155">Rajjaṃ niyyādayissāmi, nāhaṃ rajjena matthiko.</gathalast>
    <hangnum line="156" number="37"></hangnum>
    <gatha1 line="157"> ‘‘Ajjeva pabbajissāmi, ko jaññā maraṇaṃ suve;</gatha1>
    <gathalast line="158">Māhaṃ kākova dummedho, kāmānaṃ vasamanvaga’’nti.</gathalast>
    <paragraph line="159">Tattha <bold>ko nume</bold>ti kuhiṃ nu ime. <bold>Rājakattāro</bold>ti ye rājārahaṃ abhisiñcitvā rājānaṃ karonti. <bold>Suddā veyyattamāgatā</bold>ti suddā ca ye ca aññe byattabhāvaṃ āgatā mukhamaṅgalikā. <bold>Rajjena matthiko</bold>ti rajjena atthiko. <bold>Ko jaññā maraṇaṃ suve</bold>ti maraṇaṃ ajja vā suve vāti idaṃ ko jānituṃ samattho.</paragraph>
    <paragraph line="160">Evaṃ rajjaṃ niyyādentassa sutvā amaccā āhaṃsu –</paragraph>
    <hangnum line="161" number="38"></hangnum>
    <gatha1 line="162"> ‘‘Atthi te daharo putto, dīghāvu raṭṭhavaḍḍhano;</gatha1>
    <gathalast line="163">Taṃ rajje abhisiñcassu, so no rājā bhavissatī’’ti.</gathalast>
    <paragraph line="164">Tato paraṃ raññā vuttagāthamādiṃ katvā udānasambandhagāthā pāḷinayeneva veditabbā –</paragraph>
    <hangnum line="165" number="39"></hangnum>
    <gatha1 line="166"> ‘‘Khippaṃ kumāramānetha, dīghāvuṃ raṭṭhavaḍḍhanaṃ;</gatha1>
    <gathalast line="167">Taṃ rajje abhisiñcissaṃ, so vo rājā bhavissati.</gathalast>
    <hangnum line="168" number="40"></hangnum>
    <gatha1 line="169"> ‘‘Tato <pageBreak edition="Myanmar" number="5.0274" /> kumāramānesuṃ, dīghāvuṃ raṭṭhavaḍḍhanaṃ;</gatha1>
    <gathalast line="170">Taṃ disvā ālapī rājā, ekaputtaṃ manoramaṃ.</gathalast>
    <hangnum line="171" number="41"></hangnum>
    <gatha1 line="172"> ‘‘Saṭṭhi <pageBreak edition="Vipassana Research Institut" number="5.0249" /> gāmasahassāni, paripuṇṇāni sabbaso;</gatha1>
    <gathalast line="173">Te putta paṭipajjasu, rajjaṃ niyyādayāmi te.</gathalast>
    <hangnum line="174" number="42"></hangnum>
    <gatha1 line="175"> ‘‘Ajjeva pabbajissāmi, ko jaññā maraṇaṃ suve;</gatha1>
    <gathalast line="176">Māhaṃ kāko va dummedho, kāmānaṃ vasamanvagaṃ.</gathalast>
    <hangnum line="177" number="43"></hangnum>
    <gatha1 line="178"> ‘‘Saṭṭhi nāgasahassāni, sabbālaṅkārabhūsitā;</gatha1>
    <gathalast line="179">Suvaṇṇakacchā mātaṅgā, hemakappanavāsasā.</gathalast>
    <hangnum line="180" number="44"></hangnum>
    <gatha1 line="181"> ‘‘Ārūḷhā gāmaṇīyebhi, tomaraṅkusapāṇibhi;</gatha1>
    <gathalast line="182">Te putta paṭipajjassu, rajjaṃ niyyādayāmi te.</gathalast>
    <hangnum line="183" number="45"></hangnum>
    <gatha1 line="184"> ‘‘Ajjeva <pageBreak edition="Pali Text Society" number="5.0259" /> pabbajissāmi, ko jaññā maraṇaṃ suve;</gatha1>
    <gathalast line="185">Māhaṃ kākova dummedho, kāmānaṃ vasamanvagaṃ.</gathalast>
    <hangnum line="186" number="46"></hangnum>
    <gatha1 line="187"> ‘‘Saṭṭhi assasahassāni, sabbālaṅkārabhūsitā;</gatha1>
    <gathalast line="188">Ājānīyāva jātiyā, sindhavā sīghavāhino.</gathalast>
    <hangnum line="189" number="47"></hangnum>
    <gatha1 line="190"> ‘‘Ārūḷhā gāmaṇīyebhi, illiyācāpadhāribhi;</gatha1>
    <gathalast line="191">Te putta paṭipajjassu, rajjaṃ niyyādayāmi te.</gathalast>
    <hangnum line="192" number="48"></hangnum>
    <gatha1 line="193"> ‘‘Ajjeva pabbajissāmi, ko jaññā maraṇaṃ suve;</gatha1>
    <gathalast line="194">Māhaṃ kākova dummedho, kāmānaṃ vasamanvagaṃ.</gathalast>
    <hangnum line="195" number="49"></hangnum>
    <gatha1 line="196"> ‘‘Saṭṭhi rathasahassāni, sannaddhā ussitaddhajā;</gatha1>
    <gathalast line="197">Dīpā athopi veyyagghā, sabbālaṅkārabhūsitā.</gathalast>
    <hangnum line="198" number="50"></hangnum>
    <gatha1 line="199"> ‘‘Ārūḷhā gāmaṇīyebhi, cāpahatthehi vammibhi;</gatha1>
    <gathalast line="200">Te putta paṭipajjassu, rajjaṃ niyyādayāmi te.</gathalast>
    <hangnum line="201" number="51"></hangnum>
    <gatha1 line="202"> ‘‘Ajjeva <pageBreak edition="Vipassana Research Institut" number="5.0250" /> pabbajissāmi, ko jaññā maraṇaṃ suve;</gatha1>
    <gathalast line="203">Māhaṃ kākova dummedho, kāmānaṃ vasamanvagaṃ.</gathalast>
    <hangnum line="204" number="52"></hangnum>
    <gatha1 line="205"> ‘‘Saṭṭhi dhenusahassāni, rohaññā puṅgavūsabhā;</gatha1>
    <gathalast line="206">Tā putta paṭipajjassu, rajjaṃ niyyādayāmi te.</gathalast>
    <hangnum line="207" number="53"></hangnum>
    <gatha1 line="208"> ‘‘Ajjeva <pageBreak edition="Myanmar" number="5.0275" /> pabbajissāmi, ko jaññā maraṇaṃ suve;</gatha1>
    <gathalast line="209">Māhaṃ kākova dummedho, kāmānaṃ vasamanvagaṃ.</gathalast>
    <hangnum line="210" number="54"></hangnum>
    <gatha1 line="211"> ‘‘Soḷasitthisahassāni, sabbālaṅkārabhūsitā;</gatha1>
    <gatha2 line="212">Vicitravatthābharaṇā, āmuttamaṇikuṇḍalā;</gatha2>
    <gathalast line="213">Tā putta paṭipajjassu, rajjaṃ niyyādayāmi te.</gathalast>
    <hangnum line="214" number="55"></hangnum>
    <gatha1 line="215"> ‘‘Ajjeva pabbajissāmi, ko jaññā maraṇaṃ suve;</gatha1>
    <gathalast line="216">Māhaṃ kākova dummedho, kāmānaṃ vasamanvagaṃ.</gathalast>
    <hangnum line="217" number="56"></hangnum>
    <gatha1 line="218"> ‘‘Daharasseva me tāta, mātā matāti me sutaṃ;</gatha1>
    <gathalast line="219">Tayā vinā ahaṃ tāta, jīvitumpi na ussahe.</gathalast>
    <hangnum line="220" number="57"></hangnum>
    <gatha1 line="221"> ‘‘Yathā āraññakaṃ nāgaṃ, poto anveti pacchato;</gatha1>
    <gathalast line="222">Jessantaṃ giriduggesu, samesu visamesu ca.</gathalast>
    <hangnum line="223" number="58"></hangnum>
    <gatha1 line="224"> ‘‘Evaṃ taṃ anugacchāmi, pattamādāya pacchato;</gatha1>
    <gathalast line="225">Subharo te bhavissāmi, na te hessāmi dubbharo.</gathalast>
    <hangnum line="226" number="59"></hangnum>
    <gatha1 line="227"> ‘‘Yathā sāmuddikaṃ nāvaṃ, vāṇijānaṃ dhanesinaṃ;</gatha1>
    <gathalast line="228">Vohāro tattha gaṇheyya, vāṇijā byasanī siyā.</gathalast>
    <hangnum line="229" number="60"></hangnum>
    <gatha1 line="230"> ‘‘Evamevāyaṃ puttakali, antarāyakaro mama;</gatha1>
    <gathalast line="231">Imaṃ kumāraṃ pāpetha, pāsādaṃ rativaḍḍhanaṃ.</gathalast>
    <hangnum line="232" number="61"></hangnum>
    <gatha1 line="233"> ‘‘Tattha <pageBreak edition="Vipassana Research Institut" number="5.0251" /><pageBreak edition="Pali Text Society" number="5.0260" /> kambusahatthāyo, yathā sakkaṃva accharā;</gatha1>
    <gathalast line="234">Tā naṃ tattha ramessanti, tāhi ceso ramissati.</gathalast>
    <hangnum line="235" number="62"></hangnum>
    <gatha1 line="236"> ‘‘Tato kumāraṃ pāpesuṃ, pāsādaṃ rativaḍḍhanaṃ;</gatha1>
    <gathalast line="237">Taṃ disvā avacuṃ kaññā, dīghāvuṃ raṭṭhavaḍḍhanaṃ.</gathalast>
    <hangnum line="238" number="63"></hangnum>
    <gatha1 line="239"> ‘‘Devatānusi gandhabbo, adu sakko purindado;</gatha1>
    <gathalast line="240">Ko vā tvaṃ kassa vā putto, kathaṃ jānemu taṃ mayaṃ.</gathalast>
    <hangnum line="241" number="64"></hangnum>
    <gatha1 line="242"> ‘‘Namhi <pageBreak edition="Myanmar" number="5.0276" /> devo na gandhabbo, nāpi sakko purindado;</gatha1>
    <gatha2 line="243">Kāsirañño ahaṃ putto, dīghāvu raṭṭhavaḍḍhano;</gatha2>
    <gathalast line="244">Mamaṃ bharatha bhaddaṃ vo, ahaṃ bhattā bhavāmi vo.</gathalast>
    <hangnum line="245" number="65"></hangnum>
    <gatha1 line="246"> ‘‘Taṃ tattha avacuṃ kaññā, dīghāvuṃ raṭṭhavaḍḍhanaṃ;</gatha1>
    <gathalast line="247">Kuhiṃ rājā anuppatto, ito rājā kuhiṃ gato.</gathalast>
    <hangnum line="248" number="66"></hangnum>
    <gatha1 line="249"> ‘‘Paṅkaṃ rājā atikkanto, thale rājā patiṭṭhito;</gatha1>
    <gathalast line="250">Akaṇḍakaṃ agahanaṃ, paṭipanno mahāpathaṃ.</gathalast>
    <hangnum line="251" number="67"></hangnum>
    <gatha1 line="252"> ‘‘Ahañca paṭipannosmi, maggaṃ duggatigāminaṃ;</gatha1>
    <gathalast line="253">Sakaṇṭakaṃ sagahanaṃ, yena gacchanti duggatiṃ.</gathalast>
    <hangnum line="254" number="68"></hangnum>
    <gatha1 line="255"> ‘‘Tassa te svāgataṃ rāja, sīhasseva giribbajaṃ;</gatha1>
    <gathalast line="256">Anusāsa mahārāja, tvaṃ no sabbāsamissaro’’ti.</gathalast>
    <paragraph line="257">Tattha <bold>khippa</bold>nti tena hi naṃ sīghaṃ ānetha. <bold>Ālapī</bold>ti ‘‘saṭṭhi gāmasahassānī’’tiādīni vadanto ālapi. <bold>Sabbālaṅkārabhūsitā</bold>ti te nāgā sabbehi sīsūpagādīhi alaṅkārehi bhūsitā. <bold>Hemakappanavāsasā</bold>ti suvaṇṇakhacitena kappanena paṭicchannasarīrā. <bold>Gāmaṇīyebhī</bold>ti hatthācariyehi. <bold>Ājānīyāvā</bold>ti kāraṇākāraṇavijānanakā va. <bold>Jātiyā</bold>ti sindhavajātiyā sindhuraṭṭhe sindhunadītīre jātā. <bold>Gāmaṇīyebhī</bold>ti assācariyehi. <bold>Illiyā cāpadhāribhī</bold>ti illiyāvudhañca cāpāvudhañca <pageBreak edition="Vipassana Research Institut" number="5.0252" /> dhārentehi. <bold>Dīpā athopi veyyagghā</bold>ti dīpicammabyagghacammaparivārā. <bold>Gāmaṇīyebhī</bold>ti rathikehi. <bold>Vammibhī</bold>ti sannaddhavammehi. <bold>Rohaññā</bold>ti rattavaṇṇā. <bold>Puṅgavūsabhā</bold>ti usabhasaṅkhātena jeṭṭhakapuṅgavena samannāgatā.</paragraph>
    <paragraph line="258"><bold>Daharasseva me, tātā</bold>ti atha naṃ kumāro, tāta, mama daharasseva sato mātā matā iti mayā sutaṃ, sohaṃ tayā vinā jīvituṃ na sakkhissāmīti āha. <bold>Poto</bold>ti taruṇapotako. <bold>Jessanta</bold>nti vicarantaṃ. <bold>Sāmuddika</bold>nti samudde vicarantaṃ. <bold>Dhanesina</bold>nti dhanaṃ pariyesantānaṃ. <bold>Vohāro</bold>ti vicitravohāro heṭṭhākaḍḍhanako vāḷamaccho vā <pageBreak edition="Pali Text Society" number="5.0261" /> udakarakkhaso vā āvaṭṭo vā. <bold>Tatthā</bold>ti tasmiṃ samudde. <bold>Vāṇijā byasanī siyā</bold>ti atha te vāṇijā byasanappattā bhaveyyuṃ. ‘‘Siyyunti’’pi pāṭho <pageBreak edition="Myanmar" number="5.0277" />. <bold>Puttakalī</bold>ti puttalāmako puttakāḷakaṇṇī. Kumāro puna kiñci vattuṃ na visahi. Atha rājā amacce āṇāpento <bold>‘‘ima’’</bold>ntiādimāha. <bold>Tattha kambusahatthāyo</bold>ti kambusaṃ vuccati suvaṇṇaṃ, suvaṇṇābharaṇabhūsitahatthāyoti attho. <bold>Yathā</bold>ti yathā icchanti, tathā karonti.</paragraph>
    <paragraph line="259">Evaṃ vatvā mahāsatto tattheva taṃ abhisiñcāpetvā nagaraṃ pāhesi. Sayaṃ pana ekakova uyyānā nikkhamitvā himavantaṃ pavisitvā ramaṇīye bhūmibhāge paṇṇasālaṃ māpetvā isipabbajjaṃ pabbajitvā vanamūlaphalāhāro yāpesi. Mahājanopi kumāraṃ bārāṇasiṃ pavesesi. So nagaraṃ padakkhiṇaṃ katvā pāsādaṃ abhiruhi. Tamatthaṃ pakāsento satthā <bold>‘‘tato’’</bold>tiādimāha. <bold>Taṃ disvā avacuṃ kaññā</bold>ti taṃ mahantena parivārena sirisobhaggena āgataṃ disvā ‘‘asuko nāmeso’’ti ajānantiyova tā nāṭakitthiyo gantvā avocuṃ. <bold>Mamaṃ bharathā</bold>ti mamaṃ icchatha. <bold>Paṅka</bold>nti rāgādikilesapaṅkaṃ. <bold>Thale</bold>ti pabbajjāya. <bold>Akaṇṭaka</bold>nti rāgakaṇṭakādivirahitaṃ. Teheva gahanehi <bold>agahanaṃ. Mahāpatha</bold>nti saggamokkhagāminaṃ mahāmaggaṃ paṭipanno. <bold>Yenā</bold>ti yena micchāmaggena duggatiṃ gacchanti, taṃ ahaṃ paṭipannoti vadati. Tato tā cintesuṃ – ‘‘rājā tāva amhe pahāya pabbajito, ayampi kāmesu virattacittarūpo, sace naṃ nābhiramessāma, nikkhamitvā pabbajeyya, abhiramanākāramassa karissāmā’’ti. Atha naṃ abhinandantiyo osānagāthamāhaṃsu. Tattha <bold>giribbaja</bold>nti sīhapotakānaṃ vasanaṭṭhānaṃ kañcanaguhaṃ kesarasīhassa āgataṃ viya tassa tava āgataṃ suāgataṃ. <bold>Tvaṃ no</bold>ti tvaṃ sabbāsampi amhākaṃ issaro, sāmīti.</paragraph>
    <paragraph line="260">Evañca pana vatvā sabbā tūriyāni paggaṇhiṃsu, nānappakārāni naccagītāni pavattiṃsu <pageBreak edition="Vipassana Research Institut" number="5.0253" />. Yaso mahā ahosi, so yasamadamatto pitaraṃ na sari, dhammena rajjaṃ kāretvā yathākammaṃ gato. Bodhisattopi jhānābhiññā nibbattetvā āyupariyosāne brahmalokūpago ahosi.</paragraph>
    <paragraph line="261">Satthā imaṃ dhammadesanaṃ āharitvā ‘‘na, bhikkhave, idāneva, pubbepi tathāgato mahābhinikkhamanaṃ nikkhantoyevā’’ti vatvā jātakaṃ samodhānesi – ‘‘tadā paccekabuddho parinibbāyi, putto rāhulakumāro ahosi <pageBreak edition="Myanmar" number="5.0278" />, sesaparisā buddhaparisā, arindamarājā pana ahameva ahosi’’nti.</paragraph>
    <centered line="262">Soṇakajātakavaṇṇanā paṭhamā.</centered>
    <hangnum line="263"></hangnum>
    <paragraph line="264"> [530] 2. Saṃkiccajātakavaṇṇanā</paragraph>
    <paragraph line="265"><bold>Disvā nisinnaṃ rājāna</bold>nti idaṃ satthā jīvakambavane viharanto ajātasattussa pitughātakammaṃ ārabbha kathesi. So hi devadattaṃ nissāya tassa <pageBreak edition="Pali Text Society" number="5.0262" /> vacanena pitaraṃ ghātāpetvā devadattassa saṅghabhedāvasāne bhinnaparisassa roge uppanne ‘‘tathāgataṃ khamāpessāmī’’ti mañcasivikāya sāvatthiṃ gacchantassa jetavanadvāre pathaviṃ paviṭṭhabhāvaṃ sutvā ‘‘devadatto sammāsambuddhassa paṭipakkho hutvā pathaviṃ pavisitvā avīciparāyaṇo jāto, mayāpi taṃ nissāya pitā dhammiko dhammarājā ghātito, ahampi nu kho pathaviṃ pavisissāmī’’ti bhīto rajjasiriyā cittassādaṃ na labhi, ‘‘thokaṃ niddāyissāmī’’ti niddaṃ upagatamattova navayojanabahalāyaṃ ayamahāpathaviyaṃ pātetvā ayasūlehi koṭṭiyamāno viya sunakhehi luñjitvā khajjamāno viya bheravaravena viravanto uṭṭhāti.</paragraph>
    <paragraph line="266">Athekadivasaṃ komudiyā cātumāsiniyā amaccagaṇaparivuto attano yasaṃ oloketvā ‘‘mama pitu yaso ito mahantataro, tathārūpaṃ nāma ahaṃ dhammarājānaṃ devadattaṃ nissāya ghātesi’’nti cintesi. Tassevaṃ cintentasseva kāye ḍāho uppajji, sakalasarīraṃ sedatintaṃ ahosi. Tato ‘‘ko nu kho me imaṃ bhayaṃ vinodetuṃ sakkhissatī’’ti cintetvā ‘‘ṭhapetvā dasabalaṃ añño natthī’’ti ñatvā ‘‘ahaṃ tathāgatassa mahāparādho, ko nu kho maṃ netvā dassessatī’’ti cintento ‘‘na añño koci aññatra jīvakā’’ti sallakkhetvā tassa gahetvā gamanūpāyaṃ karonto ‘‘ramaṇīyā vata, bho, dosinā rattī’’ti udānaṃ udānetvā ‘‘kaṃ nu <pageBreak edition="Vipassana Research Institut" number="5.0254" /> khvajja samaṇaṃ vā brāhmaṇaṃ vā payirupāseyyāmī’’ti vatvā pūraṇasāvakādīhi pūraṇādīnaṃ guṇe kathite tesaṃ vacanaṃ anādiyitvā jīvakaṃ paṭipucchitvā tena tathāgatassa guṇaṃ kathetvā ‘‘taṃ devo bhagavantaṃ payirupāsatū’’ti vutto hatthiyānāni <pageBreak edition="Myanmar" number="5.0279" /> kappāpetvā jīvakambavanaṃ gantvā tathāgataṃ upasaṅkamitvā vanditvā tathāgatena katapaṭisanthāro sandiṭṭhikaṃ sāmaññaphalaṃ pucchitvā tathāgatassa madhuraṃ <bold>sāmaññaphaladhammadesanaṃ</bold> (dī. ni. 1.150 ādayo) sutvā suttapariyosāne upāsakattaṃ paṭiveditvā tathāgataṃ khamāpetvā pakkāmi. So tato paṭṭhāya dānaṃ dento sīlaṃ rakkhanto tathāgatena saddhiṃ saṃsaggaṃ katvā madhuradhammakathaṃ suṇanto kalyāṇamittasaṃsaggena pahīnabhayo vigatalomahaṃso hutvā cittassādaṃ paṭilabhitvā sukhena cattāro iriyāpathe kappesi.</paragraph>
    <paragraph line="267">Athekadivasaṃ dhammasabhāyaṃ kathaṃ samuṭṭhāpesuṃ – ‘‘āvuso, ajātasattu pitughātakammaṃ katvā bhayappatto ahosi, rajjasiriṃ nissāya cittassādaṃ alabhanto sabbairiyāpathesu dukkhaṃ anubhoti, so dāni tathāgataṃ āgamma kalyāṇamittasaṃsaggena vigatabhayo issariyasukhaṃ anubhotī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya <pageBreak edition="Pali Text Society" number="5.0263" /> nāmā’’ti vutte ‘‘na, bhikkhave, idāneva, pubbepesa pitughātakammaṃ katvā maṃ nissāya sukhaṃ sayī’’ti vatvā atītaṃ āhari.</paragraph>
    <paragraph line="268">Atīte bārāṇasiyaṃ brahmadatto rajjaṃ kārento brahmadattakumāraṃ nāma puttaṃ paṭilabhi. Tadā bodhisatto purohitassa gehe paṭisandhiṃ gaṇhi, jātassevassa ‘‘saṃkiccakumāro’’ti nāmaṃ kariṃsu. Te ubhopi rājanivesane ekatova vaḍḍhiṃsu. Aññamaññaṃ sahāyakā hutvā vayappattā takkasilaṃ gantvā sabbasippāni uggaṇhitvā paccāgamiṃsu. Atha rājā puttassa uparajjaṃ adāsi. Bodhisattopi uparājasseva santike ahosi. Athekadivasaṃ uparājā pitu uyyānakīḷaṃ gacchantassa mahantaṃ yasaṃ disvā tasmiṃ lobhaṃ uppādetvā ‘‘mayhaṃ pitā mama bhātikasadiso, sace etassa maraṇaṃ olokessāmi, mahallakakāle rajjaṃ labhissāmi, tadā laddhenapi rajjena ko attho, pitaraṃ māretvā rajjaṃ gaṇhissāmī’’ti cintetvā bodhisattassa tamatthaṃ ārocesi. Bodhisatto, ‘‘samma, pitughātakammaṃ nāma bhāriyaṃ, nirayamaggo, na sakkā etaṃ kātuṃ, mā karī’’ti paṭibāhi. So punappunampi kathetvā yāvatatiyaṃ tena paṭibāhito pādamūlikehi saddhiṃ mantesi. Tepi sampaṭicchitvā rañño <pageBreak edition="Myanmar" number="5.0280" /> māraṇūpāyaṃ vīmaṃsiṃsu. Bodhisatto taṃ pavattiṃ ñatvā ‘‘nāhaṃ etehi saddhiṃ ekato bhavissāmī’’ti mātāpitaro anāpucchitvāva aggadvārena nikkhamitvā himavantaṃ pavisitvā isipabbajjaṃ pabbajitvā jhānābhiññā nibbattetvā vanamūlaphalāhāro vihāsi.</paragraph>
    <paragraph line="269">Rājakumāropi <pageBreak edition="Vipassana Research Institut" number="5.0255" /> tasmiṃ gate pitaraṃ mārāpetvā mahantaṃ yasaṃ anubhavi. ‘‘Saṃkiccakumāro kira isipabbajjaṃ pabbajito’’ti sutvā bahū kulaputtā nikkhamitvā tassa santike pabbajiṃsu. So mahatā isigaṇena parivuto tattha vasi. Sabbepi samāpattilābhinoyeva. Rājāpi pitaraṃ māretvā appamattakaṃyeva kālaṃ rajjasukhaṃ anubhavitvā tato paṭṭhāya bhīto cittassādaṃ alabhanto niraye kammakaraṇappatto viya ahosi. So bodhisattaṃ anussaritvā ‘‘sahāyo me ‘pitughātakammaṃ bhāriyaṃ, mā karī’ti paṭisedhetvā maṃ attano kathaṃ gāhāpetuṃ asakkonto attānaṃ niddosaṃ katvā palāyi. Sace so idha abhavissa <pageBreak edition="Pali Text Society" number="5.0264" />, na me pitughātakammaṃ kātuṃ adassa, idampi me bhayaṃ hareyya, kahaṃ nu kho so etarahi viharati. Sace tassa vasanaṭṭhānaṃ jāneyyaṃ, pakkosāpeyyaṃ, ko nu kho me tassa vasanaṭṭhānaṃ āroceyyā’’ti cintesi. So tato paṭṭhāya antepure ca rājasabhāyañca bodhisattasseva vaṇṇaṃ bhāsati.</paragraph>
    <paragraph line="270">Evaṃ addhāne gate bodhisatto ‘‘rājā maṃ sarati, mayā tattha gantvā tassa dhammaṃ desetvā taṃ nibbhayaṃ katvā āgantuṃ vaṭṭatī’’ti paṇṇāsa vassāni himavante vasitvā pañcasatatāpasaparivuto ākāsenāgantvā dāyapasse nāma uyyāne otaritvā isigaṇaparivuto silāpaṭṭe nisīdi. Uyyānapālo taṃ disvā ‘‘bhante, gaṇasatthā konāmo’’ti pucchitvā ‘‘saṃkiccapaṇḍito nāmā’’ti ca sutvā sayampi sañjānitvā ‘‘bhante, yāvāhaṃ rājānaṃ ānemi, tāva idheva hotha, amhākaṃ rājā tumhe daṭṭhukāmo’’ti vatvā vegena rājakulaṃ gantvā tassa āgatabhāvaṃ rañño ārocesi. Rājā tassa santikaṃ gantvā kattabbayuttakaṃ upahāraṃ katvā pañhaṃ pucchi. Tamatthaṃ pakāsento satthā āha –</paragraph>
    <hangnum line="271" number="69"></hangnum>
    <gatha1 line="272"> ‘‘Disvā nisinnaṃ rājānaṃ, brahmadattaṃ rathesabhaṃ;</gatha1>
    <gathalast line="273">Athassa paṭivedesi, yassāsi anukampako.</gathalast>
    <hangnum line="274" number="70"></hangnum>
    <gatha1 line="275"> ‘‘Saṃkiccāyaṃ <pageBreak edition="Myanmar" number="5.0281" /> anuppatto, isīnaṃ sādhusammato;</gatha1>
    <gathalast line="276">Taramānarūpo niyyāhi, khippaṃ passa mahesinaṃ.</gathalast>
    <hangnum line="277" number="71"></hangnum>
    <gatha1 line="278"> ‘‘Tato ca rājā taramāno, yuttamāruyha sandanaṃ;</gatha1>
    <gathalast line="279">Mittāmaccaparibyūḷho, agamāsi rathesabho.</gathalast>
    <hangnum line="280" number="72"></hangnum>
    <gatha1 line="281"> ‘‘Nikkhippa <pageBreak edition="Vipassana Research Institut" number="5.0256" /> pañca kakudhāni, kāsīnaṃ raṭṭhavaḍḍhano;</gatha1>
    <gathalast line="282">Vālabījanimuṇhīsaṃ, khaggaṃ chattañcupāhanaṃ.</gathalast>
    <hangnum line="283" number="73"></hangnum>
    <gatha1 line="284"> ‘‘Oruyha rājā yānamhā, ṭhapayitvā paṭicchadaṃ;</gatha1>
    <gathalast line="285">Āsīnaṃ dāyapassasmiṃ, saṃkiccamupasaṅkami.</gathalast>
    <hangnum line="286" number="74"></hangnum>
    <gatha1 line="287"> ‘‘Upasaṅkamitvā so rājā, sammodi isinā saha;</gatha1>
    <gathalast line="288">Taṃ kathaṃ vītisāretvā, ekamantaṃ upāvisi.</gathalast>
    <hangnum line="289" number="75"></hangnum>
    <gatha1 line="290"> ‘‘Ekamantaṃ nisinnova, atha kālaṃ amaññatha;</gatha1>
    <gathalast line="291">Tato pāpāni kammāni, pucchituṃ paṭipajjatha.</gathalast>
    <hangnum line="292" number="76"></hangnum>
    <gatha1 line="293"> ‘‘Isiṃ pucchāma saṃkiccaṃ, isīnaṃ sādhusammataṃ;</gatha1>
    <gathalast line="294">Āsīnaṃ dāyapassasmiṃ, isisaṅghapurakkhataṃ.</gathalast>
    <hangnum line="295" number="77"></hangnum>
    <gatha1 line="296"> ‘‘Kaṃ <pageBreak edition="Pali Text Society" number="5.0265" /> gatiṃ pecca gacchanti, narā dhammāticārino;</gatha1>
    <gathalast line="297">Aticiṇṇo mayā dhammo, taṃ me akkhāhi pucchito’’ti.</gathalast>
    <paragraph line="298">Tattha <bold>disvā</bold>ti, bhikkhave, so uyyānapālo rājānaṃ rājasabhāyaṃ nisinnaṃ disvā athassa paṭivedesi, ‘‘yassāsī’’ti vadanto ārocesīti attho. <bold>Yassāsī</bold>ti, mahārāja, yassa tvaṃ anukampako muducitto ahosi, yassa abhiṇhaṃ vaṇṇaṃ payirudāhāsi, so ayaṃ saṃkicco isīnaṃ antare sādhu laddhakoti sammato anuppatto tava uyyāne silāpaṭṭe isigaṇaparivuto kañcanapaṭimā viya nisinno. <bold>Taramānarūpo</bold>ti, mahārāja, pabbajitā nāma kule vā gaṇe vā alaggā tumhākaṃ gacchantānaññeva pakkameyyuṃ, tasmā taramānarūpo khippaṃ niyyāhi, mahantānaṃ sīlādiguṇānaṃ esitattā passa <bold>mahesinaṃ</bold>.</paragraph>
    <paragraph line="299"><bold>Tato</bold>ti, bhikkhave, so rājā tassa vacanaṃ sutvā tato tassa vacanato anantarameva. <bold>Nikkhippā</bold>ti nikkhipitvā tassa kira uyyānadvāraṃ <pageBreak edition="Myanmar" number="5.0282" /> patvāva etadahosi – ‘‘pabbajitā nāma garuṭṭhāniyā, saṃkiccatāpasassa santikaṃ uddhatavesena gantuṃ ayutta’’nti. So maṇicittasuvaṇṇadaṇḍaṃ vālabījaniṃ, kañcanamayaṃ uṇhīsapaṭṭaṃ, suparikkhittaṃ maṅgalakhaggaṃ, setacchattaṃ <pageBreak edition="Vipassana Research Institut" number="5.0257" />, sovaṇṇapādukāti imāni pañca rājakakudhabhaṇḍāni apanesi. Tena vuttaṃ ‘‘nikkhippā’’ti. <bold>Paṭicchada</bold>nti tameva rājakakudhabhaṇḍaṃ ṭhapayitvā bhaṇḍāgārikassa hatthe datvā. <bold>Dāyapassasmi</bold>nti evaṃnāmake uyyāne. <bold>Atha kālaṃ amaññathā</bold>ti atha so idāni me pañhaṃ pucchituṃ kāloti jāni. Pāḷiyaṃ pana ‘‘yathākāla’’nti āgataṃ, tassa kālānurūpena pañhapucchanaṃ amaññathāti attho. <bold>Paṭipajjathā</bold>ti paṭipajji. <bold>Peccā</bold>ti paṭigantvā, paralokassa vā nāmetaṃ, tasmā paraloketi attho. <bold>Mayā</bold>ti, bhante, mayā sucaritadhammo aticiṇṇo pitughātakammaṃ kataṃ, taṃ me akkhāhi, kaṃ gatiṃ pitughātakā gacchanti, katarasmiṃ niraye paccantīti pucchati.</paragraph>
    <paragraph line="300">Taṃ sutvā bodhisatto ‘‘tena hi, mahārāja, suṇohī’’ti vatvā ovādaṃ tāva adāsi. Satthā tamatthaṃ pakāsento āha –</paragraph>
    <hangnum line="301" number="78"></hangnum>
    <gatha1 line="302"> ‘‘Isī avaca saṃkicco, kāsīnaṃ raṭṭhavaḍḍhanaṃ;</gatha1>
    <gathalast line="303">Āsīnaṃ dāyapassasmiṃ, mahārāja suṇohi me.</gathalast>
    <hangnum line="304" number="79"></hangnum>
    <gatha1 line="305"> ‘‘Uppathena vajantassa, yo maggamanusāsati;</gatha1>
    <gathalast line="306">Tassa ce vacanaṃ kayirā, nāssa maggeyya kaṇṭako.</gathalast>
    <hangnum line="307" number="80"></hangnum>
    <gatha1 line="308"> ‘‘Adhammaṃ paṭipannassa, yo dhammamanusāsati;</gatha1>
    <gathalast line="309">Tassa ce vacanaṃ kayirā, na so gaccheyya duggati’’nti.</gathalast>
    <paragraph line="310">Tattha <bold>uppathenā</bold>ti corehi pariyuṭṭhitamaggena. <bold>Maggamanusāsatī</bold>ti khemamaggaṃ akkhāti. <bold>Nāssa maggeyya kaṇṭako</bold>ti tassa ovādakarassa purisassa <pageBreak edition="Pali Text Society" number="5.0266" /> mukhaṃ corakaṇṭako na passeyya. <bold>Yo dhamma</bold>nti yo sucaritadhammaṃ. <bold>Na so</bold>ti so puriso nirayādibhedaṃ duggatiṃ na gaccheyya. Uppathasadiso hi, mahārāja, adhammo, khemamaggasadiso sucaritadhammo, tvaṃ pana pubbe ‘‘pitaraṃ ghātetvā rājā homī’’ti mayhaṃ kathetvā mayā paṭibāhito mama vacanaṃ akatvā pitaraṃ ghātetvā idāni <pageBreak edition="Myanmar" number="5.0283" /> socasi, paṇḍitānaṃ ovādaṃ akaronto nāma coramaggapaṭipanno viya mahābyasanaṃ pāpuṇātīti.</paragraph>
    <paragraph line="311">Evamassa ovādaṃ datvā upari dhammaṃ desento āha –</paragraph>
    <hangnum line="312" number="81"></hangnum>
    <gatha1 line="313"> ‘‘Dhammo <pageBreak edition="Vipassana Research Institut" number="5.0258" /> patho mahārāja, adhammo pana uppatho;</gatha1>
    <gathalast line="314">Adhammo nirayaṃ neti, dhammo pāpeti suggatiṃ.</gathalast>
    <hangnum line="315" number="82"></hangnum>
    <gatha1 line="316"> ‘‘Adhammacārino rāja, narā visamajīvino;</gatha1>
    <gathalast line="317">Yaṃ gatiṃ pecca gacchanti, niraye te suṇohi me.</gathalast>
    <hangnum line="318" number="83"></hangnum>
    <gatha1 line="319"> ‘‘Sañjīvo kāḷasutto ca, saṅghāto dve ca roruvā;</gatha1>
    <gathalast line="320">Athāparo mahāvīci, tāpano ca patāpano.</gathalast>
    <hangnum line="321" number="84"></hangnum>
    <gatha1 line="322"> ‘‘Iccete aṭṭha nirayā, akkhātā duratikkamā;</gatha1>
    <gathalast line="323">Ākiṇṇā luddakammehi, paccekā soḷasussadā.</gathalast>
    <hangnum line="324" number="85"></hangnum>
    <gatha1 line="325"> ‘‘Kadariyatāpanā ghorā, accimanto mahabbhayā;</gatha1>
    <gathalast line="326">Lomahaṃsanarūpā ca, bhesmā paṭibhayā dukhā.</gathalast>
    <hangnum line="327" number="86"></hangnum>
    <gatha1 line="328"> ‘‘Catukkaṇṇā catudvārā, vibhattā bhāgaso mitā;</gatha1>
    <gathalast line="329">Ayopākārapariyantā, ayasā paṭikujjitā.</gathalast>
    <hangnum line="330" number="87"></hangnum>
    <gatha1 line="331"> ‘‘Tesaṃ ayomayā bhūmi, jalitā tejasā yutā;</gatha1>
    <gathalast line="332">Samantā yojanasataṃ, phuṭā tiṭṭhanti sabbadā.</gathalast>
    <hangnum line="333" number="88"></hangnum>
    <gatha1 line="334"> ‘‘Ete patanti niraye, uddhaṃpādā avaṃsirā;</gatha1>
    <gathalast line="335">Isīnaṃ ativattāro, saññatānaṃ tapassinaṃ.</gathalast>
    <hangnum line="336" number="89"></hangnum>
    <gatha1 line="337"> ‘‘Te bhūnahuno paccanti, macchā bilakatā yathā;</gatha1>
    <gathalast line="338">Saṃvacchare asaṅkheyye, narā kibbisakārino.</gathalast>
    <hangnum line="339" number="90"></hangnum>
    <gatha1 line="340"> ‘‘Ḍayhamānena gattena, niccaṃ santarabāhiraṃ;</gatha1>
    <gathalast line="341">Nirayā nādhigacchanti, dvāraṃ nikkhamanesino.</gathalast>
    <hangnum line="342" number="91"></hangnum>
    <gatha1 line="343"> ‘‘Puratthimena <pageBreak edition="Vipassana Research Institut" number="5.0259" /> dhāvanti, tato dhāvanti pacchato;</gatha1>
    <gatha2 line="344">Uttarenapi dhāvanti, tato dhāvanti dakkhiṇaṃ;</gatha2>
    <gathalast line="345">Yaṃ yañhi dvāraṃ gacchanti, taṃ tadeva pidhīyare.</gathalast>
    <hangnum line="346" number="92"></hangnum>
    <gatha1 line="347"> ‘‘Bahūni <pageBreak edition="Pali Text Society" number="5.0267" /><pageBreak edition="Myanmar" number="5.0284" /> vassasahassāni, janā nirayagāmino;</gatha1>
    <gathalast line="348">Bāhā paggayha kandanti, patvā dukkhaṃ anappakaṃ.</gathalast>
    <hangnum line="349" number="93"></hangnum>
    <gatha1 line="350"> ‘‘Āsīvisaṃva kupitaṃ, tejassiṃ duratikkamaṃ;</gatha1>
    <gathalast line="351">Na sādhurūpe āsīde, saññatānaṃ tapassinaṃ.</gathalast>
    <hangnum line="352" number="94"></hangnum>
    <gatha1 line="353"> ‘‘Atikāyo mahissāso, ajjuno kekakādhipo;</gatha1>
    <gathalast line="354">Sahassabāhu ucchinno, isimāsajja gotamaṃ.</gathalast>
    <hangnum line="355" number="95"></hangnum>
    <gatha1 line="356"> ‘‘Arajaṃ rajasā vacchaṃ, kisaṃ avakiriya daṇḍakī;</gatha1>
    <gathalast line="357">Tālova mūlato chinno, sa rājā vibhavaṅgato.</gathalast>
    <hangnum line="358" number="96"></hangnum>
    <gatha1 line="359"> ‘‘Upahacca manaṃ majjho, mātaṅgasmiṃ yasassine;</gatha1>
    <gathalast line="360">Sapārisajjo ucchinno, majjhāraññaṃ tadā ahu.</gathalast>
    <hangnum line="361" number="97"></hangnum>
    <gatha1 line="362"> ‘‘Kaṇhadīpāyanāsajja, isiṃ andhakaveṇḍayo;</gatha1>
    <gathalast line="363">Aññoññaṃ musalā hantvā, sampattā yamasādhanaṃ.</gathalast>
    <hangnum line="364" number="98"></hangnum>
    <gatha1 line="365"> ‘‘Athāyaṃ isinā satto, antalikkhacaro pure;</gatha1>
    <gathalast line="366">Pāvekkhi pathaviṃ cecco, hīnatto pattapariyāyaṃ.</gathalast>
    <hangnum line="367" number="99"></hangnum>
    <gatha1 line="368"> ‘‘Tasmā hi chandāgamanaṃ, nappasaṃsanti paṇḍitā;</gatha1>
    <gathalast line="369">Aduṭṭhacitto bhāseyya, giraṃ saccūpasaṃhitaṃ.</gathalast>
    <hangnum line="370" number="100"></hangnum>
    <gatha1 line="371"> ‘‘Manasā ce paduṭṭhena, yo naro pekkhate muniṃ;</gatha1>
    <gathalast line="372">Vijjācaraṇasampannaṃ, gantā so nirayaṃ adho.</gathalast>
    <hangnum line="373" number="101"></hangnum>
    <gatha1 line="374"> ‘‘Ye <pageBreak edition="Vipassana Research Institut" number="5.0260" /> vuḍḍhe paribhāsanti, pharusūpakkamā janā;</gatha1>
    <gathalast line="375">Anapaccā adāyādā, tālavatthu bhavanti te.</gathalast>
    <hangnum line="376" number="102"></hangnum>
    <gatha1 line="377"> ‘‘Yo ca pabbajitaṃ hanti, katakiccaṃ mahesinaṃ;</gatha1>
    <gathalast line="378">Sa kāḷasutte niraye, cirarattāya paccati.</gathalast>
    <hangnum line="379" number="103"></hangnum>
    <gatha1 line="380"> ‘‘Yo ca rājā adhammaṭṭho, raṭṭhaviddhaṃsano mago;</gatha1>
    <gathalast line="381">Tāpayitvā janapadaṃ, tāpane pecca paccati.</gathalast>
    <hangnum line="382" number="104"></hangnum>
    <gatha1 line="383"> ‘‘So ca vassasahassāni, sataṃ dibbāni paccati;</gatha1>
    <gathalast line="384">Accisaṅghapareto so, dukkhaṃ vedeti vedanaṃ.</gathalast>
    <hangnum line="385" number="105"></hangnum>
    <gatha1 line="386"> ‘‘Tassa <pageBreak edition="Pali Text Society" number="5.0268" /><pageBreak edition="Myanmar" number="5.0285" /> aggisikhā kāyā, niccharanti pabhassarā;</gatha1>
    <gathalast line="387">Tejobhakkhassa gattāni, lomehi ca nakhehi ca.</gathalast>
    <hangnum line="388" number="106"></hangnum>
    <gatha1 line="389"> ‘‘Ḍayhamānena gattena, niccaṃ santarabāhiraṃ;</gatha1>
    <gathalast line="390">Dukkhābhitunno nadati, nāgo tuttaṭṭito yathā.</gathalast>
    <hangnum line="391" number="107"></hangnum>
    <gatha1 line="392"> ‘‘Yo lobhā pitaraṃ hanti, dosā vā purisādhamo;</gatha1>
    <gathalast line="393">Sa kāḷasutte niraye, cirarattāya paccati.</gathalast>
    <hangnum line="394" number="108"></hangnum>
    <gatha1 line="395"> ‘‘Sa tādiso paccati lohakumbhiyaṃ, pakkañca sattīhi hananti nittacaṃ;</gatha1>
    <gathalast line="396">Andhaṃ karitvā muttakarīsabhakkhaṃ, khāre nimujjanti tathāvidhaṃ naraṃ.</gathalast>
    <hangnum line="397" number="109"></hangnum>
    <gatha1 line="398"> ‘‘Tattaṃ pakkuthitamayoguḷañca, dīghe ca phāle cirarattatāpite;</gatha1>
    <gathalast line="399">Vikkhambhamādāya vibandharajjubhi, vivaṭe mukhe sampavisanti rakkhasā.</gathalast>
    <hangnum line="400" number="110"></hangnum>
    <gatha1 line="401"> ‘‘Sāmā ca soṇā sabalā ca gijjhā, kākolasaṅghā ca dijā ayomukhā;</gatha1>
    <gathalast line="402">Saṅgamma khādanti vipphandamānaṃ, jivhaṃ vibhajja vighāsaṃ salohitaṃ.</gathalast>
    <hangnum line="403" number="111"></hangnum>
    <gatha1 line="404"> ‘‘Taṃ <pageBreak edition="Vipassana Research Institut" number="5.0261" /> daḍḍhatālaṃ paribhinnagattaṃ, nippothayantā anuvicaranti rakkhasā;</gatha1>
    <gatha2 line="405">Ratī hi tesaṃ dukhino panītare, etādisasmiṃ niraye vasanti;</gatha2>
    <gathalast line="406">Ye keci loke idha pettighātino.</gathalast>
    <hangnum line="407" number="112"></hangnum>
    <gatha1 line="408"> ‘‘Putto ca mātaraṃ hantvā, ito gantvā yamakkhayaṃ;</gatha1>
    <gathalast line="409">Bhusamāpajjate dukkhaṃ, attakammaphalūpago.</gathalast>
    <hangnum line="410" number="113"></hangnum>
    <gatha1 line="411"> ‘‘Amanussā atibalā, hantāraṃ janayantiyā;</gatha1>
    <gathalast line="412">Ayomayehi vālehi, pīḷayanti punappunaṃ.</gathalast>
    <hangnum line="413" number="114"></hangnum>
    <gatha1 line="414"> ‘‘Tamassavaṃ <pageBreak edition="Pali Text Society" number="5.0269" /><pageBreak edition="Myanmar" number="5.0286" /> sakā gattā, rudhiraṃ attasambhavaṃ;</gatha1>
    <gathalast line="415">Tambalohavilīnaṃva, tattaṃ pāyenti mattighaṃ.</gathalast>
    <hangnum line="416" number="115"></hangnum>
    <gatha1 line="417"> ‘‘Jigucchaṃ kuṇapaṃ pūtiṃ, duggandhaṃ gūthakaddamaṃ;</gatha1>
    <gathalast line="418">Pubbalohitasaṅkāsaṃ, rahadamogayha tiṭṭhati.</gathalast>
    <hangnum line="419" number="116"></hangnum>
    <gatha1 line="420"> ‘‘Tamenaṃ kimayo tattha, atikāyā ayomukhā;</gatha1>
    <gathalast line="421">Chaviṃ bhetvāna khādanti, saṃgiddhā maṃsalohite.</gathalast>
    <hangnum line="422" number="117"></hangnum>
    <gatha1 line="423"> ‘‘So ca taṃ nirayaṃ patto, nimuggo sataporisaṃ;</gatha1>
    <gathalast line="424">Pūtikaṃ kuṇapaṃ vāti, samantā satayojanaṃ.</gathalast>
    <hangnum line="425" number="118"></hangnum>
    <gatha1 line="426"> ‘‘Cakkhumāpi hi cakkhūhi, tena gandhena jīyati;</gatha1>
    <gathalast line="427">Etādisaṃ brahmadatta, mātugho labhate dukhaṃ.</gathalast>
    <hangnum line="428" number="119"></hangnum>
    <gatha1 line="429"> ‘‘Khuradhāramanukkamma, tikkhaṃ durabhisambhavaṃ;</gatha1>
    <gathalast line="430">Patanti gabbhapātiyo, duggaṃ vetaraṇiṃ nadiṃ.</gathalast>
    <hangnum line="431" number="120"></hangnum>
    <gatha1 line="432"> ‘‘Ayomayā simbaliyo, soḷasaṅgulakaṇṭakā;</gatha1>
    <gathalast line="433">Ubhato abhilambanti, duggaṃ vetaraṇiṃ nadiṃ.</gathalast>
    <hangnum line="434" number="121"></hangnum>
    <gatha1 line="435"> ‘‘Te <pageBreak edition="Vipassana Research Institut" number="5.0262" /> accimanto tiṭṭhanti, aggikkhandhāva ārakā;</gatha1>
    <gathalast line="436">Ādittā jātavedena, uddhaṃ yojanamuggatā.</gathalast>
    <hangnum line="437" number="122"></hangnum>
    <gatha1 line="438"> ‘‘Ete vajanti niraye, tatte tikhiṇakaṇṭake;</gatha1>
    <gathalast line="439">Nāriyo ca aticārā, narā ca paradāragū.</gathalast>
    <hangnum line="440" number="123"></hangnum>
    <gatha1 line="441"> ‘‘Te patanti adhokkhandhā, vivattā vihatā puthū;</gatha1>
    <gathalast line="442">Sayanti vinividdhaṅgā, dīghaṃ jagganti sabbadā.</gathalast>
    <hangnum line="443" number="124"></hangnum>
    <gatha1 line="444"> ‘‘Tato ratyā vivasāne, mahatiṃ pabbatūpamaṃ;</gatha1>
    <gathalast line="445">Lohakumbhiṃ pavajjanti, tattaṃ aggisamūdakaṃ.</gathalast>
    <hangnum line="446" number="125"></hangnum>
    <gatha1 line="447"> ‘‘Evaṃ divā ca ratto ca, dussīlā mohapārutā;</gatha1>
    <gathalast line="448">Anubhonti sakaṃ kammaṃ, pubbe dukkaṭamattano.</gathalast>
    <hangnum line="449" number="126"></hangnum>
    <gatha1 line="450"> ‘‘Yā ca bhariyā dhanakkītā, sāmikaṃ atimaññati;</gatha1>
    <gathalast line="451">Sassuṃ vā sasuraṃ vāpi, jeṭṭhaṃ vāpi nanandaraṃ.</gathalast>
    <hangnum line="452" number="127"></hangnum>
    <gatha1 line="453"> ‘‘Tassā <pageBreak edition="Myanmar" number="5.0287" /> vaṅkena jivhaggaṃ, nibbahanti sabandhanaṃ;</gatha1>
    <gatha2 line="454">Sa <pageBreak edition="Pali Text Society" number="5.0270" /> byāmamattaṃ kiminaṃ, jivhaṃ passati attani;</gatha2>
    <gathalast line="455">Viññāpetuṃ na sakkoti, tāpane pecca paccati.</gathalast>
    <hangnum line="456" number="128"></hangnum>
    <gatha1 line="457"> ‘‘Orabbhikā sūkarikā, macchikā migabandhakā;</gatha1>
    <gathalast line="458">Corā goghātakā luddā, avaṇṇe vaṇṇakārakā.</gathalast>
    <hangnum line="459" number="129"></hangnum>
    <gatha1 line="460"> ‘‘Sattīhi lohakūṭehi, nettiṃsehi usūhi ca;</gatha1>
    <gathalast line="461">Haññamānā khāranadiṃ, papatanti avaṃsirā.</gathalast>
    <hangnum line="462" number="130"></hangnum>
    <gatha1 line="463"> ‘‘Sāyaṃ pāto kūṭakārī, ayokūṭehi haññati;</gatha1>
    <gathalast line="464">Tato vantaṃ durattānaṃ, paresaṃ bhuñjare sadā.</gathalast>
    <hangnum line="465" number="131"></hangnum>
    <gatha1 line="466"> ‘‘Dhaṅkā <pageBreak edition="Vipassana Research Institut" number="5.0263" /> bheraṇḍakā gijjhā, kākolā ca ayomukhā;</gatha1>
    <gathalast line="467">Vipphandamānaṃ khādanti, naraṃ kibbisakārakaṃ.</gathalast>
    <hangnum line="468" number="132"></hangnum>
    <gatha1 line="469"> ‘‘Ye migena migaṃ hanti, pakkhiṃ vā pana pakkhinā;</gatha1>
    <gathalast line="470">Asanto rajasā channā, gantā te nirayussada’’nti.</gathalast>
    <paragraph line="471">Tattha <bold>dhammo patho</bold>ti dasakusalakammapathadhammo khemo appaṭibhayo sugatimaggo. <bold>Visamajīvino</bold>ti adhammena kappitajīvikā. <bold>Niraye te</bold>ti te etesaṃ nibbattaniraye kathemi. <bold>Suṇohi me</bold>ti mahāsatto raññā pitughātakānaṃ nibbattanirayaṃ pucchitopi pathamaṃ taṃ adassetvā aṭṭha mahāniraye soḷasa ca ussadaniraye dassetuṃ evamāha. Kiṃkāraṇā? Paṭhamañhi tasmiṃ dassiyamāne rājā phalitena hadayena tattheva mareyya, imesu pana nirayesu paccamānasatte disvā diṭṭhānugatiko hutvā ‘‘ahaṃ viya aññepi bahū pāpakammino atthi, ahaṃ etesaṃ antare paccissāmī’’ti sañjātupatthambho arogo bhavissatīti te pana niraye dassento mahāsatto paṭhamaṃ iddhibalena pathaviṃ dvidhā katvā pacchā dassesi.</paragraph>
    <paragraph line="472">Tesaṃ vacanattho – nirayapālehi pajjalitāni nānāvudhāni gahetvā khaṇḍākhaṇḍikaṃ chinnā hīraṃ hīraṃ katā nerayikasattā punappunaṃ sañjīvanti etthāti <bold>sañjīvo</bold>. Nirayapālā punappunaṃ nadantā vaggantā pajjalitāni nānāvudhāni gahetvā jalitāya lohapathaviyaṃ nerayike satte aparāparaṃ anubandhitvā paharitvā jalitapathaviyaṃ patite jalitakāḷasuttaṃ pātetvā jalitapharasuṃ <pageBreak edition="Myanmar" number="5.0288" /> gahetvā sayaṃ unnadantā mahantena aṭṭassarena viravante aṭṭhaṃse soḷasaṃse karontā ettha tacchantīti <bold>kāḷasutto</bold>. Mahantā jalitaayapabbatā ghātenti etthāti <bold>saṅghāto</bold>. Tattha kira satte navayojanāya jalitāya ayapathaviyā yāva kaṭito <pageBreak edition="Pali Text Society" number="5.0271" /> pavesetvā niccale karonti. Atha puratthimato jalito ayapabbato samuṭṭhāya asani viya viravanto āgantvā te satte saṇhakaraṇiyaṃ tile pisanto viya gantvā pacchimadisāya tiṭṭhati, pacchimadisato samuṭṭhitopi tatheva gantvā puratthimadisāya tiṭṭhati. Dve pana ekato samāgantvā ucchuyante ucchukhaṇḍāni viya pīḷenti. Evaṃ tattha bahūni vassasatasahassāni dukkhaṃ anubhonti.</paragraph>
    <paragraph line="473"><bold>Dve ca roruvā</bold>ti jālaroruvo, dhūmaroruvo cāti dve. Tattha jālaroruvo kappena saṇṭhitāhi rattalohajālāhi puṇṇo, dhūmaroruvo khāradhūmena puṇṇo. Tesu jālaroruve paccantānaṃ navahi vaṇṇamukhehi jālā pavisitvā sarīraṃ dahanti, dhūmaroruve paccantānaṃ navahi vaṇamukhehi khāradhūmo <pageBreak edition="Vipassana Research Institut" number="5.0264" /> pavisitvā piṭṭhaṃ viya sarīraṃ sedeti. Ubhayatthapi paccantā sattā mahāviravaṃ viravantīti dvepi ‘‘roruvā’’ti vuttā. Jālānaṃ vā paccanasattānaṃ vā tesaṃ dukkhassa vā vīci antaraṃ natthi etthāti avīci, mahanto avīci <bold>mahāvīci</bold>. Tattha hi puratthimādīhi bhittīhi jālā uṭṭhahitvā pacchimādīsu paṭihaññati, tā ca bhittiyo vinivijjhitvā purato yojanasataṃ gaṇhāti. Heṭṭhā uṭṭhitā jālā upari paṭihaññati, upari uṭṭhitā heṭṭhā paṭihaññati. Evaṃ tāvettha jālānaṃ vīci nāma natthi. Tassa pana anto yojanasataṃ ṭhānaṃ khīravallipiṭṭhassa pūritanāḷi viya sattehi nirantaraṃ pūritaṃ catūhi iriyāpathehi paccantānaṃ sattānaṃ pamāṇaṃ natthi, na ca aññamaññaṃ byābādhenti, sakaṭṭhāneyeva paccanti. Evamettha sattānaṃ vīci nāma natthi. Yathā pana jivhagge cha madhubindūni sattamassa tambalohabinduno anudahanabalavatāya abbohārikāni honti, tathā tattha anudahanabalavatāya sesā cha akusalavipākupekkhā abbohārikā honti, dukkhameva nirantaraṃ paññāyati. Evamettha dukkhassa vīci nāma natthi. Svāyaṃ saha bhittīhi vikkhambhato aṭṭhārasādhikatiyojanasato, āvaṭṭato pana catupaṇṇāsādhikanavayojanasato, saha ussadehi dasa yojanasahassāni. Evamassa mahantatā veditabbā.</paragraph>
    <paragraph line="474">Niccale <pageBreak edition="Myanmar" number="5.0289" /> satte tapatīti <bold>tāpano</bold>. Ativiya tāpetīti <bold>patāpano</bold>. Tattha tāpanasmiṃ tāva satte tālakkhandhappamāṇe jalitaayasūle nisīdāpenti. Tato heṭṭhā pathavī jalati, sūlāni jalanti, sattā jalanti. Evaṃ so nirayo niccale satte tapati. Itarasmiṃ pana nibbattasatte jalantehi āvudhehi paharitvā jalitaṃ ayapabbataṃ āropenti. Tesaṃ pabbatamatthake ṭhitakāle kammapaccayo vāto paharati. Te tattha saṇṭhātuṃ asakkontā uddhaṃpādā adhosirā patanti. Atha heṭṭhā ayapathavito jalitāni ayasūlāni uṭṭhahanti. Te tāni matthakeneva paharitvā tesu vinividdhasarīrā <pageBreak edition="Pali Text Society" number="5.0272" /> jalantā paccanti. Evamesa ativiya tāpetīti.</paragraph>
    <paragraph line="475">Bodhisatto pana ete niraye dassento paṭhamaṃ sañjīvaṃ dassetvā tattha paccante nerayikasatte disvā mahājanassa mahābhaye uppanne taṃ antaradhāpetvā puna pathaviṃ dvidhā katvā kāḷasuttaṃ dassesi, tatthapi paccamāne satte disvā mahājanassa mahābhaye uppanne tampi antaradhāpesīti evaṃ paṭipāṭiyā dassesi. Tato rājānaṃ āmantetvā, ‘‘mahārāja, tayā imesu aṭṭhasu mahānirayesu paccamāne satte disvā appamādaṃ kātuṃ vaṭṭatī’’ti vatvā puna tesaññeva mahānirayānaṃ kiccaṃ kathetuṃ <bold>‘‘iccete’’</bold>tiādimāha. Tattha <bold>akkhātā</bold>ti mayā ca tuyhaṃ kathitā, porāṇakehi ca kathitāyeva. <bold>Ākiṇṇā</bold>ti paripuṇṇā. <bold>Paccekā soḷasussadā</bold>ti etesaṃ <pageBreak edition="Vipassana Research Institut" number="5.0265" /> nirayānaṃ ekekassa catūsu dvāresu ekekasmiṃ cattāro cattāro katvā soḷasa soḷasa ussadanirayāti sabbepi sataṃ aṭṭhavīsati ca ussadanirayā aṭṭha ca mahānirayāti chattiṃsanirayasataṃ. <bold>Kadariyatāpanā</bold>ti sabbete kadariyānaṃ tāpanā. Balavadukkhatāya <bold>ghorā</bold>. Kammanibbattānaṃ accīnaṃ atthitāya <bold>accimanto</bold>. Bhayassa mahantatāya <bold>mahabbhayā</bold>. Diṭṭhamattā vā sutamattā vā lomāni haṃsantīti <bold>lomahaṃsanarūpā ca</bold>. Bhīsanatāya <bold>bhesmā</bold>. Bhayajananatāya <bold>paṭibhayā</bold>. Sukhābhāvena <bold>dukhā. Catukkaṇṇā</bold>ti sabbepi caturassamañjūsasadisā. <bold>Vibhattā</bold>ti catudvāravasena vibhattā. <bold>Bhāgaso mitā</bold>ti dvāravīthīnaṃ vasena koṭṭhāse ṭhapetvā mitā. <bold>Ayasā paṭikujjitā</bold>ti sabbepi <pageBreak edition="Myanmar" number="5.0290" /> navayojanikena ayakapālena paṭicchannā. <bold>Phuṭā tiṭṭhantī</bold>ti sabbepi ettakaṃ ṭhānaṃ anupharitvā tiṭṭhanti.</paragraph>
    <paragraph line="476"><bold>Uddhaṃpādā avaṃsirā</bold>ti evaṃ tesu tesu nirayesu samparivattitvā punappunaṃ patamāne sandhāyāha. <bold>Ativattāro</bold>ti pharusavācāhi atikkamitvā vattāro. Mahānirayesu kira yebhuyyena dhammikasamaṇabrāhmaṇesu katāparādhāva paccanti, tasmā evamāha. <bold>Te bhūnahuno</bold>ti te isīnaṃ ativattāro attano vuḍḍhiyā hatattā bhūnahuno koṭṭhāsakatā macchā viya paccanti. <bold>Asaṅkheyye</bold>ti gaṇetuṃ asakkuṇeyye. <bold>Kibbisakārino</bold>ti dāruṇakammakārino. <bold>Nikkhamanesino</bold>ti nirayā nikkhamanaṃ esantāpi gavesantāpi nikkhamanadvāraṃ nādhigacchanti. <bold>Puratthimenā</bold>ti yadā taṃ dvāraṃ apārutaṃ hoti, atha tadabhimukhā dhāvanti, tesaṃ tattha chaviādīni jhāyanti. Dvārasamīpaṃ pattānañca tesaṃ taṃ pidhīyati, pacchimadvāraṃ apārutaṃ viya khāyati. Esa nayo sabbattha. <bold>Na sādhurūpe</bold>ti vuttappakāraṃ sappaṃ viya sādhurūpe isayo <bold>na āsīde,</bold> na pharusavacanena kāyakammena vā ghaṭṭento upagaccheyya. Kiṃkāraṇā? Saññatānaṃ tapassīnaṃ āsāditattā aṭṭhasu mahānirayesu mahādukkhassa anubhavitabbattā.</paragraph>
    <paragraph line="477">Idāni ye rājāno tathārūpe āsādetvā taṃ dukkhaṃ pattā, te dassetuṃ <bold>‘‘atikāyo’’</bold>tiādimāha. Tattha <bold>atikāyo</bold>ti balasampanno mahākāyo. <bold>Mahissāso</bold>ti <pageBreak edition="Pali Text Society" number="5.0273" /> mahādhanuggaho. <bold>Kekakādhipo</bold>ti kekakaraṭṭhādhipati. <bold>Sahassabāhū</bold>ti pañcahi dhanuggahasatehi bāhusahassena āropetabbaṃ dhanuṃ āropanasamatthatāya sahassabāhu. <bold>Vibhavaṅgato</bold>ti vināsaṃ patto. Vatthūni pana <bold>sarabhaṅgajātake</bold> (jā. 2.17.50 ādayo) vitthāritāni. <bold>Upahacca mana</bold>nti attano cittaṃ padūsetvā. <bold>Mātaṅgasmi</bold>nti mātaṅgapaṇḍite. Vatthu <bold>mātaṅgajātake</bold> (jā. 1.15.1 ādayo) vaṇṇitaṃ. <bold>Kaṇhadīpāyanāsajjā</bold>ti kaṇhadīpāyanaṃ āsajja. <bold>Yamasādhana</bold>nti nirayapālakarañño āṇāpavattaṭṭhānaṃ. Vatthu <bold>ghaṭapaṇḍitajātake</bold> (jā. 1.10.165 ādayo) vitthāritaṃ <pageBreak edition="Vipassana Research Institut" number="5.0266" />. <bold>Isinā</bold>ti kapilatāpasena. <bold>Pāvekkhī</bold>ti paviṭṭho. <bold>Cecco</bold>ti cetiyarājā. <bold>Hīnatto</bold>ti parihīnattabhāvo antarahitaiddhi. <bold>Pattapariyāya</bold>nti pariyāyaṃ maraṇakālaṃ patvā. Vatthu <bold>cetiyajātake</bold> (jā. 1.8.45 ādayo) kathitaṃ.</paragraph>
    <paragraph line="478"><bold>Tasmā</bold><pageBreak edition="Myanmar" number="5.0291" /><bold>hī</bold>ti yasmā cittavasiko hutvā isīsu aparajjhitvā aṭṭhasu mahānirayesu paccati, tasmā hi. <bold>Chandāgamana</bold>nti chandādicatubbidhampi agatigamanaṃ. <bold>Paduṭṭhenā</bold>ti kuddhena. <bold>Gantā so nirayaṃ adho</bold>ti so tena adhogamaniyena kammena adhonirayameva gacchati. Pāḷiyaṃ pana ‘‘nirayussada’’nti likhitaṃ, tassa ussadanirayaṃ gacchatīti attho. <bold>Vuḍḍhe</bold>ti vayovuḍḍhe ca guṇavuḍḍhe ca. <bold>Anapaccā</bold>ti bhavantarepi apaccaṃ vā dāyādaṃ vā na labhantīti attho. <bold>Tālavatthū</bold>ti diṭṭhadhammepi chinnamūlatālo viya mahāvināsaṃ patvā niraye nibbattanti. <bold>Yo ca pabbajitaṃ hantī</bold>ti yo bālajano samaṇaṃ hanati. <bold>Cirarattāyā</bold>ti ciraṃ kālaṃ.</paragraph>
    <paragraph line="479">Evaṃ mahāsatto isiviheṭhakānaṃ paccananiraye dassetvā upari adhammikarājūnaṃ paccananiraye dassento <bold>‘‘yo cā’’</bold>tiādimāha. Tattha <bold>raṭṭhaviddhaṃsano</bold>ti chandādivasena gantvā raṭṭhassa viddhaṃsano. <bold>Accisaṅghapareto</bold>ti accisamūhaparikkhitto. <bold>Tejobhakkhassā</bold>ti aggimeva khādantassa. <bold>Gattānī</bold>ti tigāvute sarīre sabbaṅgapaccaṅgāni. <bold>Lomehi ca nakhehi cā</bold>ti etehi saddhiṃ sabbāni ekajālāni honti. <bold>Tuttaṭṭīto</bold>ti āneñjakāraṇaṃ kāriyamāno tuttehi viddho nāgo yathā nadati.</paragraph>
    <paragraph line="480">Evaṃ mahāsatto adhammikarājūnaṃ paccananiraye dassetvā idāni pitughātakādīnaṃ paccananiraye dassetuṃ <bold>‘‘yo lobhā’’</bold>tiādimāha. Tattha <bold>lobhā</bold>ti yasadhanalobhena. <bold>Dosā vā</bold>ti duṭṭhacittatāya vā. <bold>Nittaca</bold>nti lohakumbhiyaṃ bahūni vasasahassāni pakkaṃ nīharitvā tigāvutamassa sarīraṃ nittacaṃ katvā jalitāya lohapathaviyaṃ pātetvā tiṇhehi ayasūlehi koṭṭetvā cuṇavicuṇṇaṃ karonti. <bold>Andhaṃ karitvā</bold>ti, mahārāja, taṃ pitughātakaṃ nirayapālā jalitalohapathaviyaṃ uttānaṃ pātetvā jalitehi ayasūlehi akkhīni bhinditvā andhaṃ karitvā mukhe uṇhaṃ muttakarīsaṃ pakkhipitvā palālapīṭhaṃ viya naṃ parivattetvā kappena saṇṭhite khāre lohaudake nimujjāpenti. <bold>Tattaṃ pakkuthitamayoguḷañcā</bold>ti puna pakkuthitaṃ gūthakalalañceva jalitaayoguḷañca khādāpenti. So pana taṃ āhariyamānaṃ disvā mukhaṃ pidheti. Athassa dīghe ciratāpite jalamāne phāle ādāya mukhaṃ vikkhambhetvā vivaritvā rajjubaddhaṃ ayabalisaṃ <pageBreak edition="Myanmar" number="5.0292" /> khipitvā <pageBreak edition="Vipassana Research Institut" number="5.0267" /> jivhaṃ nīharitvā <pageBreak edition="Pali Text Society" number="5.0274" /> tasmiṃ vivaṭe mukhe taṃ ayoguḷaṃ sampavisanti pakkhipanti. <bold>Rakkhasā</bold>ti nirayapālā.</paragraph>
    <paragraph line="481"><bold>Sāmā cā</bold>ti, mahārāja, tassa pitughātakassa jivhaṃ balisena nikkaḍḍhitvā ayasaṅkūhi pathaviyaṃ nīhataṃ jivhaṃ sāmā soṇā sabalavaṇṇā sunakhā ca lohatuṇḍā gijjhā ca kākolasaṅghā ca aññe ca nānappakārā sakuṇā samāgantvā āvudhehi chindantā viya vibhajja kākapadākārena koṭṭhāse katvā vipphandamānaṃ salohitaṃ vighāsaṃ khādantā viya satte bhakkhayantīti attho. <bold>Taṃ daḍḍhatāla</bold>nti taṃ pitughātakaṃ jhāyamānatālaṃ viya jalitasarīraṃ. <bold>Paribhinnagatta</bold>nti tattha tattha paribhinnagattaṃ. <bold>Nippothayantā</bold>ti jalitehi ayamuggarehi paharantā. <bold>Ratī hi tesa</bold>nti tesaṃ nirayapālānaṃ sā rati kīḷā hoti. <bold>Dukhino panītare</bold>ti itare pana nerayikasattā dukkhitā honti. <bold>Pettighātino</bold>ti pitughātakā. Iti imaṃ pitughātakānaṃ paccananirayaṃ disvā rājā bhītatasito ahosi.</paragraph>
    <paragraph line="482">Atha naṃ mahāsatto samassāsetvā mātughātakānaṃ paccananirayaṃ dassesi. <bold>Yamakkhaya</bold>nti yamanivesanaṃ, nirayanti attho. <bold>Attakammaphalūpago</bold>ti attano kammaphalena upagato. <bold>Amanussā</bold>ti nirayapālā. <bold>Hantāraṃ janayantiyā</bold>ti mātughātakaṃ. <bold>Vālehī</bold>ti ayamakacivālehi veṭhetvā ayayantena pīḷayanti. <bold>Ta</bold>nti taṃ mātughātakaṃ. <bold>Pāyentī</bold>ti tassa pīḷiyamānassa ruhiraṃ gaḷitvā ayakapallaṃ pūreti. Atha naṃ yantato nīharanti, tāvadevassa sarīraṃ pākatikaṃ hoti. Taṃ pathaviyaṃ uttānaṃ nipajjāpetvā vilīnaṃ tambalohaṃ viya pakkuthitaṃ lohitaṃ pāyenti. <bold>Ogayha tiṭṭhatī</bold>ti taṃ bahūni vassasahassāni ayayantehi pīḷetvā jegucche duggandhe paṭikūle mahante gūthakalalaāvāṭe khipanti, so taṃ rahadaṃ ogayha ogāhitvā tiṭṭhati. <bold>Atikāyā</bold>ti ekadoṇikanāvappamāṇasarīrā. <bold>Ayomukhā</bold>ti ayasūcimukhā. <bold>Chaviṃ bhetvānā</bold>ti chavimādiṃ katvā yāva aṭṭhimpi bhetvā aṭṭhimiñjampi khādanti. <bold>Saṃgiddhā</bold>ti gadhitā mucchitā. Na kevalañca khādanteva, adhomaggādīhi pana pavisitvā mukhādīhi <pageBreak edition="Myanmar" number="5.0293" /> nikkhamanti, vāmapassādīhi pavisitvā dakkhiṇapassādīhi nikkhamanti, sakalampi sarīraṃ chiddāvachiddaṃ karonti, so tattha atidukkhapareto viravanto paccati. <bold>So cā</bold>ti so mātughātako ca taṃ sataporisaṃ nirayaṃ patto sasīsako nimuggova hoti, tañca kuṇapaṃ samantā yojanasataṃ pūtikaṃ hutvā vāyati. <bold>Mātugho</bold>ti mātughātako.</paragraph>
    <paragraph line="483">Evaṃ mahāsatto mātughātakānaṃ paccananirayaṃ dassetvā puna gabbhapātakānaṃ paccananirayaṃ dassento <pageBreak edition="Vipassana Research Institut" number="5.0268" /> gāthamāha. <bold>Khuradhāramanukkammā</bold>ti khuradhāranirayaṃ atikkamitvā. Tattha kira nirayapālā mahantamahante khure upari dhāre katvā santharanti, tato yāhi gabbhapātanakharabhesajjāni <pageBreak edition="Pali Text Society" number="5.0275" /> pivitvā gabbhā pātitā, tā gabbhapātiniyo itthiyo jalitehi āvudhehi pothentā anubandhanti, tā tikhiṇakhuradhārāsu khaṇḍākhaṇḍikā hutvā punappunaṃ uṭṭhāya taṃ durabhisambhavaṃ khuradhāranirayaṃ akkamantiyo atikkamitvā nirayapālehi anubaddhā duggaṃ duratikkamaṃ visamaṃ vetaraṇiṃ nadiṃ patanti. Tattha kammakāraṇaṃ <bold>nimijātake</bold> (jā. 2.22.421 ādayo) āvi bhavissati.</paragraph>
    <paragraph line="484">Evaṃ gabbhapātinīnaṃ nirayaṃ dassetvā mahāsatto yattha paradārikā ca aticāriniyo ca patantā paccanti, taṃ kaṇṭakasimbalinirayaṃ dassento <bold>‘‘ayomayā’’</bold>tiādimāha. Tattha <bold>ubhato abhilambantī</bold>ti vetaraṇiyā ubhosu tīresu tāsaṃ simbalīnaṃ sākhā olambanti. <bold>Te accimanto</bold>ti te pajjalitasarīrā sattā accimanto hutvā tiṭṭhanti. <bold>Yojana</bold>nti tigāvutaṃ tesaṃ sarīraṃ, tato uṭṭhitajālāya pana saddhiṃ yojanaubbedhā honti. <bold>Ete vajantī</bold>ti te paradārikā sattā nānāvidhehi āvudhehi koṭṭiyamānā ete simbaliniraye abhiruhanti. <bold>Te patantī</bold>ti te bahūni vassasahassāni rukkhaviṭapesu laggā jhāyitvā puna nirayapālehi āvudhehi vihatā vivattā hutvā parivattitvā adhosīsakā patanti. <bold>Puthū</bold>ti bahū. <bold>Vinividdhaṅgā</bold>ti tesaṃ tato patanakāle heṭṭhā ayapathavito sūlāni uṭṭhahitvā tesaṃ matthakaṃ paṭicchanti, tāni tesaṃ adhomaggena nikkhamanti, te evaṃ sūlesu viddhasarīrā cirarattā sayanti. <bold>Dīgha</bold>nti supinepi niddaṃ alabhantā dīgharattaṃ jaggantīti attho. <bold>Ratyā vivasāne</bold>ti rattīnaṃ accayena, cirakālātikkamenāti attho <pageBreak edition="Myanmar" number="5.0294" />. <bold>Pavajjantī</bold>ti saṭṭhiyojanikaṃ jalitaṃ lohakumbhiṃ kappena saṇṭhitaṃ jalitatambaloharasapuṇṇaṃ lohakumbhiṃ nirayapālehi khittā paccanti. <bold>Dussīlā</bold>ti paradārikā.</paragraph>
    <paragraph line="485">Evaṃ mahāsatto paradārikaaticārikānaṃ paccanasimbalinirayaṃ dassetvā ito paraṃ sāmikavattasassusasuravattādīni apūrentīnaṃ paccanaṭṭhānaṃ pakāsento <bold>‘‘yā cā’’</bold>tiādimāha. Tattha <bold>atimaññatī</bold>ti <bold>bhisajātake</bold> (jā. 1.14.78 ādayo) vuttaṃ sāmikavattaṃ akarontī atikkamitvā maññati. <bold>Jeṭṭhaṃ vā</bold>ti sāmikassa jeṭṭhabhātaraṃ. <bold>Nanandara</bold>nti sāmikassa bhaginiṃ. Etesampi hi aññatarassa hatthapādapiṭṭhiparikammanhāpanabhojanādibhedaṃ vattaṃ apūrentī tesu hirottappaṃ anupaṭṭhapentī te atimaññati nāma, sāpi niraye nibbatti. <bold>Vaṅkenā</bold>ti tassā sāmikavattādīnaṃ aparipūrikāya sāmikādayo akkositvā paribhāsitvā niraye nibbattāya lohapathaviyaṃ <pageBreak edition="Vipassana Research Institut" number="5.0269" /> nipajjāpetvā ayasaṅkunā mukhaṃ vivaritvā balisena jivhaggaṃ nibbahanti, rajjubandhanena sabandhanaṃ kaḍḍhanti. <bold>Kimina</bold>nti kimibharitaṃ. Idaṃ vuttaṃ hoti – mahārāja, so nerayikasatto evaṃ nikkaḍḍhitaṃ attano byāmena byāmamattaṃ jivhaṃ āvudhehi koṭṭitakoṭṭitaṭṭhāne sañjātehi mahādoṇippamāṇehi kimīhi bharitaṃ passati. <bold>Viññāpetuṃ na sakkotī</bold>ti nirayapāle yācitukāmopi kiñci vattuṃ na sakkoti. <bold>Tāpane</bold>ti evaṃ sā tattha bahūni vassasahassāni paccitvā puna tāpanamahāniraye paccati.</paragraph>
    <paragraph line="486">Evaṃ mahāsatto sāmikavattasassusasuravattādīni apūrentīnaṃ paccananirayaṃ dassetvā idāni sūkarikādīnaṃ paccananiraye dassento <bold>‘‘orabbhikā’’</bold>tiādimāha <pageBreak edition="Pali Text Society" number="5.0276" />. Tattha <bold>avaṇṇe vaṇṇakārakā</bold>ti pesuññakārakā. <bold>Khāranadi</bold>nti ete orabbhikādayo etehi sattiādīhi haññamānā vetaraṇiṃ nadiṃ patantīti attho. Sesāni orabbhikādīnaṃ paccanaṭṭhānāni nimijātake āvi bhavissanti. <bold>Kuṭakārī</bold>ti kūṭavinicchayassa ceva tulākūṭādīnañca kārake sandhāyetaṃ vuttaṃ. Tattha kūṭavinicchayakūṭaṭṭakārakakūṭaagghāpanikānaṃ paccananirayā nimijātake āvi bhavissanti. <bold>Vanta</bold>nti vamitakaṃ. <bold>Durattāna</bold>nti duggatattabhāvānaṃ. Idaṃ vuttaṃ hoti – mahārāja, te durattabhāvā sattā ayakūṭehi matthake bhijjamāne vamanti, tato taṃ vantaṃ jalitaayakapallehi tesu ekaccānaṃ mukhe khipanti <pageBreak edition="Myanmar" number="5.0295" />, iti te paresaṃ vantaṃ bhuñjanti nāma. <bold>Bheraṇḍakā</bold>ti siṅgālā. <bold>Vipphandamāna</bold>nti adhomukhaṃ nipajjāpitaṃ nikkaḍḍhitajivhaṃ ito cito ca vipphandamānaṃ. <bold>Migenā</bold>ti okacārakamigena. <bold>Pakkhinā</bold>ti tathārūpeneva. <bold>Gantā te</bold>ti gantāro te. <bold>Nirayussada</bold>nti ussadanirayaṃ. Pāḷiyaṃ pana ‘‘nirayaṃ adho’’ti likhitaṃ. Ayaṃ pana nirayo nimijātake āvi bhavissatīti.</paragraph>
    <paragraph line="487">Iti mahāsatto ettake niraye dassetvā idāni devalokavivaraṇaṃ katvā rañño devaloke dassento āha –</paragraph>
    <hangnum line="488" number="133"></hangnum>
    <gatha1 line="489"> ‘‘Santo ca uddhaṃ gacchanti, suciṇṇenidha kammunā;</gatha1>
    <gathalast line="490">Suciṇṇassa phalaṃ passa, saindā devā sabrahmakā.</gathalast>
    <hangnum line="491" number="134"></hangnum>
    <gatha1 line="492"> ‘‘Taṃ taṃ brūmi mahārāja, dhammaṃ raṭṭhapatī cara;</gatha1>
    <gathalast line="493">Tathā rāja carāhi dhammaṃ, yathā taṃ suciṇṇaṃ nānutappeyya pacchā’’ti.</gathalast>
    <paragraph line="494">Tattha <pageBreak edition="Vipassana Research Institut" number="5.0270" /><bold>santo</bold>ti kāyādīhi upasantā. <bold>Uddha</bold>nti devalokaṃ. <bold>Saindā</bold>ti tattha tattha indehi saddhiṃ. Mahāsatto hissa cātumahārājādike deve dassento, ‘‘mahārāja, cātumahārājike deve passa, cattāro mahārājāno passa, tāvatiṃse passa, sakkaṃ passā’’ti evaṃ sabbepi saindake sabrahmake ca deve dassento ‘‘idampi suciṇṇassa phalaṃ idampi phala’’nti dassesi. <bold>Taṃ taṃ brūmī</bold>ti tasmā taṃ bhaṇāmi. <bold>Dhamma</bold>nti ito paṭṭhāya pāṇātipātādīni pañca verāni pahāya dānādīni puññāni karohīti. <bold>Yathā taṃ suciṇṇaṃ nānutappeyyā</bold>ti yathā taṃ dānādipuññakammaṃ suciṇṇaṃ pitughātakammapaccayaṃ vippaṭisāraṃ paṭicchādetuṃ samatthatāya taṃ nānutappeyya, tathā taṃ suciṇṇaṃ cara, bahuṃ puññaṃ karohīti attho.</paragraph>
    <paragraph line="495">So <pageBreak edition="Pali Text Society" number="5.0277" /> mahāsattassa dhammakathaṃ sutvā tato paṭṭhāya assāsaṃ paṭilabhi. Bodhisatto pana kiñci kālaṃ tattha vasitvā attano vasanaṭṭhānaññeva gato.</paragraph>
    <paragraph line="496">Satthā <pageBreak edition="Myanmar" number="5.0296" /> imaṃ dhammadesanaṃ āharitvā ‘‘na, bhikkhave, idāneva, pubbepesa mayā assāsitoyevā’’ti vatvā jātakaṃ samodhānesi ‘‘tadā rājā ajātasattu ahosi, isigaṇo buddhaparisā, saṃkiccapaṇḍito pana ahameva ahosi’’nti.</paragraph>
    <centered line="497">Saṃkiccajātakavaṇṇanā dutiyā.</centered>
    <paragraph line="498">Jātakuddānaṃ –</paragraph>
    <gatha1 line="499">Atha saṭṭhinipātamhi, suṇātha mama bhāsitaṃ;</gatha1>
    <gatha2 line="500">Jātakasavhayano pavaro, soṇakaarindamasavhayano;</gatha2>
    <gathalast line="501">Tathā vuttarathesabhakiccavaroti.</gathalast>
    <centered line="502">Saṭṭhinipātavaṇṇanā niṭṭhitā.</centered>
  </content>
</document>