<?xml version="1.0"?>
<document>
<metadata>
<normativeSource>http://tipitaka.org/romn/cscd/s0514a1.att1.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/jataka-atthakatha-5/18. pannasanipato.xml</archivePath>
<titlePath>18. Paṇṇāsanipāto - Jātaka-aṭṭhakathā-5 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">18. Paṇṇāsanipāto</chapter>
<hangnum line="2"></hangnum>
<paragraph line="3"> [526] 1. Niḷinikājātakavaṇṇanā</paragraph>
<paragraph line="4"><bold>Uddayhate</bold><pageBreak edition="V" number="5.0184" /><pageBreak edition="P" number="5.0193" /><pageBreak edition="M" number="5.0203" /><bold>janapado</bold>ti idaṃ satthā jetavane viharanto purāṇadutiyikāpalobhanaṃ ārabba kathesi. Kathento ca taṃ bhikkhuṃ ‘‘kena ukkaṇṭhāpitosī’’ti pucchitvā ‘‘purāṇadutiyikāyā’’ti vutte ‘‘na esā kho, bhikkhu, idāneva tava anatthakārikā, pubbepi tvaṃ etaṃ nissāya jhānā parihāyitvā mahāvināsaṃ patto’’ti vatvā atītaṃ āhari.</paragraph>
<paragraph line="5">Atīte bārāṇasiyaṃ brahmadatte rajjaṃ kārente bodhisatto udiccabrāhmaṇamahāsālakule nibbattitvā vayappatto uggahitasippo isipabbajjaṃ pabbijitvā jhānābhiññā nibbattetvā himavantapadese vāsaṃ kappesi. Alambusājātake vuttanayeneva taṃ paṭicca ekā migī gabbhaṃ paṭilabhitvā puttaṃ vijāyi, ‘‘isisiṅgo’’tvevassa nāmaṃ ahosi. Atha naṃ pitā vayappattaṃ pabbājetvā kasiṇaparikammaṃ uggaṇhāpesi. So nacirasseva jhānābhiññā uppādetvā jhānasukhena kīḷi, ghoratapo paramadhitindriyo ahosi. Tassa sīlatejena sakkassa bhavanaṃ kampi. Sakko āvajjento taṃ kāraṇaṃ ñatvā ‘‘upāyenassa sīlaṃ bhindissāmī’’ti tīṇi saṃvaccharāni sakalakāsiraṭṭhe vuṭṭhiṃ nivāresi, raṭṭhaṃ aggidaḍḍhaṃ viya ahosi. Sasse asampajjamāne dubbhikkhapīḷitā manussā sannipatitvā rājaṅgaṇe upakkosiṃsu. Atha ne rājā vātapāne ṭhito ‘‘kiṃ eta’’nti pucchi. ‘‘Mahārāja, tīṇi <pageBreak edition="P" number="5.0194" /> saṃvaccharāni devassa avassantattā sakalaraṭṭhaṃ uddayhati, manussā dukkhitā, devaṃ vassāpehi, devā’’ti. Rājā sīlaṃ samādiyitvā uposathaṃ upavasantopi vassaṃ vassāpetuṃ nāsakkhi.</paragraph>
<paragraph line="6">Tasmiṃ kāle sakko aḍḍharattasamaye tassa sirigabbhaṃ pavisitvā ekobhāsaṃ katvā vehāse aṭṭhāsi. Rājā taṃ disvā ‘‘kosi tva’’nti pucchi. ‘‘Sakkohamasmī’’ti. ‘‘Kenatthenāgatosī’’ti? ‘‘Vassati te, mahārāja <pageBreak edition="M" number="5.0204" />, raṭṭhe devo’’ti? ‘‘Na vassatī’’ti. ‘‘Jānāsi panassa avassanakāraṇa’’nti? ‘‘Na jānāmi, sakkā’’ti. ‘‘Mahārāja, himavantapadese <pageBreak edition="V" number="5.0185" /> isisiṅgo nāma tāpaso paṭivasati ghoratapo paramadhitindriyo. So nibaddhaṃ deve vassante kujjhitvā ākāsaṃ olokesi, tasmā devo na vassatī’’ti. ‘‘Idāni panettha kiṃ kātabba’’nti? ‘‘Tassa tape bhinne devo vassissatī’’ti. ‘‘Ko panassa tapaṃ bhindituṃ samattho’’ti? ‘‘Dhītā te, mahārāja, niḷinikā samatthā, taṃ pakkosāpetvā ‘asukaṭṭhānaṃ nāma gantvā tāpasassa tapaṃ bhindāhī’ti pesehī’’ti. Evaṃ so rājānaṃ anusāsitvā sakaṭṭhānameva agamāsi. Rājā punadivase amaccehi saddhiṃ mantetvā dhītaraṃ pakkosāpetvā paṭhamaṃ gāthamāha –</paragraph>
<hangnum line="7" number="1"></hangnum>
<gatha1 line="8"> ‘‘Uddayhate janapado, raṭṭhañcāpi vinassati;</gatha1>
<gathalast line="9">Ehi niḷinike gaccha, taṃ me brāhmaṇamānayā’’ti.</gathalast>
<paragraph line="10">Tattha <bold>taṃ me</bold>ti taṃ mama anatthakāriṃ brāhmaṇaṃ attano vasaṃ ānehi, kilesarativasenassa sīlaṃ bhindāhīti.</paragraph>
<paragraph line="11">Taṃ sutvā sā dutiyaṃ gāthamāha –</paragraph>
<hangnum line="12" number="2"></hangnum>
<gatha1 line="13"> ‘‘Nāhaṃ dukkhakkhamā rāja, nāhaṃ addhānakovidā;</gatha1>
<gathalast line="14">Kathaṃ ahaṃ gamissāmi, vanaṃ kuñjarasevita’’nti.</gathalast>
<paragraph line="15">Tattha <bold>dukkhakkhamā</bold>ti ahaṃ, mahārāja, dukkhassa khamā na homi, addhānampi na jānāmi, sāhaṃ kathaṃ gamissāmīti.</paragraph>
<paragraph line="16">Tato rājā dve gāthāyo abhāsi –</paragraph>
<hangnum line="17" number="3"></hangnum>
<gatha1 line="18"> ‘‘Phītaṃ janapadaṃ gantvā, hatthinā ca rathena ca;</gatha1>
<gathalast line="19">Dārusaṅghāṭayānena, evaṃ gaccha niḷinike.</gathalast>
<hangnum line="20" number="4"></hangnum>
<gatha1 line="21"> ‘‘Hatthiassarathe <pageBreak edition="P" number="5.0195" /> pattī, gacchevādāya khattiye;</gatha1>
<gathalast line="22">Taveva vaṇṇarūpena, vasaṃ tamānayissasī’’ti.</gathalast>
<paragraph line="23">Tattha <pageBreak edition="V" number="5.0186" /><bold>dārusaṅghāṭayānenā</bold>ti, amma, niḷinike na tvaṃ padasā gamissasi, phītaṃ pana subhikkhaṃ khemaṃ attano janapadaṃ hatthivāhanehi ca rathavāhanehi ca <pageBreak edition="M" number="5.0205" /> gantvā tato parampi ajjhokāse paṭicchannena vayhādinā udakaṭṭhāne nāvāsaṅkhātena dārusaṅghāṭayānena gaccha. <bold>Vaṇṇarūpenā</bold>ti evaṃ akilamamānā gantvā tava vaṇṇena ceva rūpasampadāya ca taṃ brāhmaṇaṃ attano vasaṃ ānayissasīti.</paragraph>
<paragraph line="24">Evaṃ so dhītarā saddhiṃ akathetabbampi raṭṭhaparipālanaṃ nissāya kathesi. Sāpi ‘‘sādhū’’ti sampaṭicchi. Athassā sabbaṃ dātabbayuttakaṃ datvā amaccehi saddhiṃ uyyojesi. Amaccā taṃ ādāya paccantaṃ patvā tattha khandhāvāraṃ nivāsāpetvā rājadhītaraṃ ukkhipāpetvā vanacarakena desitena maggena himavantaṃ pavisitvā pubbaṇhasamaye tassa assamapadassa samīpaṃ pāpuṇiṃsu. Tasmiṃ khaṇe bodhisatto puttaṃ assamapade nivāsāpetvā sayaṃ phalāphalatthāya araññaṃ paviṭṭho hoti. Vanacarako sayaṃ assamaṃ agantvā tassa pana dassanaṭṭhāne ṭhatvā niḷinikāya taṃ dassento dve gāthā abhāsi –</paragraph>
<hangnum line="25" number="5"></hangnum>
<gatha1 line="26"> ‘‘Kadalīdhajapaññāṇo, ābhujīparivārito;</gatha1>
<gathalast line="27">Eso padissati rammo, isisiṅgassa assamo.</gathalast>
<hangnum line="28" number="6"></hangnum>
<gatha1 line="29"> ‘‘Eso aggissa saṅkhāto, eso dhūmo padissati;</gatha1>
<gathalast line="30">Maññe no aggiṃ hāpeti, isisiṅgo mahiddhiko’’ti.</gathalast>
<paragraph line="31">Tattha kadalīsaṅkhātā dhajā paññāṇaṃ assāti <bold>kadalīdhajapaññāṇo. Ābhujīparivārito</bold>ti bhujapattavanaparikkhitto. <bold>Saṅkhāto</bold>ti eso aggi assa isisiṅgassa jhānena saṅkhāto paccakkhagato jalati. <bold>Maññe no aggi</bold>nti aggiṃ no hāpeti juhati paricaratīti maññāmi.</paragraph>
<paragraph line="32">Amaccāpi bodhisattassa araññaṃ paviṭṭhavelāya assamaṃ parivāretvā ārakkhaṃ ṭhapetvā rājadhītaraṃ isivesaṃ gāhāpetvā <pageBreak edition="P" number="5.0196" /> suvaṇṇacīrakena nivāsanapārupanaṃ katvā sabbālaṅkārehi alaṅkaritvā tantubaddhaṃ cittageṇḍukaṃ gāhāpetvā assamapadaṃ pesetvā sayaṃ bahi rakkhantā aṭṭhaṃsu. Sā tena geṇḍukena kīḷantī caṅkamakoṭiyaṃ otari. Tasmiṃ khaṇe isisiṅgo paṇṇasāladvāre pāsāṇaphalake nisinno hoti. So taṃ āgacchantiṃ disvā bhītatasito uṭṭhāya paṇṇasālaṃ <pageBreak edition="V" number="5.0187" /> pavisitvā aṭṭhāsi <pageBreak edition="M" number="5.0206" />. Sāpissa paṇṇasāladvāraṃ gantvā kīḷiyeva. Satthā tañca tato uttari ca atthaṃ pakāsento tisso gāthā abhāsi –</paragraph>
<hangnum line="33" number="7"></hangnum>
<gatha1 line="34"> ‘‘Tañca disvāna āyantiṃ, āmuttamaṇikuṇḍalaṃ;</gatha1>
<gathalast line="35">Isisiṅgo pāvisi bhīto, assamaṃ paṇṇachādanaṃ.</gathalast>
<hangnum line="36" number="8"></hangnum>
<gatha1 line="37"> ‘‘Assamassa ca sā dvāre, geṇḍukenassa kīḷati;</gatha1>
<gathalast line="38">Vidaṃsayantī aṅgāni, guyhaṃ pakāsitāni ca.</gathalast>
<hangnum line="39" number="9"></hangnum>
<gatha1 line="40"> ‘‘Tañca disvāna kīḷantiṃ, paṇṇasālagato jaṭī;</gatha1>
<gathalast line="41">Assamā nikkhamitvāna, idaṃ vacanamabravī’’ti.</gathalast>
<paragraph line="42">Tattha <bold>geṇḍukenassā</bold>ti assa isisiṅgassa assamadvāre geṇḍukena kīḷati. <bold>Vidaṃsayantī</bold>ti dassentī. <bold>Guyhaṃ pakāsitāni cā</bold>ti guyhañca rahassaṅgaṃ pakāsitāni ca pākaṭāni mukhahatthādīni. <bold>Abravī</bold>ti so kira paṇṇasālāya ṭhatvā cintesi – ‘‘sacāyaṃ yakkho bhaveyya, paṇṇasālaṃ pavisitvā maṃ murumurāpetvā khādeyya, nāyaṃ yakkho, tāpaso bhavissatī’’ti assamā nikkhamitvā pucchanto gāthamāha –</paragraph>
<hangnum line="43" number="10"></hangnum>
<gatha1 line="44"> ‘‘Ambho ko nāma so rukkho, yassa tevaṃgataṃ phalaṃ;</gatha1>
<gathalast line="45">Dūrepi khittaṃ pacceti, na taṃ ohāya gacchatī’’ti.</gathalast>
<paragraph line="46">Tattha <bold>yassa tevaṃgataṃ phala</bold>nti yassa tava rukkhassa evaṃgatikaṃ manoramaṃ phalaṃ. <bold>Ko nāma so rukkho</bold>ti citrageṇḍukassa adiṭṭhapubbattā ‘‘rukkhaphalena tena bhavitabba’’nti maññamāno evaṃ pucchati.</paragraph>
<paragraph line="47">Athassa sā rukkhaṃ ācikkhantī gāthamāha –</paragraph>
<hangnum line="48" number="11"></hangnum>
<gatha1 line="49"> ‘‘Assamassa mama brahme, samīpe gandhamādane;</gatha1>
<gatha2 line="50">Bahavo tādisā rukkhā, yassa tevaṃgataṃ phalaṃ;</gatha2>
<gathalast line="51">Dūrepi khittaṃ pacceti, na maṃ ohāya gacchatī’’ti.</gathalast>
<paragraph line="52">Tattha <pageBreak edition="V" number="5.0188" /><pageBreak edition="P" number="5.0197" /><bold>samīpe gandhamādane</bold>ti gandhamādanapabbate mama assamassa samīpe. <bold>Yassa tevaṃgata</bold>nti yassa evaṃgataṃ, <bold>ta</bold>-kāro byañjanasandhikaroti.</paragraph>
<paragraph line="53">Iti <pageBreak edition="M" number="5.0207" /> sā musāvādaṃ abhāsi. Itaropi saddahitvā ‘‘tāpaso eso’’ti saññāya paṭisanthāraṃ karonto gāthamāha –</paragraph>
<hangnum line="54" number="12"></hangnum>
<gatha1 line="55"> ‘‘Etū bhavaṃ assamimaṃ adetu, pajjañca bhakkhañca paṭiccha dammi;</gatha1>
<gathalast line="56">Idamāsanaṃ atra bhavaṃ nisīdatu, ito bhavaṃ mūlaphalāni bhuñjatū’’ti.</gathalast>
<paragraph line="57">Tattha <bold>assamima</bold>nti assamaṃ imaṃ bhavaṃ pavisatu. <bold>Adetū</bold>ti yathāsannihitaṃ āhāraṃ paribhuñjatu. <bold>Pajja</bold>nti pādabbhañjanaṃ. <bold>Bhakkha</bold>nti madhuraphalāphalaṃ. <bold>Paṭicchā</bold>ti paṭiggaṇha. <bold>Idamāsana</bold>nti paviṭṭhakāle evamāha.</paragraph>
<paragraph line="58">Tassā paṇṇasālaṃ pavisitvā kaṭṭhattharaṇe nisīdantiyā suvaṇṇacīrake dvidhā gate sarīraṃ appaṭicchannaṃ ahosi. Tāpaso mātugāmasarīrassa adiṭṭhapubbattā taṃ disvā ‘‘vaṇṇo eso’’ti saññāya evamāha –</paragraph>
<hangnum line="59" number="13"></hangnum>
<gatha1 line="60"> ‘‘Kiṃ te idaṃ ūrūnamantarasmiṃ, supicchitaṃ kaṇharivappakāsati;</gatha1>
<gathalast line="61">Akkhāhi me pucchito etamatthaṃ, kose nu te uttamaṅgaṃ paviṭṭha’’nti.</gathalast>
<paragraph line="62">Tattha <bold>supicchita</bold>nti dvinnaṃ ūrūnaṃ samāgamakāle suphusitaṃ sippipuṭamukhasaṇṭhānaṃ. Subhalakkhaṇena hi asamannāgatāya taṃ ṭhānaṃ āvāṭadhātukaṃ hoti, samannāgatāya abbhunnataṃ sippipuṭamukhasaṇṭhānaṃ. <bold>Kaṇharivappakāsatī</bold>ti ubhosu passesu kāḷakaṃ viya khāyati. <bold>Kose nu te uttamaṅgaṃ paviṭṭha</bold>nti tava uttamaṅgaṃ liṅgasaṇṭhānaṃ na paññāyati, kiṃ nu taṃ tava sarīrasaṅkhāte kose paviṭṭhanti pucchati.</paragraph>
<paragraph line="63">Atha naṃ sā vañcayantī gāthādvayamāha –</paragraph>
<hangnum line="64" number="14"></hangnum>
<gatha1 line="65"> ‘‘Ahaṃ vane mūlaphalesanaṃ caraṃ, āsādayiṃ acchaṃ sughorarūpaṃ;</gatha1>
<gathalast line="66">So <pageBreak edition="P" number="5.0198" /> maṃ patitvā sahasājjhapatto, panujja maṃ abbahi uttamaṅgaṃ.</gathalast>
<hangnum line="67" number="15"></hangnum>
<gatha1 line="68"> ‘‘Svāyaṃ <pageBreak edition="V" number="5.0189" /><pageBreak edition="M" number="5.0208" /> vaṇo khajjati kaṇḍuvāyati, sabbañca kālaṃ na labhāmi sātaṃ;</gatha1>
<gathalast line="69">Paho bhavaṃ kaṇḍumimaṃ vinetuṃ, kurutaṃ bhavaṃ yācito brāhmaṇattha’’nti.</gathalast>
<paragraph line="70">Tattha <bold>āsādayi</bold>nti ghaṭṭesiṃ, āgacchantaṃ disvā leḍḍunā paharinti attho. <bold>Patitvā</bold>ti upadhāvitvā. <bold>Sahasājjhappatto</bold>ti mamaṃ sahasā ajjhappatto sampatto. <bold>Panujjā</bold>ti atha maṃ potetvā. <bold>Abbahī</bold>ti mukhena mama uttamaṅgaṃ luñcitvā pakkāmi, tato paṭṭhāya imasmiṃ ṭhāne vaṇo jāto. <bold>Svāya</bold>nti so ayaṃ tato paṭṭhāya mayhaṃ vaṇo khajjati ceva kaṇḍuvañca karoti, tappaccayā sāhaṃ sabbakālaṃ kāyikacetasikasukhaṃ na labhāmi. <bold>Paho</bold>ti pahu samattho. <bold>Brāhmaṇattha</bold>nti bhavaṃ mayā yācito imaṃ brāhmaṇassa atthaṃ karotu, idaṃ me dukkhaṃ harāhīti vadati.</paragraph>
<paragraph line="71">So tassā musāvādaṃ ‘‘sabhāvo’’ti saddahitvā ‘‘sace te evaṃ sukhaṃ hoti, karissāmī’’ti taṃ padesaṃ oloketvā anantaraṃ gāthamāha –</paragraph>
<hangnum line="72" number="16"></hangnum>
<gatha1 line="73"> ‘‘Gambhīrarūpo te vaṇo salohito, apūtiko vaṇagandho mahā ca;</gatha1>
<gathalast line="74">Karomi te kiñci kasāyayogaṃ, yathā bhavaṃ paramasukhī bhaveyyā’’ti.</gathalast>
<paragraph line="75">Tattha <bold>salohito</bold>ti rattobhāso. <bold>Apūtiko</bold>ti pūtimaṃsarahito. <bold>Vaṇagandho</bold>ti thokaṃ duggandho. <bold>Kasāyayoga</bold>nti ahaṃ keci rukkhakasāye gahetvā tava ekaṃ kasāyayogaṃ karomīti.</paragraph>
<paragraph line="76">Tato niḷinikā gāthamāha</paragraph>
<hangnum line="77" number="17"></hangnum>
<gatha1 line="78"> ‘‘Na mantayogā na kasāyayogā, na osadhā brahmacāri kamanti;</gatha1>
<gathalast line="79">Yaṃ te mudu tena vinehi kaṇḍuṃ, yathā ahaṃ paramasukhī bhaveyya’’nti.</gathalast>
<paragraph line="80">Tattha <pageBreak edition="P" number="5.0199" /><pageBreak edition="M" number="5.0209" /><bold>kamantī</bold>ti, bho brahmacāri, imasmiṃ mama vaṇe neva mantayogā, na kasāyayogā, na pupphaphalādīni osadhāni kamanti, anekavāraṃ katehipi tehi etassa phāsukabhāvo na bhūtapubbo. Yaṃ pana te etaṃ mudu aṅgajātaṃ, tena ghaṭṭiyamānasseva tassa kaṇḍu na hoti, tasmā tena vinehi kaṇḍunti.</paragraph>
<paragraph line="81">So <pageBreak edition="V" number="5.0190" /> ‘‘saccaṃ eso bhaṇatī’’ti sallakkhetvā ‘‘methunasaṃsaggena sīlaṃ bhijjati, jhānaṃ antaradhāyatī’’ti ajānanto mātugāmassa adiṭṭhapubbattā methunadhammassa ca ajānanabhāvena ‘‘bhesajja’’nti vadantiyā tāya methunaṃ paṭisevi. Tāvadevassa sīlaṃ bhijji, jhānaṃ parihāyi. So dve tayo vāre saṃsaggaṃ katvā kilanto hutvā nikkhamitvā saraṃ oruyha nhatvā paṭippassaddhadaratho āgantvā paṇṇasālāyaṃ nisīditvā punapi taṃ ‘‘tāpaso’’ti maññamāno vasanaṭṭhānaṃ pucchanto gāthamāha –</paragraph>
<hangnum line="82" number="18"></hangnum>
<gatha1 line="83"> ‘‘Ito nu bhoto katamena assamo, kacci bhavaṃ abhiramasi araññe;</gatha1>
<gathalast line="84">Kacci nu te mūlaphalaṃ pahūtaṃ, kacci bhavantaṃ na vihiṃsanti vāḷā’’ti.</gathalast>
<paragraph line="85">Tattha <bold>katamenā</bold>ti ito katamena disābhāgena bhoto assamo. <bold>Bhava</bold>nti ālapanametaṃ.</paragraph>
<paragraph line="86">Tato niḷinikā catasso gāthāyo abhāsi –</paragraph>
<hangnum line="87" number="19"></hangnum>
<gatha1 line="88"> ‘‘Ito ujuṃ uttarāyaṃ disāyaṃ, khemā nadī himavatā pabhāvī;</gatha1>
<gathalast line="89">Tassā tīre assamo mayha rammo, aho bhavaṃ assamaṃ mayhaṃ passe.</gathalast>
<hangnum line="90" number="20"></hangnum>
<gatha1 line="91"> ‘‘Ambā ca sālā tilakā ca jambuyo, uddālakā pāṭaliyo ca phullā;</gatha1>
<gathalast line="92">Samantato kimpurisābhigītaṃ, aho bhavaṃ assamaṃ mayhaṃ passe.</gathalast>
<hangnum line="93" number="21"></hangnum>
<gatha1 line="94"> ‘‘Tālā <pageBreak edition="M" number="5.0210" /> ca mūlā ca phalā ca mettha, vaṇṇena gandhena upetarūpaṃ;</gatha1>
<gathalast line="95">Taṃ <pageBreak edition="P" number="5.0200" /> bhūmibhāgehi upetarūpaṃ, aho bhavaṃ assamaṃ mayhaṃ passe.</gathalast>
<hangnum line="96" number="22"></hangnum>
<gatha1 line="97"> ‘‘Phalā ca mūlā ca pahūtamettha, vaṇṇena gandhena rasenupetā;</gatha1>
<gathalast line="98">Āyanti ca luddakā taṃ padesaṃ, mā me tato mūlaphalaṃ ahāsu’’nti.</gathalast>
<paragraph line="99">Tattha <bold>uttarāya</bold>nti uttarāya. <bold>Khemā</bold>ti evaṃnāmikā nadī. <bold>Himavatā pabhāvī</bold>ti himavantato pavattati. <bold>Aho</bold>ti patthanatthe nipāto. <bold>Uddālakā</bold>ti vātaghātakā. <bold>Kimpurisābhigīta</bold>nti samantato parivāretvā madhurasaddena gāyantehi kimpurisehi abhigītaṃ. <bold>Tālā ca mūlā ca phalā ca metthā</bold>ti ettha mama assame pāsādikā tālarukkhā ca tesaññeva vaṇṇagandhādisampannā kandasaṅkhātā <pageBreak edition="V" number="5.0191" /> mūlā ca phalā ca. <bold>Pahūtametthā</bold>ti nānārukkhaphalā ca rukkhavallimūlā ca pahūtā ettha. <bold>Mā me tato</bold>ti taṃ mama assamapadaṃ sambahulā luddakā āgacchanti, mayā cettha āharitvā ṭhapitaṃ bahu madhurasamūlaphalāphalaṃ atthi, te mayi cirāyante mūlaphalāphalaṃ hareyyuṃ. Te tato mama mūlaphalāphalaṃ mā hariṃsu, tasmā sacepi mayā saddhiṃ āgantukāmo, ehi, no ce, ahaṃ gamissāmīti āha.</paragraph>
<paragraph line="100">Taṃ sutvā tāpaso yāva pitu āgamanā adhivāsāpetuṃ gāthamāha –</paragraph>
<hangnum line="101" number="23"></hangnum>
<gatha1 line="102"> ‘‘Pitā mamaṃ mūlaphalesanaṃ gato, idāni āgacchati sāyakāle;</gatha1>
<gathalast line="103">Ubhova gacchāmase assamaṃ taṃ, yāva pitā mūlaphalato etū’’ti.</gathalast>
<paragraph line="104">Tattha <bold>ubhova gacchāmase</bold>ti mama pitu ārocetvā ubhova gamissāma.</paragraph>
<paragraph line="105">Tato <pageBreak edition="M" number="5.0211" /> sā cintesi – ‘‘ayaṃ tāva araññeva vaḍḍhitabhāvena mama itthibhāvaṃ na jānāti, pitā panassa maṃ disvāva jānitvā ‘tvaṃ idha kiṃ karosī’ti kājakoṭiyā paharitvā sīsampi me bhindeyya, tasmiṃ anāgateyeva mayā gantuṃ vaṭṭati, āgamanakammampi me niṭṭhita’’nti. Sā tassa āgamanūpāyaṃ ācikkhantī itaraṃ gāthamāha –</paragraph>
<hangnum line="106" number="24"></hangnum>
<gatha1 line="107"> ‘‘Aññe <pageBreak edition="P" number="5.0201" /> bahū isayo sādhurūpā, rājīsayo anumagge vasanti;</gatha1>
<gathalast line="108">Teyeva pucchesi mamassamaṃ taṃ, te taṃ nayissanti mamaṃ sakāse’’ti.</gathalast>
<paragraph line="109">Tattha <bold>rājīsayo</bold>ti, samma, mayā na sakkā cirāyituṃ, aññe pana sādhusabhāvā rājisayo ca brāhmaṇisayo ca anumagge mama assamamaggapasse vasanti, ahaṃ tesaṃ ācikkhitvā gamissāmi, tvaṃ te puccheyyāsi, te taṃ mama santikaṃ nayissantīti.</paragraph>
<paragraph line="110">Evaṃ sā attano palāyanūpāyaṃ katvā paṇṇasālato nikkhamitvā taṃ olokentameva ‘‘tvaṃ nivattā’’ti vatvā āgamanamaggeneva amaccānaṃ santikaṃ agamāsi. Te taṃ gahetvā khandhāvāraṃ gantvā anupubbena bārāṇasiṃ pāpuṇiṃsu. Sakkopi taṃ divasameva tussitvā sakalaraṭṭhe devaṃ vassāpesi, tato subhikkhaṃ janapadaṃ ahosi. Isisiṅgatāpasassapi tāya pakkantamattāya eva kāye ḍāho uppajji. So kampanto paṇṇasālaṃ pavisitvā vākacīraṃ pārupitvā <pageBreak edition="V" number="5.0192" /> socanto nipajji. Bodhisatto sāyaṃ āgantvā puttaṃ apassanto ‘‘kahaṃ nu kho gato’’ti kājaṃ otāretvā paṇṇasālaṃ pavisitvā taṃ nipannakaṃ disvā ‘‘tāta, kiṃ karosī’’ti piṭṭhiṃ parimajjanto tisso gāthā abhāsi –</paragraph>
<hangnum line="111" number="25"></hangnum>
<gatha1 line="112"> ‘‘Na te kaṭṭhāni bhinnāni, na te udakamābhataṃ;</gatha1>
<gathalast line="113">Aggīpi te na hāpito, kiṃ nu mandova jhāyasi.</gathalast>
<hangnum line="114" number="26"></hangnum>
<gatha1 line="115"> ‘‘Bhinnāni kaṭṭhāni huto ca aggi, tapanīpi te samitā brahmacārī;</gatha1>
<gathalast line="116">Pīṭhañca mayhaṃ udakañca hoti, ramasi tuvaṃ brahmabhūto puratthā.</gathalast>
<hangnum line="117" number="27"></hangnum>
<gatha1 line="118"> ‘‘Abhinnakaṭṭhosi <pageBreak edition="M" number="5.0212" /> anābhatodako, ahāpitaggīsi asiddhabhojano;</gatha1>
<gathalast line="119">Na me tuvaṃ ālapasī mamajja, naṭṭhaṃ nu kiṃ cetasikañca dukkha’’nti.</gathalast>
<paragraph line="120">Tattha <pageBreak edition="P" number="5.0202" /><bold>bhinnānī</bold>ti araññato uddhaṭāni. <bold>Na hāpito</bold>ti na jalito. <bold>Bhinnānī</bold>ti pubbe tayā mamāgamanavelāya kaṭṭhāni uddhaṭāneva honti. <bold>Huto ca aggī</bold>ti aggi ca huto hoti. <bold>Tapanī</bold>ti visibbanaaggisaṅkhātā tapanīpi te samitāva sayameva saṃvidahitāva hoti. <bold>Pīṭha</bold>nti mama āsanatthāya pīṭhañca paññattameva hoti. <bold>Udakañcā</bold>ti pādadhovanaudakampi upaṭṭhāpitameva hoti. <bold>Brahmabhūto</bold>ti tuvampi ito puratthā seṭṭhabhūto imasmiṃ assame abhiramasi. <bold>Abhinnakaṭṭhosī</bold>ti so dāni ajja anuddhaṭakaṭṭhosi. <bold>Asiddhabhojano</bold>ti na te kiñci amhākaṃ kandamūlaṃ vā paṇṇaṃ vā seditaṃ. <bold>Mamajjā</bold>ti, mama putta, ajja na me tvaṃ ālapasi. <bold>Naṭṭhaṃ nu ki</bold>nti kiṃ nu te naṭṭhaṃ vā, kiṃ cetasikaṃ vā dukkhaṃ, akkhāhi me nipannakāraṇanti pucchati.</paragraph>
<paragraph line="121">So pitu vacanaṃ sutvā taṃ kāraṇaṃ kathento āha –</paragraph>
<hangnum line="122" number="28"></hangnum>
<gatha1 line="123"> ‘‘Idhāgamā jaṭilo brahmacārī, sudassaneyyo sutanū vineti;</gatha1>
<gathalast line="124">Nevātidīgho na panātirasso, sukaṇhakaṇhacchadanehi bhoto.</gathalast>
<hangnum line="125" number="29"></hangnum>
<gatha1 line="126"> ‘‘Amassujāto apurāṇavaṇṇī, ādhārarūpañca panassa kaṇṭhe;</gatha1>
<gathalast line="127">Dve yamā gaṇḍā ure sujātā, suvaṇṇatindukanibhā pabhassarā.</gathalast>
<hangnum line="128" number="30"></hangnum>
<gatha1 line="129"> ‘‘Mukhañca <pageBreak edition="V" number="5.0193" /> tassa bhusadassaneyyaṃ, kaṇṇesu lambanti ca kuñcitaggā;</gatha1>
<gathalast line="130">Te jotare carato māṇavassa, suttañca yaṃ saṃyamanaṃ jaṭānaṃ.</gathalast>
<hangnum line="131" number="31"></hangnum>
<gatha1 line="132"> ‘‘Aññā <pageBreak edition="M" number="5.0213" /> ca tassa saṃyamāni catasso, nīlā pītā lohitikā ca setā;</gatha1>
<gathalast line="133">Tā piṃsare carato māṇavassa, tiriṭisaṅghāriva pāvusamhi.</gathalast>
<hangnum line="134" number="32"></hangnum>
<gatha1 line="135"> ‘‘Na mikhalaṃ muñjamayaṃ dhāreti, na santhare no pana pabbajassa;</gatha1>
<gathalast line="136">Tā <pageBreak edition="P" number="5.0203" /> jotare jaghanantare vilaggā, sateratā vijjurivantalikkhe.</gathalast>
<hangnum line="137" number="33"></hangnum>
<gatha1 line="138"> ‘‘Akhīlakāni ca avaṇṭakāni, heṭṭhā nabhyā kaṭisamohitāni;</gatha1>
<gathalast line="139">Aghaṭṭitā niccakīḷaṃ karonti, haṃ tāta kiṃrukkhaphalāni tāni.</gathalast>
<hangnum line="140" number="34"></hangnum>
<gatha1 line="141"> ‘‘Jaṭā ca tassa bhusadassaneyyā, parosataṃ vellitaggā sugandhā;</gatha1>
<gathalast line="142">Dvedhā siro sādhu vibhattarūpo, aho nu kho mayha tathā jaṭāssu.</gathalast>
<hangnum line="143" number="35"></hangnum>
<gatha1 line="144"> ‘‘Yadā ca so pakirati tā jaṭāyo, vaṇṇena gandhena upetarūpā;</gatha1>
<gathalast line="145">Nīluppalaṃ vātasameritaṃva, tatheva saṃvāti panassamo ayaṃ.</gathalast>
<hangnum line="146" number="36"></hangnum>
<gatha1 line="147"> ‘‘Paṅko ca tassa bhusadassaneyyo, netādiso yādiso mayhaṃ kāye;</gatha1>
<gathalast line="148">So vāyati erito mālutena, vanaṃ yathā aggagimhe suphullaṃ.</gathalast>
<hangnum line="149" number="37"></hangnum>
<gatha1 line="150"> ‘‘Nihanti so rukkhaphalaṃ pathabyā, sucittarūpaṃ ruciraṃ dassaneyyaṃ;</gatha1>
<gathalast line="151">Khittañca tassa punarehi hatthaṃ, haṃ tāta kiṃrukkhaphalaṃ nu kho taṃ.</gathalast>
<hangnum line="152" number="38"></hangnum>
<gatha1 line="153"> ‘‘Dantā <pageBreak edition="M" number="5.0214" /> ca tassa bhusadassaneyyā, suddhā samā saṅkhavarūpapannā;</gatha1>
<gathalast line="154">Mano pasādenti vivariyamānā, na hi nūna so sākamakhādi tehi.</gathalast>
<hangnum line="155" number="39"></hangnum>
<gatha1 line="156"> ‘‘Akakkasaṃ aggaḷitaṃ muhuṃ muduṃ, ujuṃ anuddhataṃ acapalamassa bhāsitaṃ;</gatha1>
<gathalast line="157">Rudaṃ <pageBreak edition="P" number="5.0204" /> manuññaṃ karavīkasussaraṃ, hadayaṅgamaṃ rañjayateva me mano.</gathalast>
<hangnum line="158" number="40"></hangnum>
<gatha1 line="159"> ‘‘Bindussaro <pageBreak edition="V" number="5.0194" /> nātivisaṭṭhavākyo, na nūna sajjhāyamatippayutto;</gatha1>
<paragraph line="160">Icchāmi bho taṃ punadeva daṭṭhuṃ, mitto hi me māṇavohu puratthā.</paragraph>
<hangnum line="161" number="41"></hangnum>
<gatha1 line="162"> ‘‘Susandhi sabbattha vimaṭṭhimaṃ vaṇaṃ, puthū sujātaṃ kharapattasannibhaṃ;</gatha1>
<gathalast line="163">Teneva maṃ uttariyāna māṇavo, vivaritaṃ ūruṃ jaghanena piḷayi.</gathalast>
<hangnum line="164" number="42"></hangnum>
<gatha1 line="165"> ‘‘Tapanti ābhanti virocare ca, sateratā vijjurivantalikkhe;</gatha1>
<gathalast line="166">Bāhā mudū añjanalomasādisā, vicitravaṭṭaṅgulikāssa sobhare.</gathalast>
<hangnum line="167" number="43"></hangnum>
<gatha1 line="168"> ‘‘Akakkasaṅgo na ca dīghalomo, nakhāssa dīghā api lohitaggā;</gatha1>
<gathalast line="169">Mudūhi bāhāhi palissajanto, kalyāṇarūpo ramayaṃ upaṭṭhahi.</gathalast>
<hangnum line="170" number="44"></hangnum>
<gatha1 line="171"> ‘‘Dumassa tūlūpanibhā pabhassarā, suvaṇṇakambutalavaṭṭasucchavi;</gatha1>
<gathalast line="172">Hatthā mudū tehi maṃ samphusitvā, ito gato tena maṃ dahanti tāta.</gathalast>
<hangnum line="173" number="45"></hangnum>
<gatha1 line="174"> ‘‘Na <pageBreak edition="M" number="5.0215" /> nūna so khārividhaṃ ahāsi, na nūna so kaṭṭhāni sayaṃ abhañji;</gatha1>
<gathalast line="175">Na nūna so hanti dume kuṭhāriyā, na hissa hatthesu khilāni atthi.</gathalast>
<hangnum line="176" number="46"></hangnum>
<gatha1 line="177"> ‘‘Accho ca kho tassa vaṇaṃ akāsi, so maṃbravi ‘sukhitaṃ maṃ karohi’;</gatha1>
<gathalast line="178">Tāhaṃ <pageBreak edition="P" number="5.0205" /> kariṃ tena mamāsi sokhyaṃ, so cabravi ‘sukhitosmī’ti brahme.</gathalast>
<hangnum line="179" number="47"></hangnum>
<gatha1 line="180"> ‘‘Ayañca te māluvapaṇṇasanthatā, vikiṇṇarūpāva mayā ca tena ca;</gatha1>
<gathalast line="181">Kilantarūpā udake ramitvā, punappunaṃ paṇṇakuṭiṃ vajāma.</gathalast>
<hangnum line="182" number="48"></hangnum>
<gatha1 line="183"> ‘‘Na majja mantā paṭibhanti tāta, na aggihuttaṃ napi yaññatantaṃ;</gatha1>
<gathalast line="184">Na cāpi te mūlaphalāni bhuñje, yāva na passāmi taṃ brahmacāriṃ.</gathalast>
<hangnum line="185" number="49"></hangnum>
<gatha1 line="186"> ‘‘Addhā pajānāsi tuvampi tāta, yassaṃ disaṃ vasate brahmacārī;</gatha1>
<gathalast line="187">Taṃ maṃ disaṃ pāpaya tāta khippaṃ, mā te ahaṃ amarimassamamhi.</gathalast>
<hangnum line="188" number="50"></hangnum>
<gatha1 line="189"> ‘‘Vicitraphullañhi <pageBreak edition="V" number="5.0195" /> vanaṃ sutaṃ mayā, dijābhighuṭṭhaṃ dijasaṅghasevitaṃ;</gatha1>
<gathalast line="190">Taṃ maṃ vanaṃ pāpaya tāta khippaṃ, purā te pāṇaṃ vijahāmi assame’’ti.</gathalast>
<paragraph line="191">Tattha <bold>idhāgamā</bold>ti, tāta, imaṃ assamapadaṃ āgato. <bold>Sudassaneyyo</bold>ti suṭṭhu dassaneyyo. <bold>Sutanū</bold>ti suṭṭhu tanuko nātikiso nātithūlo <pageBreak edition="M" number="5.0216" />. <bold>Vinetī</bold>ti attano sarīrappabhāya assamapadaṃ ekobhāsaṃ viya vineti pūreti. <bold>Sukaṇhakaṇhacchadanehi bhoto</bold>ti, tāta, tassa bhoto sukaṇhehi kaṇhacchadanehi bhamaravaṇṇehi kesehi sukaṇhasīsaṃ sumajjitamaṇimayaṃ viya khāyati. <bold>Amassūjāto</bold>ti na tāvassa massu jāyati, taruṇoyeva. <bold>Apurāṇavaṇṇī</bold>ti acirapabbajito. <bold>Ādhārarūpañca panassa kaṇṭhe</bold>ti kaṇṭhe ca panassa amhākaṃ bhikkhābhājanaṭṭhapanaṃ pattādhārasadisaṃ piḷandhanaṃ atthīti muttāhāraṃ sandhāya vadati. <bold>Gaṇḍā</bold>ti thane sandhāyāha. <bold>Ure sujātā</bold>ti uramhi sujātā. ‘‘Urato’’tipi pāṭho. <bold>Pabhassarā</bold>ti pabhāsampannā. ‘‘Pabhāsare’’tipi pāṭho, obhāsantīti attho.</paragraph>
<paragraph line="192"><bold>Bhusadassaneyya</bold>nti ativiya dassanīyaṃ. <bold>Kuñcitaggā</bold>ti sīhakuṇḍalaṃ sandhāya vadati. <bold>Suttañcā</bold>ti yaṃ tassa jaṭābandhanasuttaṃ, tampi jotati pabhaṃ muñcati. <bold>‘‘Saṃyamāni catasso’’</bold>ti iminā maṇisuvaṇṇapavāḷarajatamayāni cattāri piḷandhanāni dasseti <pageBreak edition="P" number="5.0206" />. <bold>Tā piṃsare</bold>ti tāni piḷandhanāni pāvusamhi pavuṭṭhe deve tiriṭisaṅghā viya viravanti. <bold>Mikhala</bold>nti mekhalaṃ, ayameva vā pāṭho. Idaṃ nivatthakañcanacīrakaṃ sandhāyāha. <bold>Na santhare</bold>ti na vāke. Idaṃ vuttaṃ hoti – tāta, yathā mayaṃ tiṇamayaṃ vā vākamayaṃ vā cīrakaṃ dhārema, na tathā so, so pana suvaṇṇacīrakaṃ dhāretīti. <bold>Akhīlakānī</bold>ti atacāni nippaṇṇāni. <bold>Kaṭisamohitānī</bold>ti kaṭiyaṃ baddhāni. <bold>Niccakīḷaṃ karontī</bold>ti aghaṭṭitānipi niccakālaṃ kīḷāyanti. <bold>Haṃ, tātā</bold>ti hambho, tāta. <bold>Kiṃ rukkhaphalāni tānī</bold>ti tāni tassa māṇavassa suttāruḷhāni kaṭiyaṃ baddhāni katararukkhaphalāni nāmāti maṇisaṅghāṭiṃ sandhāyāha.</paragraph>
<paragraph line="193"><bold>Jaṭā</bold>ti jaṭāmaṇḍalākārena baddharatanamissakakesavaṭṭiyo sandhāyāha. <bold>Vellitaggā</bold>ti kuñcitaggā. <bold>Dvedhāsiro</bold>ti tassa sīsaṃ dvedhā katvā baddhānaṃ jaṭānaṃ vasena suṭṭhu vibhattarūpaṃ. <bold>Tathā</bold>ti yathā tassa māṇavassa jaṭā, tathā tumhehi mama na baddhā, aho vata mamapi tathā assūti patthento āha. <bold>Upetarūpā</bold>ti upetasabhāvā. <bold>Vātasameritaṃvā</bold>ti <pageBreak edition="M" number="5.0217" /> yathā nāma nīluppalaṃ vātena samīritaṃ, tatheva ayaṃ imasmiṃ vanasaṇḍe assamo saṃvāti. <bold>Netādiso</bold>ti, tāta, yādiso <pageBreak edition="V" number="5.0196" /> mama kāye paṅko, netādiso tassa sarīre. So hi dassanīyo ceva sugandho ca. <bold>Aggagimhe</bold>ti vasantasamaye.</paragraph>
<paragraph line="194"><bold>Nihantī</bold>ti paharati. <bold>Kiṃ rukkhaphalaṃ nu kho ta</bold>nti katararukkhassa nu kho taṃ phalaṃ. <bold>Saṅkhavarūpapannā</bold>ti sudhotasaṅkhapaṭibhāgā. <bold>Na hi nūna so sākamakhādi tehī</bold>ti na nūna so māṇavo mayaṃ viya tehi dantehi rukkhapaṇṇāni ceva mūlaphalāphalāni ca khādi. Amhākañhi tāni khādantānaṃ sabalā paṇṇavaṇṇā dantāti dīpeti.</paragraph>
<paragraph line="195"><bold>Akakkasa</bold>nti, tāta, tassa bhāsitaṃ apharusaṃ agaḷitaṃ, punappunaṃ vadantassāpi madhuratāya <bold>muhuṃ muduṃ,</bold> apamussatāya <bold>ujuṃ,</bold> avikkhittatāya <bold>anuddhaṭaṃ,</bold> patiṭṭhitatāya <bold>acapalaṃ. Ruda</bold>nti bhāsamānassa sarasaṅkhātaṃ rudampi manoharaṃ karavīkassa viya sussaraṃ sumadhuraṃ. <bold>Rañjayatevā</bold>ti mama mano rañjatiyeva. <bold>Bindussaro</bold>ti piṇḍitassaro. <bold>Māṇavohū</bold>ti so hi māṇavo puratthā mama mitto ahu.</paragraph>
<paragraph line="196"><bold>Susandhi sabbattha vimaṭṭhimaṃ vaṇa</bold>nti tāta tassa māṇavassa ūrūnaṃ antare ekaṃ vaṇaṃ atthi, taṃ susandhi suphusitaṃ sippipuṭamukhasadisaṃ, sabbattha vimaṭṭhaṃ samantato maṭṭhaṃ. <bold>Puthū</bold>ti mahantaṃ. <bold>Sujāta</bold>nti susaṇṭhitaṃ. <bold>Kharapattasannibha</bold>nti <pageBreak edition="P" number="5.0207" /> supupphitapadumamakuḷasannibhaṃ. <bold>Uttariyānā</bold>ti uttaritvā avattharitvā. <bold>Piḷayī</bold>ti pīḷesi. <bold>Tapantī</bold>ti tassa māṇavassa sarīrato niccharantā suvaṇṇavaṇṇaraṃsiyo jalanti obhāsanti virocanti ca. <bold>Bāhā</bold>ti bāhāpissa mudū. <bold>Añjanalomasādisā</bold>ti añjanasadisehi lomehi samannāgatā. <bold>Vicitravaṭṭaṅgulikāssa sobhare</bold>ti hatthāpissa varalakkhaṇavicitrāhi pavālaṅkurasadisāhi vaṭṭaṅgulīhi samannāgatā sobhanti.</paragraph>
<paragraph line="197"><bold>Akakkasaṅgo</bold>ti kacchupīḷakādirahitaaṅgapaccaṅgo. <bold>Ramayaṃ upaṭṭhahī</bold>ti maṃ ramayanto upaṭṭhahi paricari. <bold>Tūlūpanibhā</bold>ti mudubhāvassa upamā. <bold>Suvaṇṇakambutalavaṭṭasucchavī</bold>ti suvaṇṇamayaṃ ādāsatalaṃ viya vaṭṭā ca succhavi ca, parimaṇḍalatalā ceva sundaracchavi cāti attho. <bold>Samphusitvā</bold>ti suṭṭhu phusitvā attano hatthasamphassaṃ mama sarīre pharāpetvā. <bold>Ito gato</bold>ti mama <pageBreak edition="M" number="5.0218" /> olokentasseva ito gato. <bold>Tena maṃ dahantī</bold>ti tena tassa hatthasamphassena idāni maṃ dahanti. Tathā hi tassa gatakālato paṭṭhāya mama sarīre ḍāho uṭṭhito, tenamhi domanassappatto nipannoti.</paragraph>
<paragraph line="198"><bold>Na</bold><pageBreak edition="V" number="5.0197" /><bold>nūna so khārividha</bold>nti, tāta, nūna so māṇavo na khāribhāraṃ ukkhipitvā vicari. <bold>Khilānī</bold>ti kilāni, ‘‘ayameva vā pāṭho. <bold>Sokhya</bold>nti sukhaṃ. <bold>Māluvapaṇṇasanthatā vikiṇṇarūpāvā</bold>ti, tāta, ayaṃ tava māluvapaṇṇasanthatā ajja mayā ca tena ca aññamaññaṃ parāmasanāliṅganavasena parivattantehi vikiṇṇā viya ākulabyākulā jātā. <bold>Punappunaṃ paṇṇakuṭiṃ vajāmā</bold>ti, tāta, ahañca so ca abhiramitvā kilantarūpā paṇṇasālato nikkhamitvā udakaṃ pavisitvā ramitvā vigatadarathā punappunaṃ imameva kuṭiṃ pavisāmāti vadati.</paragraph>
<paragraph line="199"><bold>Na majja mantā</bold>ti ajja mama tassa gatakālato paṭṭhāya neva mantā paṭibhanti na upaṭṭhahanti na ruccanti. <bold>Na aggihuttaṃ napi yaññatanta</bold>nti mahābrahmuno ārādhanatthāya kattabbahomavidhūpanādiyaññakiriyāpi me na paṭibhāti na upaṭṭhāti na ruccati. <bold>Na cāpi te</bold>ti tayā ābhatamūlaphalāphalānipi na bhuñjāmi. <bold>Yassaṃ disa</bold>nti yassaṃ disāyaṃ. <bold>Vana</bold>nti tassa māṇavassa assamaṃ parivāretvā ṭhitavananti.</paragraph>
<paragraph line="200">Tassevaṃ vilapantassa taṃ vilāpaṃ sutvā mahāsatto ‘‘ekāya itthiyā imassa sīlaṃ bhinnaṃ bhavissatī’’ti ñatvā taṃ ovadanto cha gāthāyo abhāsi –</paragraph>
<hangnum line="201" number="51"></hangnum>
<gatha1 line="202"> ‘‘Imasmāhaṃ jotirase vanamhi, gandhabbadevaccharasaṅghasevite;</gatha1>
<gathalast line="203">Isīnamāvāse <pageBreak edition="P" number="5.0208" /> sanantanamhi, netādisaṃ aratiṃ pāpuṇetha.</gathalast>
<hangnum line="204" number="52"></hangnum>
<gatha1 line="205"> ‘‘Bhavanti mittāni atho na honti, ñātīsu mittesu karonti pemaṃ;</gatha1>
<gathalast line="206">Ayañca jammo kissa vā niviṭṭho, yo neva jānāti ‘kutomhi āgato’.</gathalast>
<hangnum line="207" number="53"></hangnum>
<gatha1 line="208"> ‘‘Saṃvāsena <pageBreak edition="M" number="5.0219" /> hi mittāni, sandhīyanti punappunaṃ;</gatha1>
<gathalast line="209">Sveva mitto asaṃgantu, asaṃvāsena jīrati.</gathalast>
<hangnum line="210" number="54"></hangnum>
<gatha1 line="211"> ‘‘Sace tuvaṃ dakkhasi brahmacāriṃ, sace tuvaṃ sallape brahmacārinā;</gatha1>
<gathalast line="212">Sampannasassaṃva mahodakena, tapoguṇaṃ khippamimaṃ pahissasi.</gathalast>
<hangnum line="213" number="55"></hangnum>
<gatha1 line="214"> ‘‘Punapi ce dakkhasi brahmacāriṃ, punapi ce sallape brahmacārinā;</gatha1>
<gathalast line="215">Sampannasassaṃva mahodakena, usmāgataṃ khippamimaṃ pahissasi.</gathalast>
<hangnum line="216" number="56"></hangnum>
<gatha1 line="217"> ‘‘Bhūtāni <pageBreak edition="V" number="5.0198" /> hetāni caranti tāta, virūparūpena manussaloke;</gatha1>
<gathalast line="218">Na tāni sevetha naro sapañño, āsajja naṃ nassati brahmacārī’’ti.</gathalast>
<paragraph line="219">Tattha <bold>imasmā</bold>ti imasmiṃ. <bold>Ha</bold>nti nipātamattaṃ. <bold>Jotirase</bold>ti hūyamānassa jotino raṃsiobhāsite. <bold>Sanantanamhī</bold>ti porāṇake. <bold>Pāpuṇethā</bold>ti pāpuṇeyya. Idaṃ vuttaṃ hoti – tāta, evarūpe vane vasanto yaṃ aratiṃ tvaṃ patto, etādisaṃ na pāpuṇeyya paṇḍito kulaputto, pattuṃ nārahatīti attho.</paragraph>
<paragraph line="220"><bold>‘‘Bhavantī’’</bold>ti imaṃ gāthaṃ mahāsatto antogatameva bhāsati. Ayamettha adhippāyo – loke sattānaṃ mittāni nāma hontipi na hontipi tattha yesaṃ honti, te attano ñātīsu ca mittesu ca pemaṃ karonti. <bold>Ayañca jammo</bold>ti migasiṅgo lāmako. <bold>Kissa vā niviṭṭho</bold>ti kena nāma kāraṇena tasmiṃ mātugāme mittasaññāya niviṭṭho, so migiyā kucchismiṃ nibbattitvā araññe vaḍḍhitattā ‘‘kutomhi āgato’’ti attano āgataṭṭhānamattampi <pageBreak edition="P" number="5.0209" /> na jānāti, pageva ñātimitteti.</paragraph>
<paragraph line="221"><bold>Punappuna</bold>nti, tāta, mittāni nāma punappunaṃ saṃvāsena saṃsevanena sandhīyanti ghaṭīyanti. <bold>Sveva mitto</bold>ti so eva mitto <bold>asaṃgantu</bold> asamāgacchantassa purisassa tena asamāgamasaṅkhātena asaṃvāsena <bold>jīrati</bold> vinassati <pageBreak edition="M" number="5.0220" />. <bold>Sace</bold>ti tasmā, tāta, sace tvaṃ punapi taṃ dakkhasi, tena vā sallapissasi, atha yathā nāma nipphannasassaṃ mahoghena harīyati, evaṃ imaṃ attano tapoguṇaṃ pahissasi hāressasīti attho. <bold>Usmāgata</bold>nti samaṇatejaṃ.</paragraph>
<paragraph line="222"><bold>Virūparūpenā</bold>ti vividharūpena. Idaṃ vuttaṃ hoti – tāta, manussalokasmiñhi etāni yakkhinisaṅkhātāni bhūtāni vividharūpapaṭicchannena attano rūpena attano vasaṃ gate khādituṃ caranti, tāni sapañño naro na sevetha. Tādisañhi bhūtaṃ āsajja naṃ patvā nassati brahmacārī, diṭṭhosi tāya yakkhiniyā na khāditoti puttaṃ ovadi.</paragraph>
<paragraph line="223">So pitu kathaṃ sutvā ‘‘yakkhinī kira sā’’ti bhīto cittaṃ nivattetvā ‘‘tāta, etto na gamissāmi, khamatha me’’ti khamāpesi. Sopi naṃ samassāsetvā ‘‘ehi tvaṃ, māṇava, mettaṃ bhāvehi, karuṇaṃ, muditaṃ, upekkha’’nti brahmavihārabhāvanaṃ ācikkhi. So tathā paṭipajjitvā puna jhānābhiññā nibbattesi.</paragraph>
<paragraph line="224">Satthā <pageBreak edition="V" number="5.0199" /> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā niḷinikā purāṇadutiyikā ahosi, isisiṅgo ukkaṇṭhitabhikkhu, pitā pana ahameva ahosinti.</paragraph>
<centered line="225">Niḷinikājātakavaṇṇanā paṭhamā.</centered>
<hangnum line="226"></hangnum>
<paragraph line="227"> [527] 2. Ummādantījātakavaṇṇanā</paragraph>
<paragraph line="228"><bold>Nivesanaṃ kassanudaṃ sunandā</bold>ti idaṃ satthā jetavane viharanto ukkaṇṭhitabhikkhuṃ ārabbha kathesi. So kirekadivasaṃ sāvatthiyaṃ piṇḍāya caranto ekaṃ alaṅkatapaṭiyattaṃ uttamarūpadharaṃ itthiṃ oloketvā paṭibaddhacitto hutvā cittaṃ nivattetuṃ asakkonto vihārameva āgantvā tato paṭṭhāya sallaviddho viya rāgāturo bhantamigapaṭibhāgo kiso dhamanīsanthatagatto uppaṇḍuppaṇḍukajāto anabhirato ekiriyāpathepi <pageBreak edition="M" number="5.0221" /> cittassādaṃ alabhanto ācariyavattādīni pahāya uddesaparipucchākammaṭṭhānānuyogarahito vihāsi. So sahāyabhikkhūhi ‘‘pubbe tvaṃ, āvuso, santindriyo vippasannamukhavaṇṇo, idāni no tathā, kiṃ <pageBreak edition="P" number="5.0210" /> nu kho kāraṇa’’nti puṭṭho, ‘‘āvuso, anabhiratomhī’’ti āha. Atha naṃ te ‘‘abhiramāvuso, sāsane, buddhuppādo nāma dullabho, tathā saddhammassavanaṃ manussapaṭilābho ca, so tvaṃ manussapaṭilābhaṃ paṭilabhitvā dukkhassantakiriyaṃ patthayamāno assumukhaṃ ñātijanaṃ pahāya saddhāya pabbajitvā kiṃkāraṇā kilesavasaṃ yāsi, kilesā nāmete gaṇḍuppādakapāṇakaṃ upādāya sabbabālajanasādhāraṇā, ye tesaṃ vatthubhūtā, tepi appassādā kāmā bahudukkhā bahupāyāsā, ādīnavo ettha bhiyyo. Aṭṭhikaṅkalūpamā kāmā, maṃsapesūpamā kāmā, tiṇukkūpamā kāmā, aṅgārakāsūpamā kāmā, supinakūpamā kāmā, yācitakūpamā kāmā, rukkhaphalūpamā kāmā, asisūnūpamā kāmā, sattisūlūpamā kāmā, sappasirūpamā kāmā, aggikkhandhūpamā kāmā, tvaṃ nāma evarūpe buddhasāsane pabbajitvā evaṃ anatthakārakānaṃ kilesānaṃ vasaṃ gatosī’’ti ovaditvā attano kathaṃ gāhāpetuṃ asakkontā satthu santikaṃ dhammasabhaṃ netvā ‘‘kiṃ, bhikkhave, anicchamānakaṃ bhikkhuṃ ānayitthā’’ti vutte, ‘‘bhante, ayaṃ kira bhikkhu ukkaṇṭhito’’ti āhaṃsu. Satthā ‘‘saccaṃ kirā’’ti pucchitvā ‘‘saccaṃ, bhante’’ti vutte ‘‘bhikkhu porāṇakapaṇḍitā rajjaṃ anusāsantāpi kilese uppanne tassa vasaṃ agantvā cittaṃ nivāretvā na ayuttakaṃ kariṃsū’’ti vatvā atītaṃ āhari.</paragraph>
<paragraph line="229">Atīte <pageBreak edition="V" number="5.0200" /> siviraṭṭhe ariṭṭhapuranagare sivi nāma rājā rajjaṃ kāresi. Bodhisatto tassa aggamahesiyā kucchismiṃ nibbatti, ‘‘sivikumāro’’tvevassa nāmaṃ kariṃsu. Senāpatissapi putto jāyi, ‘‘abhipārako’’tissa nāmaṃ kariṃsu. Te ubhopi sahāyā hutvā abhivaḍḍhantā soḷasavassikā hutvā takkasilaṃ gantvā sippaṃ uggaṇhitvā āgamiṃsu. Rājā puttassa rajjaṃ adāsi. Sopi abhipārakaṃ senāpatiṭṭhāne ṭhapetvā dhammena rajjaṃ kāresi. Tasmiṃyeva nagare tiriṭivacchassa nāma asītikoṭivibhavassa seṭṭhino dhītā nibbatti uttamarūpadharā sobhaggappattā subhalakkhaṇena samannāgatā, tassā nāmaggahaṇadivase ‘‘ummādantī’’ti <pageBreak edition="M" number="5.0222" /> nāmaṃ kariṃsu. Sā soḷasavassikakāle atikkantamānusavaṇṇā devaccharā viya abhirūpā dassanīyā pāsādikā paramāya vaṇṇapokkharatāya samannāgatā ahosi. Ye ye puthujjanā taṃ passanti, te te sakabhāvena saṇṭhātuṃ asakkontā <pageBreak edition="P" number="5.0211" /> surāpānamadamattā viya kilesamadena mattā hutvā satiṃ paccupaṭṭhāpetuṃ samatthā nāma nāhesuṃ.</paragraph>
<paragraph line="230">Athassā pitā tiriṭivaccho rājānaṃ upasaṅkamitvā ‘‘deva, mama gehe itthiratanaṃ uppannaṃ, raññova anucchavikaṃ, lakkhaṇapāṭhake brāhmaṇe pesetvā taṃ vīmaṃsāpetvā yathāruci karohī’’ti āha. Rājā ‘‘sādhū’’ti vatvā brāhmaṇe pesesi. Te seṭṭhigehaṃ gantvā katasakkārasammānā pāyāsaṃ paribhuñjiṃsu. Tasmiṃ khaṇe ummādantī sabbālaṅkārapaṭimaṇḍitā tesaṃ santikaṃ agamāsi. Te taṃ disvā satiṃ paccupaṭṭhāpetuṃ asakkontā kilesamadamattā hutvā attano vippakatabhojanabhāvaṃ na jāniṃsu. Ekacce ālopaṃ gahetvā ‘‘bhuñjissāmā’’ti saññāya sīse ṭhapesuṃ, ekacce upakacchantare khipiṃsu, ekacce bhittiṃ pahariṃsu, sabbeva ummattakā ahesuṃ. Sā te disvā ‘‘ime kira mama lakkhaṇaṃ vīmaṃsissanti, gīvāyaṃ ne gahetvā nīharathā’’ti nīharāpesi. Te maṅkubhūtā rājanivesanaṃ gantvā ummādantiyā kuddhā ‘‘deva, sā itthī kāḷakaṇṇī, na tumhākaṃ anucchavikā’’ti vadiṃsu. Rājā ‘‘kāḷakaṇṇī kirā’’ti na taṃ āṇāpesi. Sā taṃ pavattiṃ sutvā ‘‘ahaṃ kira kāḷakaṇṇīti raññā na gahitā, kāḷakaṇṇiyo nāma na evarūpā hontī’’ti vatvā ‘‘hotu, sace pana taṃ rājānaṃ passissāmi, jānissāmī’’ti tasmiṃ āghātaṃ bandhi. Atha naṃ pitā abhipārakassa adāsi, sā tassa piyā ahosi manāpā.</paragraph>
<paragraph line="231">Kassa pana kammassa nissandena sā evaṃ abhirūpā ahosīti? Rattavatthadānassa nissandenāti. Sā kira atīte bārāṇasiyaṃ daliddakule nibbattitvā ussavadivase puññasampannā itthiyo kusumbharattavatthaṃ nivāsetvā alaṅkatā kīḷantiyo disvā tādisaṃ vatthaṃ nivāsetvā <pageBreak edition="V" number="5.0201" /> kīḷitukāmā hutvā mātāpitūnaṃ ārocetvā tehi, ‘‘amma, mayaṃ daliddā, kuto no evarūpaṃ vattha’’nti vutte ‘‘tena hi maṃ ekasmiṃ aḍḍhakule bhatiṃ kātuṃ anujānātha <pageBreak edition="M" number="5.0223" />, te mama guṇaṃ ñatvā dassantī’’ti vatvā tehi <pageBreak edition="P" number="5.0212" /> anuññātā ekaṃ kulaṃ upasaṅkamitvā ‘‘kusumbharattavatthena bhatiṃ karomī’’ti āha. Atha naṃ te ‘‘tīṇi saṃvaccharāni kamme kate tava guṇaṃ ñatvā dassāmā’’ti vadiṃsu. Sā ‘‘sādhū’’ti paṭissuṇitvā kammaṃ paṭipajji. Te tassā guṇaṃ ñatvā aparipuṇṇesuyeva tīsu saṃvaccharesu tassā ghanakusumbharattavatthena saddhiṃ aññampi vatthaṃ datvā ‘‘tava sahāyikāhi saddhiṃ gantvā nhatvā nivāsehī’’ti taṃ pesayiṃsu. Sā sahāyikā ādāya gantvā rattavatthaṃ nadītīre ṭhapetvā nhāyi.</paragraph>
<paragraph line="232">Tasmiṃ khaṇe eko kassapadasabalassa sāvako acchinnacīvaro sākhābhaṅgaṃ nivāsetvā ca pārupitvā ca taṃ padesaṃ pāpuṇi. Sā taṃ disvā ‘‘ayaṃ bhadanto acchinnacīvaro bhavissati, pubbepi adinnabhāvena me nivāsanaṃ dullabhaṃ jāta’’nti taṃ vatthaṃ dvidhā phāletvā ‘‘ekaṃ koṭṭhāsaṃ ayyassa dassāmī’’ti cintetvā uttaritvā attano nivāsanaṃ nivāsetvā ‘‘tiṭṭhatha, bhante’’ti vatvā theraṃ vanditvā rattavatthaṃ majjhe phāletvā tassekaṃ koṭṭhāsaṃ adāsi. So ekamante paṭicchanne ṭhatvā sākhābhaṅgaṃ chaḍḍetvā tassekaṃ kaṇṇaṃ nivāsetvā ekaṃ pārupitvā nikkhami. Athassa vatthobhāsena sakalasarīraṃ taruṇasūriyo viya ekobhāsaṃ ahosi. Sā taṃ disvā ‘‘mayhaṃ ayyo paṭhamaṃ na sobhati, idāni taruṇasūriyo viya virocati, idampi etasseva dassāmī’’ti dutiyampi koṭṭhāsaṃ datvā ‘‘bhante, ahaṃ bhave bhave vicarantī uttamarūpadharā bhaveyyaṃ, maṃ disvā koci puriso sakabhāvena saṇṭhātuṃ mā asakkhi, mayā abhirūpatarā nāma aññā mā hotū’’ti patthanaṃ paṭṭhapesi. Theropi anumodanaṃ katvā pakkāmi.</paragraph>
<paragraph line="233">Sā devaloke saṃsarantī tasmiṃ kāle ariṭṭhapure nibbattitvā tathā abhirūpā ahosi. Atha tasmiṃ nagare kattikachaṇaṃ ghosayiṃsu, kattikapuṇṇamāyaṃ nagaraṃ sajjayiṃsu. Abhipārako attano ārakkhaṭṭhānaṃ gacchanto taṃ āmantetvā ‘‘bhadde, ummādanti <pageBreak edition="P" number="5.0213" /> ajja kattikarattivāro chaṇo, rājā nagaraṃ padakkhiṇaṃ karonto paṭhamaṃ imaṃ gehadvāraṃ āgamissati, mā kho tassa attānaṃ dassesi, sopi taṃ disvā satiṃ upaṭṭhāpetuṃ na sakkhissatī’’ti āha. Sā ‘‘gaccha tvaṃ, sāmi, ahaṃ jānissāmī’’ti sampaṭicchitvā <pageBreak edition="M" number="5.0224" /> tasmiṃ gate dāsiṃ āṇāpesi ‘‘rañño imaṃ gehadvāraṃ āgatakāle mayhaṃ āroceyyāsī’’ti. Atha sūriye atthaṅgate uggahe puṇṇacande devanagare viya nagare alaṅkate sabbadisāsu dīpesu jalitesu rājā sabbālaṅkārapaṭimaṇḍito ājaññarathavaragato <pageBreak edition="V" number="5.0202" /> amaccagaṇaparivuto mahantena yasena nagaraṃ padakkhiṇaṃ karonto paṭhamameva abhipārakassa gehadvāraṃ agamāsi. Taṃ pana gehaṃ manosilāvaṇṇapākāraparikkhittaṃ alaṅkatadvāraṭṭālakaṃ sobhaggappattaṃ pāsādikaṃ. Tasmiṃ khaṇe dāsī ummādantiyā ārocesi. Sā pupphasamuggaṃ gāhāpetvā kinnarilīḷāya vātapānaṃ nissāya ṭhitā rañño pupphāni khipi. So taṃ ulloketvā kilesamadamatto satiṃ upaṭṭhāpetuṃ asakkonto ‘‘abhipārakassetaṃ geha’’nti sañjānitumpi nāsakkhi, atha sārathiṃ āmantetvā pucchanto dve gāthā abhāsi –</paragraph>
<hangnum line="234" number="57"></hangnum>
<gatha1 line="235"> ‘‘Nivesanaṃ kassa nudaṃ sunanda, pākārena paṇḍumayena guttaṃ;</gatha1>
<gathalast line="236">Kā dissati aggisikhāva dūre, vehāyasaṃ pabbataggeva acci.</gathalast>
<hangnum line="237" number="58"></hangnum>
<gatha1 line="238"> ‘‘Dhītā nvayaṃ kassa sunanda hoti, suṇisā nvayaṃ kassa athopi bhariyā;</gatha1>
<gathalast line="239">Akkhāhi me khippamidheva puṭṭho, avāvaṭā yadi vā atthi bhattā’’ti.</gathalast>
<paragraph line="240">Tattha <bold>kassa nuda</bold>nti kassa nu idaṃ. <bold>Paṇḍumayenā</bold>ti rattiṭṭhakamayena. <bold>Dissatī</bold>ti vātapāne ṭhitā paññāyati. <bold>Accī</bold>ti analajālakkhandho. <bold>Dhītā</bold><pageBreak edition="P" number="5.0214" /><bold>nvaya</bold>nti dhītā nu ayaṃ. <bold>Avāvaṭā</bold>ti apetāvaraṇā apariggahā. <bold>Bhattā</bold>ti yadi vā assā sāmiko atthi, etaṃ me akkhāhīti.</paragraph>
<paragraph line="241">Athassa so ācikkhanto dve gāthā abhāsi –</paragraph>
<hangnum line="242" number="59"></hangnum>
<gatha1 line="243"> ‘‘Ahañhi jānāmi janinda etaṃ, matyā ca petyā ca athopi assā;</gatha1>
<gathalast line="244">Taveva so puriso bhūmipāla, rattindivaṃ appamatto tavatthe.</gathalast>
<hangnum line="245" number="60"></hangnum>
<gatha1 line="246"> ‘‘Iddho <pageBreak edition="M" number="5.0225" /> ca phīto ca suvaḍḍhito ca, amacco ca te aññataro janinda;</gatha1>
<gathalast line="247">Tassesā bhariyābhipārakassa, ummādantī nāmadheyyena rājā’’ti.</gathalast>
<paragraph line="248">Tattha <bold>matyā ca petyā cā</bold>ti mātito ca pitito cetaṃ jānāmi. <bold>Athopi assā</bold>ti atha sāmikampi assā jānāmīti vadati. <bold>Iddho</bold>ti samiddho. <bold>Phīto</bold>ti vatthālaṅkārehi supupphito. <bold>Suvaḍḍhito</bold>ti suṭṭhu vuddho. <bold>Nāmadheyyenā</bold>ti nāmena. Ayañhi yo naṃ passati, taṃ ummādeti, satimassa paccupaṭṭhāpetuṃ na deti, tasmā ummādantīti vuccati.</paragraph>
<paragraph line="249">Taṃ <pageBreak edition="V" number="5.0203" /> sutvā rājā nāmamassā thomento anantaraṃ gāthamāha –</paragraph>
<hangnum line="250" number="61"></hangnum>
<gatha1 line="251"> ‘‘Ambho ambho nāmamidaṃ imissā, matyā ca petyā ca kataṃ susādhu;</gatha1>
<gathalast line="252">Tadā hi mayhaṃ avalokayantī, ummattakaṃ ummadantī akāsī’’ti.</gathalast>
<paragraph line="253">Tattha <bold>matyā ca petyā cā</bold>ti mātarā ca pitarā ca. <bold>Mayha</bold>nti upayogatthe sampadānavacanaṃ. <bold>Avalokayantī</bold>ti mayā avalokitā sayampi maṃ avalokayantī maṃ ummattakaṃ akāsīti attho.</paragraph>
<paragraph line="254">Sā tassa kampitabhāvaṃ ñatvā vātapānaṃ thaketvā sirigabbhameva agamāsi. Raññopi tassā diṭṭhakālato paṭṭhāya nagaraṃ padakkhiṇakaraṇe cittameva nāhosi. So sārathiṃ āmantetvā, ‘‘samma sunanda, rathaṃ nivattehi, ayaṃ chaṇo <pageBreak edition="P" number="5.0215" /> amhākaṃ nānucchaviko, abhipārakassa senāpatissevānucchaviko, rajjampi tassevānucchavika’’nti rathaṃ nivattāpetvā pāsādaṃ abhiruyha sirisayane nipajjitvā vippalapanto āha –</paragraph>
<hangnum line="255" number="62"></hangnum>
<gatha1 line="256"> ‘‘Yā puṇṇamāse migamandalocanā, upāvisi puṇḍarīkattacaṅgī;</gatha1>
<gathalast line="257">Dve puṇṇamāyo tadahū amaññahaṃ, disvāna pārāvatarattavāsiniṃ.</gathalast>
<hangnum line="258" number="63"></hangnum>
<gatha1 line="259"> ‘‘Aḷārapamhehi <pageBreak edition="M" number="5.0226" /> subhehi vaggubhi, palobhayantī maṃ yadā udikkhati;</gatha1>
<gathalast line="260">Vijambhamānā harateva me mano, jātā vane kimpurisīva pabbate.</gathalast>
<hangnum line="261" number="64"></hangnum>
<gatha1 line="262"> ‘‘Tadā hi brahatī sāmā, āmuttamaṇikuṇḍalā;</gatha1>
<gathalast line="263">Ekaccavasanā nārī, migī bhantāvudikkhati.</gathalast>
<hangnum line="264" number="65"></hangnum>
<gatha1 line="265"> ‘‘Kadāssu maṃ tambanakhā sulomā, bāhā mudū candanasāralittā;</gatha1>
<gathalast line="266">Vaṭṭaṅgulī sannatadhīrakuttiyā, nārī upaññissati sīsato subhā.</gathalast>
<hangnum line="267" number="66"></hangnum>
<gatha1 line="268"> ‘‘Kadāssu maṃ kañcanajāluracchadā, dhītā tirīṭissa vilaggamajjhā;</gatha1>
<gathalast line="269">Mudūhi bāhāhi palissajissati, brahāvane jātadumaṃva māluvā.</gathalast>
<hangnum line="270" number="67"></hangnum>
<gatha1 line="271"> ‘‘Kadāssu <pageBreak edition="V" number="5.0204" /> lākhārasarattasucchavī, bindutthanī puṇḍarīkattacaṅgī;</gatha1>
<gathalast line="272">Mukhaṃ mukhena upanāmayissati, soṇḍova soṇḍassa surāya thālaṃ.</gathalast>
<hangnum line="273" number="68"></hangnum>
<gatha1 line="274"> ‘‘Yadāddasaṃ taṃ tiṭṭhantiṃ, sabbabhaddaṃ manoramaṃ;</gatha1>
<gathalast line="275">Tato sakassa cittassa, nāvabodhāmi kañcinaṃ.</gathalast>
<hangnum line="276" number="69"></hangnum>
<gatha1 line="277"> ‘‘Ummādantimahaṃ daṭṭhā, āmuttamaṇikuṇḍalaṃ;</gatha1>
<gathalast line="278">Na supāmi divārattiṃ, sahassaṃva parājito.</gathalast>
<hangnum line="279" number="70"></hangnum>
<gatha1 line="280"> ‘‘Sakko <pageBreak edition="P" number="5.0216" /> ce me varaṃ dajjā, so ca labbhetha me varo;</gatha1>
<gatha2 line="281">Ekarattaṃ dirattaṃ vā, bhaveyyaṃ abhipārako;</gatha2>
<gathalast line="282">Ummādantyā ramitvāna, sivirājā tato siya’’nti.</gathalast>
<paragraph line="283">Tattha <bold>puṇṇamāse</bold>ti puṇṇacandāya rattiyā. <bold>Migamandalocanā</bold>ti kaṇḍasantāsena palāyitvā vanantare ṭhatvā luddaṃ olokentiyā migiyā viya mandāni <pageBreak edition="M" number="5.0227" /> locanāni assāti migamandalocanā. <bold>Upāvisī</bold>ti padumavaṇṇena karatalena pupphāni khipitvā maṃ olokentī vātapāne nisīdi. <bold>Puṇḍarīkattacaṅgī</bold>ti rattapadumavaṇṇasarīrā. <bold>Dve puṇṇamāyo</bold>ti ahaṃ tadahu tasmiṃ chaṇadivase taṃ pārāvatapādasamānavaṇṇarattavatthanivatthaṃ disvā tassā mukhasobhaṃ olokento ekassa pācīnalokadhātuto ekassa abhipārakassa senāpatino nivesaneti dvinnaṃ puṇṇacandānaṃ uggatattā dve puṇṇamāyo amaññiṃ. <bold>Aḷārapamhehī</bold>ti visālapakhumehi. <bold>Subhehī</bold>ti parisuddhehi. <bold>Vaggubhī</bold>ti madhurākārehi. <bold>Udikkhatī</bold>ti evarūpehi nettehi yasmiṃ khaṇe oloketi. <bold>Pabbate</bold>ti yathā himavantapabbate supupphitavane vīṇaṃ ādāya tantissarena attano saraṃ saṃsandantī kimpurisī kimpurisassa manaṃ harati, evaṃ harateva me manoti vippalapati.</paragraph>
<paragraph line="284"><bold>Brahatī</bold>ti uḷārā. <bold>Sāmā</bold>ti suvaṇṇavaṇṇasāmā. <bold>Ekaccavasanā</bold>ti ekaccikavasanā, ekavatthanivatthāti attho. <bold>Bhantāvudikkhatī</bold>ti saṇhakesā puthunalāṭā āyatabhamū visālakkhī tuṅganāsā rattoṭṭhā setadantā tikhiṇadāṭhā suvaṭṭitagīvā sutanubāhu susaṇṭhitapayodharā karamitamajjhā visālasoṇī suvaṇṇakadalisamānoru sā uttamitthī tasmiṃ khaṇe maṃ udikkhantī bhayena vanaṃ pavisitvā puna nivattitvā luddaṃ udikkhantī bhantā migīva maṃ udikkhatīti vadati. <bold>Bāhāmudū</bold>ti mudubāhā. <bold>Sannatadhīrakuttiyā</bold>ti suphusitachekakaraṇā. <bold>Upaññissati</bold><pageBreak edition="V" number="5.0205" /><bold>ma</bold>nti sā subhā nārī kadā nu maṃ tehi tambanakhehi sīsato paṭṭhāya sannatena dhīrena karaṇena paritosessatīti patthento vilapati.</paragraph>
<paragraph line="285"><bold>Kañcanajāluracchadā</bold>ti kañcanamayauracchadālaṅkārā. <bold>Vilaggamajjhā</bold>ti vilaggasarīrā tanumajjhimā. <bold>Brahāvane</bold>ti mahāvane. <bold>Lākhārasarattasucchavī</bold>ti hatthapādatalaagganakhaoṭṭhamaṃsesu lākhārasarattamaṇipavālavaṇṇā. <bold>Bindutthanī</bold>ti udakapupphuḷaparimaṇḍalatthanī. <bold>Tato</bold>ti yadā taṃ tiṭṭhantiṃ addasaṃ, tato paṭṭhāya. <bold>Sakassa cittassā</bold>ti attano cittassa anissaro jātomhīti adhippāyo. <bold>Kañcina</bold>nti kañci ‘‘ayaṃ asuko nāmā’’ti na jānāmi, ummattako jātomhīti vadati. <bold>Daṭṭhā</bold>ti disvā. <bold>Na supāmī</bold>ti neva rattiṃ, na divā niddaṃ labhāmi. <bold>So ca labbhethā</bold>ti yaṃ me sakko varaṃ dadeyya, so ca me varo labbhetha, labheyyāhaṃ taṃ varanti attho.</paragraph>
<paragraph line="286">Atha <pageBreak edition="M" number="5.0228" /> te amaccā abhipārakassapi ārocayiṃsu – ‘‘sāmi rājā, nagaraṃ padakkhiṇaṃ karonto tumhākaṃ gharadvāraṃ patvā nivattitvā <pageBreak edition="P" number="5.0217" /> pāsādaṃ abhiruhī’’ti. So attano gehaṃ gantvā ummādantiṃ āmantetvā ‘‘bhadde, kacci rañño attānaṃ dassesī’’ti pucchi. ‘‘Sāmi, eko mahodaro mahādāṭhiko rathe ṭhatvā āgato puriso atthi, ahaṃ taṃ rājā vā arājā vāti na jānāmi, eko issaroti pana vutte vātapāne ṭhatvā pupphāni khipiṃ, so tāvadeva nivattitvā gato’’ti. So taṃ sutvā ‘‘nāsitomhi tayā’’ti punadivase pātova rājanivesanaṃ āruyha sirigabbhadvāre ṭhatvā rañño ummādantiṃ nissāya vippalāpaṃ sutvā ‘‘ayaṃ ummādantiyā paṭibaddhacitto jāto, taṃ alabhanto marissati, rañño ca mama ca aguṇaṃ mocetvā imassa mayā jīvitaṃ dātuṃ vaṭṭatī’’ti attano nivesanaṃ gantvā ekaṃ daḷhamantaṃ upaṭṭhākaṃ pakkosāpetvā, ‘‘tāta, asukaṭṭhāne susiracetiyarukkho atthi, tvaṃ kañci ajānāpetvā atthaṅgate sūriye tattha gantvā antorukkhe nisīda, ahaṃ tattha balikammaṃ karonto taṃ ṭhānaṃ patvā devatā namassanto, ‘sāmi devarāja, amhākaṃ rājā nagaramhi chaṇe vattamāne akīḷitvā sirigabbhaṃ pavisitvā vippalapantova nipanno, mayaṃ tattha kāraṇaṃ na jānāma, rājā devatānaṃ bahūpakāro, anusaṃvaccharaṃ sahassaṃ vissajjetvā balikammaṃ karoti, idaṃ nāma nissāya rājā vippalapatīti ācikkhatha, rañño no jīvitadānaṃ dethā’ti yācissāmi, tvaṃ tasmiṃ khaṇe saddaṃ parivattitvā, ‘senāpati, tumhākaṃ rañño byādhi nāma natthi, so pana tava bhariyāya ummādantiyā paṭibaddhacitto. Sace naṃ labhissati, jīvissati, no ce, marissati. Sace <pageBreak edition="V" number="5.0206" /> tassa jīvitaṃ icchasi, ummādantimassa dehī’ti vadeyyāsī’’ti evaṃ taṃ uggaṇhāpetvā uyyojesi.</paragraph>
<paragraph line="287">So gantvā tasmiṃ rukkhe nisīditvā punadivase senāpatinā amaccagaṇaparivutena taṃ ṭhānaṃ gantvā yācito tathā abhāsi. Senāpati ‘‘sādhū’’ti vatvā devataṃ vanditvā amacce jānāpetvā nagaraṃ pavisitvā rājanivesanaṃ āruyha sirigabbhadvāraṃ ākoṭesi. Rājā satiṃ upaṭṭhapetvā <pageBreak edition="P" number="5.0218" /> ‘‘ko eso’’ti pucchi. Ahaṃ, deva, abhipārakoti. Athassa rājā dvāraṃ vivari. So pavisitvā rājānaṃ vanditvā gāthamāha –</paragraph>
<hangnum line="288" number="71"></hangnum>
<gatha1 line="289"> ‘‘Bhūtāni <pageBreak edition="M" number="5.0229" /> me bhūtapatī namassato, āgamma yakkho idametadabravi;</gatha1>
<gathalast line="290">Rañño mano ummadantyā niviṭṭho, dadāmi te taṃ paricārayassū’’ti.</gathalast>
<paragraph line="291">Tattha <bold>namassato</bold>ti tumhākaṃ vippalāpakāraṇajānanatthaṃ balikammaṃ katvā namassantassa. <bold>Ta</bold>nti ahaṃ taṃ ummādantiṃ tumhākaṃ paricārikaṃ katvā dadāmīti.</paragraph>
<paragraph line="292">Atha naṃ rājā, ‘‘samma abhipāraka, mama ummādantiyā paṭibaddhacittatāya vippalapitabhāvaṃ yakkhāpi jānantī’’ti pucchi. Āma, devāti. So ‘‘sabbalokena kira me lāmakabhāvo ñāto’’ti lajjidhamme patiṭṭhāya anantaraṃ gāthamāha –</paragraph>
<hangnum line="293" number="72"></hangnum>
<gatha1 line="294"> ‘‘Puññā ca dhaṃse amaro na camhi, jano ca me pāpamidañca jaññā;</gatha1>
<gathalast line="295">Bhuso ca tyassa manaso vighāto, datvā piyaṃ ummadantiṃ adaṭṭhā’’ti.</gathalast>
<paragraph line="296">Tattha <bold>dhaṃse</bold>ti, samma abhipāraka, ahaṃ tāya saddhiṃ kilesavasena paricārento puññato ca dhaṃseyyaṃ, tāya saddhiṃ paricāritamattena amaro ca na homi, mahājano ca me imaṃ lāmakabhāvaṃ jāneyya, tato ‘‘ayuttaṃ raññā kata’’nti garaheyya, tañca mama datvā pacchā piyabhariyaṃ adaṭṭhā tava manaso vighāto cassāti attho.</paragraph>
<paragraph line="297">Sesā ubhinnampi vacanapaṭivacanagāthā honti –</paragraph>
<hangnum line="298" number="73"></hangnum>
<gatha1 line="299"> ‘‘Janinda <pageBreak edition="V" number="5.0207" /> nāññatra tayā mayā vā, sabbāpi kammassa katassa jaññā;</gatha1>
<gathalast line="300">Yaṃ te mayā ummadantī padinnā, bhusehi rājā vanathaṃ sajāhi.</gathalast>
<hangnum line="301" number="74"></hangnum>
<gatha1 line="302"> ‘‘Yo pāpakaṃ kammakaraṃ manusso, so maññati māyida maññiṃsu aññe;</gatha1>
<gathalast line="303">Passanti <pageBreak edition="P" number="5.0219" /> bhūtāni karontametaṃ, yuttā ca ye honti narā pathabyā.</gathalast>
<hangnum line="304" number="75"></hangnum>
<gatha1 line="305"> ‘‘Añño <pageBreak edition="M" number="5.0230" /> nu te koci naro pathabyā, saddheyya lokasmi na me piyāti;</gatha1>
<gathalast line="306">Bhuso ca tyassa manuso vighāto, datvā piyaṃ ummadantiṃ adaṭṭhā.</gathalast>
<hangnum line="307" number="76"></hangnum>
<gatha1 line="308"> ‘‘Addhā piyā mayha janinda esā, na sā mamaṃ appiyā bhūmipāla;</gatha1>
<paragraph line="309">Gaccheva tvaṃ ummadantiṃ bhadante, sīhova selassa guhaṃ upeti.</paragraph>
<hangnum line="310" number="77"></hangnum>
<gatha1 line="311"> ‘‘Na pīḷitā attadukhena dhīrā, sukhapphalaṃ kamma pariccajanti;</gatha1>
<gathalast line="312">Sammohitā vāpi sukhena mattā, na pāpakammañca samācaranti.</gathalast>
<hangnum line="313" number="78"></hangnum>
<gatha1 line="314"> ‘‘Tuvañhi mātā ca pitā ca mayhaṃ, bhattā patī posako devatā ca;</gatha1>
<gathalast line="315">Dāso ahaṃ tuyha saputtadāro, yathāsukhaṃ sāmi karohi kāmaṃ.</gathalast>
<hangnum line="316" number="79"></hangnum>
<gatha1 line="317"> ‘‘Yo ‘issaromhī’ti karoti pāpaṃ, katvā ca so nuttasate paresaṃ;</gatha1>
<gathalast line="318">Na tena so jīvati dīghamāyu, devāpi pāpena samekkhare naṃ.</gathalast>
<hangnum line="319" number="80"></hangnum>
<gatha1 line="320"> ‘‘Aññātakaṃ sāmikehī padinnaṃ, dhamme ṭhitā ye paṭicchanti dānaṃ;</gatha1>
<gathalast line="321">Paṭicchakā dāyakā cāpi tattha, sukhapphalaññeva karonti kammaṃ.</gathalast>
<hangnum line="322" number="81"></hangnum>
<gatha1 line="323"> ‘‘Añño nu te koci naro pathabyā, saddheyya lokasmi na me piyāti;</gatha1>
<gathalast line="324">Bhuso <pageBreak edition="P" number="5.0220" /> ca tyassa manaso vighāto, datvā piyaṃ ummadantiṃ adaṭṭhā.</gathalast>
<hangnum line="325" number="82"></hangnum>
<gatha1 line="326"> ‘‘Addhā <pageBreak edition="M" number="5.0231" /> piyā mayha janinda esā, na sā mamaṃ appiyā bhūmipāla;</gatha1>
<gathalast line="327">Yaṃ te mayā ummadantī padinnā, bhusehi rājā vanathaṃ sajāhi.</gathalast>
<hangnum line="328" number="83"></hangnum>
<gatha1 line="329"> ‘‘Yo <pageBreak edition="V" number="5.0208" /> attadukkhena parassa dukkhaṃ, sukhena vā attasukhaṃ dahāti;</gatha1>
<gathalast line="330">Yathevidaṃ mayha tathā paresaṃ, yo evaṃ jānāti sa vedi dhammaṃ.</gathalast>
<hangnum line="331" number="84"></hangnum>
<gatha1 line="332"> ‘‘Añño nu te koci naro pathabyā, saddheyya lokasmi na me piyāti;</gatha1>
<gathalast line="333">Bhuso ca tyassa manaso vighāto, datvā piyaṃ ummadantiṃ adaṭṭhā.</gathalast>
<hangnum line="334" number="85"></hangnum>
<gatha1 line="335"> ‘‘Janinda jānāsi piyā mamesā, na sā mamaṃ appiyā bhūmipāla;</gatha1>
<gathalast line="336">Piyena te dammi piyaṃ janinda, piyadāyino deva piyaṃ labhanti.</gathalast>
<hangnum line="337" number="86"></hangnum>
<gatha1 line="338"> ‘‘So nūnāhaṃ vadhissāmi, attānaṃ kāmahetukaṃ;</gatha1>
<gathalast line="339">Na hi dhammaṃ adhammena, ahaṃ vadhitumussahe.</gathalast>
<hangnum line="340" number="87"></hangnum>
<gatha1 line="341"> ‘‘Sace tuvaṃ mayha satiṃ janinda, na kāmayāsi naravīra seṭṭha;</gatha1>
<gathalast line="342">Cajāmi naṃ sabbajanassa sibyā, mayā pamuttaṃ tato avhayesi naṃ.</gathalast>
<hangnum line="343" number="88"></hangnum>
<gatha1 line="344"> ‘‘Adūsiyaṃ ce abhipāraka tvaṃ, cajāsi katte ahitāya tyassa;</gatha1>
<gathalast line="345">Mahā ca te upavādopi assa, na cāpi tyassa nagaramhi pakkho.</gathalast>
<hangnum line="346" number="89"></hangnum>
<gatha1 line="347"> ‘‘Ahaṃ <pageBreak edition="M" number="5.0232" /> sahissaṃ upavādametaṃ, nindaṃ pasaṃsaṃ garahañca sabbaṃ;</gatha1>
<gathalast line="348">Mametamāgacchatu bhūmipāla, yathāsukhaṃ sivi karohi kāmaṃ.</gathalast>
<hangnum line="349" number="90"></hangnum>
<gatha1 line="350"> ‘‘Yo <pageBreak edition="P" number="5.0221" /> neva nindaṃ na panappasaṃsaṃ, ādiyati garahaṃ nopi pūjaṃ;</gatha1>
<gathalast line="351">Sirī ca lakkhī ca apeti tamhā, āpo suvuṭṭhīva yathā thalamhā.</gathalast>
<hangnum line="352" number="91"></hangnum>
<gatha1 line="353"> ‘‘Yaṃ kiñci dukkhañca sukhañca etto, dhammātisārañca manovighātaṃ;</gatha1>
<gathalast line="354">Urasā ahaṃ paccuttarissāmi sabbaṃ, pathavī yathā thāvarānaṃ tasānaṃ.</gathalast>
<hangnum line="355" number="92"></hangnum>
<gatha1 line="356"> ‘‘Dhammātisārañca manovighātaṃ, dukkhañca nicchāmi ahaṃ paresaṃ;</gatha1>
<gathalast line="357">Ekovimaṃ hārayissāmi bhāraṃ, dhamme ṭhito kiñci ahāpayanto.</gathalast>
<hangnum line="358" number="93"></hangnum>
<gatha1 line="359"> ‘‘Saggūpagaṃ <pageBreak edition="V" number="5.0209" /> puññakammaṃ janinda, mā me tuvaṃ antarāyaṃ akāsi;</gatha1>
<gathalast line="360">Dadāmi te ummadantiṃ pasanno, rājāva yaññe dhanaṃ brāhmaṇānaṃ.</gathalast>
<hangnum line="361" number="94"></hangnum>
<gatha1 line="362"> ‘‘Addhā tuvaṃ katte hitesi mayhaṃ, sakhā mamaṃ ummadantī tuvañca;</gatha1>
<gathalast line="363">Nindeyyu devā pitaro ca sabbe, pāpañca passaṃ abhisamparāyaṃ.</gathalast>
<hangnum line="364" number="95"></hangnum>
<gatha1 line="365"> ‘‘Na hetadhammaṃ sivirāja vajjuṃ, sanegamā jānapadā ca sabbe;</gatha1>
<gathalast line="366">Yaṃ te mayā ummadantī padinnā, bhusehi rājā vanathaṃ sajāhi.</gathalast>
<hangnum line="367" number="96"></hangnum>
<gatha1 line="368"> ‘‘Addhā <pageBreak edition="M" number="5.0233" /> tuvaṃ katte hitesi mayhaṃ, sakhā mamaṃ ummadantī tuvañca;</gatha1>
<gathalast line="369">Satañca dhammāni sukittitāni, samuddavelāva duraccayāni.</gathalast>
<hangnum line="370" number="97"></hangnum>
<gatha1 line="371"> ‘‘Āhuneyyo mesi hitānukampī, dhātā vidhātā casi kāmapālo;</gatha1>
<gathalast line="372">Tayī <pageBreak edition="P" number="5.0222" /> hutā rāja mahapphalā hi, kāmena me ummadantiṃ paṭiccha.</gathalast>
<hangnum line="373" number="98"></hangnum>
<gatha1 line="374"> ‘‘Addhā hi sabbaṃ abhipāraka tvaṃ, dhammaṃ acārī mama kattuputta;</gatha1>
<gathalast line="375">Añño nu te ko idha sotthikattā, dvipado naro aruṇe jīvaloke.</gathalast>
<hangnum line="376" number="99"></hangnum>
<gatha1 line="377"> ‘‘Tuvaṃ nu seṭṭho tvamanuttarosi, tvaṃ dhammagutto dhammavidū sumedho;</gatha1>
<gathalast line="378">So dhammagutto cirameva jīva, dhammañca me desaya dhammapāla.</gathalast>
<hangnum line="379" number="100"></hangnum>
<gatha1 line="380"> ‘‘Tadiṅgha abhipāraka, suṇohi vacanaṃ mama;</gatha1>
<gathalast line="381">Dhammaṃ te desayissāmi, sataṃ āsevitaṃ ahaṃ.</gathalast>
<hangnum line="382" number="101"></hangnum>
<gatha1 line="383"> ‘‘Sādhu dhammarucī rājā, sādhu paññāṇavā naro;</gatha1>
<gathalast line="384">Sādhu mittānamaddubbho, pāpassākaraṇaṃ sukhaṃ.</gathalast>
<hangnum line="385" number="102"></hangnum>
<gatha1 line="386"> ‘‘Akkodhanassa vijite, ṭhitadhammassa rājino;</gatha1>
<gathalast line="387">Sukhaṃ manussā āsetha, sītacchāyāya saṅghare.</gathalast>
<hangnum line="388" number="103"></hangnum>
<gatha1 line="389"> ‘‘Na <pageBreak edition="V" number="5.0210" /> cāhametaṃ abhirocayāmi, kammaṃ asamekkhakataṃ asādhu;</gatha1>
<gathalast line="390">Ye vāpi ñatvāna sayaṃ karonti, upamā imā mayhaṃ tuvaṃ suṇohi.</gathalast>
<hangnum line="391" number="104"></hangnum>
<gatha1 line="392"> ‘‘Gavaṃ <pageBreak edition="M" number="5.0234" /> ce taramānānaṃ, jimhaṃ gacchati puṅgavo;</gatha1>
<gathalast line="393">Sabbā tā jimhaṃ gacchanti, nette jimhaṃ gate sati.</gathalast>
<hangnum line="394" number="105"></hangnum>
<gatha1 line="395"> ‘‘Evameva manussesu, yo hoti seṭṭhasammato;</gatha1>
<gatha2 line="396">So ce adhammaṃ carati, pageva itarā pajā;</gatha2>
<gathalast line="397">Sabbaṃ raṭṭhaṃ dukhaṃ seti, rājā ce hoti adhammiko.</gathalast>
<hangnum line="398" number="106"></hangnum>
<gatha1 line="399"> ‘‘Gavaṃ ce taramānānaṃ, ujuṃ gacchati puṅgavo;</gatha1>
<gathalast line="400">Sabbā gāvī ujuṃ yanti, nette ujuṃ gate sati.</gathalast>
<hangnum line="401" number="107"></hangnum>
<gatha1 line="402"> ‘‘Evameva manussesu, yo hoti seṭṭhasammato;</gatha1>
<gatha2 line="403">So sace dhammaṃ carati, pageva itarā pajā;</gatha2>
<gathalast line="404">Sabbaṃ raṭṭhaṃ sukhaṃ seti, rājā ce hoti dhammiko.</gathalast>
<hangnum line="405" number="108"></hangnum>
<gatha1 line="406"> ‘‘Na <pageBreak edition="P" number="5.0223" /> cāpāhaṃ adhammena, amarattamabhipatthaye;</gatha1>
<gathalast line="407">Imaṃ vā pathaviṃ sabbaṃ, vijetuṃ abhipāraka.</gathalast>
<hangnum line="408" number="109"></hangnum>
<gatha1 line="409"> ‘‘Yañhi kiñci manussesu, ratanaṃ idha vijjati;</gatha1>
<gathalast line="410">Gāvo dāso hiraññañca, vatthiyaṃ haricandanaṃ.</gathalast>
<hangnum line="411" number="110"></hangnum>
<gatha1 line="412"> ‘‘Assitthiyo ratanaṃ maṇikañca, yañcāpi me candimasūriyā abhipālayanti;</gatha1>
<gathalast line="413">Na tassa hetu visamaṃ careyyaṃ, majjhe sivīnaṃ usabhomhi jāto.</gathalast>
<hangnum line="414" number="111"></hangnum>
<gatha1 line="415"> ‘‘Netā hitā uggato raṭṭhapālo, dhammaṃ sivīnaṃ apacāyamāno;</gatha1>
<gathalast line="416">So dhammamevānuvicintayanto, tasmā sake cittavase na vatto.</gathalast>
<hangnum line="417" number="112"></hangnum>
<gatha1 line="418"> ‘‘Addhā <pageBreak edition="V" number="5.0211" /> tuvaṃ mahārāja, niccaṃ abyasanaṃ sivaṃ;</gatha1>
<gathalast line="419">Karissasi ciraṃ rajjaṃ, paññā hi tava tādisī.</gathalast>
<hangnum line="420" number="113"></hangnum>
<gatha1 line="421"> ‘‘Etaṃ te anumodāma, yaṃ dhammaṃ nappamajjasi;</gatha1>
<gathalast line="422">Dhammaṃ pamajja khattiyo, raṭṭhā cavati issaro.</gathalast>
<hangnum line="423" number="114"></hangnum>
<gatha1 line="424"> ‘‘Dhammaṃ <pageBreak edition="M" number="5.0235" /> cara mahārāja, mātāpitūsu khattiya;</gatha1>
<gathalast line="425">Idha dhammaṃ caritvāna, rāja saggaṃ gamissasi.</gathalast>
<hangnum line="426" number="115"></hangnum>
<gatha1 line="427"> ‘‘Dhammaṃ cara mahārāja, puttadāresu khattiya;</gatha1>
<gathalast line="428">Idha dhammaṃ caritvāna, rāja saggaṃ gamissasi.</gathalast>
<hangnum line="429" number="116"></hangnum>
<gatha1 line="430"> ‘‘Dhammaṃ cara mahārāja, mittāmaccesu khattiya;</gatha1>
<gathalast line="431">Idha dhammaṃ caritvāna, rāja saggaṃ gamissasi.</gathalast>
<hangnum line="432" number="117"></hangnum>
<gatha1 line="433"> ‘‘Dhammaṃ cara mahārāja, vāhanesu balesu ca;</gatha1>
<gathalast line="434">Idha dhammaṃ caritvāna, rāja saggaṃ gamissasi.</gathalast>
<hangnum line="435" number="118"></hangnum>
<gatha1 line="436"> ‘‘Dhammaṃ cara mahārāja, gāmesu nigamesu ca;</gatha1>
<gathalast line="437">Idha dhammaṃ caritvāna, rāja saggaṃ gamissasi.</gathalast>
<hangnum line="438" number="119"></hangnum>
<gatha1 line="439"> ‘‘Dhammaṃ cara mahārāja, raṭṭhesu janapadesu ca;</gatha1>
<gathalast line="440">Idha dhammaṃ caritvāna, rāja saggaṃ gamissasi.</gathalast>
<hangnum line="441" number="120"></hangnum>
<gatha1 line="442"> ‘‘Dhammaṃ cara mahārāja, samaṇabrāhmaṇesu ca;</gatha1>
<gathalast line="443">Idha dhammaṃ caritvāna, rāja saggaṃ gamissasi.</gathalast>
<hangnum line="444" number="121"></hangnum>
<gatha1 line="445"> ‘‘Dhammaṃ cara mahārāja, migapakkhīsu khattiya;</gatha1>
<gathalast line="446">Idha dhammaṃ caritvāna, rāja saggaṃ gamissasi.</gathalast>
<hangnum line="447" number="122"></hangnum>
<gatha1 line="448"> ‘‘Dhammaṃ <pageBreak edition="V" number="5.0212" /> cara mahārāja, dhammo ciṇṇo sukhāvaho;</gatha1>
<gathalast line="449">Idha dhammaṃ caritvāna, rāja saggaṃ gamissasi.</gathalast>
<hangnum line="450" number="123"></hangnum>
<gatha1 line="451"> ‘‘Dhammaṃ cara mahārāja, saindā devā sabrahmakā;</gatha1>
<gathalast line="452">Suciṇṇena divaṃ pattā, mā dhammaṃ rāja pāmado’’ti.</gathalast>
<paragraph line="453">Tattha <pageBreak edition="P" number="5.0224" /><bold>sabbāpī</bold>ti, janinda, ahametaṃ ekakova paṭicchādetvā ānessāmi, tasmā ṭhapetvā mamañca tuvañca aññā sabbāpi pajā imassa katassa ākāramattampi na jaññā na jānissanti. <bold>Bhusehī</bold>ti tāya saddhiṃ abhiramanto attano taṇhāvanathaṃ bhusaṃ karohi vaḍḍhehi manorathaṃ pūrehi. <bold>Sajāhī</bold>ti manorathaṃ pana pūretvā sace te na ruccati, atha naṃ sajāhi mayhameva paṭidehi. <bold>Kammakara</bold>nti, samma abhipāraka, yo manusso pāpakaṃ kammaṃ <pageBreak edition="M" number="5.0236" /> karonto, so pacchā mā idha aññe idaṃ pāpakammaṃ maññiṃsu mā jānantūti maññati cinteti, ducintitametaṃ tassa. Kiṃkāraṇā? <bold>Passanti bhūtāni karontameta</bold>nti ye ca buddhā paccekabuddhā buddhaputtā iddhiyā yuttā, te ca naṃ passantiyeva. <bold>Na me piyā</bold>ti, samma abhipāraka, añño nu te koci ‘‘idha lokasmiṃ sakalāyapi pathaviyā na me ummādantī piyā’’ti evaṃ saddaheyya.</paragraph>
<paragraph line="454"><bold>Sīhova selassa guha</bold>nti, mahārāja, sace tvaṃ taṃ idha na ānesi, atha yathā sīho kilesapariḷāhe uppanne sīhapotikāya vasanaṭṭhānaṃ maṇiguhaṃ upeti, evaṃ tassā vasanaṭṭhānaṃ gaccha, tattha attano patthanaṃ pūrehīti. <bold>Sukhapphala</bold>nti, samma abhipāraka, paṇḍitā attano dukkhena phuṭṭhā samānā na sukhavipākadāyakakammaṃ pariccajanti, sammohitā vāpi hutvā mohena mūḷhā sukhena mattā pāpakammaṃ nāma na samācaranti. <bold>Yathāsukhaṃ, sāmi, karohi kāma</bold>nti, sāmi sivirāja, attano dāsiṃ paricārentassa garahā nāma natthi, tvaṃ yathāsukhaṃ yathājjhāsayaṃ kāmaṃ karohi, attano icchaṃ pūrehīti. <bold>Na tena so jīvatī</bold>ti, samma abhipāraka, yo ‘‘issaromhī’’ti pāpaṃ karoti, katvā ca kiṃ maṃ devamanussā vakkhantīti na uttasati na ottappati, so tena kammena na ca dīghakālaṃ jīvati, khippameva marati, devatāpi pana ‘‘kiṃ imassa pāparañño rajjena, varamassa vāḷukaghaṭaṃ gale bandhitvā maraṇa’’nti lāmakena cakkhunā olokenti.</paragraph>
<paragraph line="455"><bold>Aññātaka</bold>nti, mahārāja, aññesaṃ santakaṃ tehi sāmikehi padinnaṃ dānaṃ ye attano dhamme <pageBreak edition="V" number="5.0213" /> ṭhitā paṭicchanti, te tattha paṭicchakā ca dāyakā ca sabbepi sukhapphalameva kammaṃ karonti. Paṭiggāhake hi paṭiggaṇhante taṃ dānaṃ dāyakassa mahantaṃ vipākaṃ detīti. <bold>Yo attadukkhenā</bold>ti, samma abhipāraka, yo attano dukkhena pīḷito taṃ parassa dahati, attano sarīrato apanetvā parassa sarīre khipati, parassa vā sukhena attano sukhaṃ dahati, parassa sukhaṃ gahetvā attani pakkhipati, ‘‘attano dukkhaṃ harissāmī’’ti paraṃ dukkhitaṃ karoti, ‘‘attānaṃ sukhessāmī’’ti paraṃ dukkhitaṃ karoti, ‘‘attānaṃ sukhessāmī’’ti parassa sukhaṃ nāseti, na so dhammaṃ jānāti. Yo pana evaṃ jānāti ‘‘yathevidaṃ mayhaṃ <pageBreak edition="M" number="5.0237" /> sukhadukkhaṃ, tathā paresa’’nti, sa vedi dhammaṃ jānāti nāmāti ayametissā gāthāya attho.</paragraph>
<paragraph line="456"><bold>Piyena te dammī</bold>ti piyena kāraṇabhūtena piyaṃ phalaṃ patthento dammīti attho. <bold>Piyaṃ labhantī</bold>ti saṃsāre saṃsarantā piyameva labhanti. <bold>Kāmahetuka</bold>nti, samma abhipāraka <pageBreak edition="P" number="5.0225" />, kāmahetukaṃ ayuttaṃ katvā ‘‘attānaṃ vadhissāmī’’ti me parivitakko uppajjati. <bold>Mayha sati</bold>nti mama santakaṃ. ‘‘Mayha satī’’tipi pāṭho, mama santakāti evaṃ maññamāno sace tvaṃ taṃ na kāmesīti attho. <bold>Sabbajanassā</bold>ti sabbā seniyo sannipātāpetvā tassa sabbajanassa ayaṃ mayhaṃ ahitāti pariccajissāmi. <bold>Tato avhayesī</bold>ti tato taṃ apariggahitattā āneyyāsi. <bold>Adūsiya</bold>nti anaparādhaṃ. <bold>Katte</bold>ti tameva aparena nāmena ālapati. So hi rañño hitaṃ karoti, tasmā ‘‘kattā’’ti vuccati. <bold>Na cāpi tyassā</bold>ti evaṃ akiccakārīti nagare tava koci pakkhopi na bhaveyya.</paragraph>
<paragraph line="457"><bold>Ninda</bold>nti na kevalaṃ upavādameva, sacepi maṃ koci sammukhā nindissati vā pasaṃsissati vā, dosaṃ vā pana āropento garahissati, tampāhaṃ nindaṃ pasaṃsaṃ garahañca sabbaṃ sahissāmi, sabbametaṃ mama āgacchatūti vadati. <bold>Tamhā</bold>ti yo ete nindādayo na gaṇhāti, tamhā purisā issariyasaṅkhātā sirī ca paññāsaṅkhātā lakkhī ca thalaṭṭhānato suvuṭṭhisaṅkhāto āpo viya apeti na patiṭṭhātīti. <bold>Etto</bold>ti ito mama tassā pariccattakāraṇā. <bold>Dhammātisārañcā</bold>ti dhammaṃ atikkamitvā pavattaṃ akusalaṃ vā yaṃ kiñci hoti. <bold>Paccuttarissāmī</bold>ti sampaṭicchissāmi dhārayissāmi. <bold>Thāvarānaṃ tasāna</bold>nti yathā mahāpathavī khīṇāsavānañca puthujjanānañca kiñci sampaṭicchati sabbaṃ adhivāseti, tathevāhampi sabbametaṃ sampaṭicchissāmi adhivāsessāmīti dīpeti. <bold>Ekovima</bold>nti ahaṃ ekova imampi attano dukkhabhāraṃ hārayissāmi dhārayissāmi vahissāmi. <bold>Dhamme ṭhito</bold>ti vinicchayadhamme paveṇidhamme tividhasucaritadhamme ca ṭhito hutvā.</paragraph>
<paragraph line="458"><bold>Saggūpaga</bold>nti <pageBreak edition="V" number="5.0214" />, deva, puññakammaṃ nāmetaṃ saggūpagaṃ hoti. <bold>Yaññe dhana</bold>nti yaññadhanaṃ, ayameva vā pāṭho. <bold>Sakhā</bold>ti ummādantīpi mama sahāyikā, tvampi <pageBreak edition="M" number="5.0238" /> sahāyako. <bold>Pitaro</bold>ti brahmāno. <bold>Sabbe</bold>ti na kevalaṃ devabrahmānova, sabbe raṭṭhavāsinopi maṃ passatha, ‘‘bho, sahāyakassa bhariyā sahāyikā iminā gehe katā’’ti nindeyyuṃ. <bold>Na hetadhamma</bold>nti na hi etaṃ adhammikaṃ. <bold>Yaṃ te mayā</bold>ti yasmā mayā sā tuyhaṃ dinnā, tasmā etaṃ adhammoti na vadissanti. <bold>Sata</bold>nti santānaṃ buddhādīnaṃ khantimettābhāvanāsīlācārasaṅkhātāni dhammāni suvaṇṇitāni samuddavelāva duraccayāni, tasmā yathā samuddo velaṃ nātikkamati, evamahampi sīlavelaṃ nātikkamissāmīti vadati.</paragraph>
<paragraph line="459"><bold>Āhuneyyo mesī</bold>ti, mahārāja, tvaṃ mama āhunapāhunasakkārassānucchaviko. <bold>Dhātā vidhātā casi kāmapālo</bold>ti tvaṃ mama, deva, dhāraṇato dhātā issariyasukhassa vidahanato vidhātā icchitapatthitānaṃ <pageBreak edition="P" number="5.0226" /> kāmānaṃ pālanato kāmapālo. <bold>Tayī hutā</bold>ti tuyhaṃ dinnā. <bold>Kāmena me</bold>ti mama kāmena mama patthanāya ummādantiṃ paṭicchāti evaṃ abhipārako rañño deti. Rājā ‘‘na mayhaṃ attho’’ti paṭikkhipati. Bhūmiyaṃ patitaṃ sākuṇikapacchiṃ piṭṭhipādena paharitvā aṭaviyaṃ khipantā viya ubhopi naṃ jahanteva. Idāni rājā puna akathanatthāya taṃ santajjento <bold>‘‘addhā hī’’</bold>ti gāthamāha. Tattha <bold>kattuputtā</bold>ti pitāpissa kattāva, tena naṃ evaṃ ālapati. Idaṃ vuttaṃ hoti – addhā tvaṃ ito pubbe mayhaṃ sabbadhammaṃ acari, hitameva vuḍḍhimeva akāsi, idāni pana paṭipakkho hutvā bahuṃ kathesi, ‘‘mā evaṃ vippalapasi, añño nu te dvipado naro, ko idha jīvaloke aruṇeyeva sotthikattā, sace hi ahaṃ viya añño rājā tava bhariyāya paṭibaddhacitto abhavissa, antoaruṇeyeva tava sīsaṃ chindāpetvā taṃ attano ghare kareyya, ahaṃ pana akusalabhayeneva na karomi, tuṇhī hohi, na me etāya attho’’ti taṃ santajjesi.</paragraph>
<paragraph line="460">So taṃ sutvā puna kiñci vattuṃ asakkonto rañño thutivasena <bold>‘‘tuvaṃ nū’’</bold>ti gāthamāha. Tassattho – mahārāja, tvaññeva sakalajambudīpe sabbesaṃ narindānaṃ <bold>seṭṭho,</bold> tvaṃ <bold>anuttaro,</bold> tvaṃ vinicchayadhammapaveṇidhammasucaritadhammānaṃ gopāyanena <bold>dhammagutto,</bold> tesaṃ viditattā <bold>dhammavidū</bold> tvaṃ <bold>sumedho,</bold> so tvaṃ yaṃ dhammaṃ gopesi, teneva gutto cīraṃ jīva, dhammañca me desehi dhammapālaka, dhammagopaka, rājavarāti.</paragraph>
<paragraph line="461">Atha <pageBreak edition="M" number="5.0239" /> rājā dhammaṃ desento <bold>‘‘tadiṅghā’’</bold>tiādimāha. Tattha <bold>iṅghā</bold>ti codanatthe nipāto, yasmā <pageBreak edition="V" number="5.0215" /> maṃ tvaṃ codesi, tasmāti attho. <bold>Sata</bold>nti buddhādīhi sappurisehi āsevitaṃ. <bold>Sādhū</bold>ti sundaro pasattho. Vinicchayapaveṇisucaritadhamme rocetīti <bold>dhammaruci</bold>. Tādiso hi jīvitaṃ jahantopi akiccaṃ na karoti, tasmā sādhu. <bold>Paññāṇavā</bold>ti ñāṇasampanno. <bold>Mittānamaddubbho</bold>ti mittassa adussanabhāvo. <bold>Ṭhitadhammassā</bold>ti patiṭṭhitatividhadhammassa. <bold>Āsethā</bold>ti āseyyuṃ nisīdeyyuṃ. Desanāsīsameva cetaṃ, cattāropi iriyāpathe sukhaṃ kappeyyunti ayaṃ panettha attho. <bold>Sītacchāyāyā</bold>ti puttadārañātimittānaṃ sītalāya chāyāya. <bold>Saṅghare</bold>ti sakaghare, attano geheti attho. Adhammabalidaṇḍādīhi anupaddutā sukhaṃ vaseyyunti dasseti. <bold>Na cāhameta</bold>nti, samma abhipāraka, yametaṃ asamekkhitvā kataṃ asādhukammaṃ, etaṃ ahaṃ na rocayāmi. <bold>Ye vāpi ñatvānā</bold>ti ye vā pana rājāno ñatvā tuletvā tīretvā sayaṃ karonti, tesāhaṃ kammaṃ rocemīti adhippāyo. <bold>Upamā imā</bold>ti imasmiṃ panatthe tvaṃ mayhaṃ imā dve upamā suṇohi.</paragraph>
<paragraph line="462"><bold>Jimha</bold>nti vaṅkaṃ. <bold>Nette</bold>ti yo gāviyo neti, tasmiṃ jeṭṭhakausabhe. <bold>Pagevā</bold>ti tasmiṃ adhammaṃ carante itarā pajā pageva carati, ativiya karotīti attho. <bold>Dhammiko</bold>ti cattāri agatigamanāni pahāya dhammena rajjaṃ kārento. <bold>Amaratta</bold>nti devattaṃ. <bold>Ratana</bold>nti saviññāṇakāviññāṇakaratanaṃ. <bold>Vatthiya</bold>nti kāsikavatthameva. <bold>Assitthiyo</bold>ti vātasamagatiassepi uttamarūpadharā itthiyopi. <bold>Ratanaṃ maṇikañcā</bold>ti sattavidharatanañca mahagghabhaṇḍakañca. <bold>Abhipālayantī</bold>ti <pageBreak edition="P" number="5.0227" /> ālokaṃ karontā rakkhanti. <bold>Na tassā</bold>ti tassa cakkavattirajjassapi hetu na visamaṃ careyyaṃ. <bold>Usabhomhī</bold>ti yasmā ahaṃ sivīnaṃ majjhe jeṭṭhakarājā hutvā jāto, tasmā cakkavattirajjakāraṇampi na visamaṃ carāmīti attho. <bold>Netā</bold>ti mahājanaṃ kusale patiṭṭhāpetvā devanagaraṃ netā, hitakaraṇena tassa <bold>hitā,</bold> ‘‘sivirājā kira dhammacārī’’ti sakalajambudīpe ñātattā <bold>uggato,</bold> samena raṭṭhapālanato <bold>raṭṭhapālo. Apacāyamāno</bold>ti sivīnaṃ porāṇakarājūnaṃ paveṇidhammaṃ apacāyamāno. <bold>So</bold>ti so ahaṃ tameva dhammaṃ anuvicintayanto tasmā tena kāraṇena attano cittassa vase na vattāmi.</paragraph>
<paragraph line="463">Evaṃ <pageBreak edition="M" number="5.0240" /> mahāsattassa dhammakathaṃ sutvā abhipārako thutiṃ karonto <bold>‘‘addhā’’</bold>tiādimāha. <bold>Nappamajjasī</bold>ti attanā kathitadhammaṃ nappamajjasi tattheva vattesi. <bold>Dhammaṃ pamajjā</bold>ti dhammaṃ pamussitvā agativasena gantvā. Evaṃ so tassa thutiṃ katvā <bold>‘‘dhammaṃ carā’’</bold>ti dhammacariyāya niyyojento uttaripi dasa ovādagāthā abhāsi. Tāsamattho heṭṭhā <bold>tesakuṇajātake</bold> (jā. 2.17.1 ādayo) vaṇṇitova.</paragraph>
<paragraph line="464">Evaṃ <pageBreak edition="V" number="5.0216" /> abhipārakasenāpatinā rañño dhamme desite rājā ummādantiyā paṭibaddhacittaṃ vinodesi.</paragraph>
<paragraph line="465">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhāsi. Tadā sunandasārathi ānando ahosi, abhipārako sāriputto, ummādantī uppalavaṇṇā, sesaparisā buddhaparisā, sivirājā ahameva ahosinti.</paragraph>
<centered line="466">Ummādantījātakavaṇṇanā dutiyā.</centered>
<hangnum line="467"></hangnum>
<paragraph line="468"> [528] 3. Mahābodhijātakavaṇṇanā</paragraph>
<paragraph line="469"><bold>Kiṃ nu daṇḍaṃ kimajina</bold>nti idaṃ satthā jetavane viharanto paññāpāramiṃ ārabbha kathesi. Vatthu <bold>mahāumaṅgajātake</bold> (jā. 2.22.590 ādayo) āvi bhavissati. Tadā pana satthā ‘‘na, bhikkhave, idāneva, pubbepi tathāgato paññavā parappavādappamaddanoyevā’’ti vatvā atītaṃ āhari.</paragraph>
<paragraph line="470">Atīte bārāṇasiyaṃ brahmadatte rajjaṃ kārente bodhisatto kāsiraṭṭhe asītikoṭivibhavassa udiccabrāhmaṇamahāsālassa kule nibbatti, ‘‘bodhikumāro’’tissa nāmaṃ kariṃsu. So vayappatto takkasilāyaṃ uggahitasippo paccāgantvā agāramajjhe vasanto aparabhāge kāme pahāya himavantapadesaṃ pavisitvā paribbājakapabbajjaṃ pabbajitvā <pageBreak edition="P" number="5.0228" /> tattheva vanamūlaphalāhāro ciraṃ vasitvā vassārattasamaye himavantā oruyha cārikaṃ caranto anupubbena bārāṇasiṃ patvā rājuyyāne vasitvā punadivase paribbājakasāruppena nagare bhikkhāya caranto rājadvāraṃ pāpuṇi <pageBreak edition="M" number="5.0241" /> tamenaṃ sīhapañjare ṭhito rājā disvā tassa upasame pasīditvā taṃ attano bhavanaṃ pavesetvā rājapallaṅke nisīdāpetvā katapaṭisanthāro thokaṃ dhammakathaṃ sutvā nānaggarasabhojanaṃ dāpesi. Mahāsatto bhattaṃ gahetvā cintesi – ‘‘idaṃ rājakulaṃ nāma bahudosaṃ bahupaccāmittaṃ hoti, ko nu kho mama uppannaṃ bhayaṃ nittharissatī’’ti. So avidūre ṭhitaṃ rājavallabhaṃ ekaṃ piṅgalasunakhaṃ disvā mahantaṃ bhattapiṇḍaṃ gahetvā tassa dātukāmatākāraṃ dassesi. Rājā ñatvā sunakhassa bhājanaṃ āharāpetvā bhattaṃ gāhāpetvā dāpesi. Mahāsattopi tassa datvā bhattakiccaṃ niṭṭhapesi. Rājāpissa paṭiññaṃ gahetvā antonagare rājuyyāne paṇṇasālaṃ kāretvā pabbajitaparikkhāre <pageBreak edition="V" number="5.0217" /> datvā taṃ tattha vāsāpesi, devasikañcassa dve tayo vāre upaṭṭhānaṃ agamāsi. Bhojanakāle pana mahāsatto niccaṃ rājapallaṅkeyeva nisīditvā rājabhojanameva bhuñjati. Evaṃ dvādasa saṃvaccharāni atītāni.</paragraph>
<paragraph line="471">Tassa pana rañño pañca amaccā atthañca dhammañca anusāsanti. Tesu eko ahetukavādī, eko issarakatavādī, eko pubbekatavādī, eko ucchedavādī, eko khattavijjavādī. Tesu ahetukavādī ‘‘ime sattā saṃsārasuddhikā’’ti mahājanaṃ uggaṇhāpesi. Issarakatavādī ‘‘ayaṃ loko issaranimmito’’ti mahājanaṃ uggaṇhāpesi. Pubbekatavādī ‘‘imesaṃ sattānaṃ sukhaṃ vā dukkhaṃ vā uppajjamānaṃ pubbekateneva uppajjatī’’ti mahājanaṃ uggaṇhāpesi. Ucchedavādī ‘‘ito paralokaṃ gato nāma natthi, ayaṃ loko ucchijjatī’’ti mahājanaṃ uggaṇhāpesi. Khattavijjavādī ‘‘mātāpitaropi māretvā attanova attho kātabbo’’ti mahājanaṃ uggaṇhāpesi. Te rañño vinicchaye niyuttā lañjakhādakā <pageBreak edition="P" number="5.0229" /> hutvā assāmikaṃ sāmikaṃ, sāmikaṃ assāmikaṃ karonti.</paragraph>
<paragraph line="472">Athekadivasaṃ eko puriso kūṭaṭṭaparājito mahāsattaṃ bhikkhāya carantaṃ rājagehaṃ pavisantaṃ disvā vanditvā, ‘‘bhante, tumhe rājagehe bhuñjamānā vinicchayāmacce lañjaṃ gahetvā lokaṃ vināsente kasmā ajjhupekkhatha, idāni pañcahi amaccehi kūṭaṭṭakārakassa hatthato lañjaṃ gahetvā sāmikova samāno assāmiko kato’’ti paridevi. So <pageBreak edition="M" number="5.0242" /> tasmiṃ kāruññavasena vinicchayaṃ gantvā dhammena vinicchinitvā sāmikaññeva sāmikaṃ akāsi. Mahājano ekappahāreneva mahāsaddena sādhukāraṃ adāsi. Rājā taṃ saddaṃ sutvā ‘‘kiṃsaddo nāmāya’’nti pucchitvā tamatthaṃ sutvā katabhattakiccaṃ mahāsattaṃ upanisīditvā pucchi – ‘‘bhante, ajja kira vo aṭṭo vinicchito’’ti. ‘‘Āma, mahārājā’’ti. ‘‘Bhante, tumhesu vinicchinantesu mahājanassa vuḍḍhi bhavissati, ito paṭṭhāya tumheva vinicchinathā’’ti. ‘‘Mahārāja, mayaṃ pabbajitā nāma, netaṃ kammaṃ amhākaṃ kamma’’nti. ‘‘Bhante, mahājane kāruññena kātuṃ vaṭṭati, tumhe sakaladivasaṃ mā vinicchinatha, uyyānato pana idhāgacchantā vinicchayaṭṭhānaṃ gantvā pātova cattāro aṭṭe vinicchinatha, bhutvā uyyānaṃ gacchantā cattāro, evaṃ mahājanassa vuḍḍhi bhavissatī’’ti. So tena punappunaṃ yāciyamāno ‘‘sādhū’’ti sampaṭicchitvā tato paṭṭhāya tathā akāsi.</paragraph>
<paragraph line="473">Kūṭaṭṭakārakā okāsaṃ na labhiṃsu. Tepi amaccā lañjaṃ alabhantā duggatā hutvā cintayiṃsu <pageBreak edition="V" number="5.0218" /> – ‘‘bodhiparibbājakassa vinicchinanakālato paṭṭhāya mayaṃ kiñci na labhāma, handa naṃ ‘rājaveriko’ti vatvā rañño antare paribhinditvā mārāpessāmā’’ti. Te rājānaṃ upasaṅkamitvā, ‘‘mahārāja, bodhiparibbājako tumhākaṃ anatthakāmo’’ti vatvā asaddahantena raññā ‘‘sīlavā esa ñāṇasampanno, na evaṃ karissatī’’ti vutte, ‘‘mahārāja, tena sakalanagaravāsino attano hatthe katvā kevalaṃ amheyeva pañca <pageBreak edition="P" number="5.0230" /> jane kātuṃ na sakkā, sace amhākaṃ vacanaṃ na saddahatha, tassa idhāgamanakāle parisaṃ olokethā’’ti āhaṃsu. Rājā ‘‘sādhū’’ti sīhapañjare ṭhito taṃ āgacchantaṃ olokento parivāraṃ disvā attano aññāṇena aṭṭakārakamanusse ‘‘tassa parivārā’’ti maññamāno bhijjitvā te amacce pakkosāpetvā ‘‘kinti karomā’’ti pucchi. ‘‘Gaṇhāpetha naṃ, devā’’ti. ‘‘Oḷārikaṃ aparādhaṃ apassantā kathaṃ gaṇhāmā’’ti. ‘‘Tena hi, mahārāja, pakatiparihāramassa hāpetha, taṃ parihāyantaṃ disvā paṇḍito paribbājako kassaci anārocetvā sayameva palāyissatī’’ti.</paragraph>
<paragraph line="474">Rājā ‘‘sādhū’’ti vatvā anupubbena tassa parihāraṃ parihāpesi. Paṭhamadivasaṃ tāva naṃ tucchapallaṅkeyeva nisīdāpesuṃ. So tucchapallaṅkaṃ disvāva <pageBreak edition="M" number="5.0243" /> rañño paribhinnabhāvaṃ ñatvā sayameva uyyānaṃ gantvā taṃ divasameva pakkamitukāmo hutvāpi ‘‘ekantena ñatvā pakkamissāmī’’ti na pakkāmi. Athassa punadivase tucchapallaṅke nisinnassa raññopakatibhattañca aññañca gahetvā missakabhattaṃ adaṃsu. Tatiyadivase mahātalaṃ pavisituṃ adatvā sopānasīseyeva ṭhapetvā missakabhattaṃ adaṃsu. So tampi ādāya uyyānaṃ gantvā bhattakiccaṃ akāsi. Catutthadivase heṭṭhāpāsāde ṭhapetvā kaṇājakabhattaṃ adaṃsu. So tampi gahetvā uyyānaṃ gantvā bhattakiccaṃ akāsi. Rājā amacce pucchi – ‘‘bodhiparibbājako sakkāre parihāpitepi na pakkamati, kinti naṃ karomā’’ti? ‘‘Deva, na so bhattatthāya carati, chattatthāya pana carati. Sace bhattatthāya careyya, paṭhamadivasaṃyeva palāyeyyā’’ti. ‘‘Idāni kiṃ karomā’’ti? ‘‘Sve ghātāpetha naṃ, mahārājā’’ti. So ‘‘sādhū’’ti tesaññeva hatthe khagge ṭhapetvā ‘‘sve antaradvāre ṭhatvā pavisantassevassa sīsaṃ chinditvā khaṇḍākhaṇḍikaṃ katvā kañci ajānāpetvā vaccakuṭiyaṃ pakkhipitvā nhatvā āgaccheyyāthā’’ti āha. Te ‘‘sādhū’’ti sampaṭicchitvā ‘‘sve āgantvā evaṃ karissāmā’’ti aññamaññaṃ <pageBreak edition="P" number="5.0231" /> vicāretvā evaṃ attano nivesanaṃ agamaṃsu.</paragraph>
<paragraph line="475">Rājāpi sāyaṃ bhuttabhojano sirisayane nipajjitvā mahāsattassa guṇe anussari. Athassa tāvadeva soko uppajji, sarīrato sedā mucciṃsu, sayane assāsaṃ alabhanto aparāparaṃ <pageBreak edition="V" number="5.0219" /> parivatti. Athassa aggamahesī upanipajji, so tāya saddhiṃ sallāpamattampi na kari. Atha naṃ sā ‘‘kiṃ nu kho, mahārāja, sallāpamattampi na karotha, api nu kho me koci aparādho atthī’’ti pucchi. ‘‘Natthi devi, apica kho bodhiparibbājako kira amhākaṃ paccatthiko jātoti tassa sve ghātanatthāya pañca amacce āṇāpesiṃ, te pana naṃ māretvā khaṇḍākhaṇḍikaṃ katvā vaccakūpe pakkhipissanti, so pana amhākaṃ dvādasa saṃvaccharāni bahuṃ dhammaṃ desesi, ekāparādhopissa mayā paccakkhato na diṭṭhapubbo, parapattiyena hutvā tassa mayā vadho āṇatto, tena kāraṇena socāmī’’ti. Atha naṃ sā ‘‘sace te deva so paccatthiko jāto, taṃ ghātento kiṃ socasi, paccatthikaṃ nāma puttampi ghātetvā attano sotthibhāvo kātabbova, mā socitthā’’ti assāsesi. So tassā vacanena paṭiladdhassāso niddaṃ okkami.</paragraph>
<paragraph line="476">Tasmiṃ <pageBreak edition="M" number="5.0244" /> khaṇe koleyyako piṅgalasunakho taṃ kathaṃ sutvā ‘‘sve mayā attano balenassa jīvitaṃ dātuṃ vaṭṭatī’’ti cintetvā punadivase pātova pāsādā oruyha mahādvāraṃ āgantvā ummāre sīsaṃ katvā mahāsattassa āgamanamaggaṃ olokentova nipajji. Tepi amaccā pātova khaggahatthā āgantvā dvārantare aṭṭhaṃsu. Bodhisattopi velaṃ sallakkhetvā uyyānā nikkhamma rājadvāraṃ āgañchi. Atha naṃ sunakho disvā mukhaṃ vivaritvā catasso dāṭhā dassetvā ‘‘kiṃ tvaṃ, bhante, jambudīpatale aññattha bhikkhaṃ na labhasi, amhākaṃ rājā tava māraṇatthāya pañca amacce khaggahatthe dvārantare ṭhapesi, mā tvaṃ nalāṭena maccuṃ gahetvā āgami, sīghaṃ pakkamā’’ti mahāsaddena viravi. So sabbarutaññutāya tamatthaṃ ñatvā tatova nivattitvā uyyānaṃ gantvā <pageBreak edition="P" number="5.0232" /> pakkamanatthāya parikkhāre ādiyi. Rājā sīhapañjare ṭhito taṃ āgacchantaṃ gacchantañca disvā ‘‘sace ayaṃ mama paccatthiko bhaveyya, uyyānaṃ gantvā balaṃ sannipātāpetvā kammasajjo bhavissati. No ce, attano parikkhāre gahetvā gamanasajjo bhavissati, jānissāmi tāvassa kiriya’’nti uyyānaṃ gantvā mahāsattaṃ attano parikkhāre ādāya ‘‘gamissāmī’’ti paṇṇasālato nikkhantaṃ caṅkamanakoṭiyaṃ disvāva vanditvā ekamantaṃ ṭhito paṭhamaṃ gāthamāha –</paragraph>
<hangnum line="477" number="124"></hangnum>
<gatha1 line="478"> ‘‘Kiṃ nu daṇḍaṃ kimajinaṃ, kiṃ chattaṃ kimupāhanaṃ;</gatha1>
<gatha2 line="479">Kimaṅkusañca pattañca, saṅghāṭiñcāpi brāhmaṇa;</gatha2>
<gathalast line="480">Taramānarūpohāsi, kiṃ nu patthayase disa’’nti.</gathalast>
<paragraph line="481">Tassattho <pageBreak edition="V" number="5.0220" /> – bhante, pubbe tvaṃ amhākaṃ gharaṃ āgacchanto daṇḍādīni na gaṇhāsi, ajja pana kena kāraṇena daṇḍañca ajinañca chattūpāhanañca mattikapasibbakolambanaaṅkusañca mattikapattañca saṅghāṭiñcāti sabbepime parikkhāre taramānarūpo gaṇhāsi, kataraṃ nu disaṃ patthesi, kattha gantukāmosīti pucchi.</paragraph>
<paragraph line="482">Taṃ sutvā mahāsatto ‘‘ayaṃ attanā katakammaṃ na jānātīti maññati, jānāpessāmi na’’nti dve gāthā abhāsi –</paragraph>
<hangnum line="483" number="125"></hangnum>
<gatha1 line="484"> ‘‘Dvādasetāni vassāni, vusitāni tavantike;</gatha1>
<gathalast line="485">Nābhijānāmi soṇena, piṅgalenābhikūjitaṃ.</gathalast>
<hangnum line="486" number="126"></hangnum>
<gatha1 line="487"> ‘‘Svāyaṃ <pageBreak edition="M" number="5.0245" /> dittova nadati, sukkadāṭhaṃ vidaṃsayaṃ;</gatha1>
<gathalast line="488">Tava sutvā sabhariyassa, vītasaddhassa maṃ patī’’ti.</gathalast>
<paragraph line="489">Tattha <bold>abhikūjita</bold>nti etena tava sunakhena evaṃ mahāviravena viravitaṃ na jānāmi. <bold>Ditto vā</bold>ti dappito viya. <bold>Sabhariyassā</bold>ti tava sabhariyassa mama māraṇatthāya pañcannaṃ amaccānaṃ āṇattabhāvaṃ kathentassa sutvā ‘‘kiṃ tvaṃ aññattha bhikkhaṃ na labhasi, raññā te vadho āṇatto, idha māgacchī’’ti dittova nadati. <bold>Vītasaddhassa maṃ patī</bold>ti mamantare vigatasaddhassa tava vacanaṃ sutvā eva nadatīti āha.</paragraph>
<paragraph line="490">Tato rājā attano dosaṃ sampaṭicchitvā taṃ khamāpento catutthaṃ gāthamāha –</paragraph>
<hangnum line="491" number="127"></hangnum>
<gatha1 line="492"> ‘‘Ahu <pageBreak edition="P" number="5.0233" /> esa kato doso, yathā bhāsasi brāhmaṇa;</gatha1>
<gathalast line="493">Esa bhiyyo pasīdāmi, vasa brāhmaṇa māgamā’’ti.</gathalast>
<paragraph line="494">Tattha <bold>bhiyyo</bold>ti saccaṃ mayā evaṃ āṇattaṃ, ayaṃ me doso, esa panāhaṃ idāni adhikataraṃ tayi pasīdāmi, idheva vasa, mā aññattha gamīti.</paragraph>
<paragraph line="495">Taṃ sutvā mahāsatto, ‘‘mahārāja, paṇḍitā nāma tādisena parapattiyena apaccakkhakārinā saddhiṃ na vasantī’’ti vatvā tassa anācāraṃ pakāsento āha –</paragraph>
<hangnum line="496" number="128"></hangnum>
<gatha1 line="497"> ‘‘Sabbaseto <pageBreak edition="V" number="5.0221" /> pure āsi, tatopi sabalo ahu;</gatha1>
<gathalast line="498">Sabbalohitako dāni, kālo pakkamituṃ mama.</gathalast>
<hangnum line="499" number="129"></hangnum>
<gatha1 line="500"> ‘‘Abbhantaraṃ pure āsi, tato majjhe tato bahi;</gatha1>
<gathalast line="501">Purā niddhamanā hoti, sayameva vajāmahaṃ.</gathalast>
<hangnum line="502" number="130"></hangnum>
<gatha1 line="503"> ‘‘Vītasaddhaṃ na seveyya, upadānaṃvanodakaṃ;</gatha1>
<gathalast line="504">Sacepi naṃ anukhaṇe, vāri kaddamagandhikaṃ.</gathalast>
<hangnum line="505" number="131"></hangnum>
<gatha1 line="506"> ‘‘Pasannameva seveyya, appasannaṃ vivajjaye;</gatha1>
<gathalast line="507">Pasannaṃ payirupāseyya, rahadaṃvudakatthiko.</gathalast>
<hangnum line="508" number="132"></hangnum>
<gatha1 line="509"> ‘‘Bhaje bhajantaṃ purisaṃ, abhajantaṃ na bhajjaye;</gatha1>
<gathalast line="510">Asappurisadhammo so, yo bhajantaṃ na bhajjati.</gathalast>
<hangnum line="511" number="133"></hangnum>
<gatha1 line="512"> ‘‘Yo <pageBreak edition="M" number="5.0246" /> bhajantaṃ na bhajati, sevamānaṃ na sevati;</gatha1>
<gathalast line="513">Sa ve manussapāpiṭṭho, migo sākhassito yathā.</gathalast>
<hangnum line="514" number="134"></hangnum>
<gatha1 line="515"> ‘‘Accābhikkhaṇasaṃsaggā, asamosaraṇena ca;</gatha1>
<gathalast line="516">Etena mittā jīranti, akāle yācanāya ca.</gathalast>
<hangnum line="517" number="135"></hangnum>
<gatha1 line="518"> ‘‘Tasmā nābhikkhaṇaṃ gacche, na ca gacche cirāciraṃ;</gatha1>
<gathalast line="519">Kālena yācaṃ yāceyya, evaṃ mittā na jīyare.</gathalast>
<hangnum line="520" number="136"></hangnum>
<gatha1 line="521"> ‘‘Aticiraṃ nivāsena, piyo bhavati appiyo;</gatha1>
<gathalast line="522">Āmanta kho taṃ gacchāma, purā te homa appiyā’’ti.</gathalast>
<paragraph line="523">Tattha <bold>sabbaseto</bold>ti, mahārāja, paṭhamameva tava nivesane mama odano sabbaseto ahosi, yaṃ tvaṃ bhuñjasi, tameva dāpesīti attho. <bold>Tato</bold>ti tato pacchā paribhedakānaṃ vacanaṃ gahetvā tava mayi virattakāle <bold>sabalo</bold> missakodano jāto. <bold>Dānī</bold>ti idāni sabbalohitako jāto. <bold>Kālo</bold>ti aguṇaññussa <pageBreak edition="V" number="5.0222" /> tava santikā idāni mama pakkamituṃ kālo. <bold>Abbhantara</bold>nti paṭhamaṃ mama abbhantaraṃ <pageBreak edition="P" number="5.0234" /> āsanaṃ āsi, alaṅkatamahātalamhi ussitasetacchatte rājapallaṅkeyeva maṃ nisīdāpesuṃ. <bold>Majjhe</bold>ti sopānamatthake. <bold>Purā niddhamanā hotī</bold>ti yāva gīvāyaṃ gahetvā nikkaḍḍhanā na hoti.</paragraph>
<paragraph line="524"><bold>Anukhaṇe</bold>ti sacepi anudakaṃ udapānaṃ patto puriso udakaṃ apassanto kalalaṃ viyūhitvā anukhaṇeyya, tathāpi taṃ vāri kaddamagandhikaṃ bhaveyya, amanuññatāya na piveyya, tatheva vītasaddhaṃ payirupāsantena laddhapaccayāpi parittā ceva lūkhā ca, amanuññā aparibhogārahāti attho. <bold>Pasanna</bold>nti patiṭṭhitasaddhaṃ. <bold>Rahada</bold>nti gambhīraṃ mahārahadaṃ. <bold>Bhajanta</bold>nti attānaṃ bhajantameva bhajeyya. <bold>Abhajanta</bold>nti paccatthikaṃ. <bold>Na bhajjaye</bold>ti na bhajeyya. <bold>Na bhajjatī</bold>ti yo puriso attānaṃ bhajantaṃ hitacittaṃ puggalaṃ na bhajati, so asappurisadhammo nāmāti. <bold>Manussapāpiṭṭho</bold>ti manussalāmako patikuṭṭho sabbapacchimako. <bold>Sākhassito</bold>ti makkaṭo.</paragraph>
<paragraph line="525"><bold>Accābhikkhaṇasaṃsaggā</bold>ti <pageBreak edition="M" number="5.0247" /> ativiya abhiṇhasaṃsaggena. <bold>Akāle</bold>ti ayuttappattakāle parassa piyabhaṇḍaṃ yācanāya mittā jīranti nāma, tvampi aticiraṃ nivāsena mayi mittiṃ bhindi. <bold>Tasmā</bold>ti yasmā accābhikkhaṇasaṃsaggena asamosaraṇena ca mittā jīranti, tasmā. <bold>Cirācira</bold>nti cirakālaṃ vītināmetvā ciraṃ na gacche na upasaṅkameyya. <bold>Yāca</bold>nti yācitabbaṃ bhaṇḍakaṃ yuttakāle yāceyya. <bold>Na jīyare</bold>ti evaṃ mittā na jīranti. <bold>Purā te homa appiyā</bold>ti yāva tava appiyā na homa, tāva āmantetvāva taṃ gacchāmāti.</paragraph>
<paragraph line="526">Rājā āha –</paragraph>
<hangnum line="527" number="137"></hangnum>
<gatha1 line="528"> ‘‘Evaṃ ce yācamānānaṃ, añjaliṃ nāvabujjhasi;</gatha1>
<gatha2 line="529">Paricārakānaṃ sataṃ, vacanaṃ na karosi no;</gatha2>
<gathalast line="530">Evaṃ taṃ abhiyācāma, puna kayirāsi pariyāya’’nti.</gathalast>
<paragraph line="531">Tattha <bold>nāvabujjhasī</bold>ti sace, bhante, evaṃ yācantena mayā kataṃ añjaliṃ na jānāsi, na paṭiggaṇhasīti attho. <bold>Pariyāya</bold>nti puna idhāgamanāya ekavāraṃ kareyyāsīti yācati.</paragraph>
<paragraph line="532">Bodhisatto āha –</paragraph>
<hangnum line="533" number="138"></hangnum>
<gatha1 line="534"> ‘‘Evaṃ <pageBreak edition="V" number="5.0223" /> ce no viharataṃ, antarāyo na hessati;</gatha1>
<gatha2 line="535">Tuyhaṃ vāpi mahārāja, mayhaṃ vā raṭṭhavaddhana;</gatha2>
<gathalast line="536">Appeva nāma passema, ahorattānamaccaye’’ti.</gathalast>
<paragraph line="537">Tattha <bold>evaṃ ce no</bold>ti sace, mahārāja, evaṃ nānā hutvā viharantānaṃ amhākaṃ antarāyo na hessati, tuyhaṃ vā mayhaṃ vā jīvitaṃ pavattissatīti dīpeti. <bold>Passemā</bold>ti api nāma passeyyāma.</paragraph>
<paragraph line="538">Evaṃ <pageBreak edition="P" number="5.0235" /> vatvā mahāsatto rañño dhammaṃ desetvā ‘‘appamatto hohi, mahārājā’’ti vatvā uyyānā nikkhamitvā ekasmiṃ sabhāgaṭṭhāne bhikkhāya caritvā bārāṇasito nikkhamma anupubbena himavantokāsameva gantvā kiñci kālaṃ vasitvā puna otaritvā ekaṃ paccantagāmaṃ nissāya araññe vasi. Tassa pana gatakālato paṭṭhāya te amaccā puna vinicchaye nisīditvā vilopaṃ karontā cintayiṃsu – ‘‘sace mahābodhiparibbājako punāgamissati, jīvitaṃ no natthi, kiṃ nu khvassa anāgamanakāraṇaṃ kareyyāmā’’ti. Atha <pageBreak edition="M" number="5.0248" /> nesaṃ etadahosi – ‘‘ime sattā paṭibaddhaṭṭhānaṃ nāma jahituṃ na sakkonti, kiṃ nu khvassa idha paṭibaddhaṭṭhāna’’nti. Tato ‘‘rañño aggamahesī’’ti ñatvā ‘‘ṭhānaṃ kho panetaṃ vijjati, yaṃ so imaṃ nissāya āgaccheyya, paṭikacceva naṃ mārāpessāmā’’ti te rājānaṃ etadavocuṃ – ‘‘deva, imasmiṃ divase nagare ekā kathā sūyatī’’ti. ‘‘Kiṃ kathā nāmā’’ti? ‘‘Mahābodhiparibbājako ca kira devī ca aññamaññaṃ sāsanapaṭisāsanaṃ pesentī’’ti. ‘‘Kinti katvā’’ti? Tena kira deviyā pesitaṃ ‘‘sakkā nu kho attano balena rājānaṃ mārāpetvā mama setacchattaṃ dātu’’nti. Tāyapissa pesitaṃ ‘‘rañño māraṇaṃ nāma mama bhāro, mahābodhiparibbājako khippaṃ āgacchatū’’ti rājā tesaṃ punappunaṃ kathentānaṃ saddahitvā ‘‘idāni kiṃ kattabba’’nti pucchitvā ‘‘deviṃ māretuṃ vaṭṭatī’’ti vutte anupaparikkhitvāva ‘‘tena hi naṃ tumheva māretvā khaṇḍākhaṇḍikaṃ chinditvā vaccakūpe khipathā’’ti āha. Te tathā kariṃsu. Tassā māritabhāvo sakalanagare pākaṭo ahosi.</paragraph>
<paragraph line="539">Athassā cattāro puttā ‘‘iminā no niraparādhā mātā māritā’’ti rañño paccatthikā ahesuṃ. Rājā mahābhayappatto ahosi. Mahāsatto paramparāya taṃ pavattiṃ sutvā cintesi – ‘‘ṭhapetvā maṃ añño te kumāre saññāpetvā pitaraṃ khamāpetuṃ samattho nāma natthi, rañño ca jīvitaṃ dassāmi, kumāre ca pāpato mocessāmī’’ti. So punadivase paccantagāmaṃ pavisitvā <pageBreak edition="V" number="5.0224" /> manussehi dinnaṃ makkaṭamaṃsaṃ khāditvā tassa <pageBreak edition="P" number="5.0236" /> cammaṃ yācitvā gahetvā assamapade sukkhāpetvā niggandhaṃ katvā nivāsesipi pārupesipi aṃsepi ṭhapesi. Kiṃkāraṇā? ‘‘Bahūpakāro me’’ti vacanatthāya. So taṃ cammaṃ ādāya anupubbena bārāṇasiṃ gantvā kumāre upasaṅkamitvā ‘‘pitughātakakammaṃ nāma dāruṇaṃ, taṃ vo na kātabbaṃ, ajarāmaro satto nāma natthi, ahaṃ tumhe aññamaññaṃ samagge karissāmicceva āgato, tumhe mayā pahite sāsane āgaccheyyāthā’’ti kumāre ovaditvā antonagare uyyānaṃ pavisitvā makkaṭacammaṃ attharitvā silāpaṭṭe nisīdi.</paragraph>
<paragraph line="540">Atha naṃ uyyānapālako disvā vegena gantvā rañño ārocesi. Rājā sutvāva sañjātasomanasso hutvā te amacce ādāya <pageBreak edition="M" number="5.0249" /> tattha gantvā mahāsattaṃ vanditvā ekamantaṃ nisīditvā paṭisanthāraṃ kātuṃ ārabhi. Mahāsatto tena saddhiṃ asammoditvā makkaṭacammameva parimajji. Atha naṃ evamāha – ‘‘bhante, tumhe maṃ akathetvā makkaṭacammameva parimajjatha, kiṃ vo idaṃ mayā bahūpakāratara’’nti? ‘‘Āma mahārāja, bahūpakāro me esa vānaro, ahamassa piṭṭhe nisīditvā vicariṃ, ayaṃ me pānīyaghaṭaṃ āhari, vasanaṭṭhānaṃ sammajji, ābhisamācārikavattapaṭivattaṃ mama akāsi, ahaṃ pana attano dubbalacittatāya assa maṃsaṃ khāditvā cammaṃ sukkhāpetvā attharitvā nisīdāmi ceva nipajjāmi ca, evaṃ bahūpakāro esa mayha’’nti. Iti so tesaṃ vāde bhindanatthāya vānaracamme vānaravohāraṃ āropetvā taṃ taṃ pariyāyaṃ sandhāya imaṃ kathaṃ kathesi. So hi tassa nivutthapubbattā ‘‘piṭṭhe nisīditvā vicari’’nti āha; taṃ aṃse katvā pānīyaghaṭassa āhaṭapubbattā ‘‘pānīyaghaṭaṃ āharī’’ti āha; tena cammena bhūmiyaṃ sammaṭṭhapubbattā ‘‘vasanaṭṭhānaṃ sammajjī’’ti āha; nipannakāle tena cammena piṭṭhiyā, akkantakāle pādānaṃ phuṭṭhapubbattā ‘‘vattapaṭivattaṃ me akāsī’’ti āha. Chātakāle pana tassa maṃsaṃ labhitvā khāditattā ‘‘ahaṃ pana <pageBreak edition="P" number="5.0237" /> attano dubbalacittatāya tassa maṃsaṃ khādi’’nti āha.</paragraph>
<paragraph line="541">Taṃ sutvā te amaccā ‘‘pāṇātipāto tena kato’’ti saññāya ‘‘passatha, bho, pabbajitassa kammaṃ, makkaṭaṃ kira māretvā maṃsaṃ khāditvā cammaṃ gahetvā vicaratī’’ti pāṇiṃ paharitvā parihāsamakaṃsu. Mahāsatto te tathā karonte disvā ‘‘ime attano vādabhedanatthāya mama cammaṃ ādāya āgatabhāvaṃ na jānanti, jānāpessāmi ne’’ti ahetukavādiṃ tāva āmantetvā pucchi – ‘‘āvuso, tvaṃ kasmā maṃ parihasasī’’ti? ‘‘Mittadubbhikammassa ceva pāṇātipātassa <pageBreak edition="V" number="5.0225" /> ca katattā’’ti. Tato mahāsatto ‘‘yo pana gatiyā ceva diṭṭhiyā ca te saddahitvā evaṃ kareyya, tena kiṃ dukkaṭa’’nti tassa vādaṃ bhindanto āha –</paragraph>
<hangnum line="542" number="139"></hangnum>
<gatha1 line="543"> ‘‘Udīraṇā ce saṃgatyā, bhāvāyamanuvattati;</gatha1>
<gatha2 line="544">Akāmā akaraṇīyaṃ vā, karaṇīyaṃ vāpi kubbati;</gatha2>
<gathalast line="545">Akāmakaraṇīyamhi, kvidha pāpena lippati.</gathalast>
<hangnum line="546" number="140"></hangnum>
<gatha1 line="547"> ‘‘So <pageBreak edition="M" number="5.0250" /> ce attho ca dhammo ca, kalyāṇo na ca pāpako;</gatha1>
<gathalast line="548">Bhoto ce vacanaṃ saccaṃ, suhato vānaro mayā.</gathalast>
<hangnum line="549" number="141"></hangnum>
<gatha1 line="550"> ‘‘Attano ce hi vādassa, aparādhaṃ vijāniyā;</gatha1>
<gathalast line="551">Na maṃ tvaṃ garaheyyāsi, bhoto vādo hi tādiso’’ti.</gathalast>
<paragraph line="552">Tattha <bold>udīraṇā</bold>ti kathā. <bold>Saṃgatyā</bold>ti saṃgatiyā channaṃ abhijātīnaṃ taṃ taṃ abhijātiṃ upagamanena. <bold>Bhāvāyamanuvattatī</bold>ti bhāvena anuvattati, karaṇatthe sampadānaṃ. <bold>Akāmā</bold>ti akāmena anicchāya. <bold>Akaraṇīyaṃ vā karaṇīyaṃ vāpī</bold>ti akattabbaṃ pāpaṃ vā kattabbaṃ kusalaṃ vā. <bold>Kubbatī</bold>ti karoti. <bold>Kvidhā</bold>ti ko idha. Idaṃ vuttaṃ hoti – tvaṃ ahetukavādī ‘‘natthi hetu natthi paccayo sattānaṃ saṃkilesāyā’’tiādidiṭṭhiko, ayaṃ loko saṃgatiyā ceva sabhāvena ca anuvattati pariṇamati, tattha tattha sukhadukkhaṃ paṭisaṃvedeti. Akāmakova pāpaṃ vā puññaṃ vā karotīti vadasi, ayaṃ tava udīraṇā sace tathā, evaṃ sante akāmakaraṇīyasmiṃ attano dhammatāya pavattamāne pāpe ko idha satto pāpena lippati, sace hi attanā akatena pāpena lippati, na koci na lippeyyāti.</paragraph>
<paragraph line="553"><bold>So ce</bold>ti so ahetukavādasaṅkhāto tava bhāsitattho ca atthajotako dhammo ca kalyāṇo na ca pāpako. ‘‘Ahetū appaccayā sattā saṃkilissanti, sukhadukkhaṃ paṭisaṃvediyantī’’ti idaṃ bhoto vacanaṃ <pageBreak edition="P" number="5.0238" /> saccaṃ ce, suhato vānaro mayā, ko ettha mama dosoti attho. <bold>Vijāniyā</bold>ti, samma, sace hi tvaṃ attano vādassa aparādhaṃ jāneyyāsi, na maṃ garaheyyāsi. Kiṃkāraṇā? <bold>Bhoto vādo hi tādiso,</bold> tasmā ayaṃ mama vādaṃ karotīti maṃ pasaṃseyyāsi, attano pana vādaṃ ajānanto maṃ garahasīti.</paragraph>
<paragraph line="554">Evaṃ <pageBreak edition="V" number="5.0226" /> mahāsatto taṃ niggaṇhitvā appaṭibhāṇaṃ akāsi. Sopi rājaparisati maṅkubhūto pattakkhandho nisīdi. Mahāsattopi tassa vādaṃ bhinditvā issarakatavādiṃ āmantetvā ‘‘tvaṃ, āvuso, maṃ kasmā parihasasi, yadi issaranimmitavādaṃ sārato paccesī’’ti vatvā āha –</paragraph>
<hangnum line="555" number="142"></hangnum>
<gatha1 line="556"> ‘‘Issaro sabbalokassa, sace kappeti jīvitaṃ;</gatha1>
<gatha2 line="557">Iddhiṃ byasanabhāvañca, kammaṃ kalyāṇapāpakaṃ;</gatha2>
<gathalast line="558">Niddesakārī puriso, issaro tena lippati.</gathalast>
<hangnum line="559" number="143"></hangnum>
<gatha1 line="560"> ‘‘So <pageBreak edition="M" number="5.0251" /> ce attho ca dhammo ca, kalyāṇo na ca pāpako;</gatha1>
<gathalast line="561">Bhoto ce vacanaṃ saccaṃ, suhato vānaro mayā.</gathalast>
<hangnum line="562" number="144"></hangnum>
<gatha1 line="563"> ‘‘Attano ce hi vādassa, aparādhaṃ vijāniyā;</gatha1>
<gathalast line="564">Na maṃ tvaṃ garaheyyāsi, bhoto vādo hi tādiso’’ti.</gathalast>
<paragraph line="565">Tattha <bold>kappeti jīvita</bold>nti sace brahmā vā añño vā koci issaro ‘‘tvaṃ kasiyā jīva, tvaṃ gorakkhenā’’ti evaṃ sabbalokassa jīvitaṃ saṃvidahati vicāreti. <bold>Iddhiṃ byasanabhāvañcā</bold>ti issariyādibhedā iddhiyo ca ñātivināsādikaṃ byasanabhāvañca sesañca kalyāṇapāpakaṃ kammaṃ sabbaṃ yadi issarova kappeti karoti. <bold>Niddesakārī</bold>ti yadi tassa niddesaṃ āṇattimeva seso yo koci puriso karoti, evaṃ sante yo koci puriso pāpaṃ karoti, tassa issarena katattā issarova tena pāpena lippati. Sesaṃ purimanayeneva veditabbaṃ. Yathā ca idha, evaṃ sabbattha.</paragraph>
<paragraph line="566">Iti so ambatova muggaraṃ gahetvā ambaṃ pātento viya issarakaraṇeneva issarakatavādaṃ bhinditvā pubbekatavādiṃ āmantetvā ‘‘tvaṃ, āvuso, maṃ kiṃ parihasasi, yadi pubbekatavādaṃ saccaṃ maññasī’’ti vatvā āha –</paragraph>
<hangnum line="567" number="145"></hangnum>
<gatha1 line="568"> ‘‘Sace pubbekatahetu, sukhadukkhaṃ nigacchati;</gatha1>
<gatha2 line="569">Porāṇakaṃ kataṃ pāpaṃ, tameso muccate iṇaṃ;</gatha2>
<gathalast line="570">Porāṇaka iṇamokkho, kvidha pāpena lippati.</gathalast>
<hangnum line="571" number="146"></hangnum>
<gatha1 line="572"> ‘‘So <pageBreak edition="V" number="5.0227" /><pageBreak edition="P" number="5.0239" /> ce attho ca dhammo ca, kalyāṇo na ca pāpako;</gatha1>
<gathalast line="573">Bhoto ce vacanaṃ saccaṃ, suhato vānaro mayā.</gathalast>
<hangnum line="574" number="147"></hangnum>
<gatha1 line="575"> ‘‘Attano ce hi vādassa, aparādhaṃ vijāniyā;</gatha1>
<gathalast line="576">Na maṃ tvaṃ garaheyyāsi, bhoto vādo hi tādiso’’ti.</gathalast>
<paragraph line="577">Tattha <bold>pubbekatahetū</bold>ti pubbakatahetu purimabhave katakammakāraṇeneva. <bold>Tameso muccate iṇa</bold>nti yo vadhabandhādīhi dukkhaṃ pāpuṇāti, yadi so yaṃ tena porāṇakaṃ kataṃ pāpaṃ, taṃ idāni iṇaṃ muccati, evaṃ sante mamapi esa porāṇakaiṇato mokkho, anena hi makkaṭena pubbe <pageBreak edition="M" number="5.0252" /> paribbājakena hutvā ahaṃ makkaṭo samāno māretvā khādito bhavissāmi, svāyaṃ idha makkaṭattaṃ patto mayā paribbājakattaṃ pattena māretvā khādito bhavissati, ko idha pāpena lippatīti.</paragraph>
<paragraph line="578">Iti so tassapi vādaṃ bhinditvā ucchedavādiṃ abhimukhaṃ katvā ‘‘tvaṃ, āvuso, ‘itthi dinna’ntiādīni vatvā ‘idheva sattā ucchijjanti, paralokaṃ gatā nāma natthī’ti maññamāno kasmā maṃ parihasasī’’ti santajjetvā āha –</paragraph>
<hangnum line="579" number="148"></hangnum>
<gatha1 line="580"> ‘‘Catunnaṃyevupādāya, rūpaṃ sambhoti pāṇinaṃ;</gatha1>
<gatha2 line="581">Yato ca rūpaṃ sambhoti, tatthevānupagacchati;</gatha2>
<gathalast line="582">Idheva jīvati jīvo, pecca pecca vinassati.</gathalast>
<hangnum line="583" number="149"></hangnum>
<gatha1 line="584"> ‘‘Ucchijjati ayaṃ loko, ye bālā ye ca paṇḍitā;</gatha1>
<gathalast line="585">Ucchijjamāne lokamhi, kvidha pāpena lippati.</gathalast>
<hangnum line="586" number="150"></hangnum>
<gatha1 line="587"> ‘‘So ce attho ca dhammo ca, kalyāṇo na ca pāpako;</gatha1>
<gathalast line="588">Bhoto ce vacanaṃ saccaṃ, suhato vānaro mayā.</gathalast>
<hangnum line="589" number="151"></hangnum>
<gatha1 line="590"> ‘‘Attano ce hi vādassa, aparādhaṃ vijāniyā;</gatha1>
<gathalast line="591">Na maṃ tvaṃ garaheyyāsi, bhoto vādo hi tādiso’’ti.</gathalast>
<paragraph line="592">Tattha <pageBreak edition="V" number="5.0228" /><bold>catunna</bold>nti pathavīādīnaṃ bhūtānaṃ. <bold>Rūpa</bold>nti rūpakkhandho. <bold>Tatthevā</bold>ti yato taṃ rūpaṃ sambhoti, nirujjhanakālepi tattheva anupagacchati. Iminā tassa ‘‘cātumahābhūtiko ayaṃ puriso yadā kālaṃ karoti, tadā pathavī pathavīkāyaṃ anupeti anupagacchati, āpo… tejo… vāyo vāyokāyaṃ anupeti anupagacchati, ākāsaṃ indriyāni saṅkamanti, āsandhipañcamā purisā mataṃ ādāya gacchanti, yāva āḷāhanā padāni paññāyanti, kāpotakāni aṭṭhīni bhavanti, bhasmantā āhutiyo <pageBreak edition="P" number="5.0240" />, dattupaññattaṃ yadidaṃ dānaṃ, tesaṃ tucchā musā vilāpo, ye keci atthikavādaṃ vadanti, bāle ca paṇḍite ca kāyassa bhedā ucchijjanti vinassanti, na honti paraṃ maraṇā’’ti imaṃ diṭṭhiṃ patiṭṭhāpesi. <bold>Idhevā</bold>ti imasmiṃyeva loke jīvo jīvati. <bold>Pecca pecca vinassatī</bold>ti paraloke nibbatto satto gativasena idha anāgantvā tattheva paraloke vinassati <pageBreak edition="M" number="5.0253" /> ucchijjati. Evaṃ ucchijjamāne lokasmiṃ ko idha pāpena lippatīti.</paragraph>
<paragraph line="593">Iti so tassapi vādaṃ bhinditvā khattavijjavādiṃ āmantetvā ‘‘tvaṃ, āvuso, ‘mātāpitaropi māretvā attano attho kātabbo’ti imaṃ laddhiṃ ukkhipitvā vicaranto kasmā maṃ parihasasī’’ti vatvā āha –</paragraph>
<hangnum line="594" number="152"></hangnum>
<gatha1 line="595"> ‘‘Āhu khattavidā loke, bālā paṇḍitamānino;</gatha1>
<gatha2 line="596">Mātaraṃ pitaraṃ haññe, atho jeṭṭhampi bhātaraṃ;</gatha2>
<gathalast line="597">Haneyya puttadāre ca, attho ce tādiso siyā’’ti.</gathalast>
<paragraph line="598">Tattha <bold>khattavidā</bold>ti khattavijjā, ayameva vā pāṭho. Khattavijjācariyānaṃ etaṃ nāmaṃ. <bold>Bālā paṇḍitamānino</bold>ti bālā samānāpi ‘‘paṇḍitā mayaṃ attano paṇḍitabhāvaṃ pakāsemā’’ti maññamānā paṇḍitamānino hutvā evamāhu. <bold>Attho ce</bold>ti sace attano yathārūpo koci attho siyā, na kiñci parivajjeyya, sabbaṃ haneyyevāti vadanti, tvampi nesaṃ aññataroti.</paragraph>
<paragraph line="599">Evaṃ tassa laddhiṃ patiṭṭhapetvā attano laddhiṃ pakāsento āha –</paragraph>
<hangnum line="600" number="153"></hangnum>
<gatha1 line="601"> ‘‘Yassa rukkhassa chāyāya, nisīdeyya sayeyya vā;</gatha1>
<gathalast line="602">Na tassa sākhaṃ bhañjeyya, mittadubbho hi pāpako.</gathalast>
<hangnum line="603" number="154"></hangnum>
<gatha1 line="604"> ‘‘Atha <pageBreak edition="V" number="5.0229" /> atthe samuppanne, samūlamapi abbahe;</gatha1>
<gathalast line="605">Attho me sambalenāpi, suhato vānaro mayā.</gathalast>
<hangnum line="606" number="155"></hangnum>
<gatha1 line="607"> ‘‘So ce attho ca dhammo ca, kalyāṇo na ca pāpako;</gatha1>
<gathalast line="608">Bhoto ce vacanaṃ saccaṃ, suhato vānaro mayā.</gathalast>
<hangnum line="609" number="156"></hangnum>
<gatha1 line="610"> ‘‘Attano ce hi vādassa, aparādhaṃ vijāniyā;</gatha1>
<gathalast line="611">Na maṃ tvaṃ garaheyyāsi, bhoto vādo hi tādiso’’ti.</gathalast>
<paragraph line="612">Tattha ambho khattavida amhākaṃ pana ācariyā evaṃ vaṇṇayanti. Attanā paribhuttacchāyassa rukkhassapi sākhaṃ vā paṇṇaṃ vā na bhañjeyya. Kiṃkāraṇā <pageBreak edition="P" number="5.0241" />? Mittadubbho hi pāpako. Tvaṃ pana evaṃ vadesi – ‘‘atha atthe samuppanne samūlamapi <pageBreak edition="M" number="5.0254" /> abbahe’’ti, mama ca pātheyyena attho ahosi, tasmā sacepesa mayā hato, tathāpi attho me sambalenāpi, suhato vānaro mayā.</paragraph>
<paragraph line="613">Evaṃ so tassapi vādaṃ bhinditvā pañcasu tesu apaṭibhānesu nisinnesu rājānaṃ āmantetvā, ‘‘mahārāja, tvaṃ ime pañca raṭṭhavilopake mahācore gahetvā vicarasi, aho bālo, evarūpānañhi saṃsaggena puriso diṭṭhadhammikampi samparāyikampi mahādukkhaṃ pāpuṇeyyā’’ti vatvā rañño dhammaṃ desento āha –</paragraph>
<hangnum line="614" number="157"></hangnum>
<gatha1 line="615"> ‘‘Ahetuvādo puriso, yo ca issarakuttiko;</gatha1>
<gathalast line="616">Pubbekatī ca ucchedī, yo ca khattavido naro.</gathalast>
<hangnum line="617" number="158"></hangnum>
<gatha1 line="618"> ‘‘Ete asappurisā loke, bālā paṇḍitamānino;</gatha1>
<gatha2 line="619">Kareyya tādiso pāpaṃ, atho aññampi kāraye;</gatha2>
<gathalast line="620">Asappurisasaṃsaggo, dukkhanto kaṭukudrayo’’ti.</gathalast>
<paragraph line="621">Tattha <bold>tādiso</bold>ti, mahārāja, yādisā ete pañca diṭṭhigatikā, tādiso puriso sayampi pāpaṃ kareyya. Yvāssa vacanaṃ suṇāti, taṃ aññampi kāraye. <bold>Dukkhanto</bold>ti evarūpehi asappurisehi saddhiṃ saṃsaggo idhalokepi paralokepi dukkhanto kaṭukudrayova hoti. Imassa panatthassa <pageBreak edition="V" number="5.0230" /> pakāsanatthaṃ ‘‘yāni kānici, bhikkhave, bhayāni uppajjanti, sabbāni tāni bālato’’ti suttaṃ (a. ni. 3.1) āharitabbaṃ. <bold>Godhajātaka-</bold> (jā. 1.1.138) <bold>sañjīvajātaka-</bold> (jā. 1.1.150) <bold>akittijātakā</bold>dīhi (jā. 1.13.83 ādayo) cāyamattho dīpetabbo.</paragraph>
<paragraph line="622">Idānī opammadassanavasena dhammadesanaṃ vaḍḍhento āha –</paragraph>
<hangnum line="623" number="159"></hangnum>
<gatha1 line="624"> ‘‘Urabbharūpena vakassu pubbe, asaṃkito ajayūthaṃ upeti;</gatha1>
<gathalast line="625">Hantvā uraṇiṃ ajikaṃ ajañca, utrāsayitvā yenakāmaṃ paleti.</gathalast>
<hangnum line="626" number="160"></hangnum>
<gatha1 line="627"> ‘‘Tathāvidheke <pageBreak edition="M" number="5.0255" /> samaṇabrāhmaṇāse, chadanaṃ katvā vañcayanti manusse;</gatha1>
<gatha2 line="628">Anāsakā thaṇḍilaseyyakā ca, rajojallaṃ ukkuṭikappadhānaṃ;</gatha2>
<gathalast line="629">Pariyāyabhattañca <pageBreak edition="P" number="5.0242" /> apānakattā, pāpācārā arahanto vadānā.</gathalast>
<hangnum line="630" number="161"></hangnum>
<gatha1 line="631"> ‘‘Ete asappurisā loke, bālā paṇḍitamānino;</gatha1>
<gatha2 line="632">Kareyya tādiso pāpaṃ, atho aññampi kāraye;</gatha2>
<gathalast line="633">Asappurisasaṃsaggo, dukkhanto kaṭukudrayo.</gathalast>
<hangnum line="634" number="162"></hangnum>
<gatha1 line="635"> ‘‘Yamāhu natthi vīriyanti, ahetuñca pavadanti ye;</gatha1>
<gathalast line="636">Parakāraṃ attakārañca, ye tucchaṃ samavaṇṇayuṃ.</gathalast>
<hangnum line="637" number="163"></hangnum>
<gatha1 line="638"> ‘‘Ete asappurisā loke, bālā paṇḍitamānino;</gatha1>
<gatha2 line="639">Kareyya tādiso pāpaṃ, atho aññampi kāraye;</gatha2>
<gathalast line="640">Asappurisasaṃsaggo, dukkhanto kaṭukudrayo.</gathalast>
<hangnum line="641" number="164"></hangnum>
<gatha1 line="642"> ‘‘Sace hi vīriyaṃ nāssa, kammaṃ kalyāṇapāpakaṃ;</gatha1>
<gathalast line="643">Na bhare vaḍḍhakiṃ rājā, napi yantāni kāraye.</gathalast>
<hangnum line="644" number="165"></hangnum>
<gatha1 line="645"> ‘‘Yasmā ca vīriyaṃ atthi, kammaṃ kalyāṇapāpakaṃ;</gatha1>
<gathalast line="646">Tasmā yantāni kāreti, rājā bharati vaḍḍhakiṃ.</gathalast>
<hangnum line="647" number="166"></hangnum>
<gatha1 line="648"> ‘‘Yadi <pageBreak edition="V" number="5.0231" /> vassasataṃ devo, na vasse na himaṃ pate;</gatha1>
<gathalast line="649">Ucchijjeyya ayaṃ loko, vinasseyya ayaṃ pajā.</gathalast>
<hangnum line="650" number="167"></hangnum>
<gatha1 line="651"> ‘‘Yasmā ca vassatī devo, himañcānuphusāyati;</gatha1>
<gathalast line="652">Tasmā sassāni paccanti, raṭṭhañca pālite ciraṃ.</gathalast>
<hangnum line="653" number="168"></hangnum>
<gatha1 line="654"> ‘‘Gavaṃ ce taramānānaṃ, jimhaṃ gacchati puṅgavo;</gatha1>
<gathalast line="655">Sabbā tā jimhaṃ gacchanti, nette jimhaṃ gate sati.</gathalast>
<hangnum line="656" number="169"></hangnum>
<gatha1 line="657"> ‘‘Evameva <pageBreak edition="M" number="5.0256" /> manussesu, yo hoti seṭṭhasammato;</gatha1>
<gatha2 line="658">So ce adhammaṃ carati, pageva itarā pajā;</gatha2>
<gathalast line="659">Sabbaṃ raṭṭhaṃ dukhaṃ seti, rājā ce hoti adhammiko.</gathalast>
<hangnum line="660" number="170"></hangnum>
<gatha1 line="661"> ‘‘Gavaṃ ce taramānānaṃ, ujuṃ gacchati puṅgavo;</gatha1>
<gathalast line="662">Sabbā gāvī ujuṃ yanti, nette ujuṃ gate sati.</gathalast>
<hangnum line="663" number="171"></hangnum>
<gatha1 line="664"> ‘‘Evameva manussesu, yo hoti seṭṭhasammato;</gatha1>
<gatha2 line="665">So sace dhammaṃ carati, pageva itarā pajā;</gatha2>
<gathalast line="666">Sabbaṃ raṭṭhaṃ sukhaṃ seti, rājā ce hoti dhammiko.</gathalast>
<hangnum line="667" number="172"></hangnum>
<gatha1 line="668"> ‘‘Mahārukkhassa phalino, āmaṃ chindati yo phalaṃ;</gatha1>
<gathalast line="669">Rasañcassa na jānāti, bījañcassa vinassati.</gathalast>
<hangnum line="670" number="173"></hangnum>
<gatha1 line="671"> ‘‘Mahārukkhūpamaṃ raṭṭhaṃ, adhammena pasāsati;</gatha1>
<gathalast line="672">Rasañcassa na jānāti, raṭṭhañcassa vinassati.</gathalast>
<hangnum line="673" number="174"></hangnum>
<gatha1 line="674"> ‘‘Mahārukkhassa phalino, pakkaṃ chindati yo phalaṃ;</gatha1>
<gathalast line="675">Rasañcassa vijānāti, bījañcassa na nassati.</gathalast>
<hangnum line="676" number="175"></hangnum>
<gatha1 line="677"> ‘‘Mahārukkhūpamaṃ <pageBreak edition="V" number="5.0232" /><pageBreak edition="P" number="5.0243" /> raṭṭhaṃ, dhammena yo pasāsati;</gatha1>
<gathalast line="678">Rasañcassa vijānāti, raṭṭhañjassa na nassati.</gathalast>
<hangnum line="679" number="176"></hangnum>
<gatha1 line="680"> ‘‘Yo ca rājā janapadaṃ, adhammena pasāsati;</gatha1>
<gathalast line="681">Sabbosadhīhi so rājā, viruddho hoti khattiyo.</gathalast>
<hangnum line="682" number="177"></hangnum>
<gatha1 line="683"> ‘‘Tatheva negame hiṃsaṃ, ye yuttā kayavikkaye;</gatha1>
<gathalast line="684">Ojadānabalīkāre, sa kosena virujjhati.</gathalast>
<hangnum line="685" number="178"></hangnum>
<gatha1 line="686"> ‘‘Pahāravarakhettaññū, saṅgāme katanissame;</gatha1>
<gathalast line="687">Ussite hiṃsayaṃ rājā, sa balena virujjhati.</gathalast>
<hangnum line="688" number="179"></hangnum>
<gatha1 line="689"> ‘‘Tatheva isayo hiṃsaṃ, saññate brahmacārino;</gatha1>
<gathalast line="690">Adhammacārī khattiyo, so saggena virujjhati.</gathalast>
<hangnum line="691" number="180"></hangnum>
<gatha1 line="692"> ‘‘Yo <pageBreak edition="M" number="5.0257" /> ca rājā adhammaṭṭho, bhariyaṃ hanti adūsikaṃ;</gatha1>
<gathalast line="693">Luddhaṃ pasavate ṭhānaṃ, puttehi ca virujjhati.</gathalast>
<hangnum line="694" number="181"></hangnum>
<gatha1 line="695"> ‘‘Dhammaṃ care jānapade, negamesu balesu ca;</gatha1>
<gathalast line="696">Isayo ca na hiṃseyya, puttadāre samaṃ care.</gathalast>
<hangnum line="697" number="182"></hangnum>
<gatha1 line="698"> ‘‘Sa tādiso bhūmipati, raṭṭhapālo akodhano;</gatha1>
<gathalast line="699">Sapatte sampakampeti, indova asurādhipo’’ti.</gathalast>
<paragraph line="700">Tattha <bold>vakassū</bold>ti vako assu, <bold>assū</bold>ti nipātamattaṃ. Idaṃ vuttaṃ hoti – mahārāja, pubbe eko urabbharūpo vako ahosi, tassa naṅguṭṭhamattameva dīghaṃ, taṃ pana so antarasattimhi pakkhipitvā urabbharūpena asaṃkito ajayūthaṃ upeti. Tattha uraṇikañca ajikañca ajañca hantvā yenakāmaṃ paleti. <bold>Tathāvidheke</bold>ti tathāvidhā eke samaṇabrāhmaṇā pabbajjāliṅgena chadanaṃ katvā attānaṃ chādetvā madhuravacanādīhi hitakāmā viya hutvā lokaṃ vañcenti. <bold>‘‘Anāsakā’’</bold>tiādi tesaṃ chadanassa dassanatthaṃ vuttaṃ. Ekacce hi ‘‘mayaṃ anāsakā na kiñci <pageBreak edition="V" number="5.0233" /> āhāremā’’ti manusse vañcenti, apare ‘‘mayaṃ thaṇḍilaseyyakā’’ti. Aññesaṃ pana rajojallaṃ chadanaṃ, aññesaṃ ukkuṭikappadhānaṃ, te gacchantāpi uppatitvā ukkuṭikāva gacchanti. Aññesaṃ sattāhadasāhādivārabhojanasaṅkhātaṃ <pageBreak edition="P" number="5.0244" /> pariyāyabhattachadanaṃ, apare apānakattā honti, ‘‘mayaṃ pānīyaṃ na pivāmā’’ti vadanti. <bold>Arahanto vadānā</bold>ti pāpācārā hutvāpi ‘‘mayaṃ arahanto’’ti vadantā vicaranti. <bold>Ete</bold>ti, mahārāja, ime vā pañca janā hontu aññe vā, yāvanto diṭṭhigatikā nāma, sabbepi ete asappurisā. <bold>Yamāhū</bold>ti ye āhu, ye vadanti.</paragraph>
<paragraph line="701"><bold>Sace hi vīriyaṃ nāssā</bold>ti, mahārāja, sace ñāṇasampayuttaṃ kāyikacetasikavīriyaṃ na bhaveyya. <bold>Kamma</bold>nti kalyāṇapāpakaṃ kammampi yadi na bhaveyya. <bold>Na bhare</bold>ti evaṃ sante vaḍḍhakiṃ vā aññe vā kārake rājā na poseyya, <bold>napi yantānī</bold>ti napi tehi sattabhūmikapāsādādīni yantāni kāreyya. Kiṃkāraṇā? Vīriyassa ceva kammassa ca abhāvā. <bold>Ucchijjeyyā</bold>ti, mahārāja, yadi ettakaṃ kālaṃ neva devo vasseyya, na himaṃ pateyya <pageBreak edition="M" number="5.0258" />, atha kappuṭṭhānakālo viya ayaṃ loko ucchijjeyya. Ucchedavādinā kathitaniyāmena pana ucchedo nāma natthi. <bold>Pālite</bold>ti pālayati.</paragraph>
<paragraph line="702"><bold>‘‘Gavaṃ ce’’</bold>ti catasso gāthā rañño dhammadesanāyameva vuttā, tathā ‘‘mahārukkhassā’’tiādikā. Tattha <bold>mahārukkhassā</bold>ti madhuraambarukkhassa. <bold>Adhammenā</bold>ti agatigamanena. <bold>Rasañcassa na jānātī</bold>ti adhammiko rājā raṭṭhassa rasaṃ ojaṃ na jānāti, āyasampattiṃ na labhati. <bold>Vinassatī</bold>ti suññaṃ hoti, manussā gāmanigame chaḍḍetvā paccantaṃ pabbatavisamaṃ bhajanti, sabbāni āyamukhāni pacchijjanti. <bold>Sabbosadhīhī</bold>ti sabbehi mūlatacapattapupphaphalādīhi ceva sappinavanītādīhi ca osadhehi virujjhati, tāni na sampajjanti. Adhammikarañño hi pathavī nirojā hoti, tassā nirojatāya osadhānaṃ ojā na hoti, tāni rogañca vūpasametuṃ na sakkonti. Iti so tehi viruddho nāma hoti.</paragraph>
<paragraph line="703"><bold>Negame</bold>ti nigamavāsikuṭumbike. <bold>Hiṃsa</bold>nti hiṃsanto pīḷento. <bold>Ye yuttā</bold>ti ye kayavikkaye yuttā āyānaṃ mukhā thalajalapathavāṇijā, te ca hiṃsanto. <bold>Ojadānabalīkāre</bold>ti tato tato bhaṇḍāharaṇasuṅkadānavasena ojadānañceva chabhāgadasabhāgādibhedaṃ baliñca karonte. <bold>Sa kosenā</bold>ti so ete hiṃsanto adhammikarājā dhanadhaññehi parihāyanto kosena virujjhati nāma. <bold>Pahāravarakhettaññū</bold>ti ‘‘imasmiṃ ṭhāne vijjhituṃ vaṭṭatī’’ti evaṃ pahāravarānaṃ khettaṃ jānante dhanuggahe. <bold>Saṅgāme katanissame</bold>ti yuddhe sukatakamme mahāyodhe. <bold>Ussite</bold>ti uggate paññāte mahāmatte <pageBreak edition="V" number="5.0234" />. <bold>Hi saya</bold>nti evarūpe sayaṃ vā hiṃsanto parehi vā hiṃsāpento. <bold>Balenā</bold>ti balakāyena. Tathāvidhañhi rājānaṃ ‘‘ayaṃ bahukāre attano rajjadāyakepi hiṃsati, kimaṅgaṃ pana amhe’’ti avasesāpi yodhā vijahantiyeva. Iti so balena viruddho nāma hoti.</paragraph>
<paragraph line="704"><bold>Tatheva isayo hiṃsa</bold>nti yathā ca negamādayo, tatheva esitaguṇe pabbajite akkosanapaharaṇādīhi <pageBreak edition="P" number="5.0245" /> hiṃsanto adhammacārī rājā kāyassa bhedā apāyameva upeti, sagge nibbattituṃ na sakkotīti <pageBreak edition="M" number="5.0259" /> saggena viruddho nāma hoti. <bold>Bhariyaṃ hanti adūsika</bold>nti attano bāhucchāyāya vaḍḍhitaṃ puttadhītāhi saṃvaḍḍhaṃ sīlavatiṃ bhariyaṃ mittapatirūpakānaṃ corānaṃ vacanaṃ gahetvā māreti. <bold>Luddhaṃ pasavate ṭhāna</bold>nti so attano nirayūpapattiṃ pasavati nipphādeti. <bold>Puttehi cā</bold>ti imasmiññeva attabhāve attano puttehi saddhiṃ virujjhatīti.</paragraph>
<paragraph line="705">Evamassa so tesaṃ pañcannaṃ janānaṃ kathaṃ gahetvā deviyā māritabhāvañca puttānaṃ viruddhabhāvañca sandhimukhe coraṃ cūḷāyaṃ gaṇhanto viya kathesi. Mahāsatto hi tesaṃ amaccānaṃ niggaṇhanañca dhammadesanañca deviyā tehi māritabhāvassa āvikaraṇatthañca tattha anupubbena kathaṃ āharitvā okāsaṃ katvā etamatthaṃ kathesi. Rājā tassa vacanaṃ sutvā attano aparādhaṃ jāni. Atha naṃ mahāsatto ‘‘ito paṭṭhāya, mahārāja, evarūpānaṃ pāpānaṃ kathaṃ gahetvā mā puna evamakāsī’’ti vatvā ovadanto <bold>‘‘dhammaṃ care’’</bold>tiādimāha.</paragraph>
<paragraph line="706">Tattha <bold>dhammaṃ care</bold>ti, mahārāja, rājā nāma janapadaṃ adhammikena balinā apīḷento janapade dhammaṃ careyya, sāmike asāmike akaronto negamesu dhammaṃ careyya, aṭṭhāne akilamento balesu dhammaṃ careyya. Vadhabandhaakkosaparibhāse pariharanto paccaye ca nesaṃ dadanto isayo na vihiṃseyya, dhītaro yuttaṭṭhāne patiṭṭhāpento putte ca sippāni sikkhāpetvā sammā pariharanto bhariyaṃ issariyavossaggaalaṅkāradānasammānanādīhi anuggaṇhanto puttadāre samaṃ careyya. <bold>Sa tādiso</bold>ti so tādiso rājā paveṇiṃ abhinditvā dhammena samena rajjaṃ kārento rājāṇāya rājatejena sapatte sampakampeti tāseti cāleti. <bold>‘‘Indovā’’</bold>ti idaṃ upamatthaṃ vuttaṃ. Yathā asure jetvā abhibhavitvā ṭhitakālato paṭṭhāya asurādhipoti saṅkhyaṃ gato indo attano sapattabhūte asure kampesi, tathā kampetīti.</paragraph>
<paragraph line="707">Evaṃ mahāsatto rañño dhammaṃ desetvā cattāropi kumāre pakkosāpetvā ovaditvā rañño katakammaṃ pakāsetvā rājānaṃ khamāpetvā ‘‘mahārāja, ito paṭṭhāya atuletvā paribhedakānaṃ kathaṃ gahetvā <pageBreak edition="V" number="5.0235" /> mā evarūpaṃ sāhasikakammaṃ akāsi, tumhepi kumārā mā rañño <pageBreak edition="M" number="5.0260" /> dubbhitthā’’ti sabbesaṃ ovādaṃ adāsi. Atha naṃ rājā āha – ‘‘ahaṃ, bhante, tumhesu ca deviyā ca aparajjhanto ime nissāya etesaṃ kathaṃ gahetvā etaṃ pāpakammaṃ kariṃ, ime pañcapi māremī’’ti <pageBreak edition="P" number="5.0246" />. Na labbhā, mahārāja, evaṃ kātunti. Tena hi tesaṃ hatthapāde chedāpemīti. Idampi na labbhā kātunti. Rājā ‘‘sādhu, bhante’’ti sampaṭicchitvā te sabbasaṃharaṇe katvā pañcacūḷākaraṇagaddūlabandhanagomayāsiñcanehi avamānetvā raṭṭhā pabbājesi. Bodhisatto tattha katipāhaṃ vasitvā ‘‘appamatto hohī’’ti rājānaṃ ovaditvā himavantaṃyeva gantvā jhānābhiññā nibbattetvā yāvajīvaṃ brahmavihāre bhāvetvā brahmalokūpago ahosi.</paragraph>
<paragraph line="708">Satthā imaṃ desanaṃ āharitvā ‘‘na, bhikkhave, idāneva, pubbepi tathāgato paññavāyeva parappavādappamaddanoyevā’’ti vatvā jātakaṃ samodhānesi ‘‘tadā pañca diṭṭhigatikā pūraṇakassapamakkhaligosālapakudhakaccānaajitakesakambalanigaṇṭhanāṭaputtā ahesuṃ, piṅgalasunakho ānando, mahābodhiparibbājako pana ahameva ahosi’’nti.</paragraph>
<centered line="709">Mahābodhijātakavaṇṇanā tatiyā.</centered>
<paragraph line="710">Jātakuddānaṃ –</paragraph>
<gatha1 line="711">Saniḷīnikamavhayano paṭhamo, dutiyo pana saummadantivaro;</gatha1>
<gathalast line="712">Tatiyo pana bodhisirīvhayano, kathitā pana tīṇi jinena subhāti.</gathalast>
<centered line="713">Paṇṇāsanipātavaṇṇanā niṭṭhitā.</centered>
</body>
</document>