<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0514a1.att3.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/jataka-atthakatha-5/20. sattatinipato.xml</archivePath>
    <baseFileName>20. sattatinipato</baseFileName>
    <titlePath>20. Sattatinipāto - Jātaka-aṭṭhakathā-5 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">20. Sattatinipāto</chapter>
    <hangnum line="2"></hangnum>
    <paragraph line="3"> [531] 1. Kusajātakavaṇṇanā</paragraph>
    <paragraph line="4"><bold>Idaṃ</bold><pageBreak edition="V" number="5.0271" /><pageBreak edition="P" number="5.0278" /><bold>te raṭṭha</bold>nti idaṃ satthā jetavane viharanto ukkaṇṭhitabhikkhuṃ ārabbha kathesi. Eko kira sāvatthivāsī kulaputto sāsane uraṃ datvā pabbajito ekadivasaṃ sāvatthiyaṃ piṇḍāya caranto ekaṃ alaṅkataitthiṃ disvā subhanimittaggāhavasena oloketvā kilesābhibhūto anabhirato vihāsi dīghakesanakho kiliṭṭhacīvaro uppaṇḍuppaṇḍukajāto dhamanīsanthatagatto. Yathā hi devalokā cavanadhammānaṃ devaputtānaṃ pañca pubbanimittāni paññāyanti, mālā milāyanti, vatthāni kilissanti, sarīre dubbaṇṇiyaṃ okkamati, ubhohi kacchehi sedā muccanti, devo devāsane nābhiramati, evameva sāsanā cavanadhammānaṃ ukkaṇṭhitabhikkhūnaṃ pañca pubbanimittāni paññāyanti, saddhāpupphāni milāyanti, sīlavatthāni kilissanti, sarīre maṅkutāya ceva ayasavasena ca dubbaṇṇiyaṃ okkamati, kilesasedā muccanti, araññarukkhamūlasuññāgāresu nābhiramanti. Tassapi tāni paññāyiṃsu. Atha naṃ bhikkhū satthu santikaṃ netvā ‘‘ayaṃ, bhante, ukkaṇṭhito’’ti dassesuṃ. Satthā ‘‘saccaṃ kira tvaṃ, bhikkhu, ukkaṇṭhitosī’’ti taṃ pucchitvā ‘‘saccaṃ, bhante’’ti vutte ‘‘mā, bhikkhu, kilesavasiko hohi, mātugāmo nāmesa pāpo, tasmiṃ paṭibaddhacittataṃ vinodehi, sāsane abhirama, mātugāme paṭibaddhacittatāya hi tejavantopi porāṇakapaṇḍitā nittejā hutvā anayabyasanaṃ pāpuṇiṃsū’’ti vatvā atītaṃ āhari.</paragraph>
    <paragraph line="5">Atīte mallaraṭṭhe kusāvatīrājadhāniyaṃ okkāko nāma rājā dhammena samena rajjaṃ kāresi. Tassa soḷasannaṃ itthisahassānaṃ jeṭṭhikā <pageBreak edition="P" number="5.0279" /><pageBreak edition="M" number="5.0297" /> sīlavatī nāma aggamahesī ahosi, sā neva puttaṃ, na dhītaraṃ labhi. Athassa nāgarā ceva raṭṭhavāsino ca rājanivesanadvāre sannipatitvā ‘‘raṭṭhaṃ nassissati, raṭṭhaṃ nassissatī’’ti upakkosiṃsu. Rājā sīhapañjaraṃ ugghāṭetvā ‘‘mayi rajjaṃ kārente adhammakāro nāma natthi, kasmā upakkosathā’’ti pucchi. ‘‘Saccaṃ, deva, adhammakāro nāma natthi, apica vaṃsānurakkhako <pageBreak edition="M" number="5.0298" /> pana vo putto natthi, añño <pageBreak edition="V" number="5.0272" /> rajjaṃ gahetvā raṭṭhaṃ nāsessati, tasmā dhammena rajjaṃ kāretuṃ samatthaṃ puttaṃ patthethā’’ti. ‘‘Puttaṃ patthento kiṃ karomī’’ti? ‘‘Paṭhamaṃ tāva ekaṃ sattāhaṃ cullanāṭakaṃ dhammanāṭakaṃ katvā vissajjetha, sace sā puttaṃ labhissati, sādhu, no ce, atha majjhimanāṭakaṃ vissajjetha, tato jeṭṭhanāṭakaṃ, avassaṃ ettakāsu itthīsu ekā puññavatī puttaṃ labhissatī’’ti. Rājā tesaṃ vacanena tathā katvā satta divase yathāsukhaṃ abhiramitvā āgatāgataṃ pucchi – ‘‘kacci vo putto laddho’’ti? Sabbā ‘‘na labhāma, devā’’ti āhaṃsu. Rājā ‘‘na me putto uppajjissatī’’ti anattamano ahosi. Nāgarā puna tatheva upakkosiṃsu. Rājā ‘‘kiṃ upakkosatha, mayā tumhākaṃ vacanena nāṭakāni vissaṭṭhāni, ekāpi puttaṃ na labhati, idāni kiṃ karomā’’ti āha. ‘‘Deva, etā dussīlā bhavissanti nippuññā, natthi etāsaṃ puttalābhāya puññaṃ, tumhe etāsu puttaṃ alabhantīsupi mā appossukkataṃ āpajjatha, aggamahesī vo sīlavatī devī sīlasampannā, taṃ vissajjetha, tassā putto uppajjissatī’’ti.</paragraph>
    <paragraph line="6">So ‘‘sādhū’’ti sampaṭicchitvā ‘‘ito kira sattame divase rājā sīlavatiṃ deviṃ dhammanāṭakaṃ katvā vissajjessati, purisā sannipatantū’’ti bheriṃ carāpetvā sattame divase deviṃ alaṅkārāpetvā rājanivesanā otāretvā vissajjesi. Tassā sīlatejena sakkassa bhavanaṃ uṇhākāraṃ dassesi. Sakko ‘‘kiṃ nu kho’’ti āvajjento deviyā puttapatthanabhāvaṃ ñatvā ‘‘etissā mayā puttaṃ <pageBreak edition="P" number="5.0280" /> dātuṃ vaṭṭati, atthi nu kho devaloke etissā anucchaviko putto’’ti upadhārento bodhisattaṃ addasa. So kira tadā tāvatiṃsabhavane āyuṃ khepetvā uparidevaloke nibbattitukāmo ahosi. Sakko tassa vimānadvāraṃ gantvā taṃ pakkositvā, ‘‘mārisa, tayā manussalokaṃ gantvā okkākarañño aggamahesiyā kucchimhi paṭisandhiṃ gaṇhituṃ vaṭṭatī’’ti sampaṭicchāpetvā aparampi devaputtaṃ ‘‘tvampi etissā eva putto bhavissasī’’ti vatvā ‘‘mā kho panassā koci sīlaṃ bhindatū’’ti mahallakabrāhmaṇavesena rañño nivesanadvāraṃ agamāsi.</paragraph>
    <paragraph line="7">Mahājanopi nhāto alaṅkato ‘‘ahaṃ deviṃ gaṇhissāmi, ahaṃ deviṃ gaṇhissāmī’’ti rājadvāre sannipatitvā sakkañca disvā ‘‘tvaṃ kasmā āgatosī’’ti <pageBreak edition="M" number="5.0299" /> parihāsamakāsi. Sakko ‘‘kiṃ maṃ tumhe garahatha, sacepi me sarīraṃ jiṇṇaṃ, rāgo pana na jīrati, sace sīlavatiṃ labhissāmi, ādāya naṃ gamissāmīti āgatomhī’’ti vatvā attano ānubhāvena sabbesaṃ puratova aṭṭhāsi. Añño koci tassa tejena purato bhavituṃ nāsakkhi. So taṃ sabbālaṅkārapaṭimaṇḍitaṃ nivesanā nikkhamantiññeva hatthe gahetvā pakkāmi. Atha naṃ tattha tattha ṭhitā <pageBreak edition="V" number="5.0273" /> garahiṃsu ‘‘passatha, bho, mahallakabrāhmaṇo evaṃ uttamarūpadharaṃ deviṃ ādāya gacchati, attano yuttaṃ na jānātī’’ti. Devīpi ‘‘mahallako maṃ gahetvā gacchatī’’ti na aṭṭīyati na harāyati. Rājāpi vātapāne ṭhatvā ‘‘ko nu kho deviṃ gahetvā gacchatī’’ti olokento taṃ disvā anattamano ahosi.</paragraph>
    <paragraph line="8">Sakko taṃ ādāya nagaradvārato nikkhamitvā dvārasamīpe ekaṃ gharaṃ māpesi vivaṭadvāraṃ paññattakaṭṭhattharikaṃ. Atha naṃ sā ‘‘idaṃ te nivesana’’nti pucchi. So ‘‘āma, bhadde, pubbe panāhaṃ eko, idānimhā mayaṃ dve janā, ahaṃ bhikkhāya caritvā taṇḍulādīni āharissāmi, tvaṃ imissā kaṭṭhattharikāya nipajjāhī’’ti vatvā taṃ mudunā hatthena parāmasanto <pageBreak edition="P" number="5.0281" /> dibbasamphassaṃ pharāpetvā tattha nipajjāpesi. Sā dibbasamphassapharaṇena saññaṃ vissajjesi. Atha naṃ attano ānubhāvena tāvatiṃsabhavanaṃ netvā alaṅkatavimāne dibbasayane nipajjāpesi. Sā sattame divase pabujjhitvā taṃ sampattiṃ disvā ‘‘na so brāhmaṇo manusso, sakko bhavissatī’’ti aññāsi. Sakkopi tasmiṃ samaye pāricchattakamūle dibbanāṭakaparivuto nisinno ahosi. Sā sayanā uṭṭhāya tassa santikaṃ gantvā vanditvā ekamantaṃ aṭṭhāsi. Atha naṃ sakko ‘‘varaṃ te, devi, dadāmi, gaṇhāhī’’ti āha. ‘‘Tena hi, deva, ekaṃ puttaṃ me dehī’’ti. ‘‘Devi, tiṭṭhatu eko putto, ahaṃ te dve putte dassāmi. Tesu pana eko paññavā bhavissati virūpavā, eko rūpavā na paññavā. Tesu kataraṃ paṭhamaṃ icchasī’’ti? ‘‘Paññavantaṃ, devā’’ti. So ‘‘sādhū’’ti vatvā tassā kusatiṇaṃ dibbavatthaṃ dibbacandanaṃ pāricchattakapupphaṃ kokanudañca nāma vīṇaṃ datvā taṃ ādāya rañño sayanagharaṃ pavisitvā raññā saddhiṃ ekasayane nipajjāpetvā aṅguṭṭhakena tassā nābhiṃ parāmasi. Tasmiṃ khaṇe <pageBreak edition="M" number="5.0300" /> bodhisatto tassā kucchimhi paṭisandhiṃ gaṇhi. Sakkopi sakaṭṭhānameva gato. Paṇḍitā devī gabbhassa patiṭṭhitabhāvaṃ jāni.</paragraph>
    <paragraph line="9">Atha naṃ pabuddho rājā disvā, ‘‘devi, kena nītāsī’’ti pucchi. ‘‘Sakkena, devā’’ti. ‘‘Ahaṃ paccakkhato ekaṃ mahallakabrāhmaṇaṃ taṃ ādāya gacchantaṃ addasaṃ, kasmā maṃ vañcesī’’ti? ‘‘Saddahatha, deva, sakko maṃ gahetvā devalokaṃ nesī’’ti. ‘‘Na saddahāmi, devī’’ti. Athassa sā sakkadattiyaṃ kusatiṇaṃ dassetvā ‘‘saddahathā’’ti āha. Rājā ‘‘kusatiṇaṃ nāma yato kutoci labbhatī’’ti na saddahi. Athassa sā dibbavatthādīni dassesi. Rājā tāni disvā saddahitvā, ‘‘bhadde, sakko tāva taṃ netu, putto pana te laddho’’ti pucchi. ‘‘Laddho mahārāja, gabbho me patiṭṭhito’’ti. So tuṭṭho tassā gabbhaparihāraṃ adāsi <pageBreak edition="V" number="5.0274" />. Sā dasamāsaccayena puttaṃ vijāyi, tassa aññaṃ nāmaṃ akatvā kusatiṇanāmameva <pageBreak edition="P" number="5.0282" /> akaṃsu. Kusakumārassa padasā gamanakāle itaro devaputto tassā kucchiyaṃ paṭisandhiṃ gaṇhi. Sā dasamāse paripuṇṇe puttaṃ vijāyi, tassa ‘‘jayampatī’’ti nāmaṃ kariṃsu. Te mahantena yasena vaḍḍhiṃsu. Bodhisatto paññavā ācariyassa santike kiñci sippaṃ anuggahetvā attanova paññāya sabbasippesu nipphattiṃ pāpuṇi.</paragraph>
    <paragraph line="10">Athassa soḷasavassakāle rājā rajjaṃ dātukāmo deviṃ āmantetvā ‘‘bhadde, puttassa te rajjaṃ datvā nāṭakāni upaṭṭhapessāma, mayaṃ jīvantāyeva naṃ rajje patiṭṭhitaṃ passissāma, sakalajambudīpe kho pana yassa rañño dhītaraṃ icchati, tamassa ānetvā aggamahesiṃ karissāma, cittamassa jānāhi, kataraṃ rājadhītaraṃ rocesī’’ti āha. Sā ‘‘sādhū’’ti sampaṭicchitvā ‘‘kumārassa imaṃ pavattiṃ ārocetvā cittaṃ jānāhī’’ti ekaṃ paricārikaṃ pesesi. Sā gantvā tassa taṃ pavattiṃ ārocesi. Taṃ sutvā mahāsatto cintesi – ‘‘ahaṃ na rūpavā, rūpasampannā rājadhītā ānītāpi maṃ disvā ‘kiṃ me iminā virūpenā’ti palāyissati iti no lajjitabbakaṃ bhavissati, kiṃ me gharāvāsena, dharamāne mātāpitaro upaṭṭhahitvā tesaṃ accayena nikkhamitvā pabbajissāmī’’ti. So ‘‘mayhaṃ neva rajjenattho, na nāṭakehi, ahaṃ mātāpitūnaṃ accayena pabbajissāmī’’ti āha. Sā gantvā tassa kathaṃ deviyā ārocesi, devīpi rañño ārocesi. Rājā anattamano hutvā puna katipāhaccayena sāsanaṃ pesesi. Sopi <pageBreak edition="M" number="5.0301" /> paṭibāhatiyeva. Evaṃ yāvatatiyaṃ paṭibāhitvā catutthavāre cintesi – ‘‘mātāpitūhi saddhiṃ ekantena paṭipakkhabhāvo nāma na yutto, ekaṃ upāyaṃ karissāmī’’ti.</paragraph>
    <paragraph line="11">So kammārajeṭṭhakaṃ pakkosāpetvā bahuṃ suvaṇṇaṃ datvā ‘‘ekaṃ itthirūpakaṃ karohī’’ti uyyojetvā tasmiṃ pakkante aññaṃ suvaṇṇaṃ gahetvā sayampi itthirūpakaṃ akāsi. Bodhisattānañhi adhippāyo nāma samijjhati. Taṃ suvaṇṇarūpakaṃ jivhāya avaṇṇanīyasobhaṃ ahosi. Atha naṃ mahāsatto khomaṃ nivāsāpetvā sirigabbhe ṭhapāpesi. So kammārajeṭṭhakena ābhatarūpakaṃ disvā taṃ garahitvā ‘‘gaccha amhākaṃ sirigabbhe ṭhapitarūpakaṃ āharā’’ti āha. So sirigabbhaṃ paviṭṭho <pageBreak edition="P" number="5.0283" /> taṃ disvā ‘‘kumārena saddhiṃ abhiramituṃ ekā devaccharā, āgatā bhavissatī’’ti hatthaṃ pasāretuṃ avisahanto nikkhamitvā ‘‘deva, sirigabbhe ayyā ekikāva ṭhitā, upagantuṃ na sakkomī’’ti āha. ‘‘Tāta, gaccha, suvaṇṇarūpakaṃ etaṃ, āharā’’ti puna pesito āhari. Kumāro kammārena kataṃ rūpakaṃ suvaṇṇagabbhe nikkhipāpetvā attanā <pageBreak edition="V" number="5.0275" /> kataṃ alaṅkārāpetvā rathe ṭhapāpetvā ‘‘evarūpaṃ labhanto gaṇhāmī’’ti mātu santikaṃ pahiṇi.</paragraph>
    <paragraph line="12">Sā amacce pakkosāpetvā, ‘‘tātā, mayhaṃ putto mahāpuñño sakkadattiyo anucchavikaṃ kumārikaṃ labhissati, tumhe evarūpaṃ labhantā gaṇhissatha, imaṃ rūpakaṃ paṭicchannayāne ṭhapetvā sakalajambudīpaṃ carantā yassa rañño evarūpaṃ dhītaraṃ passatha, tassetaṃ datvā ‘okkākarājā tumhehi saddhiṃ āvāhaṃ karissatī’ti divasaṃ vavatthapetvā āgacchathā’’ti āha. Te ‘‘sādhū’’ti taṃ ādāya mahantena parivārena nikkhamitvā vicarantā yaṃ rājadhāniṃ pāpuṇanti, tattha sāyanhasamaye mahājanassa samosaraṇaṭṭhāne taṃ rūpakaṃ vatthapupphālaṅkārehi alaṅkaritvā suvaṇṇasivikaṃ āropetvā titthamagge ṭhapetvā amaccā sayaṃ paṭikkamitvā āgatāgatānaṃ kathāsavanatthaṃ ekamante tiṭṭhanti. Mahājano taṃ oloketvā ‘‘suvaṇṇarūpaka’’nti saññaṃ akatvā ‘‘ayaṃ manussitthī samānāpi devaccharapaṭibhāgā ativiya sobhati, kiṃ nu kho ettha ṭhitā, kuto vā āgatā, amhākaṃ nagare evarūpā natthī’’ti vaṇṇento pakkamati. Taṃ sutvā amaccā ‘‘sace idha evarūpā dārikā bhaveyya, ‘asukā rājadhītā viya <pageBreak edition="M" number="5.0302" /> asukā amaccadhītā viyā’ti vadeyyuṃ, addhā idha evarūpā natthī’’ti taṃ ādāya aññaṃ nagaraṃ gacchanti.</paragraph>
    <paragraph line="13">Te evaṃ vicarantā anupubbena maddaraṭṭhe sāgalanagaraṃ sampāpuṇiṃsu. Tattha maddarañño aṭṭha dhītaro uttamarūpadharā devaccharapaṭibhāgā, tāsaṃ sabbajeṭṭhikā pabhāvatī nāma. Tassā sarīrato <pageBreak edition="P" number="5.0284" /> bālasūriyassa pabhā viya pabhā niccharanti, andhakārepi catuhatthe antogabbhe padīpakiccaṃ natthi, sabbo gabbho ekobhāsova hoti. Dhātī panassā khujjā, sā pabhāvatiṃ bhojetvā tassā sīsanhāpanatthaṃ aṭṭhahi vaṇṇadāsīhi aṭṭha ghaṭe gāhāpetvā sāyanhasamaye udakatthāya gacchantī titthamagge ṭhitaṃ taṃ rūpakaṃ disvā ‘‘pabhāvatī’’ti saññāya ‘‘ayaṃ dubbinītā ‘sīsaṃ nhāyissāmī’ti amhe udakatthāya pesetvā paṭhamataraṃ āgantvā titthamagge ṭhitā’’ti kujjhitvā ‘‘are kulalajjāpanike amhehi purimataraṃ āgantvā kasmā idha ṭhitāsi, sace rājā jānissati, nāsessati no’’ti vatvā hatthena gaṇḍapasse pahari, hatthatalaṃ bhijjamānaṃ viya jātaṃ. Tato ‘‘suvaṇṇarūpaka’’nti ñatvā hasamānā tāsaṃ vaṇṇadāsīnaṃ santikaṃ gacchantī ‘‘passathetaṃ me kammaṃ, mama dhītātisaññāya pahāraṃ adāsiṃ, ayaṃ mama dhītu santike kimagghati, kevalaṃ me hattho dukkhāpito’’ti āha.</paragraph>
    <paragraph line="14">Atha naṃ rājadūtā gahetvā ‘‘tvaṃ ‘mama dhītā ito abhirūpatarā’ti vadantī kaṃ nāma kathesī’’ti <pageBreak edition="V" number="5.0276" /> āhaṃsu. ‘‘Maddarañño dhītaraṃ pabhāvatiṃ, idaṃ rūpakaṃ tassā soḷasimpi kalaṃ na agghatī’’ti. Te tuṭṭhamānasā rājadvāraṃ gantvā ‘‘okkākarañño dūtā dvāre ṭhitā’’ti paṭihāresuṃ. Rājā āsanā vuṭṭhāya ṭhitakova ‘‘pakkosathā’’ti āha. Te pavisitvā rājānaṃ vanditvā ‘‘mahārāja, amhākaṃ rājā tumhākaṃ ārogyaṃ pucchatī’’ti vatvā katasakkārasammānā ‘‘kimatthaṃ āgatatthā’’ti puṭṭhā ‘‘amhākaṃ rañño sīhassaro putto kusakumāro nāma, rājā tassa rajjaṃ dātukāmo amhe tumhākaṃ santikaṃ pahiṇi, tumhākaṃ kira dhītā pabhāvatī, taṃ tassa detha, imañca suvaṇṇarūpakaṃ deyyadhammaṃ gaṇhathā’’ti taṃ rūpakaṃ tassa adaṃsu. Sopi ‘‘evarūpena mahārājena saddhiṃ vivāhamaṅgalaṃ bhavissatī’’ti tuṭṭhacitto sampaṭicchi <pageBreak edition="P" number="5.0285" />. Atha naṃ dūtā āhaṃsu – ‘‘mahārāja, amhehi <pageBreak edition="M" number="5.0303" /> na sakkā papañcaṃ kātuṃ, kumārikāya laddhabhāvaṃ rañño ārocessāma, atha naṃ so āgantvā ādāya gamissatī’’ti. So ‘‘sādhū’’ti vatvā tesaṃ sakkāraṃ katvā vissajjesi. Te gantvā rañño ca deviyā ca ārocesuṃ. Rājā mahantena parivārena kusāvatito nikkhamitvā anupubbena sāgalanagaraṃ pāpuṇi. Maddarājā paccuggantvā taṃ nagaraṃ pavesetvā mahantaṃ sakkāramakāsi.</paragraph>
    <paragraph line="15">Sīlavatī devī paṇḍitattā ‘‘ko jānāti, kiṃ bhavissatī’’ti ekāhadvīhaccayena maddarājānaṃ āha – ‘‘mahārāja, suṇisaṃ daṭṭhukāmāmhī’’ti. So ‘‘sādhū’’ti sampaṭicchitvā taṃ pakkosāpesi. Pabhāvatī sabbālaṅkārapaṭimaṇḍitā dhātigaṇaparivutā āgantvā sassuṃ vandi. Sā taṃ disvā cintesi – ‘‘ayaṃ kumārikā abhirūpā, mayhaṃ putto virūpo. Sace esā taṃ passissati, ekāhampi avasitvā palāyissati, upāyaṃ karissāmī’’ti. Sā maddarājānaṃ āmantetvā, ‘‘mahārāja, suṇisā me puttassa anucchavikā, apica kho pana amhākaṃ kulapaveṇiyā āgataṃ cārittaṃ atthi, sace ayaṃ tasmiṃ cāritte vattissati, nessāmi na’’nti āha. ‘‘Kiṃ pana vo cāritta’’nti. ‘‘Amhākaṃ vaṃse yāva ekassa gabbhassa patiṭṭhānaṃ hoti, tāva divā sāmikaṃ passituṃ na labhati. Sace esā tathā karissati, nessāmi na’’nti. Rājā ‘‘kiṃ, amma, sakkhissasi evaṃ vattitu’’nti dhītaraṃ pucchi. Sā ‘‘āma tātā’’ti āha. Tato okkākarājā maddarañño bahuṃ dhanaṃ datvā taṃ ādāya pakkāmi. Maddarājāpi mahantena parivārena dhītaraṃ uyyojesi.</paragraph>
    <paragraph line="16">Okkāko kusāvatiṃ gantvā nagaraṃ alaṅkārāpetvā sabbabandhanāni mocetvā puttassa abhisekaṃ katvā rajjaṃ datvā pabhāvatiṃ aggamahesiṃ kāretvā nagare ‘‘kusarājassa āṇā’’ti bheriṃ carāpesi. Sakalajambudīpatale rājāno yesaṃ dhītaro atthi, te kusarañño dhītaro pahiṇiṃsu <pageBreak edition="V" number="5.0277" />. Yesaṃ puttā <pageBreak edition="P" number="5.0286" /> atthi, te tena saddhiṃ mittabhāvaṃ ākaṅkhantā putte upaṭṭhāke katvā pahiṇiṃsu. Bodhisattassa nāṭakaparivāro mahā ahosi, mahantena yasena rajjaṃ kāresi. So pabhāvatiṃ divā passituṃ na labhati, sāpi taṃ divā passituṃ na labhati, ubhinnaṃ rattidassanameva hoti. Tattha pabhāvatiyā sarīrappabhāpi abbohārikā ahosi. Bodhisatto sirigabbhato rattiṃyeva nikkhamati.</paragraph>
    <paragraph line="17">So <pageBreak edition="M" number="5.0304" /> katipāhaccayena pabhāvatiṃ divā daṭṭhukāmo mātuyā ārocesi. Sā ‘‘mā te tāta, rucci, yāva ekaṃ puttaṃ labhasi, tāva āgamehī’’ti, paṭikkhipi. So punappunaṃ yāciyeva. Atha naṃ sā āha – ‘‘tena hi hatthisālaṃ gantvā hatthimeṇḍavesena tiṭṭha, ahaṃ taṃ tattha ānessāmi, atha naṃ akkhīni pūretvā olokeyyāsi, mā ca attānaṃ jānāpehī’’ti. So ‘‘sādhū’’ti sampaṭicchitvā hatthisālaṃ agamāsi. Athassa mātā hatthisālaṃ alaṅkārāpetvā pabhāvatiṃ ‘‘ehi sāmikassa hatthino passāmā’’ti tattha netvā ‘‘ayaṃ hatthī asuko nāma, ayaṃ hatthī asuko nāmā’’ti tassā dassesi. Tattha taṃ rājā mātu pacchato gacchantiṃ disvā hatthigopakavesena hatthichakaṇapiṇḍena piṭṭhiyaṃ pahari. Sā kuddhā ‘‘rañño kathetvā te hatthaṃ chindāpessāmī’’ti vatvā deviṃ ujjhāpesi. Rājamātā ‘‘mā amma kujjhī’’ti suṇisaṃ saññāpetvā piṭṭhiṃ parimajji. Punapi rājā taṃ daṭṭhukāmo hutvā assasālāya assagopakavesena taṃ disvā tatheva assachakaṇapiṇḍena pahari. Tadāpi taṃ kuddhaṃ sassu saññāpesi.</paragraph>
    <paragraph line="18">Punekadivase pabhāvatī mahāsattaṃ passitukāmā hutvā sassuyā ārocetvā ‘‘alaṃ mā te ruccī’’ti paṭikkhittāpi punappunaṃ yāci. Atha naṃ sā āha – ‘‘tena hi sve mama putto nagaraṃ padakkhiṇaṃ karissati, tvaṃ sīhapañjaraṃ vivaritvā taṃ passeyyāsī’’ti. Evañca pana vatvā punadivase nagaraṃ alaṅkārāpetvā jayampatikumāraṃ rājavesaṃ gāhāpetvā hatthipiṭṭhe nisīdāpetvā bodhisattaṃ pacchimāsane nisīdāpetvā nagaraṃ padakkhiṇaṃ kārāpesi. Sā pabhāvatiṃ ādāya sīhapañjare ṭhatvā ‘‘passa tava sāmikassa sirisobhagga’’nti āha. Sā ‘‘anucchaviko <pageBreak edition="P" number="5.0287" /> me sāmiko laddho’’ti attamanā ahosi. Taṃ divasaṃ pana mahāsatto hatthimeṇḍavesena jayampatissa pacchimāsane nisīditvā yathādhippāyena pabhāvatiṃ olokento hatthavikārādivasena cittaruciyā keḷiṃ dassesi. Hatthimhi atikkante rājamātā pabhāvatiṃ pucchi – ‘‘diṭṭho te, amma, sāmiko’’ti. ‘‘Āma ayye, pacchimāsane panassa nisinno hatthimeṇḍo ativiya dubbinīto, mayhaṃ hatthavikārādīni dassesi, kasmā evarūpaṃ <pageBreak edition="M" number="5.0305" /> alakkhikaṃ <pageBreak edition="V" number="5.0278" /> rañño pacchimāsane nisīdāpesuṃ, nīharāpehi na’’nti? ‘‘Amma, rañño pacchimāsane rakkhā nāma icchitabbā’’ti.</paragraph>
    <paragraph line="19">Sā cintesi – ‘‘ayaṃ hatthimeṇḍo ativiya nibbhayo, rājānaṃ ‘rājā’tipi na maññati, kiṃ nu kho esova kusarājā, addhā hi eso ativiya virūpo eva bhavissati, teneva maṃ na dassentī’’ti. Sā khujjaṃ kaṇṇamūle āha – ‘‘amma, gaccha tāva jānāhi, kiṃ purimāsane nisinnako rājā, udāhu pacchimāsane’’ti? ‘‘Kathaṃ panāhaṃ jānissāmī’’ti. ‘‘Sace hi so rājā bhavissati, paṭhamataraṃ hatthipiṭṭhito otarissati, imāya saññāya jānāhī’’ti. Sā gantvā ekamante ṭhitā paṭhamaṃ mahāsattaṃ otarantaṃ addasa, pacchā jayampatikumāraṃ. Mahāsattopi ito cito ca olokento khujjaṃ disvā ‘‘iminā nāma kāraṇena esā āgatā bhavissatī’’ti ñatvā taṃ pakkosāpetvā ‘‘imaṃ antaraṃ pabhāvatiyā mā kathehī’’ti daḷhaṃ vatvā uyyojesi. Sā gantvā ‘‘purimāsane nisinno paṭhamaṃ otarī’’ti āha. Pabhāvatī tassā vacanaṃ saddahi.</paragraph>
    <paragraph line="20">Mahāsattopi puna daṭṭhukāmo hutvā mātaraṃ yāci. Sā paṭikkhipituṃ asakkontī ‘‘tena hi aññātakavesena uyyānaṃ gacchāhī’’ti āha. So uyyānaṃ gantvā pokkharaṇiyaṃ galappamāṇaṃ udakaṃ pavisitvā paduminipattena sīsaṃ chādetvā pupphitapadumena mukhaṃ āvaritvā aṭṭhāsi. Mātāpissa pabhāvatiṃ uyyānaṃ netvā sāyanhasamaye ‘‘ime rukkhe passa, sakuṇe passa, mige passā’’ti palobhayamānā pokkharaṇītīraṃ pāyāsi. Sā pañcavidhapadumasañchannaṃ pokkharaṇiṃ <pageBreak edition="P" number="5.0288" /> disvā nhāyitukāmā paricārikāhi saddhiṃ pokkharaṇiṃ otaritvā kīḷantī taṃ padumaṃ disvā vicinitukāmā hatthaṃ pasāresi. Atha naṃ rājā paduminipattaṃ apanetvā ‘‘ahaṃ kusarājā’’ti vatvā hatthe gaṇhi. Sā tassa mukhaṃ disvā ‘‘yakkho maṃ gaṇhī’’ti viravitvā tattheva visaññitaṃ pattā. Athassā rājā hatthaṃ muñci. Sā saññaṃ paṭilabhitvā ‘‘kusarājā kira maṃ hatthe gaṇhi, imināvāhaṃ hatthisālāya hatthichakaṇapiṇḍena, assasālāya assachakaṇapiṇḍena pahaṭā, ayameva maṃ hatthissa pacchimāsane nisīditvā uppaṇḍesi, kiṃ me evarūpena dummukhena patinā, imaṃ jahitvā ahaṃ jīvantī aññaṃ patiṃ labhissāmī’’ti cintetvā attanā saddhiṃ āgate amacce pakkosāpetvā ‘‘mama yānavāhanaṃ sajjaṃ karotha, ajjeva gamissāmī’’ti āhaṃ <pageBreak edition="M" number="5.0306" />. Te rañño ārocesuṃ. Rājā cintesi – ‘‘sace gantuṃ na labhissati, hadayamassā phalissati, gacchatu puna taṃ attano balena ānessāmī’’ti cintetvā athassā gamanaṃ anujāni. Sā pitunagarameva agamāsi.</paragraph>
    <paragraph line="21">Mahāsattopi <pageBreak edition="V" number="5.0279" /> uyyānato nagaraṃ pavisitvā alaṅkatapāsādaṃ abhiruhi. Bodhisattañhi sā pubbapatthanāvasena na icchi, sopi pubbakammavaseneva virūpo ahosi. Atīte kira bārāṇasiyaṃ dvāragāme uparimavīthiyā ca heṭṭhimavīthiyā ca dve kulāni vasiṃsu. Ekassa kulassa dve puttā ahesuṃ. Ekassa ekāva dhītā ahosi. Dvīsu puttesu bodhisatto kaniṭṭho. Taṃ kumārikaṃ jeṭṭhakassa adaṃsu. Kaniṭṭho adārabharaṇo bhātu santikeyeva vasi. Athekadivasaṃ tasmiṃ ghare atirasakapūve paciṃsu. Bodhisatto araññaṃ gato hoti. Tassa pūvaṃ ṭhapetvā avasese bhājetvā khādiṃsu. Tasmiṃ khaṇe paccekabuddho bhikkhāya gharadvāraṃ agamāsi. Bodhisattassa bhātujāyā ‘‘cūḷapatino aññaṃ pūvaṃ pacissāmī’’ti taṃ gahetvā paccekabuddhassa adāsi. Sopi taṃ khaṇaññeva araññato āgacchi. Atha naṃ sā āha – ‘‘sāmi, cittaṃ pasādehi, tava koṭṭhāso paccekabuddhassa dinno’’ti. So <pageBreak edition="P" number="5.0289" /> ‘‘tava koṭṭhāsaṃ khāditvā mama koṭṭhāsaṃ desi, ahaṃ kiṃ khādissāmī’’ti kuddho paccekabuddhaṃ anugantvā pattato pūvaṃ gaṇhi. Sā mātu gharaṃ gantvā navavilīnaṃ campakapupphavaṇṇaṃ sappiṃ āharitvā paccekabuddhassa pattaṃ pūresi, taṃ obhāsaṃ muñci. Sā taṃ disvā patthanaṃ paṭṭhapesi – ‘‘bhante, iminā dānabalena nibbattanibbattaṭṭhāne me sarīraṃ obhāsajātaṃ hotu, uttamarūpadharā ca bhaveyyaṃ, iminā ca me asappurisena saddhiṃ ekaṭṭhāne vāso mā ahosī’’ti. Iti sā imissā pubbapatthanāya vasena taṃ na icchi. Bodhisattopi taṃ pūva tasmiṃ sappipatte osīdāpetvā patthanaṃ paṭṭhapesi – ‘‘bhante, imaṃ yojanasate vasantimpi ānetvā mama pādaparicārikaṃ kātuṃ samattho bhaveyya’’nti. Tattha yaṃ so kuddho gantvā pūvaṃ gaṇhi, tassa pubbakammassa vasena virūpo ahosi, pubbapatthanāya sā ca taṃ na icchīti.</paragraph>
    <paragraph line="22">So pabhāvatiyā gatāya sokappatto ahosi, nānākārehi paricārayamānāpi naṃ sesitthiyo olokāpetumpi nāsakkhiṃsu, <pageBreak edition="M" number="5.0307" />, pabhāvatirahitamassa sakalampi nivesanaṃ tucchaṃ viya khāyi. So ‘‘idāni sāgalanagaraṃ pattā bhavissatī’’ti paccūsasamaye mātu santikaṃ gantvā, ‘‘amma, ahaṃ pabhāvatiṃ ānessāmi, tumhe rajjaṃ anusāsathā’’ti vadanto paṭhamaṃ gāthamāha –</paragraph>
    <hangnum line="23" number="1"></hangnum>
    <gatha1 line="24"> ‘‘Idaṃ te raṭṭhaṃ sadhanaṃ sayoggaṃ, sakāyuraṃ sabbakāmūpapannaṃ;</gatha1>
    <gathalast line="25">Idaṃ te rajjaṃ anusāsa amma, gacchāmahaṃ yattha piyā pabhāvatī’’ti.</gathalast>
    <paragraph line="26">Tattha <bold>sayogga</bold>nti hatthiyoggādisahitaṃ. <bold>Sakāyura</bold>nti sapañcarājakakudhabhaṇḍaṃ. <bold>Anusāsa, ammā</bold>ti <pageBreak edition="V" number="5.0280" /> so kira purisassa rajjaṃ datvā puna gaṇhanaṃ nāma na yuttanti pitu vā bhātu vā aniyyādetvā mātu niyyādento evamāha.</paragraph>
    <paragraph line="27">Sā tassa kathaṃ sutvā ‘‘tena hi, tāta, appamatto bhaveyyāsi, mātugāmo nāma aparisuddhahadayo’’ti vatvā nānaggarasabhojanassa suvaṇṇakaroṭiṃ pūretvā ‘‘idaṃ antarāmagge bhuñjeyyāsī’’ti <pageBreak edition="P" number="5.0290" /> vatvā uyyojesi. So taṃ ādāya mātaraṃ vanditvā tikkhattuṃ padakkhiṇaṃ katvā ‘‘jīvanto puna tumhe passissāmī’’ti vatvā sirigabbhaṃ pavisitvā pañcāvudhaṃ sannayhitvā bhattakaroṭiyā saddhiṃ kahāpaṇasahassaṃ pasibbake katvā kokanudañca vīṇaṃ ādāya nagarā nikkhamitvā maggaṃ paṭipajjitvā mahabbalo mahāthāmo yāva majjhanhikā paṇṇāsa yojanāni gantvā bhattaṃ bhuñjitvā sesadivasabhāgena puna paṇṇāsa yojanāni gantvā ekāheneva yojanasatikaṃ maggaṃ khepetvā sāyanhasamaye nhatvā sāgalanagaraṃ pāvisi. Tasmiṃ paviṭṭhamatteyeva tassa tejena pabhāvatī sayanapiṭṭhe saṇṭhātuṃ asakkontī otaritvā bhūmiyaṃ nipajji. Bodhisattaṃ kilantindriyaṃ vīthiyā gacchantaṃ aññatarā itthī disvā pakkosāpetvā nisīdāpetvā pāde dhovāpetvā sayanaṃ dāpesi. So kilantakāyo nipajjitvā niddaṃ okkami.</paragraph>
    <paragraph line="28">Atha sā tasmiṃ niddamupagate bhattaṃ sampādetvā taṃ pabodhetvā bhattaṃ bhojesi. So tuṭṭho tassā saddhiṃ bhattakaroṭiyā kahāpaṇasahassaṃ <pageBreak edition="M" number="5.0308" /> adāsi. So pañcāvudhaṃ tattheva ṭhapetvā ‘‘gantabbaṭṭhānaṃ me atthī’’ti vatvā vīṇaṃ ādāya hatthisālaṃ gantvā ‘‘ajja me idha vasituṃ detha, gandhabbaṃ vo karissāmī’’ti vatvā hatthigopakehi anuññāto ekamante nipajjitvā thokaṃ niddāyitvā paṭippassaddhadaratho uṭṭhāya vīṇaṃ muñcitvā ‘‘sāgalanagaravāsino imaṃ saddaṃ suṇantū’’ti vīṇaṃ vādento gāyi. Pabhāvatī bhūmiyaṃ nipannā taṃ saddaṃ sutvāva ‘‘ayaṃ na aññassa vīṇāsaddo, nissaṃsayaṃ kusarājā mamatthāya āgato’’ti aññāsi. Maddarājāpi taṃ saddaṃ sutvā ‘‘ativiya madhuraṃ vādeti, sve etaṃ pakkosāpetvā mama gandhabbaṃ kāressāmī’’ti cintesi.</paragraph>
    <paragraph line="29">Bodhisatto ‘‘na sakkā idha vasamānena pabhāvatī daṭṭhuṃ, aṭṭhānameta’’nti pātova nikkhamitvā sāyaṃ bhuttageheyeva pātarāsaṃ bhuñjitvā vīṇaṃ ṭhapetvā rājakumbhakārassa santikaṃ gantvā tassa antevāsikabhāvaṃ upagantvā ekadivaseneva gharaṃ mattikāya pūretvā <pageBreak edition="P" number="5.0291" /> ‘‘bhājanāni karomi ācariyā’’ti vatvā, ‘‘āma, kārohī’’ti vutte ekaṃ mattikāpiṇḍaṃ cakke ṭhapetvā cakkaṃ <pageBreak edition="V" number="5.0281" /> āviñchi, sakiṃ āviddhameva yāva majjhanhikātikkamā bhamiyeva. So nānāvaṇṇāni khuddakamahantāni bhājanāni katvā pabhāvatiyā atthāya bhājanaṃ karonto nānārūpāni samuṭṭhāpesi. Bodhisattānañhi adhippāyo nāma samijjhati, ‘‘tāni rūpāni pabhāvatīyeva passatū’’ti adhiṭṭhāsi. So sabbabhājanāni sukkhāpetvā pacitvā gehaṃ pūresi. Kumbhakāro nānābhājanāni gahetvā rājakulaṃ agamāsi. Rājā disvā ‘‘kenimāni katānī’’ti pucchi. ‘‘Mayā, devā’’ti. ‘‘Ahaṃ tayā katāni jānāmi, kathehi, kena katānī’’ti? ‘‘Antevāsikena me devā’’ti. ‘‘Na te so antevāsī, ācariyo te so, tvaṃ tassa santike sippaṃ sikkha, ito paṭṭhāya ca so mama dhītānaṃ bhājanāni karotu, imañcassa sahassaṃ dehī’’ti sahassaṃ dāpetvā ‘‘nānāvaṇṇāni imāni khuddakabhājanāni mama dhītānaṃ dehī’’ti āha.</paragraph>
    <paragraph line="30">So tāni tāsaṃ santikaṃ netvā ‘‘imāni vo kīḷanatthāya khuddakabhājanānī’’ti āha. Tā sabbā āgamiṃsu. Kumbhakāro mahāsattena pabhāvatiyā atthāya katabhājanameva tassā adāsi. Sā ca bhājanaṃ gahetvā <pageBreak edition="M" number="5.0309" /> tattha attano ca mahāsattassa ca khujjāya ca rūpaṃ passitvā ‘‘idaṃ na aññena kataṃ, kusarājeneva kata’’nti ñatvā kujjhitvā bhūmiyaṃ khipitvā ‘‘iminā mayhaṃ attho natthi, icchantānaṃ dehī’’ti āha. Athassā bhaginiyo kuddhabhāvaṃ ñatvā ‘‘khuddakabhājanaṃ kusaraññā katanti maññasi, idaṃ tena na kataṃ, kumbhakāreneva kataṃ, gaṇhāhi na’’nti avahasiṃsu. Sā tena katabhāvaṃ tassa ca āgatabhāvaṃ tāsaṃ na kathesi. Kumbhakāro sahassaṃ bodhisattassa datvā ‘‘tāta, rājā te tuṭṭho, ito kira paṭṭhāya rājadhītānaṃ bhājanāni kareyyāsi, ahaṃ tāsaṃ harissāmī’’ti āha.</paragraph>
    <paragraph line="31">So ‘‘idhāpi vasantena na sakkā pabhāvatī daṭṭhu’’nti taṃ sahassaṃ tasseva datvā rājupaṭṭhākassa naḷakārassa santikaṃ gantvā tassa antevāsiko hutvā pabhāvatiyā atthāya tālavaṇṭaṃ katvā tattheva setacchattañca āpānabhūmiñca <pageBreak edition="P" number="5.0292" /> vatthaṃ gahetvā ṭhitaṃ pabhāvatiñcāti nānārūpāni dassesi. Naḷakāro tañca aññañca tena katabhaṇḍakaṃ ādāya rājakulaṃ agamāsi. Rājā disvā ‘‘kenimāni katānī’’ti pucchitvā purimanayeneva sahassaṃ datvā ‘‘imāni naḷakārabhaṇḍāni mama dhītānaṃ dehī’’ti āha. Sopi bodhisattena pabhāvatiyā atthāya kataṃ tālavaṇṭaṃ tassāyeva adāsi. Tatrapi rūpāni añño jano na passati, pabhāvatī pana disvā kusaraññā katabhāvaṃ ñatvā ‘‘gaṇhitukāmā gaṇhantū’’ti kuddhā bhūmiyaṃ khipi <pageBreak edition="V" number="5.0282" />. Atha naṃ sesā avahasiṃsu. Naḷakāro sahassaṃ āharitvā bodhisattassa datvā taṃ pavattiṃ ārocesi.</paragraph>
    <paragraph line="32">So ‘‘idampi mayhaṃ avasanaṭṭhāna’’nti sahassaṃ tasseva datvā rājamālākārassa santikaṃ gantvā antevāsikabhāvaṃ upagantvā nānāvidhaṃ mālāvikatiṃ ganthitvā pabhāvatiyā atthāya nānārūpavicitraṃ ekaṃ cumbaṭakaṃ akāsi. Mālākāro taṃ sabbaṃ ādāya rājakulaṃ agamāsi. Rājā disvā ‘‘kenimāni ganthitānī’’ti pucchi. ‘‘Mayā, devā’’ti. ‘‘Ahaṃ tayā ganthitāni jānāmi, kathehi, kena ganthitānī’’ti? ‘‘Antevāsikena me <pageBreak edition="M" number="5.0310" />, devā’’ti. ‘‘Na so antevāsī, ācariyo te so, tvaṃ tassa santike sippaṃ sikkha, ito paṭṭhāya ca so mama dhītānaṃ pupphāni ganthatu, imañcassa sahassaṃ dehī’’ti sahassaṃ datvā ‘‘imāni pupphāni mama dhītānaṃ dehī’’ti āha. Sopi bodhisattena pabhāvatiyā atthāya kataṃ cumbaṭakaṃ tassāyeva adāsi. Sā tattha attano ca rañño ca rūpehi saddhiṃ nānārūpāni disvā tena katabhāvaṃ ñatvā kujjhitvā bhūmiyaṃ khipi. Sesā bhaginiyo taṃ tatheva avahasiṃsu. Mālākāropi sahassaṃ āharitvā bodhisattassa datvā taṃ pavattiṃ ārocesi.</paragraph>
    <paragraph line="33">So ‘‘idampi mayhaṃ avasanaṭṭhāna’’nti sahassaṃ tasseva datvā rañño sūdassa santikaṃ gantvā antevāsikabhāvaṃ upagacchi. Athekadivasaṃ sūdo rañño bhojanavikatiṃ haranto attano atthāya pacituṃ bodhisattassa aṭṭhimaṃsaṃ adāsi. So taṃ tathā sampādesi, yathāssa gandho sakalanagaraṃ avatthari. Rājā <pageBreak edition="P" number="5.0293" /> taṃ ghāyitvā ‘‘kiṃ te mahānase aññampi maṃsaṃ pacasī’’ti pucchi. ‘‘Natthi, deva, apica kho pana me antevāsikassa aṭṭhimaṃsaṃ pacanatthāya dinnaṃ, tasseva so gandho bhavissatī’’ti. Rājā āharāpetvā tato thokaṃ jivhagge ṭhapesi, tāvadeva satta rasaharaṇisahassāni khobhentaṃ phari. Rājā rasataṇhāya bajjhitvā sahassaṃ datvā ‘‘ito paṭṭhāya tava antevāsinā mama ca dhītānañca me bhattaṃ pacāpetvā tvaṃ mayhaṃ āhara, so me dhītānaṃ haratū’’ti āha. Sūdo gantvā tassa ārocesi. So taṃ sutvā ‘‘idāni me manoratho matthakaṃ patto, idāni panāhaṃ pabhāvatiṃ daṭṭhuṃ labhissāmī’’ti tuṭṭho taṃ sahassaṃ tasseva datvā punadivase bhattaṃ sampādetvā rañño bhattabhājanāni pesetvā rājadhītānaṃ bhattakājaṃ sayaṃ gahetvā pabhāvatiyā vasanapāsādaṃ abhiruhi. Sā taṃ bhattakājaṃ ādāya pāsādaṃ abhiruhantaṃ disvā cintesi – ‘‘ayaṃ attano ananucchavikaṃ dāsakammakarehi kattabbaṃ karoti. Sace panāhaṃ katipāhaṃ tuṇhī bhavissāmi, ‘idāni maṃ esā rocatī’ti saññī hutvā katthaci agantvā maṃ olokento idheva vasissati, idāneva taṃ akkositvā paribhāsitvā muhuttampi idha vasituṃ <pageBreak edition="V" number="5.0283" /> adatvā palāpessāmī’’ti. Sā dvāraṃ aḍḍhavivaṭaṃ katvā ekaṃ hatthaṃ kavāṭe laggetvā ekena hatthena aggaḷaṃ uppīḷetvā dutiyaṃ gāthamāha –</paragraph>
    <hangnum line="34" number="2"></hangnum>
    <gatha1 line="35"> ‘‘Anujjubhūtena <pageBreak edition="M" number="5.0311" /> haraṃ mahantaṃ, divā ca ratto ca nisīthakāle;</gatha1>
    <gathalast line="36">Paṭigaccha tvaṃ khippaṃ kusāvatiṃ kusa, nicchāmi dubbaṇṇamahaṃ vasanta’’nti.</gathalast>
    <paragraph line="37">Tassattho – mahārāja, tvaṃ bhattakārako hutvā ujukena cittena yopi te sīsaṃ bhindeyya, tassapetaṃ kammaṃ na karosi, anujubhūtena pana cittena mamatthāya etaṃ mahantaṃ kājaṃ haranto divā ca ratto ca nisīthakāle ca mahantaṃ <pageBreak edition="P" number="5.0294" /> dukkhaṃ anubhavissasi, kiṃ te tena anubhūtena dukkhena, tvaṃ attano nagaraṃ kusāvatimeva paṭigaccha, aññaṃ attanā sadisiṃ atirasakapūvasaṇṭhānamukhiṃ yakkhiniṃ aggamahesiṃ katvā rajjaṃ kārehīti. <bold>Nicchāmi dubbaṇṇamahaṃ vasanta</bold>nti ahaṃ pana taṃ dubbaṇṇaṃ dussaṇṭhitaṃ idha vasantaṃ na icchāmīti.</paragraph>
    <paragraph line="38">So ‘‘pabhāvatiyā me santikā kathā laddhā’’ti tuṭṭhacitto tisso gāthā abhāsi –</paragraph>
    <hangnum line="39" number="3"></hangnum>
    <gatha1 line="40"> ‘‘Nāhaṃ gamissāmi ito kusāvatiṃ, pabhāvatī vaṇṇapalobhito tava;</gatha1>
    <gathalast line="41">Ramāmi maddassa niketaramme, hitvāna raṭṭhaṃ tava dassane rato.</gathalast>
    <hangnum line="42" number="4"></hangnum>
    <gatha1 line="43"> ‘‘Pabhāvatī vaṇṇapalobhito tava, sammūḷharūpo vicarāmi mediniṃ;</gatha1>
    <gathalast line="44">Disaṃ na jānāmi kutomhi āgato, tayamhi matto migamandalocane.</gathalast>
    <hangnum line="45" number="5"></hangnum>
    <gatha1 line="46"> ‘‘Suvaṇṇacīravasane, jātarūpasumekhale;</gatha1>
    <gathalast line="47">Sussoṇi tava kāmā hi, nāhaṃ rajjena matthiko’’ti.</gathalast>
    <paragraph line="48">Tattha <bold>ramāmī</bold>ti abhiramāmi na ukkaṇṭhāmi. <bold>Sammūḷharūpo</bold>ti kilesasammūḷho hutvā. <bold>Tayamhi matto</bold>ti tayi mattomhi, tayā vā mattomhi. <bold>Suvaṇṇacīravasane</bold>ti suvaṇṇakhacitavatthavasane. <bold>Nāhaṃ rajjena matthiko</bold>ti na ahaṃ rajjena atthiko.</paragraph>
    <paragraph line="49">Evaṃ <pageBreak edition="M" number="5.0312" /> vutte sā cintesi – ‘‘ahaṃ etaṃ ‘vippaṭisārī bhavissatī’ti paribhāsāmi, ayaṃ pana rajjitvāva katheti, sace kho pana maṃ ‘ahaṃ kusarājā’ti vatvā hatthe gaṇheyya, ko <pageBreak edition="V" number="5.0284" /> taṃ nivāreyya, koci no imaṃ kathaṃ suṇeyyā’’ti dvāraṃ thaketvā sūciṃ datvā anto aṭṭhāsi. Sopi bhattakājaṃ āharitvā bhattaṃ vaḍḍhetvā rājadhītaro bhojesi. Pabhāvatī ‘‘gaccha kusarājena pakkabhattaṃ āharā’’ti khujjaṃ pesesi. Sā āharitvā ‘‘bhuñjāhī’’ti āha. Nāhaṃ tena pakkabhattaṃ bhuñjāmi, tvaṃ bhuñjitvā attano laddhanivāpaṃ gahetvā bhattaṃ pacitvā āhara, kusarañño āgatabhāvañca mā kassaci ārocesīti. Khujjā tato paṭṭhāya tassā koṭṭhāsaṃ āharitvā sayaṃ bhuñjati, attano koṭṭhāsaṃ tassā upaneti. Kusarājāpi <pageBreak edition="P" number="5.0295" /> tato paṭṭhāya taṃ passituṃ alabhanto cintesi – ‘‘atthi nu kho pabhāvatiyā mayi sineho, udāhu natthi, vīmaṃsissāmi na’’nti. So pana rājadhītaro bhojetvā bhattakājaṃ ādāya nikkhanto tassā gabbhadvāre pāsādatalaṃ pādena paharitvā bhājanāni ghaṭṭetvā nitthunitvā visaññī hutvā viya avakujjo pati. Sā tassa nitthunitasaddena dvāraṃ vivaritvā taṃ bhattakājena otthataṃ disvā cintesi – ‘‘ayaṃ sakalajambudīpe aggarājā maṃ nissāya rattindivaṃ dukkhaṃ anubhoti, sukhumālatāya bhattakājena avatthato patati, jīvati nu kho, no vā’’ti. Sā gabbhato nikkhamitvā tassa nāsavātaṃ upadhāretuṃ gīvaṃ pasāretvā mukhaṃ olokesi. So mukhapūraṃ kheḷaṃ gahetvā tassā sarīre pātesi. Sā taṃ paribhāsitvā gabbhaṃ pavisitvā dvāraṃ aḍḍhavivaṭaṃ thaketvā ṭhitā gāthamāha –</paragraph>
    <hangnum line="50" number="6"></hangnum>
    <gatha1 line="51"> ‘‘Abbhūti tassa bho hoti, yo anicchantamicchati;</gatha1>
    <gathalast line="52">Akāmaṃ rāja kāmesi, akantaṃ kantumicchasī’’ti.</gathalast>
    <paragraph line="53">Tattha <bold>abbhūtī</bold>ti abhūti, avuḍḍhīti attho.</paragraph>
    <paragraph line="54">So pana paṭibaddhacittatāya akkosiyamānopi paribhāsiyamānopi vippaṭisāraṃ anuppādetvāva anantaraṃ gāthamāha –</paragraph>
    <hangnum line="55" number="7"></hangnum>
    <gatha1 line="56"> ‘‘Akāmaṃ vā sakāmaṃ vā, yo naro labhate piyaṃ;</gatha1>
    <gathalast line="57">Lābhamettha pasaṃsāma, alābho tattha pāpako’’ti.</gathalast>
    <paragraph line="58">Sāpi <pageBreak edition="M" number="5.0313" /> tasmiṃ evaṃ kathentepi anosakkitvā thaddhataravacanaṃ vatvā palāpetukāmā itaraṃ gāthamāha –</paragraph>
    <hangnum line="59" number="8"></hangnum>
    <gatha1 line="60"> ‘‘Pāsāṇasāraṃ <pageBreak edition="V" number="5.0285" /> khaṇasi, kaṇikārassa dārunā;</gatha1>
    <gathalast line="61">Vātaṃ jālena bādhesi, yo anicchantamicchasī’’ti.</gathalast>
    <paragraph line="62">Tattha <bold>kaṇikārassa dārunā</bold>ti kaṇikārakaṭṭhena. <bold>Bādhesī</bold>ti bandhasīti.</paragraph>
    <paragraph line="63">Taṃ sutvā rājā tisso gāthāyo abhāsi –</paragraph>
    <hangnum line="64" number="9"></hangnum>
    <gatha1 line="65"> ‘‘Pāsāṇo nūna te hadaye, ohito mudulakkhaṇe;</gatha1>
    <gathalast line="66">Yo te sātaṃ na vindāmi, tirojanapadāgato.</gathalast>
    <hangnum line="67" number="10"></hangnum>
    <gatha1 line="68"> ‘‘Yadā <pageBreak edition="P" number="5.0296" /> maṃ bhakuṭiṃ katvā, rājaputtī udikkhati;</gatha1>
    <gathalast line="69">Āḷāriko tadā homi, rañño maddassantepure.</gathalast>
    <hangnum line="70" number="11"></hangnum>
    <gatha1 line="71"> ‘‘Yadā umhayamānā maṃ, rājaputtī udikkhati;</gatha1>
    <gathalast line="72">Nāḷāriko tadā homi, rājā homi tadā kuso’’ti.</gathalast>
    <paragraph line="73">Tattha <bold>mudulakkhaṇe</bold>ti mudunā itthilakkhaṇena samannāgate. <bold>Yo</bold>ti yo ahaṃ tiroraṭṭhā āgato tava santike vasanto paṭisanthāramattampi sātaṃ na labhāmi, so evaṃ maññāmi, mayi sinehuppattinivāraṇāya nūna tava hadaye pāsāṇo ṭhapito. <bold>Bhakuṭiṃ katvā</bold>ti kodhavasena valivisamaṃ nalāṭaṃ katvā. <bold>Āḷāriko</bold>ti bhattakārako. Tasmiṃ khaṇe ahaṃ maddarañño antepure bhattakārakadāso viya homīti vadati. <bold>Umhayamānā</bold>ti pahaṭṭhākāraṃ dassetvā hasamānā. <bold>Rājā homī</bold>ti tasmiṃ khaṇe ahaṃ kusāvatīnagare rajjaṃ kārento rājā viya homi, kasmāsi evaṃ pharusā, ito paṭṭhāya mā evarūpaṃ kari, bhaddeti.</paragraph>
    <paragraph line="74">Sā tassa vacanaṃ sutvā cintesi – ‘‘ayaṃ ativiya allīyitvā katheti, musāvādaṃ katvā upāyena naṃ ito palāpessāmī’’ti gāthamāha –</paragraph>
    <hangnum line="75" number="12"></hangnum>
    <gatha1 line="76"> ‘‘Sace <pageBreak edition="M" number="5.0314" /> hi vacanaṃ saccaṃ, nemittānaṃ bhavissati;</gatha1>
    <gathalast line="77">Neva me tvaṃ patī assa, kāmaṃ chindantu sattadhā’’ti.</gathalast>
    <paragraph line="78">Tassattho <pageBreak edition="V" number="5.0286" /> – mahārāja, mayā ‘‘ayaṃ kusarājā mayhaṃ pati bhavissati, na bhavissatī’’ti bahū nimittapāṭhakā pucchitā, te ‘‘kāmaṃ kira maṃ sattadhā chindantu, neva me tvaṃ pati bhavissasī’’ti vadiṃsūti.</paragraph>
    <paragraph line="79">Taṃ sutvā rājā taṃ paṭibāhanto ‘‘bhadde, mayāpi attano raṭṭhe nemittakā pucchitā, te ‘aññatra sīhassarakusarājato tava pati nāma añño natthī’ti byākariṃsu, ahampi attano ñāṇabalanimittena evameva kathesi’’nti vatvā anantaraṃ gāthamāha –</paragraph>
    <hangnum line="80" number="13"></hangnum>
    <gatha1 line="81"> ‘‘Sace hi vacanaṃ saccaṃ, aññesaṃ yadi vā mama;</gatha1>
    <gathalast line="82">Neva tuyhaṃ patī atthi, añño sīhassarā kusā’’ti.</gathalast>
    <paragraph line="83">Tassattho – yadi hi aññesaṃ nemittānaṃ vacanaṃ saccaṃ, yadi vā mama vacanaṃ saccaṃ, tava añño pati nāma natthīti.</paragraph>
    <paragraph line="84">Sā tassa vacanaṃ sutvā ‘‘na sakkā imaṃ lajjāpetuṃ vā palāpetuṃ vā, kiṃ me iminā’’ti dvāraṃ pidhāya attānaṃ na dassesi. Sopi kājaṃ gahetvā otari, tato paṭṭhāya taṃ daṭṭhuṃ na labhati, bhattakārakakammaṃ karonto ativiya kilamati <pageBreak edition="P" number="5.0297" />, bhuttapātarāso dārūni phāleti, bhājanāni dhovati, kājena udakaṃ āharati, sayanto ambaṇapiṭṭhe sayati, pāto vuṭṭhāya yāguādīni pacati harati bhojeti, nandirāgaṃ nissāya atidukkhaṃ anubhoti. So ekadivasaṃ bhattagehadvārena gacchantiṃ khujjaṃ disvā pakkosi. Sā pabhāvatiyā bhayena tassa santikaṃ gantuṃ avisahantī turitaturitā viya gacchati. Atha naṃ vegena upagantvā ‘‘khujje’’ti āha.</paragraph>
    <paragraph line="85">Sā nivattitvā ṭhitā ‘‘ko eso’’ti vatvā ‘‘tumhākaṃ saddaṃ na suṇāmī’’ti āha. Atha naṃ ‘‘khujje tvampi sāminīpi te ubhopi ativiya thaddhā, ettakaṃ kālaṃ tumhākaṃ santike vasanto ārogyasāsanamattampi na labhāmi, deyyadhammaṃ pana kiṃ dassatha, tiṭṭhatu tāvetaṃ, api me pabhāvatiṃ mudukaṃ katvā dassetuṃ sakkhissasī’’ti āha <pageBreak edition="M" number="5.0315" />. Sā ‘‘sādhū’’ti sampaṭicchi. Atha naṃ ‘‘sace me taṃ dassetuṃ sakkhissasi, khujjabhāvaṃ te ujukaṃ katvā gīveyyakaṃ dassāmī’’ti palobhento pañca gāthāyo abhāsi –</paragraph>
    <hangnum line="86" number="14"></hangnum>
    <gatha1 line="87"> ‘‘Nekkhaṃ <pageBreak edition="V" number="5.0287" /> gīvaṃ te kāressaṃ, patvā khujje kusāvatiṃ;</gatha1>
    <gathalast line="88">Sace maṃ nāganāsūrū, olokeyya pabhāvatī.</gathalast>
    <hangnum line="89" number="15"></hangnum>
    <gatha1 line="90"> ‘‘Nekkhaṃ gīvaṃ te kāressaṃ, patvā khujje kusāvatiṃ;</gatha1>
    <gathalast line="91">Sace maṃ nāganāsūrū, ālapeyya pabhāvatī.</gathalast>
    <hangnum line="92" number="16"></hangnum>
    <gatha1 line="93"> ‘‘Nekkhaṃ gīvaṃ te kāressaṃ, patvā khujje kusāvatiṃ;</gatha1>
    <gathalast line="94">Sace maṃ nāganāsūrū, umhāyeyya pabhāvatī.</gathalast>
    <hangnum line="95" number="17"></hangnum>
    <gatha1 line="96"> ‘‘Nekkhaṃ gīvaṃ te kāressaṃ, patvā khujje kusāvatiṃ;</gatha1>
    <gathalast line="97">Sace maṃ nāganāsūrū, pamhāyeyya pabhāvatī.</gathalast>
    <hangnum line="98" number="18"></hangnum>
    <gatha1 line="99"> ‘‘Nekkhaṃ gīvaṃ te kāressaṃ, patvā khujje kusāvatiṃ;</gatha1>
    <gathalast line="100">Sace maṃ nāganāsūrū, pāṇīhi upasamphuse’’ti.</gathalast>
    <paragraph line="101">Tattha <bold>nekkhaṃ gīvaṃ te</bold>ti tava gīveyyaṃ sabbasuvaṇṇamayameva kāressāmīti attho. ‘‘Nekkhaṃ gīvaṃ te karissāmī’’tipi pāṭho, tava gīvāya nekkhamayaṃ piḷandhanaṃ piḷandhessāmīti attho. <bold>Olokeyyā</bold>ti sace tava vacanena maṃ pabhāvatī olokeyya, sace maṃ tāya olokāpetuṃ sakkhissasīti attho. <bold>‘‘Ālapeyyā’’</bold>tiādīsupi eseva nayo. Ettha pana <bold>umhāyeyyā</bold>ti mandahasitavasena parihāseyya. <bold>Pamhāyeyyā</bold>ti mahāhasitavasena parihāseyya.</paragraph>
    <paragraph line="102">Sā <pageBreak edition="P" number="5.0298" /> tassa vacanaṃ sutvā ‘‘gacchatha tumhe, deva, katipāhaccayena naṃ tumhākaṃ vase karissāmi, passatha me parakkama’’nti vatvā taṃ karaṇīyaṃ tīretvā pabhāvatiyā santikaṃ gantvā tassā vasanagabbhaṃ sodhentī viya paharaṇayoggaṃ leḍḍukhaṇḍampi asesetvā antamaso pādukāpi nīharitvā sakalagabbhaṃ sammajjitvā gabbhadvāre ummāraṃ antaraṃ katvā uccāsanaṃ paññapetvā pabhāvatiyā ekaṃ nīcapīṭhakaṃ attharitvā ‘‘ehi, amma, sīse te <pageBreak edition="M" number="5.0316" /> ūkā vicinissāmī’’ti taṃ tattha pīṭhake nisīdāpetvā attano ūruantare tassā sīsaṃ ṭhapetvā thokaṃ kaṇḍuyitvā ‘‘aho imissā sīse bahū ūkā’’ti sakasīsato ūkā gahetvā tassā hatthe ṭhapetvā ‘‘passa kittakā te sīse ūkā’’ti piyakathaṃ kathetvā mahāsattassa guṇaṃ kathentī gāthamāha –</paragraph>
    <hangnum line="103" number="19"></hangnum>
    <gatha1 line="104"> ‘‘Na <pageBreak edition="V" number="5.0288" /> hi nūnāyaṃ rājaputtī, kuse sātampi vindati;</gatha1>
    <gathalast line="105">Āḷārike bhate pose, vetanena anatthike’’ti.</gathalast>
    <paragraph line="106">Tassattho – ekaṃsena ayaṃ rājaputtī pubbe kusāvatīnagare kusanarindassa santike mālāgandhavilepanavatthālaṅkāravasena appamattakampi sātaṃ na vindati na labhati, tambūlamattampi etena etissā dinnapubbaṃ na bhavissati. Kiṃkāraṇā? Itthiyo nāma ekadivasampi aṅkaṃ avattharitvā nipannasāmikamhi hadayaṃ bhindituṃ na sakkonti, ayaṃ pana āḷārike bhate pose āḷārikattañca bhatakattañca upagate etasmiṃ purise mūlenapi anatthike kevalaṃ taṃyeva nissāya rajjaṃ pahāya āgantvā evaṃ dukkhaṃ anubhavante paṭisanthāramattampi na karoti, sacepi te, amma, tasmiṃ sineho natthi, sakalajambudīpe aggarājā maṃ nissāya kilamatīti tassa kiñcideva dātuṃ arahasīti.</paragraph>
    <paragraph line="107">Sā taṃ sutvā khujjāya kujjhi. Atha naṃ khujjā gīvāyaṃ gahetvā antogabbhe khipitvā sayaṃ bahi hutvā dvāraṃ pidhāya āviñchanarajjumhi olambantī aṭṭhāsi. Pabhāvatī taṃ gahetuṃ asakkontī dvāramūle ṭhatvā akkosantī itaraṃ gāthamāha –</paragraph>
    <hangnum line="108" number="20"></hangnum>
    <gatha1 line="109"> ‘‘Na <pageBreak edition="P" number="5.0299" /> hi nūnāyaṃ sā khujjā, labhati jivhāya chedanaṃ;</gatha1>
    <gathalast line="110">Sunisitena satthena, evaṃ dubbhāsitaṃ bhaṇa’’nti.</gathalast>
    <paragraph line="111">Tattha <bold>sunisitenā</bold>ti suṭṭhu nisitena tikhiṇasatthena. <bold>Evaṃ dubbhāsita</bold>nti evaṃ asotabbayuttakaṃ dubbhāsitaṃ bhaṇantī.</paragraph>
    <paragraph line="112">Atha khujjā āviñcanarajjuṃ gahetvā ṭhitāva ‘‘nippaññe dubbinīte tava rūpaṃ kiṃ karissati, kiṃ mayaṃ tava rūpaṃ khāditvā yāpessāmā’’ti vatvā terasahi <pageBreak edition="M" number="5.0317" /> gāthāhi bodhisattassa guṇaṃ pakāsentī khujjāgajjitaṃ nāma gajji –</paragraph>
    <hangnum line="113" number="21"></hangnum>
    <gatha1 line="114"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="115">Mahāyasoti katvāna, karassu rucire piyaṃ.</gathalast>
    <hangnum line="116" number="22"></hangnum>
    <gatha1 line="117"> ‘‘Mā <pageBreak edition="V" number="5.0289" /> naṃ rūpena pāmesi, ārohena pabhāvati;</gatha1>
    <gathalast line="118">Mahaddhanoti katvāna, karassu rucire piyaṃ.</gathalast>
    <hangnum line="119" number="23"></hangnum>
    <gatha1 line="120"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="121">Mahabbaloti katvāna, karassu rucire piyaṃ.</gathalast>
    <hangnum line="122" number="24"></hangnum>
    <gatha1 line="123"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="124">Mahāraṭṭhoti katvāna, karassu rucire piyaṃ.</gathalast>
    <hangnum line="125" number="25"></hangnum>
    <gatha1 line="126"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="127">Mahārājāti katvāna, karassu rucire piyaṃ.</gathalast>
    <hangnum line="128" number="26"></hangnum>
    <gatha1 line="129"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="130">Sīhassaroti katvāna, karassu rucire piyaṃ.</gathalast>
    <hangnum line="131" number="27"></hangnum>
    <gatha1 line="132"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="133">Vaggussaroti katvāna, karassu rucire piyaṃ.</gathalast>
    <hangnum line="134" number="28"></hangnum>
    <gatha1 line="135"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="136">Bindussaroti katvāna, karassu rucire piyaṃ.</gathalast>
    <hangnum line="137" number="29"></hangnum>
    <gatha1 line="138"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="139">Mañjussaroti katvāna, karassu rucire piyaṃ.</gathalast>
    <hangnum line="140" number="30"></hangnum>
    <gatha1 line="141"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="142">Madhussaroti katvāna, karassu rucire piyaṃ.</gathalast>
    <hangnum line="143" number="31"></hangnum>
    <gatha1 line="144"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="145">Satasippoti katvāna, karassu rucire piyaṃ.</gathalast>
    <hangnum line="146" number="32"></hangnum>
    <gatha1 line="147"> ‘‘Mā naṃ rūpena pāmesi, ārohena pabhāvati;</gatha1>
    <gathalast line="148">Khattiyotipi katvāna, karassu rucire piyaṃ.</gathalast>
    <hangnum line="149" number="33"></hangnum>
    <gatha1 line="150"> ‘‘Mā <pageBreak edition="V" number="5.0290" /><pageBreak edition="M" number="5.0318" /> naṃ rūpena pāmesi, ārohena pabhāvati;</gatha1>
    <gathalast line="151">Kusarājāti katvāna, karassu rucire piya’’nti.</gathalast>
    <paragraph line="152">Tattha <bold>mā naṃ rūpena pāmesi, ārohena, pabhāvatī</bold>ti are pabhāvati, mā tvaṃ etaṃ kusanarindaṃ attano rūpena ārohapariṇāhena pamini, evaṃ pamāṇaṃ gaṇhi. <bold>Mahāyaso</bold>ti mahānubhāvo soti evaṃ hadaye katvāna <bold>rucire</bold> piyadassane karassu tassa piyaṃ. Ānubhāvoyeva hissa rūpanti vadati. Esa nayo sabbattha. Api ca <bold>mahāyaso</bold>ti mahāparivāro. <bold>Mahaddhano</bold>ti mahābhogo. <bold>Mahabbalo</bold>ti <pageBreak edition="P" number="5.0300" /> mahāthāmo. <bold>Mahāraṭṭho</bold>ti vipularaṭṭho. <bold>Mahārājā</bold>ti sakalajambudīpe aggarājā. <bold>Sīhassaro</bold>ti sīhasaddasamānasaddo. <bold>Vaggussaro</bold>ti līlāyuttassaro. <bold>Bindussaro</bold>ti sampiṇḍitaghanassaro. <bold>Mañjussaro</bold>ti sundarassaro. <bold>Madhussaro</bold>ti madhurayuttassaro. <bold>Satasippo</bold>ti paresaṃ santike asikkhitvā attano baleneva nipphannaanekasatasippo. <bold>Khattiyo</bold>ti okkākapaveṇiyaṃ jāto asambhinnakhattiyo. <bold>Kusarājā</bold>ti sakkadattiyakusatiṇasamānanāmo rājā. Evarūpo hi añño rājā nāma natthīti jānitvā etassa piyaṃ karohīti khujjā ettakāhi gāthāhi tassa guṇaṃ kathesi.</paragraph>
    <paragraph line="153">Pabhāvatī tassā vacanaṃ sutvā ‘‘khujje ativiya gajjasi, hatthena pāpuṇantī sasāmikabhāvaṃ te jānāpessāmī’’ti khujjaṃ tajjesi. Sāpi taṃ ‘‘ahaṃ taṃ rakkhamānā pituno te kusarājassa āgatabhāvaṃ nārocesiṃ, hotu, ajja rañño ārocessāmī’’ti mahantena saddena bhāyāpesi. Sāpi ‘‘kocideva suṇeyyā’’ti khujjaṃ saññāpesi. Bodhisattopi taṃ passituṃ alabhanto satta māse dubbhojanena dukkhaseyyāya kilamanto cintesi – ‘‘ko me etāya attho, satta māse vasanto etaṃ passitumpi na labhāmi, ativiya kakkhaḷā sāhasikā, gantvā mātāpitaro passissāmī’’ti. Tasmiṃ khaṇe sakko āvajjento tassa ukkaṇṭhitabhāvaṃ ñatvā ‘‘rājā satta māse pabhāvatiṃ daṭṭhumpi na labhi, labhanākāramassa karissāmī’’ti maddarañño dūte katvā sattannaṃ <pageBreak edition="M" number="5.0319" /> rājūnaṃ dūtaṃ pāhento ‘‘pabhāvatī, kusarājaṃ chaḍḍetvā āgatā, āgacchantu pabhāvatiṃ gaṇhantū’’ti ekekassa visuṃ visuṃ sāsanaṃ pahiṇi. Te mahāparivārena gantvā nagaraṃ patvā aññamaññassa āgatakāraṇaṃ na jānanti. Te ‘‘tvaṃ kasmā āgato, tvaṃ kasmā āgatosī’’ti pucchitvā tamatthaṃ ñatvā kujjhitvā ‘‘ekaṃ kira dhītaraṃ sattannaṃ dassati, passathassa anācāraṃ, uppaṇḍeti no, gaṇhatha na’’nti ‘‘sabbesampi amhākaṃ pabhāvatiṃ detu yuddhaṃ vā’’ti sāsanāni pahiṇitvā nagaraṃ parivārayiṃsu. Maddarājā sāsanaṃ sutvā bhītatasito amacce āmantetvā ‘‘kiṃ karomā’’ti pucchi. Atha naṃ amaccā ‘‘deva <pageBreak edition="V" number="5.0291" /><pageBreak edition="P" number="5.0301" />, sattapi rājāno pabhāvatiṃ nissāya āgatā, ‘sace na dassati, pākāraṃ bhinditvā nagaraṃ pavisitvā jīvitakkhayaṃ pāpetvā taṃ gaṇhissāmā’ti vadanti, pākāre abhinneyeva tesaṃ pabhāvatiṃ pesessāmā’’ti vatvā gāthamāhaṃsu –</paragraph>
    <hangnum line="154" number="34"></hangnum>
    <gatha1 line="155"> ‘‘Ete nāgā upatthaddhā, sabbe tiṭṭhanti vammitā;</gatha1>
    <gathalast line="156">Purā maddanti pākāraṃ, ānentetaṃ pabhāvati’’nti.</gathalast>
    <paragraph line="157">Tattha <bold>upatthaddhā</bold>ti atithaddhā dappitā. <bold>Ānentetaṃ pabhāvati</bold>nti ānentu etaṃ pabhāvatinti sāsanāni pahiṇiṃsu. Tasmā yāva ete nāgā pākāraṃ na maddanti, tāva nesaṃ pabhāvatiṃ pesehi, mahārājāti.</paragraph>
    <paragraph line="158">Taṃ sutvā rājā ‘‘sacāhaṃ ekassa pabhāvatiṃ pesessāmi, sesā yuddhaṃ karissanti, na sakkā ekassa dātuṃ, sakalajambudīpe aggarājānaṃ ‘virūpo’ti chaḍḍetvā āgatā āgamanassa phalaṃ labhatu, vadhitvāna naṃ satta khaṇḍāni katvā sattannaṃ khattiyānaṃ pesessāmī’’ti vadanto anantaraṃ gāthamāha –</paragraph>
    <hangnum line="159" number="35"></hangnum>
    <gatha1 line="160"> ‘‘Satta bile karitvāna, ahametaṃ pabhāvatiṃ;</gatha1>
    <gathalast line="161">Khattiyānaṃ padassāmi, ye maṃ hantuṃ idhāgatā’’ti.</gathalast>
    <paragraph line="162">Tassa sā kathā sakalanivesane pākaṭā ahosi. Paricārikā gantvā ‘‘rājā kira taṃ satta khaṇḍāni katvā sattannaṃ rājūnaṃ pesessatī’’ti pabhāvatiyā ārocesuṃ. Sā maraṇabhayabhītā āsanā vuṭṭhāya bhaginīhi parivutā mātu sirigabbhaṃ agamāsi. Tamatthaṃ pakāsento satthā āha –</paragraph>
    <hangnum line="163" number="36"></hangnum>
    <gatha1 line="164"> ‘‘Avuṭṭhahi <pageBreak edition="M" number="5.0320" /> rājaputtī, sāmā koseyyavāsinī;</gatha1>
    <gathalast line="165">Assupuṇṇehi nettehi, dāsīgaṇapurakkhatā’’ti.</gathalast>
    <paragraph line="166">Tattha <bold>sāmā</bold>ti suvaṇṇavaṇṇā. <bold>Koseyyavāsinī</bold>ti suvaṇṇakhacitakoseyyanivasanā.</paragraph>
    <paragraph line="167">Sā mātu santikaṃ gantvā mātaraṃ vanditvā paridevamānā āha –</paragraph>
    <hangnum line="168" number="37"></hangnum>
    <gatha1 line="169"> ‘‘Taṃ <pageBreak edition="V" number="5.0292" /><pageBreak edition="P" number="5.0302" /> nūna kakkūpanisevitaṃ mukhaṃ, ādāsadantātharupaccavekkhitaṃ;</gatha1>
    <gathalast line="170">Subhaṃ sunettaṃ virajaṃ anaṅgaṇaṃ, chuddhaṃ vane ṭhassati khattiyehi.</gathalast>
    <hangnum line="171" number="38"></hangnum>
    <gatha1 line="172"> ‘‘Te nūna me asite vellitagge, kese mudū candanasāralitte;</gatha1>
    <gathalast line="173">Samākule sīvathikāya majjhe, pādehi gijjhā parikaḍḍhissanti.</gathalast>
    <hangnum line="174" number="39"></hangnum>
    <gatha1 line="175"> ‘‘Tā nūna me tambanakhā sulomā, bāhā mudū candanasāralittā;</gatha1>
    <gathalast line="176">Chinnā vane ujjhitā khattiyehi, gayha dhaṅko gacchati yenakāmaṃ.</gathalast>
    <hangnum line="177" number="40"></hangnum>
    <gatha1 line="178"> ‘‘Te nūna tālūpanibhe alambe, nisevite kāsikacandanena;</gatha1>
    <gathalast line="179">Thanesu me lambissati siṅgālo, mātūva putto taruṇo tanūjo.</gathalast>
    <hangnum line="180" number="41"></hangnum>
    <gatha1 line="181"> ‘‘Taṃ nūna soṇiṃ puthulaṃ sukoṭṭitaṃ, nisevitaṃ kañcanamekhalāhi;</gatha1>
    <gathalast line="182">Chinnaṃ vane khattiyehī avatthaṃ, siṅgālasaṅghā parikaḍḍhissanti.</gathalast>
    <hangnum line="183" number="42"></hangnum>
    <gatha1 line="184"> ‘‘Soṇā dhaṅkā siṅgālā ca, ye caññe santi dāṭhino;</gatha1>
    <gathalast line="185">Ajarā nūna hessanti, bhakkhayitvā pabhāvatiṃ.</gathalast>
    <hangnum line="186" number="43"></hangnum>
    <gatha1 line="187"> ‘‘Sace <pageBreak edition="M" number="5.0321" /> maṃsāni hariṃsu, khattiyā dūragāmino;</gatha1>
    <gathalast line="188">Aṭṭhīni amma yācitvā, anupathe dahātha naṃ.</gathalast>
    <hangnum line="189" number="44"></hangnum>
    <gatha1 line="190"> ‘‘Khettāni amma kāretvā, kaṇikārettha ropaya;</gatha1>
    <gatha2 line="191">Yadā te pupphitā assu, hemantānaṃ himaccaye;</gatha2>
    <gathalast line="192">Sareyyātha mamaṃ amma, evaṃvaṇṇā pabhāvatī’’ti.</gathalast>
    <paragraph line="193">Tattha kakkūpanisevitantila <bold>kakkūpanisevita</bold>nti sāsapakakkaloṇakakkamattikakakkatilakakkahaliddikakkamukhacuṇṇakehi imehi pañcahi kakkehi upanisevitaṃ. <bold>Ādāsadantātharupaccavekkhita</bold>nti <pageBreak edition="P" number="5.0303" /> dantamayatharumhi ādāse paccavekkhitaṃ tattha oloketvā maṇḍitaṃ. <bold>Subha</bold>nti subhamukhaṃ. <bold>Viraja</bold>nti vigatarajaṃ nimmalaṃ. <bold>Anaṅgaṇa</bold>nti gaṇḍapiḷakādidosarahitaṃ. <bold>Chuddha</bold>nti amma evarūpaṃ mama mukhaṃ addhā idāni khattiyehi chaḍḍitaṃ <bold>vane</bold><pageBreak edition="V" number="5.0293" /> araññe ṭhassatīti paridevati. <bold>Asite</bold>ti kāḷake. <bold>Vellitagge</bold>ti unnatagge. <bold>Sīvathikāyā</bold>ti susānamhi. <bold>Parikaḍḍhissantī</bold>ti evarūpe mama kese manussamaṃsakhādakā gijjhā pādehi paharitvā nūna parikaḍḍhissanti. <bold>Gayha dhaṅko gacchati yenakāma</bold>nti amma mama evarūpaṃ bāhaṃ nūna dhaṅko gahetvā luñjitvā khādanto yenakāmaṃ gacchissati.</paragraph>
    <paragraph line="194"><bold>Tālūpanibhe</bold>ti suvaṇṇatālaphalasadise. <bold>Kāsikacandanenā</bold>ti sukhumacandanena nisevite. <bold>Thanesu me</bold>ti amma mama susāne patitāya evarūpe thane disvā mukhena ḍaṃsitvā tesu me thanesu attano tanujo mātu taruṇaputto viya nūna siṅgālo lambissati. <bold>Soṇi</bold>nti kaṭiṃ. <bold>Sukoṭṭita</bold>nti gohanukena paharitvā suvaḍḍhitaṃ. <bold>Avattha</bold>nti chaḍḍitaṃ. <bold>Bhakkhayitvā</bold>ti amma ete ettakā nūna mama maṃsaṃ khāditvā ajarā bhavissanti.</paragraph>
    <paragraph line="195"><bold>Sace maṃsāni hariṃsū</bold>ti amma sace te khattiyā mayiṃ paṭibaddhacittā mama maṃsāni hareyyuṃ, atha tumhe aṭṭhīni yācitvā <bold>anupathe dahāthanaṃ,</bold> jaṅghamaggamahāmaggānaṃ antare daheyyāthāti vadati. <bold>Khettānī</bold>ti amma mama jhāpitaṭṭhāne mālādivatthūni kāretvā ettha etesu khettesu kaṇikārarukkhe ropaya. <bold>Himaccaye</bold>ti himapātātikkame phagguṇamāse. <bold>Sareyyāthā</bold>ti tesaṃ pupphānaṃ suvaṇṇacaṅkoṭakaṃ pūretvā ūrūsu ṭhapetvā mama dhītā pabhāvatī evaṃvaṇṇāti sareyyātha.</paragraph>
    <paragraph line="196">Iti <pageBreak edition="M" number="5.0322" /> sā maraṇabhayatajjitā mātu santike vilapi. Maddarājāpi ‘‘pharasuñca gaṇḍikañca gahetvā coraghātako idheva āgacchatū’’ti āṇāpesi. Tassa āgamanaṃ sakalarājagehe pākaṭaṃ ahosi. Athassa āgatabhāvaṃ sutvā pabhāvatiyā mātā uṭṭhāyāsanā sokasamappitā rañño santikaṃ agamāsi. Tamatthaṃ pakāsento satthā āha –</paragraph>
    <hangnum line="197" number="45"></hangnum>
    <gatha1 line="198"> ‘‘Tassā mātā udaṭṭhāsi, khattiyā devavaṇṇinī;</gatha1>
    <gathalast line="199">Disvā asiñca sūnañca, rañño maddassantepure’’ti.</gathalast>
    <paragraph line="200">Tattha <pageBreak edition="P" number="5.0304" /><bold>udaṭṭhāsī</bold>ti āsanā uṭṭhāya rañño santikaṃ gantvā aṭṭhāsi. <bold>Disvā asiñca sūnañcā</bold>ti antepuramhi alaṅkatamahātale rañño purato nikkhittaṃ pharasuñca gaṇḍikañca disvā vilapantī gāthamāha –</paragraph>
    <hangnum line="201" number="46"></hangnum>
    <gatha1 line="202"> ‘‘Iminā <pageBreak edition="V" number="5.0294" /> nūna asinā, susaññaṃ tanumajjhimaṃ;</gatha1>
    <gathalast line="203">Dhītaraṃ madda hantvāna, khattiyānaṃ padassasī’’ti.</gathalast>
    <paragraph line="204">Tattha <bold>asinā</bold>ti pharasuṃ sandhāyāha. So hi imasmiṃ ṭhāne asi nāma jāto. <bold>Susaññaṃ tanumajjhima</bold>nti suṭṭhu saññātaṃ tanumajjhimaṃ.</paragraph>
    <paragraph line="205">Atha naṃ rājā saññāpento āha – ‘‘devi, kiṃ kathesi, tava dhītā sakalajambudīpe aggarājānaṃ ‘virūpo’ti chaḍḍetvā gatamagge padavalañje avinaṭṭheyeva maccuṃ nalāṭenādāya āgatā, idāni attano rūpaṃ nissāya īdisaṃ phalaṃ labhatū’’ti. Sā tassa vacanaṃ sutvā dhītu santikaṃ gantvā vilapantī āha –</paragraph>
    <hangnum line="206" number="47"></hangnum>
    <gatha1 line="207"> ‘‘Na me akāsi vacanaṃ, atthakāmāya puttike;</gatha1>
    <gathalast line="208">Sājja lohitasañchannā, gacchasi yamasādhanaṃ.</gathalast>
    <hangnum line="209" number="48"></hangnum>
    <gatha1 line="210"> ‘‘Evamāpajjatī poso, pāpiyañca nigacchati;</gatha1>
    <gathalast line="211">Yo ve hitānaṃ vacanaṃ, na karoti atthadassinaṃ.</gathalast>
    <hangnum line="212" number="49"></hangnum>
    <gatha1 line="213"> ‘‘Sace ca ajja dhāresi, kumāraṃ cārudassanaṃ;</gatha1>
    <gatha2 line="214">Kusena jātaṃ khattiyaṃ, suvaṇṇamaṇimekhalaṃ;</gatha2>
    <gathalast line="215">Pūjitaṃ ñātisaṅghehi, na gacchasi yamakkhayaṃ.</gathalast>
    <hangnum line="216" number="50"></hangnum>
    <gatha1 line="217"> ‘‘Yatthassu <pageBreak edition="M" number="5.0323" /> bherī nadati, kuñjaro ca nikūjati;</gatha1>
    <gathalast line="218">Khattiyānaṃ kule bhadde, kinnu sukhataraṃ tato.</gathalast>
    <hangnum line="219" number="51"></hangnum>
    <gatha1 line="220"> ‘‘Asso ca sisati dvāre, kumāro uparodati;</gatha1>
    <gathalast line="221">Khattiyānaṃ kule bhadde, kinnu sukhataraṃ tato.</gathalast>
    <hangnum line="222" number="52"></hangnum>
    <gatha1 line="223"> ‘‘Mayūrakoñcābhirude, kokilābhinikūjite;</gatha1>
    <gathalast line="224">Khattiyānaṃ kule bhadde, kinnu sukhataraṃ tato’’ti.</gathalast>
    <paragraph line="225">Tattha <pageBreak edition="V" number="5.0295" /><bold>puttike</bold>ti taṃ ālapati. Idaṃ vuttaṃ hoti – amma, idha kiṃ karissasi, sāmikassa santikaṃ gaccha, mā rūpamadena majjīti evaṃ yācantiyāpi me vacanaṃ na akāsi, sā tvaṃ ajja lohitasañchannā gacchasi yamasādhanaṃ, maccurājassa bhavanaṃ <pageBreak edition="P" number="5.0305" /> gamissasīti. <bold>Pāpiyañcā</bold>ti ito pāpatarañca nigacchati. <bold>Sace ca ajja dhāresī</bold>ti, amma, sace tvaṃ cittassa vasaṃ agantvā kusanarindaṃ paṭicca laddhaṃ attano rūpena sadisaṃ cārudassanaṃ kumāraṃ ajja dhārayissasi. <bold>Yamakkhaya</bold>nti evaṃ sante yamanivesanaṃ na gaccheyyāsi. <bold>Tato</bold> yamhi khattiyakule ayaṃ vibhūti, tamhā nānābherisaddena ceva mattavāraṇakoñcanādena ca ninnāditā kusāvatīrājakulā kiṃ nu sukhataraṃ disvā idhāgatāsīti attho. <bold>Sisatī</bold>ti hasati. <bold>Kumāro</bold>ti susikkhito gandhabbakumāro. <bold>Uparodatī</bold>ti nānātūriyāni gahetvā upahāraṃ karoti. <bold>Kokilābhinikūjite</bold>ti kusarājakule sāyaṃ pāto pavattanaccagītavāditūpahāraṃ paṭippharantī viya kokilehi abhinikūjite.</paragraph>
    <paragraph line="226">Iti sāpi ettakāhi gāthāhi tāya saddhiṃ sallapitvā ‘‘sace ajja kusanarindo idha assa, ime satta rājāno palāpetvā mama dhītaraṃ dukkhā pamocetvā ādāya gaccheyyā’’ti cintetvā gāthamāha –</paragraph>
    <hangnum line="227" number="53"></hangnum>
    <gatha1 line="228"> ‘‘Kahaṃ nu kho sattumaddano, pararaṭṭhappamaddano;</gatha1>
    <gathalast line="229">Kuso soḷārapaññāṇo, yo no dukkhā pamocaye’’ti.</gathalast>
    <paragraph line="230">Tattha <bold>soḷārapaññāṇo</bold>ti uḷārapañño.</paragraph>
    <paragraph line="231">Tato <pageBreak edition="M" number="5.0324" /> pabhāvatī ‘‘mama mātu kusassa vaṇṇaṃ bhaṇantiyā mukhaṃ nappahoti, ācikkhissāmi tāvassā tassa idheva āḷārikakammaṃ katvā vasanabhāva’’nti cintetvā gāthamāha –</paragraph>
    <hangnum line="232" number="54"></hangnum>
    <gatha1 line="233"> ‘‘Idheva so sattumaddano, pararaṭṭhappamaddano;</gatha1>
    <gathalast line="234">Kuso soḷārapaññāṇo, yo te sabbe vadhissatī’’ti.</gathalast>
    <paragraph line="235">Athassā mātā ‘‘ayaṃ maraṇabhayabhītā vippalapatī’’ti cintetvā gāthamāha –</paragraph>
    <hangnum line="236" number="55"></hangnum>
    <gatha1 line="237"> ‘‘Ummattikā <pageBreak edition="V" number="5.0296" /> nu bhaṇasi, andhabālā pabhāsasi;</gatha1>
    <gathalast line="238">Kuso ce āgato assa, kiṃ na jānemu taṃ maya’’nti.</gathalast>
    <paragraph line="239">Tattha <bold>andhabālā</bold>ti sammūḷhā aññāṇā hutvā. <bold>Kiṃ na jānemū</bold>ti kena kāraṇena taṃ na jāneyyāma. So hi antarāmagge ṭhitova amhākaṃ sāsanaṃ peseyya, samussitaddhajā caturaṅginīsenā paññāyetha, tvaṃ pana maraṇabhayena kathesīti.</paragraph>
    <paragraph line="240">Sā <pageBreak edition="P" number="5.0306" /> evaṃ vutte ‘‘na me mātā saddahati, tassa idhāgantvā satta māse vasanabhāvaṃ na jānāti, dassessāmi na’’nti cintetvā mātaraṃ hatthe gahetvā sīhapañjaraṃ vivaritvā hatthaṃ pasāretvā dassentī gāthamāha –</paragraph>
    <hangnum line="241" number="56"></hangnum>
    <gatha1 line="242"> ‘‘Eso āḷāriko poso, kumārīpuramantare;</gatha1>
    <gathalast line="243">Daḷhaṃ katvāna saṃvelliṃ, kumbhiṃ dhovati oṇato’’ti.</gathalast>
    <paragraph line="244">Tattha <bold>kumārīpuramantare</bold>ti vātapāne ṭhitā tava dhītānaṃ kumārīnaṃ vasanaṭṭhānantare naṃ olokehi. <bold>Saṃvelli</bold>nti kacchaṃ bandhitvā kumbhiṃ dhovati.</paragraph>
    <paragraph line="245">So kira tadā ‘‘ajja me manoratho matthakaṃ pāpuṇissati, addhā maraṇabhayatajjitā, pabhāvatī, mama āgatabhāvaṃ kathessati, bhājanāni dhovitvā paṭisāmessāmī’’ti udakaṃ āharitvā bhājanāni dhovituṃ ārabhi. Atha naṃ mātā paribhāsantī gāthamāha –</paragraph>
    <hangnum line="246" number="57"></hangnum>
    <gatha1 line="247"> ‘‘Veṇī tvamasi caṇḍālī, adūsi kulagandhinī;</gatha1>
    <gathalast line="248">Kathaṃ maddakule jātā, dāsaṃ kayirāsi kāmuka’’nti.</gathalast>
    <paragraph line="249">Tattha <pageBreak edition="M" number="5.0325" /><bold>veṇī</bold>ti tacchikā. <bold>Adūsi kulagandhinī</bold>ti udāhu tvaṃ kuladūsikā. <bold>Kāmuka</bold>nti kathaṃ nāma tvaṃ evarūpe kule jātā attano sāmikaṃ dāsaṃ kareyyāsīti.</paragraph>
    <paragraph line="250">Tato pabhāvatī ‘‘mama mātā imassa maṃ nissāya evaṃ vasanabhāvaṃ na jānāti maññe’’ti cintetvā itaraṃ gāthamāha –</paragraph>
    <hangnum line="251" number="58"></hangnum>
    <gatha1 line="252"> ‘‘Namhi <pageBreak edition="V" number="5.0297" /> veṇī na caṇḍālī, na camhi kulagandhinī;</gatha1>
    <gathalast line="253">Okkākaputto bhaddante, tvaṃ nu dāsoti maññasī’’ti.</gathalast>
    <paragraph line="254">Tattha <bold>okkākaputto</bold>ti, amma, esa okkākaputto, tvaṃ pana ‘‘dāso’’ti maññasi, kasmā naṃ ahaṃ ‘‘dāso’’ti kathessāmīti.</paragraph>
    <paragraph line="255">Idānissa yasaṃ vaṇṇentī āha –</paragraph>
    <hangnum line="256" number="59"></hangnum>
    <gatha1 line="257"> ‘‘Yo brāhmaṇasahassāni, sadā bhojeti vīsatiṃ;</gatha1>
    <gathalast line="258">Okkākaputto bhaddante, tvaṃ nu dāsoti maññasi.</gathalast>
    <hangnum line="259" number="60"></hangnum>
    <gatha1 line="260"> Yassa <pageBreak edition="P" number="5.0307" /> nāgasahassāni, sadā yojenti vīsatiṃ;</gatha1>
    <gathalast line="261">Okkākaputto bhaddante, tvaṃ nu dāsoti maññasi.</gathalast>
    <hangnum line="262" number="61"></hangnum>
    <gatha1 line="263"> ‘‘Yassa assasahassāni, sadā yojenti vīsatiṃ;</gatha1>
    <gathalast line="264">Okkākaputto bhaddante, tvaṃ nu dāsoti maññasi.</gathalast>
    <hangnum line="265" number="62"></hangnum>
    <gatha1 line="266"> ‘‘Yassa rathasahassāni, sadā yojenti vīsatiṃ;</gatha1>
    <gatha1 line="267">Okkākaputto bhaddante, tvaṃ nu dāsoti maññasi;</gatha1>
    <gatha1 line="268">Yassa usabhasahassāni, sadā yojenti vīsatiṃ;</gatha1>
    <gathalast line="269">Okkākaputto bhaddante, tvaṃ nu dāsoti maññasi.</gathalast>
    <hangnum line="270" number="63"></hangnum>
    <gatha1 line="271"> ‘‘Yassa dhenusahassāni, sadā duhanti vīsatiṃ;</gatha1>
    <gathalast line="272">Okkākaputto bhaddante, tvaṃ nu dāsoti maññasī’’ti.</gathalast>
    <paragraph line="273">Evaṃ tāya pañcahi gāthāhi mahāsattassa yaso vaṇṇito. Athassā mātā ‘‘ayaṃ asambhitā kathaṃ katheti, addhā evameta’’nti saddahitvā rañño santikaṃ gantvā tamatthaṃ ārocesi. So vegena pabhāvatiyā santikaṃ <pageBreak edition="M" number="5.0326" /> gantvā ‘‘saccaṃ kira, amma, kusarājā idhāgato’’ti. ‘‘Āma tāta, ajjassa satta māsā atikkantā tava dhītānaṃ āḷārikattaṃ karontassā’’ti. So tassā asaddahanto khujjaṃ pucchitvā yathābhūtaṃ sutvā dhītaraṃ garahanto gāthamāha –</paragraph>
    <hangnum line="274" number="64"></hangnum>
    <gatha1 line="275"> ‘‘Taggha <pageBreak edition="V" number="5.0298" /> te dukkaṭaṃ bāle, yaṃ khattiyaṃ mahabbalaṃ;</gatha1>
    <gathalast line="276">Nāgaṃ maṇḍūkavaṇṇena, na taṃ akkhāsidhāgata’’nti.</gathalast>
    <paragraph line="277">Tattha <bold>tagghā</bold>ti ekaṃseneva.</paragraph>
    <paragraph line="278">So dhītaraṃ garahitvā vegena tassa santikaṃ gantvā katapaṭisanthāro añjaliṃ paggayha attano accayaṃ dassento gāthamāha –</paragraph>
    <hangnum line="279" number="65"></hangnum>
    <gatha1 line="280"> ‘‘Aparādhaṃ mahārāja, tvaṃ no khama rathesabha;</gatha1>
    <gathalast line="281">Yaṃ taṃ aññātavesena, nāññāsimhā idhāgata’’nti.</gathalast>
    <paragraph line="282">Taṃ sutvā mahāsatto ‘‘sacāhaṃ pharusaṃ vakkhāmi, idhevassa hadayaṃ phalissati, assāsessāmi na’’nti cintetvā bhājanantare ṭhitova itaraṃ gāthamāha –</paragraph>
    <hangnum line="283" number="66"></hangnum>
    <gatha1 line="284"> ‘‘Mādisassa na taṃ channaṃ, yohaṃ āḷāriko bhave;</gatha1>
    <gathalast line="285">Tvaññeva me pasīdassu, natthi te deva dukkaṭa’’nti.</gathalast>
    <paragraph line="286">Rājā tassa santikā paṭisanthāraṃ labhitvā pāsādaṃ abhiruhitvā pabhāvatiṃ pakkosāpetvā khamāpanatthāya pesetuṃ gāthamāha –</paragraph>
    <hangnum line="287" number="67"></hangnum>
    <gatha1 line="288"> ‘‘Gaccha <pageBreak edition="P" number="5.0308" /> bāle khamāpehi, kusarājaṃ mahabbalaṃ;</gatha1>
    <gathalast line="289">Khamāpito kuso rājā, so te dassati jīvita’’nti.</gathalast>
    <paragraph line="290">Sā pitu vacanaṃ sutvā bhaginīhi ceva paricārikāhi ca parivutā tassa santikaṃ agamāsi. Sopi kammakāravesena ṭhitova tassā attano santikaṃ āgamanaṃ ñatvā ‘‘ajja pabhāvatiyā mānaṃ bhinditvā pādamūle naṃ kalale nipajjāpessāmī’’ti sabbaṃ attanā ābhataṃ udakaṃ chaḍḍetvā khalamaṇḍalamattaṃ ṭhānaṃ madditvā ekakalalaṃ akāsi. Sā tassa santikaṃ gantvā tassa pādesu nipatitvā kalalapiṭṭhe nipannā taṃ khamāpesi. Tamatthaṃ pakāsento satthā āha –</paragraph>
    <hangnum line="291" number="68"></hangnum>
    <gatha1 line="292"> ‘‘Pitussa <pageBreak edition="V" number="5.0299" /><pageBreak edition="M" number="5.0327" /> vacanaṃ sutvā, devavaṇṇī pabhāvatī;</gatha1>
    <gathalast line="293">Sirasā aggahī pāde, kusarājaṃ mahabbala’’nti.</gathalast>
    <paragraph line="294">Tattha <bold>sirasā</bold>ti sirasā nipatitvā kusarājānaṃ pāde aggahesīti.</paragraph>
    <paragraph line="295">Gahetvā ca pana naṃ khamāpentī tisso gāthāyo abhāsi –</paragraph>
    <hangnum line="296" number="69"></hangnum>
    <gatha1 line="297"> ‘‘Yāmā ratyo atikkantā, tāmā deva tayā vinā;</gatha1>
    <gathalast line="298">Vande te sirasā pāde, mā me kujjha rathesabha.</gathalast>
    <hangnum line="299" number="70"></hangnum>
    <gatha1 line="300"> ‘‘Sabbaṃ te paṭijānāmi, mahārāja suṇohi me;</gatha1>
    <gathalast line="301">Na cāpi appiyaṃ tuyhaṃ, kareyyāmi ahaṃ puna.</gathalast>
    <hangnum line="302" number="71"></hangnum>
    <gatha1 line="303"> ‘‘Evaṃ ce yācamānāya, vacanaṃ me na kāhasi;</gatha1>
    <gathalast line="304">Idāni maṃ tāto hantvā, khattiyānaṃ padassatī’’ti.</gathalast>
    <paragraph line="305">Tattha <bold>ratyo</bold>ti rattiyo. <bold>Tāmā</bold>ti tā imā sabbāpi tayā vinā atikkantā. <bold>Sabbaṃ te paṭijānāmī</bold>ti, mahārāja, ettakaṃ kālaṃ mayā tava appiyameva kataṃ, idaṃ te ahaṃ sabbaṃ paṭijānāmi, aparampi suṇohi me, ito paṭṭhāyāhaṃ puna tuyhaṃ appiyaṃ na karissāmi. <bold>Evaṃ ce</bold>ti sace evaṃ yācamānāya mama tvaṃ vacanaṃ na karissasīti.</paragraph>
    <paragraph line="306">Taṃ sutvā rājā ‘‘sacāhaṃ ‘imaṃ tvañceva jānissasī’ti vakkhāmi, hadayamassā phalissati, assāsessāmi na’’nti cintetvā āha –</paragraph>
    <hangnum line="307" number="72"></hangnum>
    <gatha1 line="308"> ‘‘Evaṃ te yācamānāya, kiṃ na kāhāmi te vaco;</gatha1>
    <gathalast line="309">Vikuddho tyasmi kalyāṇi, mā tvaṃ bhāyi pabhāvati.</gathalast>
    <hangnum line="310" number="73"></hangnum>
    <gatha1 line="311"> ‘‘Sabbaṃ <pageBreak edition="P" number="5.0309" /> te paṭijānāmi, rājaputti suṇohi me;</gatha1>
    <gathalast line="312">Na cāpi appiyaṃ tuyhaṃ, kareyyāmi ahaṃ puna.</gathalast>
    <hangnum line="313" number="74"></hangnum>
    <gatha1 line="314"> ‘‘Tava <pageBreak edition="V" number="5.0300" /> kāmā hi sussoṇi, pahu dukkhaṃ titikkhisaṃ;</gatha1>
    <gathalast line="315">Bahuṃ maddakulaṃ hantvā, nayituṃ taṃ pabhāvatī’’ti.</gathalast>
    <paragraph line="316">Tattha <bold>kiṃ na kāhāmī</bold>ti kiṃkāraṇā tava vacanaṃ na karissāmi. <bold>Vikuddho tyasmī</bold>ti vikuddho nikkopo te asmiṃ. <bold>Sabbaṃ te</bold>ti vikuddhabhāvañca idāni appiyakaraṇañca ubhayaṃ te idaṃ sabbameva paṭijānāmi. <bold>Tava kāmā</bold>ti tava <pageBreak edition="M" number="5.0328" /> kāmena taṃ icchamāno. <bold>Titikkhisa</bold>nti adhivāsemi. <bold>Bahuṃ maddakulaṃ hantvā nayituṃ ta</bold>nti bahumaddarājakulaṃ hanitvā balakkārena taṃ netuṃ samatthoti.</paragraph>
    <paragraph line="317">Atha so sakkassa devarañño paricārikaṃ viya taṃ attano paricārikaṃ disvā khattiyamānaṃ uppādetvā ‘‘mayi kira dharamāneyeva mama bhariyaṃ aññe gahetvā gamissantī’’ti sīho viya rājaṅgaṇe vijambhamāno ‘‘sakalanagaravāsino me āgatabhāvaṃ jānantū’’ti vagganto nadanto seḷento apphoṭento ‘‘idāni te jīvaggāhaṃ gahessāmi, rathādayo me yojentū’’ti anantaraṃ gāthamāha –</paragraph>
    <hangnum line="318" number="75"></hangnum>
    <gatha1 line="319"> ‘‘Yojayantu rathe asse, nānācitte samāhite;</gatha1>
    <gathalast line="320">Atha dakkhatha me vegaṃ, vidhamantassa sattavo’’ti.</gathalast>
    <paragraph line="321">Tattha <bold>nānācitte</bold>ti nānālaṅkāravicitte. <bold>Samāhite</bold>ti asse sandhāya vuttaṃ, susikkhite nibbisevaneti attho. <bold>Atha dakkhatha me vega</bold>nti atha me parakkamaṃ passissathāti.</paragraph>
    <paragraph line="322">Sattūnaṃ gaṇhanaṃ nāma mayhaṃ bhāro, gaccha tvaṃ nhatvā alaṅkaritvā pāsādaṃ āruhāti taṃ uyyojesi. Maddarājāpissa parihārakaraṇatthaṃ amacce pahiṇi. Te tassa mahānasadvāreyeva sāṇiṃ parikkhipitvā kappake upaṭṭhapesuṃ. So katamassukammo sīsaṃnhāto sabbālaṅkārapaṭimaṇḍito amaccādīhi parivuto ‘‘pāsādaṃ abhiruhissāmī’’ti disā viloketvā apphoṭesi. Olokitaolokitaṭṭhānaṃ vikampi. So ‘‘idāni me parakkamaṃ passissathā’’ti āha. Tamatthaṃ pakāsento satthā anantaraṃ gāthamāha –</paragraph>
    <hangnum line="323" number="76"></hangnum>
    <gatha1 line="324"> ‘‘Tañca tattha udikkhiṃsu, rañño maddassantepure;</gatha1>
    <gathalast line="325">Vijambhamānaṃ sīhaṃva, phoṭentaṃ diguṇaṃ bhuja’’nti.</gathalast>
    <paragraph line="326">Tassattho <pageBreak edition="V" number="5.0301" /><pageBreak edition="P" number="5.0310" /> – tañca tattha vijambhantaṃ apphoṭentaṃ rañño antepure vātapānāni vivaritvā itthiyo udikkhiṃsūti.</paragraph>
    <paragraph line="327">Athassa maddarājā kataāneñjakāraṇaṃ alaṅkatavaravāraṇaṃ pesesi. So samussitasetacchattaṃ hatthikkhandhaṃ āruyha ‘‘pabhāvatiṃ ānethā’’ti tampi pacchato nisīdāpetvā caturaṅginiyā senāya parivuto pācīnadvārena <pageBreak edition="M" number="5.0329" /> nikkhamitvā parasenaṃ oloketvā ‘‘ahaṃ kusarājā, jīvitatthikā urena nipajjantū’’ti tikkhattuṃ sīhanādaṃ naditvā sattumaddanaṃ akāsi. Tamatthaṃ pakāsento satthā āha –</paragraph>
    <hangnum line="328" number="77"></hangnum>
    <gatha1 line="329"> ‘‘Hatthikkhandhañca āruyha, āropetvā pabhāvatiṃ;</gatha1>
    <gathalast line="330">Saṅgāmaṃ otaritvāna, sīhanādaṃ nadī kuso.</gathalast>
    <hangnum line="331" number="78"></hangnum>
    <gatha1 line="332"> ‘‘Tassa taṃ nadato sutvā, sīhassevitare migā;</gatha1>
    <gathalast line="333">Khattiyā vipalāyiṃsu, kusasaddabhayaṭṭitā.</gathalast>
    <hangnum line="334" number="79"></hangnum>
    <gatha1 line="335"> ‘‘Hatthārohā anīkaṭṭhā, rathikā pattikārakā;</gatha1>
    <gathalast line="336">Aññamaññassa chindanti, kusasaddabhayaṭṭitā.</gathalast>
    <hangnum line="337" number="80"></hangnum>
    <gatha1 line="338"> ‘‘Tasmiṃ saṅgāmasīsasmiṃ, passitvā haṭṭhamānaso;</gatha1>
    <gathalast line="339">Kusassa rañño devindo, adā verocanaṃ maṇiṃ.</gathalast>
    <hangnum line="340" number="81"></hangnum>
    <gatha1 line="341"> ‘‘So taṃ vijjhitvā saṅgāmaṃ, laddhā verocanaṃ maṇiṃ;</gatha1>
    <gathalast line="342">Hatthikkhandhagato rājā, pāvekkhi nagaraṃ puraṃ.</gathalast>
    <hangnum line="343" number="82"></hangnum>
    <gatha1 line="344"> ‘‘Jīvaggāhaṃ gahetvāna, bandhitvā satta khattiye;</gatha1>
    <gathalast line="345">Sasurassūpanāmesi, ime te deva sattavo.</gathalast>
    <hangnum line="346" number="83"></hangnum>
    <gatha1 line="347"> ‘‘Sabbeva te vasaṃ gatā, amittā vihatā tava;</gatha1>
    <gathalast line="348">Kāmaṃ karohi te tayā, muñca vā te hanassu vā’’ti.</gathalast>
    <paragraph line="349">Tattha <pageBreak edition="V" number="5.0302" /><bold>vipalāyiṃsū</bold>ti satiṃ paccupaṭṭhāpetuṃ asakkontā vipallatthacittā bhijjiṃsu. <bold>Kusasaddabhayaṭṭitā</bold>ti kusarañño saddaṃ nissāya jātena bhayena upaddutā mūḷhacittā. <bold>Aññamaññassa chindantī</bold>ti aññamaññaṃ chindanti maddanti. ‘‘Bhindiṃsū’’tipi pāṭho. <bold>Tasmi</bold>nti evaṃ bodhisattassa saddasavaneneva saṅgāme bhinne tasmiṃ saṅgāmasīse taṃ mahāsattassa parakkamaṃ passitvā tuṭṭhahadayo sakko verocanaṃ nāma maṇikkhandhaṃ tassa adāsi. <bold>Nagaraṃ pura</bold>nti nagarasaṅkhātaṃ puraṃ. <bold>Bandhitvā</bold>ti tesaññeva uttari sāṭakena pacchābāhaṃ bandhitvā. <bold>Kāmaṃ karohi te tayā</bold>ti tvaṃ attano kāmaṃ icchaṃ ruciṃ karohi, ete hi tayā dāsā katāyevāti.</paragraph>
    <paragraph line="350">Rājā <pageBreak edition="P" number="5.0311" /><pageBreak edition="M" number="5.0330" /> āha –</paragraph>
    <hangnum line="351" number="84"></hangnum>
    <gatha1 line="352"> ‘‘Tuyheva sattavo ete, na hi te mayha sattavo;</gatha1>
    <gathalast line="353">Tvaññeva no mahārāja, muñca vā te hanassu vā’’ti.</gathalast>
    <paragraph line="354">Tattha <bold>tvaññeva no</bold>ti, mahārāja, tvaṃyeva amhākaṃ issaroti.</paragraph>
    <paragraph line="355">Evaṃ <pageBreak edition="V" number="5.0303" /> vutte mahāsatto ‘‘kiṃ imehi māritehi, mā tesaṃ āgamanaṃ niratthakaṃ hotu, pabhāvatiyā kaniṭṭhā satta maddarājadhītaro atthi, tā nesaṃ dāpessāmī’’ti cintetvā gāthamāha –</paragraph>
    <hangnum line="356" number="85"></hangnum>
    <gatha1 line="357"> ‘‘Imā te dhītaro satta, devakaññūpamā subhā;</gatha1>
    <gathalast line="358">Dadāhi nesaṃ ekekaṃ, hontu jāmātaro tavā’’ti.</gathalast>
    <paragraph line="359">Atha naṃ rājā āha –</paragraph>
    <hangnum line="360" number="86"></hangnum>
    <gatha1 line="361"> ‘‘Amhākañceva tāsañca, tvaṃ no sabbesamissaro;</gatha1>
    <gathalast line="362">Tvaññeva no mahārāja, dehi nesaṃ yadicchasī’’ti.</gathalast>
    <paragraph line="363">Tattha <bold>tvaṃ no sabbesa</bold>nti, mahārāja kusanarinda, kiṃ vadesi, tvaññeva etesañca sattannaṃ rājūnaṃ mamañca imāsañca sabbesaṃ no issaro. <bold>Yadicchasī</bold>ti yadi icchasi, yassa vā yaṃ dātuṃ icchasi, tassa taṃ dehīti.</paragraph>
    <paragraph line="364">Evaṃ vutte so tā sabbāpi alaṅkārāpetvā ekekassa rañño ekekaṃ adāsi. Tamatthaṃ pakāsento satthā pañca gāthāyo abhāsi –</paragraph>
    <hangnum line="365" number="87"></hangnum>
    <gatha1 line="366"> ‘‘Ekamekassa ekekaṃ, adā sīhassaro kuso;</gatha1>
    <gathalast line="367">Khattiyānaṃ tadā tesaṃ, rañño maddassa dhītaro.</gathalast>
    <hangnum line="368" number="88"></hangnum>
    <gatha1 line="369"> ‘‘Pīṇitā tena lābhena, tuṭṭhā sīhassare kuse;</gatha1>
    <gathalast line="370">Sakaraṭṭhāni pāyiṃsu, khattiyā satta tāvade.</gathalast>
    <hangnum line="371" number="89"></hangnum>
    <gatha1 line="372"> ‘‘Pabhāvatiñca ādāya, maṇiṃ verocanaṃ subhaṃ;</gatha1>
    <gathalast line="373">Kusāvatiṃ kuso rājā, agamāsi mahabbalo.</gathalast>
    <hangnum line="374" number="90"></hangnum>
    <gatha1 line="375"> ‘‘Tyassu ekarathe yantā, pavisantā kusāvatiṃ;</gatha1>
    <gathalast line="376">Samānā vaṇṇarūpena, nāññamaññātirocisuṃ.</gathalast>
    <hangnum line="377" number="91"></hangnum>
    <gatha1 line="378"> ‘‘Mātā <pageBreak edition="M" number="5.0331" /> puttena saṃgacchi, ubhayo ca jayampatī;</gatha1>
    <gathalast line="379">Samaggā te tadā āsuṃ, phītaṃ dharaṇimāvasu’’nti.</gathalast>
    <paragraph line="380">Tattha <bold>pīṇitā</bold>ti santappitā. <bold>Pāyiṃsū</bold>ti idāni appamattā bhaveyyāthāti kusanarindena ovaditā agamaṃsu. <bold>Agamāsī</bold>ti katipāhaṃ vasitvā ‘‘amhākaṃ raṭṭhaṃ <pageBreak edition="P" number="5.0312" /> gamissāmā’’ti sasuraṃ āpucchitvā gato. <bold>Ekarathe yantā</bold>ti dvepi ekarathaṃ abhiruyha gacchantā. <bold>Samānā vaṇṇarūpenā</bold>ti vaṇṇena ca rūpena ca samānā hutvā. <bold>Nāññamaññātirocisu</bold>nti eko ekaṃ nātikkami. Maṇiratanānubhāvena kira mahāsatto abhirūpo ahosi suvaṇṇavaṇṇo sobhaggappatto, so kira pubbe paccekabuddhassa piṇḍapātanissandena buddhapaṭimākaraṇanissandena ca evaṃ tejavanto ahosi. <bold>Saṃgacchī</bold>ti athassa mātā mahāsattassa āgamanaṃ sutvā nagare bheriṃ carāpetvā mahāsattassa bahuṃ paṇṇākāraṃ ādāya paccuggamanaṃ katvā samāgacchi. Sopi mātarā saddhiṃyeva nagaraṃ padakkhiṇaṃ katvā sattāhaṃ chaṇakīḷaṃ kīḷitvā alaṅkatapāsādatalaṃ abhiruhi. Tepi ubho jayampatikā samaggā ahesuṃ, tato paṭṭhāya yāvajīvaṃ samaggā sammodamānā phītaṃ dharaṇiṃ ajjhāvasiṃsūti.</paragraph>
    <paragraph line="381">Satthā <pageBreak edition="V" number="5.0304" /> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā mātāpitaro mahārājakulāni ahesuṃ, kaniṭṭho ānando, khujjā khujjuttarā, pabhāvatī rāhulamātā, parisā buddhaparisā, kusarājā pana ahameva ahosinti.</paragraph>
    <centered line="382">Kusajātakavaṇṇanā paṭhamā.</centered>
    <hangnum line="383"></hangnum>
    <paragraph line="384"> [532] 2. Soṇanandajātakavaṇṇanā</paragraph>
    <paragraph line="385"><bold>Devatā nusi gandhabbo</bold>ti idaṃ satthā jetavane viharanto mātuposakabhikkhuṃ ārabbha kathesi. Vatthu <bold>sāmajātake</bold> (jā. 2.22.296 ādayo) vatthusadisaṃ. Tadā pana satthā ‘‘mā, bhikkhave, imaṃ bhikkhuṃ ujjhāyittha, porāṇakapaṇḍitā sakalajambudīpe rajjaṃ labhamānāpi taṃ aggahetvā mātāpitaro posiṃsuyevā’’ti vatvā atītaṃ āhari.</paragraph>
    <paragraph line="386">Atīte <pageBreak edition="M" number="5.0332" /> bārāṇasī brahmavaḍḍhanaṃ nāma nagaraṃ ahosi. Tattha manojo nāma rājā rajjaṃ kāresi. Tattha aññataro asītikoṭivibhavo brāhmaṇamahāsālo aputtako ahosi. Tassa brāhmaṇī teneva ‘‘bhoti puttaṃ patthehī’’ti vuttā patthesi. Atha bodhisatto brahmalokā cavitvā tassā kucchismiṃ paṭisandhiṃ gaṇhi, jātassa cassa ‘‘soṇakumāro’’ti nāmaṃ kariṃsu. Tassa padasā gamanakāle aññopi satto brahmalokā cavitvā tassāyeva kucchimhi paṭisandhiṃ gaṇhi, tassa jātassa ‘‘nandakumāro’’ti nāmaṃ kariṃsu. Tesaṃ uggahitavedānaṃ sabbasippesu nipphattiṃ pattānaṃ vayappattānaṃ rūpasampadaṃ disvā brāhmaṇo brāhmaṇiṃ āmantetvā ‘‘bhoti puttaṃ soṇakumāraṃ gharabandhanena bandhissāmā’’ti āha. Sā ‘‘sādhū’’ti sampaṭicchitvā puttassa tamatthaṃ ācikkhi <pageBreak edition="P" number="5.0313" />. So ‘‘alaṃ, amma, mayhaṃ gharāvāsena, ahaṃ yāvajīvaṃ tumhe paṭijaggitvā tumhākaṃ accayena himavantaṃ pavisitvā pabbajissāmī’’ti āha. Sā brāhmaṇassa etamatthaṃ ārocesi.</paragraph>
    <paragraph line="387">Te punappunaṃ kathentāpi tassa cittaṃ alabhitvā nandakumāraṃ āmantetvā ‘‘tāta, tena hi tvaṃ kuṭumbaṃ paṭipajjāhī’’ti vatvā ‘‘nāhaṃ bhātarā chaḍḍitakheḷaṃ sīsena ukkhipāmi, ahampi tumhākaṃ accayena bhātarāva saddhiṃ pabbajissāmī’’ti vutte tesaṃ vacanaṃ sutvā ‘‘ime dve evaṃ taruṇāva kāme pajahanti, kimaṅgaṃ pana mayaṃ, sabbeyeva pabbajissāmā’’ti cintetvā, ‘‘tātā <pageBreak edition="V" number="5.0305" />, kiṃ vo amhākaṃ accayena pabbajjāya, idāneva sabbe mayaṃ pabbajissāmā’’ti rañño ārocetvā sabbaṃ dhanaṃ dānamukhe vissajjetvā dāsajanaṃ bhujissaṃ katvā ñātīnaṃ dātabbayuttakaṃ datvā cattāropi janā brahmavaḍḍhananagarā nikkhamitvā himavantapadese pañcapadumasañchannaṃ saraṃ nissāya ramaṇīye vanasaṇḍe assamaṃ māpetvā pabbajitvā tattha vasiṃsu. Ubhopi bhātaro mātāpitaro paṭijaggiṃsu, tesaṃ pātova dantakaṭṭhañca mukhadhovanañca datvā paṇṇasālañca pariveṇañca sammajjitvā pānīyaṃ paribhojanīyaṃ upaṭṭhapetvā araññato madhuraphalāphalāni āharitvā mātāpitaro khādāpenti, uṇhena vā sītena vā vārinā nhāpenti, jaṭā sodhenti, pādaparikammādīni tesaṃ karonti.</paragraph>
    <paragraph line="388">Evaṃ <pageBreak edition="M" number="5.0333" /> addhāne gate nandapaṇḍito ‘‘mayā ābhataphalāphalāneva paṭhamaṃ mātāpitaro khādāpessāmī’’ti purato gantvā hiyyo ca parahiyyo ca gahitaṭṭhānato yāni vā tāni vā pātova āharitvā mātāpitaro khādāpesi. Te tāni khāditvā mukhaṃ vikkhāletvā uposathikā bhavanti. Soṇapaṇḍito pana dūraṃ gantvā madhuramadhurāni supakkasupakkāni āharitvā upanāmesi. Atha naṃ, ‘‘tāta, kaniṭṭhena te ābhatāni mayaṃ pātova khāditvā uposathikā jātā, na idāni no attho’’ti vadanti. Iti tassa phalāphalāni paribhogaṃ na labhanti vinassanti, punadivasesupi tathevāti <pageBreak edition="P" number="5.0314" />. Evaṃ so pañcābhiññatāya dūraṃ gantvāpi āharati, te pana na khādanti.</paragraph>
    <paragraph line="389">Atha mahāsatto cintesi – ‘‘mātāpitaro me sukhumālā, nando ca yāni vā tāni vā apakkaduppakkāni phalāphalāni āharitvā khādāpeti, evaṃ sante ime na cīraṃ pavattissanti, vāressāmi na’’nti. Atha naṃ so āmantetvā ‘‘nanda, ito paṭṭhāya phalāphalaṃ āharitvā mamāgamanaṃ paṭimānehi, ubhopi ekatova khādāpessāmā’’ti āha. So evaṃ vuttepi attano puññaṃ paccāsīsanto na tassa vacanamakāsi. Mahāsatto ‘‘nando mama vacanaṃ akaronto ayuttaṃ karoti, palāpessāmi naṃ, tato ekakova mātāpitaro paṭijaggissāmī’’ti cintetvā ‘‘nanda, tvaṃ anovādako paṇḍitānaṃ vacanaṃ na karosi, ahaṃ jeṭṭho, mātāpitaro mameva bhāro, ahameva nesaṃ paṭijaggissāmi, tvaṃ idha vasituṃ na lacchasi, aññattha yāhī’’ti tassa accharaṃ pahari.</paragraph>
    <paragraph line="390">So tena palāpito tassa santike ṭhātuṃ asakkonto taṃ vanditvā mātāpitaro upasaṅkamitvā tamatthaṃ ārocetvā attano paṇṇasālaṃ pavisitvā kasiṇaṃ oloketvā taṃ divasameva <pageBreak edition="V" number="5.0306" /> pañca abhiññāyo aṭṭha samāpattiyo nibbattetvā cintesi – ‘‘ahaṃ sīnerupādato ratanavālukā āharitvā mama bhātu paṇṇasālāya pariveṇe okiritvā bhātaraṃ khamāpetuṃ pahomi, evampi na sobhissati, anotattato udakaṃ āharitvā mama bhātu paṇṇasālāya pariveṇe osiñcitvā bhātaraṃ khamāpetuṃ pahomi, evampi na sobhissati, sace me bhātaraṃ devatānaṃ vasena khamāpeyyaṃ, cattāro ca mahārājāno sakkañca ānetvā bhātaraṃ khamāpetuṃ pahomi, evampi na sobhissati <pageBreak edition="M" number="5.0334" />, sakalajambudīpe manojaṃ aggarājānaṃ ādiṃ katvā rājāno ānetvā khamāpessāmi, evaṃ sante mama bhātu guṇo sakalajambudīpe avattharitvā gamissati, candimasūriyo viya paññāyissatī’’ti. So tāvadeva iddhiyā gantvā brahmavaḍḍhananagare tassa rañño nivesanadvāre otaritvā ṭhito ‘‘eko kira <pageBreak edition="P" number="5.0315" /> vo tāpaso daṭṭhukāmo’’ti rañño ārocāpesi. Rājā ‘‘kiṃ pabbajitassa mayā diṭṭhena, āhāratthāya āgato bhavissatī’’ti bhattaṃ pahiṇi, so bhattaṃ na icchi. Taṇḍulaṃ pahiṇi, taṇḍulaṃ na icchi. Vatthāni pahiṇi, vatthāni na icchi. Tambūlaṃ pahiṇi, tambūlaṃ na icchi. Athassa santike dūtaṃ pesesi, ‘‘kimatthaṃ āgatosī’’ti. So dūtena puṭṭho ‘‘rājānaṃ upaṭṭhahituṃ āgatomhī’’ti āha. Rājā taṃ sutvā ‘‘bahū mama upaṭṭhākā, attanova tāpasadhammaṃ karotū’’ti pesesi. So taṃ sutvā ‘‘ahaṃ tumhākaṃ attano balena sakalajambudīpe rajjaṃ gahetvā dassāmī’’ti āha.</paragraph>
    <paragraph line="391">Taṃ sutvā rājā cintesi – ‘‘pabbajitā nāma paṇḍitā, kiñci upāyaṃ jānissantī’’ti taṃ pakkosāpetvā āsane nisīdāpetvā vanditvā ‘‘bhante, tumhe kira mayhaṃ sakalajambudīparajjaṃ gahetvā dassathā’’ti pucchi. ‘‘Āma mahārājā’’ti. ‘‘Kathaṃ gaṇhissathā’’ti? ‘‘Mahārāja, antamaso khuddakamakkhikāya pivanamattampi lohitaṃ kassaci anuppādetvā tava dhanacchedaṃ akatvā attano iddhiyāva gahetvā dassāmi, apica kevalaṃ papañcaṃ akatvā ajjeva nikkhamituṃ vaṭṭatī’’ti. So tassa vacanaṃ saddahitvā senaṅgaparivuto nagarā nikkhami. Sace senāya uṇhaṃ hoti, nandapaṇḍito attano iddhiyā chāyaṃ katvā sītaṃ karoti, deve vassante senāya upari vassituṃ na deti, sītaṃ vā uṇhaṃ vā vāreti, magge khāṇukaṇṭakādayo sabbaparissaye antaradhāpeti, maggaṃ kasiṇamaṇḍalaṃ viya samaṃ katvā sayaṃ ākāse cammakhaṇḍaṃ pattharitvā pallaṅkena nisinno senāya parivuto gacchati.</paragraph>
    <paragraph line="392">Evaṃ senaṃ ādāya paṭhamaṃ kosalaraṭṭhaṃ gantvā nagarassāvidūre khandhāvāraṃ nivāsāpetvā ‘‘yuddhaṃ vā no detu setacchattaṃ vā’’ti kosalarañño dūtaṃ pāhesi. So kujjhitvā ‘‘kiṃ ahaṃ na rājā’’ti ‘‘yuddhaṃ dammī’’ti senāya purakkhato nikkhami. Dve <pageBreak edition="P" number="5.0316" /> senā yujjhituṃ ārabhiṃsu <pageBreak edition="V" number="5.0307" />. Nandapaṇḍito dvinnampi antare attano nisīdanaṃ ajinacammaṃ mahantaṃ katvā pasāretvā dvīhipi <pageBreak edition="M" number="5.0335" /> senāhi khittasare cammeneva sampaṭicchi. Ekasenāyapi koci kaṇḍena viddho nāma natthi, hatthagatānaṃ pana kaṇḍānaṃ khayena dvepi senā nirussāhā aṭṭhaṃsu. Nandapaṇḍito manojarājassa santikaṃ gantvā ‘‘mā bhāyi, mahārājā’’ti assāsetvā kosalassa santikaṃ gantvā ‘‘mahārāja, mā bhāyi, natthi te paripantho, tava rajjaṃ taveva bhavissati, kevalaṃ manojarañño vasavattī hohī’’ti āha. So tassa saddahitvā ‘‘sādhū’’ti sampaṭicchi. Atha naṃ manojassa santikaṃ netvā ‘‘mahārāja, kosalarājā te vase vattati, imassa rajjaṃ imasseva hotū’’ti āha. So ‘‘sādhū’’ti sampaṭicchitvā taṃ attano vase vattetvā dve senā ādāya aṅgaraṭṭhaṃ gantvā aṅgaṃ gahetvā tato magadharaṭṭhanti etenupāyena sakalajambudīpe rājāno attano vase vattetvā tato tehi parivuto brahmavaḍḍhananagarameva gato. Rajjaṃ gaṇhanto panesa sattannaṃ saṃvaccharānaṃ upari sattadivasādhikehi sattamāsehi gaṇhi. So ekekarājadhānito nānappakāraṃ khajjabhojanaṃ āharāpetvā ekasatarājāno gahetvā tehi saddhiṃ sattāhaṃ mahāpānaṃ pivi.</paragraph>
    <paragraph line="393">Nandapaṇḍito ‘‘yāva rājā sattāhaṃ issariyasukhaṃ anubhoti, tāvassa attānaṃ na dassessāmī’’ti uttarakurumhi piṇḍāya caritvā himavante kañcanaguhādvāre sattāhaṃ vasi. Manojopi sattame divase attano mahantaṃ sirivibhavaṃ oloketvā ‘‘ayaṃ yaso na mayhaṃ mātāpitūhi, na aññehi dinno, nandatāpasaṃ nissāya uppanno, taṃ kho pana me apassantassa ajja sattamo divaso, kahaṃ nu kho me yasadāyako’’ti nandapaṇḍitaṃ sari. So tassa anussaraṇabhāvaṃ ñatvā āgantvā purato ākāse aṭṭhāsi. Rājā taṃ disvā cintesi – ‘‘ahaṃ imassa tāpasassa devatābhāvaṃ vā manussabhāvaṃ vā na jānāmi, sace esa <pageBreak edition="P" number="5.0317" /> manusso bhaveyya, sakalajambudīparajjaṃ etasseva dassāmi. Atha devo, sakkāramassa karissāmī’’ti. So taṃ vīmaṃsanto paṭhamaṃ gāthamāha –</paragraph>
    <hangnum line="394" number="92"></hangnum>
    <gatha1 line="395"> ‘‘Devatā nuti gandhabbo, adu sakko purindado;</gatha1>
    <gathalast line="396">Manussabhūto iddhimā, kathaṃ jānemu taṃ maya’’nti.</gathalast>
    <paragraph line="397">So tassa vacanaṃ sutvā sabhāvameva kathento dutiyaṃ gāthamāha –</paragraph>
    <hangnum line="398" number="93"></hangnum>
    <gatha1 line="399"> ‘‘Nāpi <pageBreak edition="V" number="5.0308" /><pageBreak edition="M" number="5.0336" /> devo na gandhabbo, nāpi sakko purindado;</gatha1>
    <gathalast line="400">Manussabhūto iddhimā, evaṃ jānāhi bhāradhā’’ti.</gathalast>
    <paragraph line="401">Tattha <bold>bhāradhā</bold>ti raṭṭhabhāradhāritāya naṃ evaṃ ālapati.</paragraph>
    <paragraph line="402">Taṃ sutvā rājā ‘‘manussabhūto kirāyaṃ mayhaṃ evaṃ bahupakāro, mahantena yasena naṃ santappessāmī’’ti cintetvā āha –</paragraph>
    <hangnum line="403" number="94"></hangnum>
    <gatha1 line="404"> ‘‘Katarūpamidaṃ bhoto, veyyāvaccaṃ anappakaṃ;</gatha1>
    <gathalast line="405">Devamhi vassamānamhi, anovassaṃ bhavaṃ akā.</gathalast>
    <hangnum line="406" number="95"></hangnum>
    <gatha1 line="407"> ‘‘Tato vātātape ghore, sītacchāyaṃ bhavaṃ akā;</gatha1>
    <gathalast line="408">Tato amittamajjhesu, saratāṇaṃ bhavaṃ akā.</gathalast>
    <hangnum line="409" number="96"></hangnum>
    <gatha1 line="410"> ‘‘Tato phītāni raṭṭhāni, vasino te bhavaṃ akā;</gatha1>
    <gathalast line="411">Tato ekasataṃ khatye, anuyante bhavaṃ akā.</gathalast>
    <hangnum line="412" number="97"></hangnum>
    <gatha1 line="413"> ‘‘Patītāssu mayaṃ bhoto, vada taṃ bhañjamicchasi;</gatha1>
    <gatha2 line="414">Hatthiyānaṃ assarathaṃ, nāriyo ca alaṅkatā;</gatha2>
    <gathalast line="415">Nivesanāni rammāni, mayaṃ bhoto dadāmase.</gathalast>
    <hangnum line="416" number="98"></hangnum>
    <gatha1 line="417"> ‘‘Atha vaṅge vā magadhe, mayaṃ bhoto dadāmase;</gatha1>
    <gathalast line="418">Atha vā assakāvantī, sumanā damma te mayaṃ.</gathalast>
    <hangnum line="419" number="99"></hangnum>
    <gatha1 line="420"> ‘‘Upaḍḍhaṃ vāpi rajjassa, mayaṃ bhoto dadāmase;</gatha1>
    <gathalast line="421">Sace te attho rajjena, anusāsa yadicchasī’’ti.</gathalast>
    <paragraph line="422">Tattha <bold>katarūpamida</bold>nti katasabhāvaṃ. <bold>Veyyāvacca</bold>nti kāyaveyyāvatikakammaṃ. <bold>Anovassa</bold>nti avassaṃ, yathā devo na vassati <pageBreak edition="P" number="5.0318" />, tathā katanti attho. <bold>Sītacchāya</bold>nti sītalaṃ chāyaṃ. <bold>Vasino te</bold>ti te raṭṭhavāsino amhākaṃ vasavattino. <bold>Khatye</bold>ti khattiye, aṭṭhakathāyaṃ pana ayameva pāṭho. <bold>Patītāssu</bold><pageBreak edition="V" number="5.0309" /><bold>maya</bold>nti tuṭṭhā mayaṃ. <bold>Vada taṃ bhañjamicchasī</bold>ti <bold>bhañja</bold>nti ratanassetaṃ nāmaṃ, varaṃ te dadāmi, yaṃ ratanaṃ icchasi, taṃ vadehīti attho. <bold>‘‘Hatthiyāna’’ntiādīhi sarūpato taṃ taṃ ratanaṃ dasseti</bold><pageBreak edition="M" number="5.0337" /><bold>. Assakāvantī</bold>assakaraṭṭhaṃ vā avantiraṭṭhaṃ vā. Ra<bold>jjenā</bold>ti sacepi te sakalajambudīparajjena attho, tampi te datvā ahaṃ phalakāvudhahattho tumhākaṃ rathassa purato gamissāmīti dīpeti. <bold>Yadicchasī</bold>ti etesu mayā vuttappakāresu yaṃ icchasi, taṃ anusāsa āṇāpehīti.</paragraph>
    <paragraph line="423">Taṃ sutvā nandapaṇḍito attano adhippāyaṃ āvikaronto āha –</paragraph>
    <hangnum line="424" number="100"></hangnum>
    <gatha1 line="425"> ‘‘Na me atthopi rajjena, nagarena dhanena vā;</gatha1>
    <gathalast line="426">Athopi janapadena, attho mayhaṃ na vijjatī’’ti.</gathalast>
    <paragraph line="427">‘‘Sace te mayi sineho atthi, ekaṃ me vacanaṃ karohī’’ti vatvā gāthādvayamāha –</paragraph>
    <hangnum line="428" number="101"></hangnum>
    <gatha1 line="429"> ‘‘Bhotova raṭṭhe vijite, araññe atthi assamo;</gatha1>
    <gathalast line="430">Pitā mayhaṃ janettī ca, ubho sammanti assame.</gathalast>
    <hangnum line="431" number="102"></hangnum>
    <gatha1 line="432"> ‘‘Tesāhaṃ pubbācariyesu, puññaṃ na labhāmi kātave;</gatha1>
    <gathalast line="433">Bhavantaṃ ajjhāvaraṃ katvā, soṇaṃ yācemu saṃvara’’nti.</gathalast>
    <paragraph line="434">Tattha <bold>raṭṭhe</bold>ti rajje. <bold>Vijite</bold>ti āṇāpavattiṭṭhāne. <bold>Assamo</bold>ti himavantāraññe eko assamo atthi. <bold>Sammantī</bold>ti tasmiṃ assame vasanti. <bold>Tesāha</bold>nti tesu ahaṃ. <bold>Kātave</bold>ti vattapaṭivattaphalāphalāharaṇasaṅkhātaṃ puññaṃ kātuṃ na labhāmi, bhātā me soṇapaṇḍito nāma mamekasmiṃ aparādhe mā idha vasīti maṃ palāpesi. <bold>Ajjhāvara</bold>nti adhiāvaraṃ te mayaṃ bhavantaṃ saparivāraṃ katvā soṇapaṇḍitaṃ saṃvaraṃ yācemu, āyatiṃ saṃvaraṃ yācāmāti attho. ‘‘Yācemimaṃ vara’’ntipi pāṭho, mayaṃ tayā saddhiṃ soṇaṃ yāceyyāma khamāpeyyāma, imaṃ varaṃ tava santikā gaṇhāmīti attho.</paragraph>
    <paragraph line="435">Atha naṃ rājā āha –</paragraph>
    <hangnum line="436" number="103"></hangnum>
    <gatha1 line="437"> ‘‘Karomi <pageBreak edition="V" number="5.0310" /> te taṃ vacanaṃ, yaṃ maṃ bhaṇasi brāhmaṇa;</gatha1>
    <gathalast line="438">Etañca kho no akkhāhi, kīvanto hontu yācakā’’ti.</gathalast>
    <paragraph line="439">Tattha <pageBreak edition="P" number="5.0319" /><pageBreak edition="M" number="5.0338" /><bold>karomī</bold>ti ahaṃ sakalajambudīparajjaṃ dadamāno ettakaṃ kiṃ na karissāmi, karomīti vadati. <bold>Kīvanto</bold>ti kittakā.</paragraph>
    <paragraph line="440">Nandapaṇḍito āha –</paragraph>
    <hangnum line="441" number="104"></hangnum>
    <gatha1 line="442"> ‘‘Parosataṃ jānapadā, mahāsālā ca brāhmaṇā;</gatha1>
    <gatha2 line="443">Ime ca khattiyā sabbe, abhijātā yasassino;</gatha2>
    <gathalast line="444">Bhavañca rājā manojo, alaṃ hessanti yācakā’’ti.</gathalast>
    <paragraph line="445">Tattha <bold>jānapadā</bold>ti gahapatī. <bold>Mahāsālā ca brāhmaṇā</bold>ti sārappattā brāhmaṇā ca parosatāyeva. <bold>Alaṃ hessantī</bold>ti pariyattā bhavissanti. <bold>Yācakā</bold>ti mamatthāya soṇapaṇḍitassa khamāpakā.</paragraph>
    <paragraph line="446">Atha naṃ rājā āha –</paragraph>
    <hangnum line="447" number="105"></hangnum>
    <gatha1 line="448"> ‘‘Hatthī asse ca yojentu, rathaṃ sannayha sārathi;</gatha1>
    <gatha2 line="449">Ābandhanāni gaṇhātha, pādāsussārayaddhaje;</gatha2>
    <gathalast line="450">Assamaṃ taṃ gamissāmi, yattha sammati kosiyo’’ti.</gathalast>
    <paragraph line="451">Tattha <bold>yojentū</bold>ti hatthārohā hatthī, assārohā ca asse kappentu. <bold>Rathaṃ sannayha sārathī</bold>ti sammasārathi tvampi rathaṃ sannayha. <bold>Ābandhanānī</bold>ti hatthiassarathesu ābandhitabbāni bhaṇḍāni ca gaṇhatha. <bold>Pādāsussārayaddhaje</bold>ti rathe ṭhapitadhajapādāsu dhaje ussārayantu ussāpentu. <bold>Kosiyo</bold>ti yasmiṃ assame kosiyagotto vasatīti.</paragraph>
    <hangnum line="452" number="106"></hangnum>
    <gatha1 line="453"> ‘‘Tato ca rājā pāyāsi, senāya caturaṅginī;</gatha1>
    <gathalast line="454">Agamā assamaṃ rammaṃ, yattha sammati kosiyo’’ti. – ayaṃ abhisambuddhagāthā;</gathalast>
    <paragraph line="455">Tattha <pageBreak edition="V" number="5.0311" /><bold>tato cā</bold>ti, bhikkhave, evaṃ vatvā tato so rājā ekasatakhattiye gahetvā mahatiyā senāya parivuto nandapaṇḍitaṃ purato katvā nagarā nikkhami. <bold>Caturaṅgīnī</bold>ti caturaṅginiyā senāya agamāsi, antaramagge vattamānopi avassaṃ gāmitāya evaṃ vutto. Catuvīsatiakkhobhaṇisaṅkhātena balakāyena saddhiṃ maggaṃ paṭipannassa tassa nandapaṇḍito iddhānubhāvena aṭṭhusabhavitthataṃ maggaṃ samaṃ māpetvā <pageBreak edition="M" number="5.0339" /> ākāse cammakhaṇḍaṃ pattharitvā tattha pallaṅkena nisīditvā senāya parivuto alaṅkatahatthikkhandhe nisīditvā gacchantena raññā saddhiṃ dhammayuttakathaṃ kathento sītauṇhādiparissaye vārento agamāsi.</paragraph>
    <paragraph line="456">Athassa assamaṃ pāpuṇanadivase soṇapaṇḍito ‘‘mama kaniṭṭhassa atirekasattamāsasattadivasādhikāni satta vassāni <pageBreak edition="P" number="5.0320" /> nikkhantassā’’ti āvajjetvā ‘‘kahaṃ nu kho so etarahī’’ti dibbena cakkhunā olokento ‘‘catuvīsatiakkhobhaṇiparivārena saddhiṃ ekasatarājāno gahetvā mamaññeva khamāpetuṃ āgacchatī’’ti disvā cintesi – ‘‘imehi rājūhi ceva parisāhi ca mama kaniṭṭhassa bahūni pāṭihāriyāni diṭṭhāni, mamānubhāvaṃ ajānitvā ‘ayaṃ kūṭajaṭilo attano pamāṇaṃ na jānāti, amhākaṃ ayyena saddhiṃ payojesī’ti maṃ vambhentā kathentā avīciparāyaṇā bhaveyyuṃ, iddhipāṭihāriyaṃ nesaṃ dassessāmī’’ti. So caturaṅgulamattena aṃsaṃ aphusantaṃ ākāse kājaṃ ṭhapetvā anotattato udakaṃ āharituṃ rañño avidūre ākāsena pāyāsi. Nandapaṇḍito taṃ āgacchantaṃ disvā attānaṃ dassetuṃ avisahanto nisinnaṭṭhāneyeva antaradhāyitvā palāyitvā himavantaṃ pāvisi. Manojarājā pana taṃ ramaṇīyena isivesena tathā āgacchantaṃ disvā gāthamāha –</paragraph>
    <hangnum line="457" number="107"></hangnum>
    <gatha1 line="458"> ‘‘Kassa kādambayo kājo, vehāsaṃ caturaṅgulaṃ;</gatha1>
    <gathalast line="459">Aṃsaṃ asamphusaṃ eti, udahārāya gacchato’’ti.</gathalast>
    <paragraph line="460">Tattha <bold>kādambayo</bold>ti kadambarukkhamayo. <bold>Aṃsaṃ asamphusaṃ etī</bold>ti aṃsaṃ asamphusanto sayameva āgacchati. <bold>Udahārāyā</bold>ti udakaṃ āharituṃ gacchantassa kassa esa kājo evaṃ eti, ko nāma tvaṃ, kuto vā āgacchasīti.</paragraph>
    <paragraph line="461">Evaṃ vutte mahāsatto gāthādvayamāha –</paragraph>
    <hangnum line="462" number="108"></hangnum>
    <gatha1 line="463"> ‘‘Ahaṃ <pageBreak edition="V" number="5.0312" /> soṇo mahārāja, tāpaso sahitabbato;</gatha1>
    <gathalast line="464">Bharāmi mātāpitaro, rattindivamatandito.</gathalast>
    <hangnum line="465" number="109"></hangnum>
    <gatha1 line="466"> ‘‘Vane phalañca mūlañca, āharitvā disampati;</gatha1>
    <gathalast line="467">Posemi mātāpitaro, pubbe katamanussara’’nti.</gathalast>
    <paragraph line="468">Tattha <pageBreak edition="M" number="5.0340" /><bold>sahitabbato</bold>ti sahitavato sīlācārasampanno eko tāpaso ahanti vadati. <bold>Bharāmī</bold>ti posemi. <bold>Atandito</bold>ti analaso hutvā. <bold>Pubbe katamanussara</bold>nti tehi pubbe kataṃ mayhaṃ guṇaṃ anussarantoti.</paragraph>
    <paragraph line="469">Taṃ sutvā rājā tena saddhiṃ vissāsaṃ kattukāmo anantaraṃ gāthamāha –</paragraph>
    <hangnum line="470" number="110"></hangnum>
    <gatha1 line="471"> ‘‘Icchāma <pageBreak edition="P" number="5.0321" /> assamaṃ gantuṃ, yattha sammati kosiyo;</gatha1>
    <gathalast line="472">Maggaṃ no soṇa akkhāhi, yena gacchemu assama’’nti.</gathalast>
    <paragraph line="473">Tattha <bold>assama</bold>nti tumhākaṃ assamapadaṃ.</paragraph>
    <paragraph line="474">Atha mahāsatto attano ānubhāvena assamapadagāmimaggaṃ māpetvā gāthamāha –</paragraph>
    <hangnum line="475" number="111"></hangnum>
    <gatha1 line="476"> ‘‘Ayaṃ ekapadī rāja, yenetaṃ meghasannibhaṃ;</gatha1>
    <gathalast line="477">Koviḷārehi sañchannaṃ, ettha sammati kosiyo’’ti.</gathalast>
    <paragraph line="478">Tassattho – mahārāja, ayaṃ ekapadiko jaṅghamaggo, iminā gacchatha, yena disābhāgena etaṃ meghavaṇṇaṃ supupphitakoviḷārasañchannaṃ vanaṃ dissati, ettha mama pitā kosiyagotto vasati, etassa so assamoti.</paragraph>
    <hangnum line="479" number="112"></hangnum>
    <gatha1 line="480"> ‘‘Idaṃ vatvāna pakkāmi, taramāno mahāisi;</gatha1>
    <gathalast line="481">Vehāse antalikkhasmiṃ, anusāsitvāna khattiye.</gathalast>
    <hangnum line="482" number="113"></hangnum>
    <gatha1 line="483"> ‘‘Assamaṃ <pageBreak edition="V" number="5.0313" /> parimajjitvā, paññāpetvāna āsanaṃ;</gatha1>
    <gathalast line="484">Paṇṇasālaṃ pavisitvā, pitaraṃ patibodhayi.</gathalast>
    <hangnum line="485" number="114"></hangnum>
    <gatha1 line="486"> ‘‘Ime āyanti rājāno, abhijātā yasassino;</gatha1>
    <gathalast line="487">Assamā nikkhamitvāna, nisīda tvaṃ mahāise.</gathalast>
    <hangnum line="488" number="115"></hangnum>
    <gatha1 line="489"> ‘‘Tassa taṃ vacanaṃ sutvā, taramāno mahāisi;</gatha1>
    <gathalast line="490">Assamā nikkhamitvāna, sadvāramhi upāvisī’’ti. – imā abhisambuddhagāthā;</gathalast>
    <paragraph line="491">Tattha <pageBreak edition="M" number="5.0341" /><bold>pakkāmī</bold>ti anotattaṃ agamāsi. <bold>Assamaṃ parimajjitvā</bold>ti, bhikkhave, so isi vegena anotattaṃ gantvā pānīyaṃ ādāya tesu rājūsu assamaṃ asampattesuyeva āgantvā pānīyaghaṭe pānīyamāḷake ṭhapetvā ‘‘mahājano pivissatī’’ti vanakusumehi vāsetvā sammajjaniṃ ādāya assamaṃ sammajjitvā paṇṇasāladvāre pitu āsanaṃ paññāpetvā pavisitvā pitaraṃ jānāpesīti attho. <bold>Upāvisī</bold>ti uccāsane nisīdi.</paragraph>
    <paragraph line="492">Bodhisattassa mātā pana tassa pacchato nīcaṭṭhāne ekamantaṃ nisīdi. Mahāsatto nīcāsane nisīdi. Nandapaṇḍitopi bodhisattassa anotattato pānīyaṃ ādāya assamaṃ āgatakāle rañño santikaṃ āgantvā assamassa avidūre khandhāvāraṃ nivāsesi. Atha rājā nhatvā sabbālaṅkārapaṭimaṇḍito ekasatarājaparivuto nandapaṇḍitaṃ gahetvā mahantena sirisobhaggena bodhisattaṃ khamāpetuṃ assamaṃ pāvisi. Atha naṃ tathā āgacchantaṃ bodhisattassa pitā disvā bodhisattaṃ pucchi, sopissa ācikkhi. Tamatthaṃ <pageBreak edition="P" number="5.0322" /> pakāsento satthā āha –</paragraph>
    <hangnum line="493" number="116"></hangnum>
    <gatha1 line="494"> ‘‘Tañca disvāna āyantaṃ, jalantaṃriva tejasā;</gatha1>
    <gathalast line="495">Khatyasaṅghaparibyūḷhaṃ, kosiyo etadabravi.</gathalast>
    <hangnum line="496" number="117"></hangnum>
    <gatha1 line="497"> ‘‘Kassa bherī mudiṅgā ca, saṅkhā paṇavadindimā;</gatha1>
    <gathalast line="498">Purato paṭipannāni, hāsayantā rathesabhaṃ.</gathalast>
    <hangnum line="499" number="118"></hangnum>
    <gatha1 line="500"> ‘‘Kassa kañcanapaṭṭena, puthunā vijjuvaṇṇinā;</gatha1>
    <gathalast line="501">Yuvā kalāpasannaddho, ko eti siriyā jalaṃ.</gathalast>
    <hangnum line="502" number="119"></hangnum>
    <gatha1 line="503"> ‘‘Ukkāmukhapahaṭṭhaṃva <pageBreak edition="V" number="5.0314" />, khadiraṅgārasannibhaṃ;</gatha1>
    <gathalast line="504">Mukhañca rucirā bhāti, ko eti siriyā jalaṃ.</gathalast>
    <hangnum line="505" number="120"></hangnum>
    <gatha1 line="506"> ‘‘Kassa paggahitaṃ chattaṃ, sasalākaṃ manoramaṃ;</gatha1>
    <gathalast line="507">Ādiccaraṃsāvaraṇaṃ, ko eti siriyā jalaṃ.</gathalast>
    <hangnum line="508" number="121"></hangnum>
    <gatha1 line="509"> ‘‘Kassa aṅgaṃ pariggayha, vālabījanimuttamaṃ;</gatha1>
    <gathalast line="510">Caranti varapuññassa, hatthikkhandhena āyato.</gathalast>
    <hangnum line="511" number="122"></hangnum>
    <gatha1 line="512"> ‘‘Kassa <pageBreak edition="M" number="5.0342" /> setāni chattāni, ājānīyā ca vammitā;</gatha1>
    <gathalast line="513">Samantā parikīrenti, ko eti siriyā jalaṃ.</gathalast>
    <hangnum line="514" number="123"></hangnum>
    <gatha1 line="515"> ‘‘Kassa ekasataṃ khatyā, anuyantā yasassino;</gatha1>
    <gathalast line="516">Samantānupariyanti, ko eti siriyā jalaṃ.</gathalast>
    <hangnum line="517" number="124"></hangnum>
    <gatha1 line="518"> ‘‘Hatthiassarathapatti, senā ca caturaṅginī;</gatha1>
    <gathalast line="519">Samantānupariyanti, ko eti siriyā jalaṃ.</gathalast>
    <hangnum line="520" number="125"></hangnum>
    <gatha1 line="521"> ‘‘Kassesā mahatī senā, piṭṭhito anuvattati;</gatha1>
    <gathalast line="522">Akkhobhaṇī apariyantā, sāgarasseva ūmiyo.</gathalast>
    <hangnum line="523" number="126"></hangnum>
    <gatha1 line="524"> ‘‘Rājābhirājā manojo, indova jayataṃ pati;</gatha1>
    <gathalast line="525">Nandassajjhāvaraṃ eti, assamaṃ brahmacārinaṃ.</gathalast>
    <hangnum line="526" number="127"></hangnum>
    <gatha1 line="527"> ‘‘Tassesā mahatī senā, piṭṭhito anuvattati;</gatha1>
    <gathalast line="528">Akkhobhaṇī apariyantā, sāgarasseva ūmiyo’’ti.</gathalast>
    <paragraph line="529">Tattha <bold>jalantaṃrivā</bold>ti jalantaṃ viya. <bold>Paṭipannānī</bold>ti etāni tūriyāni kassa purato āgacchantīti attho. <bold>Hāsayantā</bold>ti tosentā. <bold>Kañcanapaṭṭenā</bold>ti, tāta, kassa kañcanamayena vijjuvaṇṇena uṇhīsapaṭṭena nalāṭanto parikkhittoti pucchati. <bold>Yuvā</bold>ti taruṇo. <bold>Kalāpasannaddho</bold>ti <pageBreak edition="V" number="5.0315" /> sannaddhasaratūṇīro. <bold>Ukkāmukhapahaṭṭhaṃ vā</bold>ti kammārānaṃ uddhane pahaṭṭhaṃ suvaṇṇaṃ viya. <bold>Khadiraṅgārasannibha</bold>nti vītaccitakhadiraṅgāravaṇṇaṃ. <bold>Ādiccaraṃsāvaraṇa</bold>ntiādiccaraṃsīnaṃ āvaraṇaṃ. <bold>Aṅgaṃ pariggayhā</bold>ti aṅgaṃ pariggahetvā, sarīraṃ parikkhipitvāti attho. <bold>Vālabījanimuttama</bold>nti vālabījaniṃ uttamaṃ <pageBreak edition="P" number="5.0323" />. <bold>Carantī</bold>ti sañcaranti. <bold>Chattānī</bold>ti ājānīyapiṭṭhe nisinnānaṃ dhāritachattāni. <bold>Parikīrentī</bold>ti tassa samantā sabbadisābhāgesu parikīrayanti. <bold>Caturaṅginī</bold>ti etehi hatthiādīhi catūhi aṅgehi samannāgatā. <bold>Akkhobhaṇī</bold>ti khobhetuṃ na sakkā. <bold>Sāgarassevā</bold>ti sāgarassa ūmiyo viya apariyantā. <bold>Rājābhirājā</bold>ti ekasatarājūnaṃ pūjito, tesaṃ vā adhiko rājāti rājābhirājā. <bold>Jayataṃ patī</bold>ti jayappattānaṃ tāvatiṃsānaṃ jeṭṭhako. <bold>Ajjhāvara</bold>nti mamaṃ khamāpanatthāya nandassa parisabhāvaṃ upagantvā eti.</paragraph>
    <paragraph line="530">Satthā <pageBreak edition="M" number="5.0343" /> āha –</paragraph>
    <hangnum line="531" number="128"></hangnum>
    <gatha1 line="532"> ‘‘Anulittā candanena, kāsikuttamadhārino;</gatha1>
    <gathalast line="533">Sabbe pañjalikā hutvā, isīnaṃ ajjhupāgamu’’nti.</gathalast>
    <paragraph line="534">Tattha <bold>isīnaṃ ajjhupāgamu</bold>nti, bhikkhave, sabbepi te rājāno surabhicandanena anulittā uttamakāsikavatthadhārino sirasi patiṭṭhāpitaañjalī hutvā isīnaṃ santikaṃ upagatā.</paragraph>
    <paragraph line="535">Tato manojo rājā taṃ vanditvā ekamantaṃ nisinno paṭisanthāraṃ karonto gāthādvayamāha –</paragraph>
    <hangnum line="536" number="129"></hangnum>
    <gatha1 line="537"> ‘‘Kacci nu bhoto kusalaṃ, kacci bhoto anāmayaṃ;</gatha1>
    <gathalast line="538">Kacci uñchena yāpetha, kacci mūlaphalā bahū.</gathalast>
    <hangnum line="539" number="130"></hangnum>
    <gatha1 line="540"> ‘‘Kacci ḍaṃsā makasā ca, appameva sarīsapā;</gatha1>
    <gathalast line="541">Vane vāḷamigākiṇṇe, kacci hiṃsā na vijjatī’’ti.</gathalast>
    <paragraph line="542">Tato paraṃ ubhinnaṃ tesaṃ vacanapaṭivacanavasena kathitagāthā honti –</paragraph>
    <hangnum line="543" number="131"></hangnum>
    <gatha1 line="544"> ‘‘Kusalañceva <pageBreak edition="V" number="5.0316" /> no rāja, atho rāja anāmayaṃ;</gatha1>
    <gathalast line="545">Atho uñchena yāpema, atho mūlaphalā bahū.</gathalast>
    <hangnum line="546" number="132"></hangnum>
    <gatha1 line="547"> ‘‘Atho ḍaṃsā makasā ca, appameva sarīsapā;</gatha1>
    <gathalast line="548">Vane vāḷamigākiṇṇe, hiṃsā mayhaṃ na vijjati.</gathalast>
    <hangnum line="549" number="133"></hangnum>
    <gatha1 line="550"> ‘‘Bahūni vassapūgāni, assame sammataṃ idha;</gatha1>
    <gathalast line="551">Nābhijānāmi uppannaṃ, ābādhaṃ amanoramaṃ.</gathalast>
    <hangnum line="552" number="134"></hangnum>
    <gatha1 line="553"> ‘‘Svāgataṃ te mahārāja, atho te adurāgataṃ;</gatha1>
    <gathalast line="554">Issarosi anuppatto, yaṃ idhatthi pavedaya.</gathalast>
    <hangnum line="555" number="135"></hangnum>
    <gatha1 line="556"> ‘‘Tindukāni <pageBreak edition="P" number="5.0324" /> piyālāni, madhuke kāsumāriyo;</gatha1>
    <gathalast line="557">Phalāni khuddakappāni, bhuñja rāja varaṃ varaṃ.</gathalast>
    <hangnum line="558" number="136"></hangnum>
    <gatha1 line="559"> ‘‘Idampi pānīyaṃ sītaṃ, ābhataṃ girigabbharā;</gatha1>
    <gathalast line="560">Tato piva mahārāja, sace tvaṃ abhikaṅkhasi.</gathalast>
    <hangnum line="561" number="137"></hangnum>
    <gatha1 line="562"> ‘‘Paṭiggahitaṃ <pageBreak edition="M" number="5.0344" /> yaṃ dinnaṃ, sabbassa agghiyaṃ kataṃ;</gatha1>
    <gathalast line="563">Nandassāpi nisāmetha, vacanaṃ so pavakkhati.</gathalast>
    <hangnum line="564" number="138"></hangnum>
    <gatha1 line="565"> ‘‘Ajjhāvaramhā nandassa, bhoto santikamāgatā;</gatha1>
    <gathalast line="566">Suṇātu bhavaṃ vacanaṃ, nandassa parisāya cā’’ti.</gathalast>
    <paragraph line="567">Imā yebhuyyena pākaṭasambandhāyeva, yaṃ panettha apākaṭaṃ, tadeva vakkhāma. <bold>Pavedayā</bold>ti yaṃ imasmiṃ ṭhāne tava abhirucitaṃ atthi, taṃ no kathehīti vadati. <bold>Khuddakappānī</bold>ti etāni nānārukkhaphalāni khuddakamadhupaṭibhāgāni madhurāni. <bold>Varaṃ vara</bold>nti ito uttamuttamaṃ gahetvā bhuñja. <bold>Girigabbharā</bold>ti anotattato. <bold>Sabbassa agghiya</bold>nti yena mayaṃ āpucchitā, taṃ amhehi paṭiggahitaṃ nāma tumhehi ca dinnameva nāma, ettāvatā imassa janassa sabbassa agghiyaṃ tumhehi kataṃ. <bold>Nandassāpī</bold>ti amhākaṃ tāva sabbaṃ kataṃ, idāni pana nandapaṇḍito kiñci vattukāmo <pageBreak edition="V" number="5.0317" />, tassapi tāva vacanaṃ suṇātha. <bold>Ajjhāvaramhā</bold>ti mayañhi na aññena kammena āgatā, nandassa pana parisā hutvā tumhākaṃ khamāpanatthāya āgatāti vadati. <bold>Bhava</bold>nti bhavaṃ soṇapaṇḍito suṇātu.</paragraph>
    <paragraph line="568">Evaṃ vutte nandapaṇḍito uṭṭhāyāsanā mātāpitaro ca bhātarañca vanditvā sakaparisāya saddhiṃ sallapanto āha –</paragraph>
    <hangnum line="569" number="139"></hangnum>
    <gatha1 line="570"> ‘‘Parosataṃ jānapadā, mahāsālā ca brāhmaṇā;</gatha1>
    <gatha2 line="571">Ime ca khattiyā sabbe, abhijātā yasassino;</gatha2>
    <gathalast line="572">Bhavañca rājā manojo, anumaññantu me vaco.</gathalast>
    <hangnum line="573" number="140"></hangnum>
    <gatha1 line="574"> ‘‘Ye ca santi samītāro, yakkhāni idha massame;</gatha1>
    <gathalast line="575">Araññe bhūtabhabyāni, suṇantu vacanaṃ mama.</gathalast>
    <hangnum line="576" number="141"></hangnum>
    <gatha1 line="577"> ‘‘Namo katvāna bhūtānaṃ, isiṃ vakkhāmi subbataṃ;</gatha1>
    <gathalast line="578">So tyāhaṃ dakkhiṇā bāhu, tava kosiya sammato.</gathalast>
    <hangnum line="579" number="142"></hangnum>
    <gatha1 line="580"> ‘‘Pitaraṃ me janettiñca, bhattukāmassa me sato;</gatha1>
    <gathalast line="581">Vīra puññamidaṃ ṭhānaṃ, mā maṃ kosiya vāraya.</gathalast>
    <hangnum line="582" number="143"></hangnum>
    <gatha1 line="583"> ‘‘Sabbhi <pageBreak edition="P" number="5.0325" /><pageBreak edition="M" number="5.0345" /> hetaṃ upaññātaṃ, mametaṃ upanissaja;</gatha1>
    <gatha2 line="584">Uṭṭhānapāricariyāya, dīgharattaṃ tayā kataṃ;</gatha2>
    <gathalast line="585">Dhātāpitūsu puññāni, mama lokadado bhava.</gathalast>
    <hangnum line="586" number="144"></hangnum>
    <gatha1 line="587"> ‘‘Tatheva santi manujā, dhamme dhammapadaṃ vidū;</gatha1>
    <gathalast line="588">Maggo saggassa lokassa, yathā jānāsi tvaṃ ise.</gathalast>
    <hangnum line="589" number="145"></hangnum>
    <gatha1 line="590"> ‘‘Uṭṭhānapāricariyāya, mātāpitusukhāvahaṃ;</gatha1>
    <gathalast line="591">Taṃ maṃ puññā nivāreti, ariyamaggāvaro naro’’ti.</gathalast>
    <paragraph line="592">Tattha <pageBreak edition="V" number="5.0318" /><bold>anumaññantū</bold>ti anubujjhantu, sādhukaṃ sutvā paccakkhaṃ karontūti attho. <bold>Samītāro</bold>ti samāgatā. <bold>Araññe bhūtabhabyānī</bold>ti asmiṃ himavantāraññe yāni bhūtāni ceva vuḍḍhimariyādappattāni bhabyāni ca taruṇadevatāni, tānipi sabbāni mama vacanaṃ suṇantūti attho. <bold>‘‘Namo katvānā’’</bold>ti idaṃ so parisāya saññaṃ datvā tasmiṃ vanasaṇḍe nibbattadevatānaṃ namakkāraṃ katvā āha. Tassattho – ajja bahūhi devatāhi mama bhātikassa dhammakathāsavanatthaṃ āgatāhi bhavitabbaṃ, ahaṃ vo namakkāro, tumhepi mayhaṃ sahāyā hothāti. So devatānaṃ añjaliṃ paggahetvā parisaṃ jānāpetvā <bold>‘‘isiṃ vakkhāmī’’</bold>tiādimāha. Tattha <bold>isi</bold>nti soṇapaṇḍitaṃ sandhāya vadati. <bold>Sammato</bold>ti bhātaro nāma aṅgasamā honti, tasmā so te ahaṃ dakkhiṇā bāhūti sammato. Tena me khamituṃ arahathāti dīpeti.</paragraph>
    <paragraph line="593"><bold>Vīrā</bold>ti vīriyavanta mahāparakkama. <bold>Puññamidaṃ ṭhāna</bold>nti idaṃ mātāpituupaṭṭhānaṃ nāma puññaṃ saggasaṃvattanikakāraṇaṃ, taṃ karontaṃ maṃ mā vārayāti vadati. <bold>Sabbhi heta</bold>nti etañhi mātāpituupaṭṭhānaṃ nāma paṇḍitehi <bold>upaññātaṃ</bold> upagantvā ñātañceva vaṇṇitañca. <bold>Mametaṃ upanissajā</bold>ti idaṃ tvaṃ mayhaṃ nissaja vissajjehi dehi. <bold>Uṭṭhānapāricariyāyā</bold>ti uṭṭhānena ca pāricariyāya ca. <bold>Kata</bold>nti dīgharattaṃ tayā kusalaṃ kataṃ. <bold>Puññānī</bold>ti idāni ahaṃ mātāpitūsu puññāni kattukāmo. <bold>Mama lokadado</bold>ti tassa mama tvaṃ saggalokadado hoti, ahañhi tesaṃ vattaṃ upaṭṭhānaṃ katvā devaloke aparimāṇaṃ yasaṃ labhissāmi, tassa me tvaṃ dāyako hohīti vadati.</paragraph>
    <paragraph line="594"><bold>Tathevā</bold>ti <pageBreak edition="M" number="5.0346" /> yathā tvaṃ jānāsi, tatheva aññepi manujā imissaṃ parisāyaṃ santi, te nānappakāre dhamme idaṃ jeṭṭhāpacāyikabhāvasaṅkhātaṃ dhammakoṭṭhāsaṃ vadanti. Kinti? <bold>Maggo saggassa lokassā</bold>ti. <bold>Sukhāvaha</bold>nti uṭṭhānena ca pāricariyāya ca mātāpitūnaṃ sukhāvahaṃ. <bold>Taṃ ma</bold>nti taṃ maṃ evaṃ sammāpaṭipannampi bhātā soṇapaṇḍito tamhā puññā abhivāreti. <bold>Ariyamaggāvaro</bold>ti so evaṃ vārento ayaṃ naro mama piyadassanatāya ariyasaṅkhātassa vedalokassa maggāvaraṇo nāma hotīti.</paragraph>
    <paragraph line="595">Evaṃ <pageBreak edition="P" number="5.0326" /> nandapaṇḍitena vutte mahāsatto ‘‘imassa tāva tumhehi vacanaṃ sutaṃ, idāni mamapi suṇāthā’’ti sāvento āha –</paragraph>
    <hangnum line="596" number="146"></hangnum>
    <gatha1 line="597"> ‘‘Suṇantu <pageBreak edition="V" number="5.0319" /> bhonto vacanaṃ, bhāturajjhāvarā mama;</gatha1>
    <gatha2 line="598">Kulavaṃsaṃ mahārāja, porāṇaṃ parihāpayaṃ;</gatha2>
    <gathalast line="599">Adhammacārī jeṭṭhesu, nirayaṃ sopapajjati.</gathalast>
    <hangnum line="600" number="147"></hangnum>
    <gatha1 line="601"> ‘‘Ye ca dhammassa kusalā, porāṇassa disampati;</gatha1>
    <gathalast line="602">Cārittena ca sampannā, na te gacchanti duggatiṃ.</gathalast>
    <hangnum line="603" number="148"></hangnum>
    <gatha1 line="604"> ‘‘Mātā pitā ca bhātā ca, bhaginī ñāti bandhavā;</gatha1>
    <gathalast line="605">Sabbe jeṭṭhassa te bhārā, evaṃ jānāhi bhāradha.</gathalast>
    <hangnum line="606" number="149"></hangnum>
    <gatha1 line="607"> ‘‘Ādiyitvā garuṃ bhāraṃ, nāviko viya ussahe;</gatha1>
    <gathalast line="608">Dhammañca nappamajjāmi, jeṭṭho casmi rathesabhā’’ti.</gathalast>
    <paragraph line="609">Tattha <bold>bhāturajjhāvarā</bold>ti mama bhātu parisā hutvā āgatā bhonto sabbepi rājāno mamapi tāva vacanaṃ suṇantu. <bold>Parihāpaya</bold>nti parihāpento. <bold>Dhammassā</bold>ti jeṭṭhāpacāyanadhammassa paveṇīdhammassa. <bold>Kusalā</bold>ti chekā. <bold>Cārittena cā</bold>ti ācārasīlena sampannā. <bold>Bhārā</bold>ti sabbe ete jeṭṭhena vahitabbā paṭijaggitabbāti tassa bhārā nāma. <bold>Nāviko viyā</bold>ti yathā nāvāya garuṃ bhāraṃ ādiyitvā samuddamajjhe nāvaṃ sotthinā netuṃ nāviko ussaheti vāyamati, saha nāvāya sabbabhaṇḍañca jano ca tasseva bhāro hoti, tathā mameva sabbe ñātakā bhāroti <pageBreak edition="M" number="5.0347" />, ahañca te ussahāmi paṭijaggituṃ sakkomi, tañca jeṭṭhāpacāyanadhammaṃ nappamajjāmi, na kevalañca etesaññeva, sakalassapi lokassa jeṭṭho ca asmi, tasmā ahameva saddhiṃ nandena paṭijaggituṃ yuttoti.</paragraph>
    <paragraph line="610">Taṃ sutvā sabbepi te rājāno attamanā hutvā ‘‘jeṭṭhabhātikassa kira avasesā bhārāti ajja amhehi ñāta’’nti nandapaṇḍitaṃ pahāya mahāsattaṃ sannissitā hutvā tassa thutiṃ karontā dve gāthā abhāsiṃsu –</paragraph>
    <hangnum line="611" number="150"></hangnum>
    <gatha1 line="612"> ‘‘Adhigamā tame ñāṇaṃ, jālaṃva jātavedato;</gatha1>
    <gathalast line="613">Evameva no bhavaṃ dhammaṃ, kosiyo pavidaṃsayi.</gathalast>
    <hangnum line="614" number="151"></hangnum>
    <gatha1 line="615"> ‘‘Yathā <pageBreak edition="V" number="5.0320" /> udayamādicco, vāsudevo pabhaṅkaro;</gatha1>
    <gatha2 line="616">Pāṇīnaṃ pavidaṃseti, rūpaṃ kalyāṇapāpakaṃ;</gatha2>
    <gathalast line="617">Evameva no bhavaṃ dhammaṃ, kosiyo pavidaṃsayī’’ti.</gathalast>
    <paragraph line="618">Tattha <pageBreak edition="P" number="5.0327" /><bold>adhigamā</bold>ti mayaṃ ito pubbe jeṭṭhāpacāyanadhammapaṭicchādake tame vattamānā na jānāma, ajja jātavedato jālaṃva ñāṇaṃ adhigatā. <bold>Evameva no</bold>ti yathā mahandhakāre pabbatamatthake jalito jātavedo samantā ālokaṃ pharanto rūpāni dasseti, tathā no bhavaṃ kosiyagotto dhammaṃ pavidaṃsayīti attho. <bold>Vāsudevo</bold>ti vasudevo vasujotano, dhanapakāsanoti attho.</paragraph>
    <paragraph line="619">Iti mahāsatto ettakaṃ kālaṃ nandapaṇḍitassa pāṭihāriyāni disvā tasmiṃ pasannacitte te rājāno ñāṇabalena tasmiṃ pasādaṃ bhinditvā attano kathaṃ gāhāpetvā sabbeva attano mukhaṃ ullokite akāsi. Atha nandapaṇḍito ‘‘bhātā me paṇḍito byatto dhammakathiko sabbepime rājāno bhinditvā attano pakkhe kari, ṭhapetvā imaṃ añño mayhaṃ paṭisaraṇaṃ natthi, imameva yācissāmī’’ti cintetvā gāthamāha –</paragraph>
    <hangnum line="620" number="152"></hangnum>
    <gatha1 line="621"> ‘‘Evaṃ me yācamānassa, añjaliṃ nāvabujjhatha;</gatha1>
    <gathalast line="622">Tava baddhacaro hessaṃ, vuṭṭhito paricārako’’ti.</gathalast>
    <paragraph line="623">Tassatthā <pageBreak edition="M" number="5.0348" /> – sace tumhe mama evaṃ yācamānassa khamāpanatthāya paggahitaṃ añjaliṃ nāvabujjhatha na paṭiggaṇhatha, tumheva mātāpitaro upaṭṭhahatha, ahaṃ pana tumhākaṃ baddhacaro veyyāvaccakaro hessaṃ, rattindivaṃ analasabhāvena vuṭṭhito paricārako ahaṃ tumhe paṭijaggissāmīti.</paragraph>
    <paragraph line="624">Mahāsattassa pakatiyāpi nandapaṇḍite doso vā veraṃ vā natthi, atithaddhaṃ vacanaṃ kathentassa panassa mānahāpanatthaṃ niggahavasena tathā katvā idānissa vacanaṃ sutvā tuṭṭhacitto tasmiṃ pasādaṃ uppādetvā ‘‘idāni te khamāmi, mātāpitaro ca paṭijaggituṃ labhissasī’’ti tassa guṇaṃ pakāsento āha –</paragraph>
    <hangnum line="625" number="153"></hangnum>
    <gatha1 line="626"> ‘‘Addhā <pageBreak edition="V" number="5.0321" /> nanda vijānāsi, saddhammaṃ sabbhi desitaṃ;</gatha1>
    <gathalast line="627">Ariyo ariyasamācāro, bāḷhaṃ tvaṃ mama ruccasi.</gathalast>
    <hangnum line="628" number="154"></hangnum>
    <gatha1 line="629"> ‘‘Bhavantaṃ vadāmi bhotiñca, suṇātha vacanaṃ mama;</gatha1>
    <gathalast line="630">Nāyaṃ bhāro bhāramato, ahu mayhaṃ kudācanaṃ.</gathalast>
    <hangnum line="631" number="155"></hangnum>
    <gatha1 line="632"> ‘‘Taṃ maṃ upaṭṭhitaṃ santaṃ, mātāpitu sukhāvahaṃ;</gatha1>
    <gathalast line="633">Nando ajjhāvaraṃ katvā, upaṭṭhānāya yācati.</gathalast>
    <hangnum line="634" number="156"></hangnum>
    <gatha1 line="635"> ‘‘Yo <pageBreak edition="P" number="5.0328" /> ve icchati kāmena, santānaṃ brahmacārinaṃ;</gatha1>
    <gathalast line="636">Nandaṃ vo varatha eko, kaṃ nando upatiṭṭhatū’’ti.</gathalast>
    <paragraph line="637">Tattha <bold>ariyo</bold>ti sundaro. <bold>Ariyasamācāro</bold>ti sundarasamācāropi jāto. <bold>Bāḷha</bold>nti idāni tvaṃ mama ativiya ruccasi. <bold>Suṇāthā</bold>ti amma tātā tumhe mama vacanaṃ suṇātha. <bold>Nāyaṃ bhāro</bold>ti ayaṃ tumhākaṃ paṭijagganabhāro na kadāci mama bhāramato ahu. <bold>Taṃ ma</bold>nti taṃ bhāroti amaññitvāva maṃ tumhe upaṭṭhitaṃ samānaṃ. <bold>Upaṭṭhānāya yācatī</bold>ti tumhe upaṭṭhātuṃ maṃ yācati. <bold>Yo ve icchatī</bold>ti mayhañhi tvaṃ me mātaraṃ vā pitaraṃ vā upaṭṭhahāti vattuṃ na yuttaṃ, tumhākaṃ pana santānaṃ brahmacārīnaṃ yo eko icchati, taṃ vadāmi kāmena <bold>nandaṃ vo varatha,</bold> taṃ mama kaniṭṭhaṃ nandaṃ rocetha, tumhesu kaṃ esa upaṭṭhātu, ubhopi hi mayaṃ tumhākaṃ puttāyevāti.</paragraph>
    <paragraph line="638">Athassa <pageBreak edition="M" number="5.0349" /> mātā āsanā vuṭṭhāya, ‘‘tāta soṇapaṇḍita, cirappavuttho te kaniṭṭho, evaṃ cirāgatampi taṃ yācituṃ na visahāmi, mayañhi taṃ nissitā, idāni pana tayā anuññātā ahaṃ etaṃ brahmacārinaṃ bāhāhi upagūhitvā sīse upasiṅghāyituṃ labheyya’’nti imamatthaṃ pakāsentī gāthamāha –</paragraph>
    <hangnum line="639" number="157"></hangnum>
    <gatha1 line="640"> ‘‘Tayā tāta anuññātā, soṇa taṃ nissitā mayaṃ;</gatha1>
    <gathalast line="641">Upaghātuṃ labhe nandaṃ, muddhani brahmacārina’’nti.</gathalast>
    <paragraph line="642">Atha mahāsatto ‘‘tena hi, amma, anujānāmi, tvaṃ gaccha, puttaṃ nandaṃ āliṅgitvā sīse ghāyitvā cumbitvā tava hadaye sokaṃ nibbāpehī’’ti āha. Sā tassa santikaṃ gantvā nandapaṇḍitaṃ <pageBreak edition="V" number="5.0322" /> parisamajjheyeva āliṅgitvā sīsaṃ ghāyitvā cumbitvā hadaye sokaṃ nibbāpetvā mahāsattena saddhiṃ sallapantī āha –</paragraph>
    <hangnum line="643" number="158"></hangnum>
    <gatha1 line="644"> ‘‘Assatthasseva taruṇaṃ, pavāḷaṃ māluteritaṃ;</gatha1>
    <gathalast line="645">Cirassaṃ nandaṃ disvāna, hadayaṃ me pavedhati.</gathalast>
    <hangnum line="646" number="159"></hangnum>
    <gatha1 line="647"> ‘‘Yadā suttāpi supine, nandaṃ passāmi āgataṃ;</gatha1>
    <gathalast line="648">Udaggā sumanā homi, nando no āgato ayaṃ.</gathalast>
    <hangnum line="649" number="160"></hangnum>
    <gatha1 line="650"> ‘‘Yadā ca paṭibujjhitvā, nandaṃ passāmi nāgataṃ;</gatha1>
    <gathalast line="651">Bhiyyo āvisatī soko, domanassañcanappakaṃ.</gathalast>
    <hangnum line="652" number="161"></hangnum>
    <gatha1 line="653"> ‘‘Sāhaṃ <pageBreak edition="P" number="5.0329" /> ajja cirassampi, nandaṃ passāmi āgataṃ;</gatha1>
    <gathalast line="654">Bhattucca mayhañca piyo, nando no pāvisī gharaṃ.</gathalast>
    <hangnum line="655" number="162"></hangnum>
    <gatha1 line="656"> ‘‘Pitupi nando suppiyo, yaṃ nando nappavase gharā;</gatha1>
    <gathalast line="657">Labhatū tāta nando taṃ, maṃ nando upatiṭṭhatū’’ti.</gathalast>
    <paragraph line="658">Tattha <bold>māluterita</bold>nti yathā vātāhataṃ assatthassa pallavaṃ kampati, evaṃ cirassaṃ nandaṃ disvā ajja mama hadayaṃ kampatīti vadati. <bold>Suttā</bold>ti, tāta soṇa, yadāhaṃ suttāpi supine nandaṃ āgataṃ passāmi, tadāpi udaggā homi. <bold>Bhattuccā</bold>ti sāmikassa ca me mayhañca piyo. <bold>Nando no pāvisī ghara</bold>nti, tāta, putto no nando paṇṇasālaṃ pavisatu. <bold>Ya</bold>nti yasmā pitupi suṭṭhu piyo, tasmā puna imamhā gharā na vippavaseyya. <bold>Nando</bold><pageBreak edition="M" number="5.0350" /><bold>ta</bold>nti, tāta, nando yaṃ icchati, taṃ labhatu. <bold>Maṃ nando</bold>ti, tāta soṇa, tava pitaraṃ tvaṃ upaṭṭhaha, maṃ nando upaṭṭhātu.</paragraph>
    <paragraph line="659">Mahāsatto ‘‘evaṃ hotū’’ti mātu vacanaṃ sampaṭicchitvā ‘‘nanda, tayā jeṭṭhakakoṭṭhāso laddho, mātā nāma atiguṇakārikā, appamatto hutvā paṭijaggeyyāsī’’ti ovaditvā mātu guṇaṃ pakāsento dve gāthā abhāsi –</paragraph>
    <hangnum line="660" number="163"></hangnum>
    <gatha1 line="661"> ‘‘Anukampikā <pageBreak edition="V" number="5.0323" /> patiṭṭhā ca, pubbe rasadadī ca no;</gatha1>
    <gathalast line="662">Maggo saggassa lokassa, mātā taṃ varate ise.</gathalast>
    <hangnum line="663" number="164"></hangnum>
    <gatha1 line="664"> ‘‘Pubbe rasadadī gottī, mātā puññūpasaṃhitā;</gatha1>
    <gathalast line="665">Maggo saggassa lokassa, mātā taṃ varate ise’’ti.</gathalast>
    <paragraph line="666">Tattha <bold>anukampikā</bold>ti muduhadayā. <bold>Pubbe rasadadī</bold>ti paṭhamameva attano khīrasaṅkhātassa rasassa dāyikā. <bold>Mātā ta</bold>nti mama mātā maṃ na icchati, taṃ varati icchati. <bold>Gottī</bold>ti gopāyikā. <bold>Puññūpasaṃhitā</bold>ti puññūpanissitā puññadāyikā.</paragraph>
    <paragraph line="667">Evaṃ mahāsatto dvīhi gāthāhi mātu guṇaṃ kathetvā punāgantvā tassā āsane nisinnakāle ‘‘nanda, tvaṃ dukkarakārikaṃ mātaraṃ labhasi, ubhopi mayaṃ mātarā dukkhena saṃvaḍḍhitā, taṃ idāni tvaṃ appamatto paṭijaggāhi, amadhurāni phalāphalāni mā khādāpehī’’ti vatvā parisamajjheyeva mātu dukkarakārikataṃ pakāsento āha –</paragraph>
    <hangnum line="668" number="165"></hangnum>
    <gatha1 line="669"> ‘‘Ākaṅkhamānā <pageBreak edition="P" number="5.0330" /> puttaphalaṃ, devatāya namassati;</gatha1>
    <gathalast line="670">Nakkhattāni ca pucchati, utusaṃvaccharāni ca.</gathalast>
    <hangnum line="671" number="166"></hangnum>
    <gatha1 line="672"> ‘‘Tassā utumhi nhātāya, hoti gabbhassa vokkamo;</gatha1>
    <gathalast line="673">Tena dohaḷinī hoti, suhadā tena vuccati.</gathalast>
    <hangnum line="674" number="167"></hangnum>
    <gatha1 line="675"> ‘‘Saṃvaccharaṃ vā ūnaṃ vā, pariharitvā vijāyati;</gatha1>
    <gathalast line="676">Tena sā janayantīti, janetti tena vuccati.</gathalast>
    <hangnum line="677" number="168"></hangnum>
    <gatha1 line="678"> ‘‘Thanakhīrena gītena, aṅgapāvuraṇena ca;</gatha1>
    <gathalast line="679">Rodantaṃ puttaṃ toseti, tosentī tena vuccati.</gathalast>
    <hangnum line="680" number="169"></hangnum>
    <gatha1 line="681"> ‘‘Tato <pageBreak edition="M" number="5.0351" /> vātātape ghore, mamaṃ katvā udikkhati;</gatha1>
    <gathalast line="682">Dārakaṃ appajānantaṃ, posentī tena vuccati.</gathalast>
    <hangnum line="683" number="170"></hangnum>
    <gatha1 line="684"> ‘‘Yañca <pageBreak edition="V" number="5.0324" /> mātudhanaṃ hoti, yañca hoti pituddhanaṃ;</gatha1>
    <gathalast line="685">Ubhayampetassa gopeti, api puttassa no siyā.</gathalast>
    <hangnum line="686" number="171"></hangnum>
    <gatha1 line="687"> ‘‘Evaṃ putta aduṃ putta, iti mātā vihaññati;</gatha1>
    <gatha2 line="688">Pamattaṃ paradāresu, nisīthe pattayobbane;</gatha2>
    <gathalast line="689">Sāyaṃ puttaṃ anāyantaṃ, iti mātā vihaññati.</gathalast>
    <hangnum line="690" number="172"></hangnum>
    <gatha1 line="691"> ‘‘Evaṃ kicchā bhato poso, mātu aparicārako;</gatha1>
    <gathalast line="692">Mātari micchā caritvāna, nirayaṃ sopapajjati.</gathalast>
    <hangnum line="693" number="173"></hangnum>
    <gatha1 line="694"> ‘‘Evaṃ kicchā bhato poso, pitu aparicārako;</gatha1>
    <gathalast line="695">Pitari micchā caritvāna, nirayaṃ sopapajjati.</gathalast>
    <hangnum line="696" number="174"></hangnum>
    <gatha1 line="697"> ‘‘Dhanāpi dhanakāmānaṃ, nassati iti me sutaṃ;</gatha1>
    <gathalast line="698">Mātaraṃ aparicaritvāna, kicchaṃ vā so nigacchati.</gathalast>
    <hangnum line="699" number="175"></hangnum>
    <gatha1 line="700"> ‘‘Dhanāpi dhanakāmānaṃ, nassati iti me sutaṃ;</gatha1>
    <gathalast line="701">Pitaraṃ aparicaritvāna, kicchaṃ vā so nigacchati.</gathalast>
    <hangnum line="702" number="176"></hangnum>
    <gatha1 line="703"> ‘‘Ānando ca pamodo ca, sadā hasitakīḷitaṃ;</gatha1>
    <gathalast line="704">Mātaraṃ paricaritvāna, labbhametaṃ vijānato.</gathalast>
    <hangnum line="705" number="177"></hangnum>
    <gatha1 line="706"> ‘‘Ānando ca pamodo ca, sadā hasitakīḷitaṃ;</gatha1>
    <gathalast line="707">Pitaraṃ paricaritvāna, labbhametaṃ vijānato.</gathalast>
    <hangnum line="708" number="178"></hangnum>
    <gatha1 line="709"> ‘‘Dānañca piyavācā ca, atthacariyā ca yā idha;</gatha1>
    <gatha2 line="710">Samānattatā ca dhammesu, tattha tattha yathārahaṃ;</gatha2>
    <gathalast line="711">Ete kho saṅgahā loke, rathassāṇīva yāyato.</gathalast>
    <hangnum line="712" number="179"></hangnum>
    <gatha1 line="713"> ‘‘Ete <pageBreak edition="V" number="5.0325" /> ca saṅgahā nāssu, na mātā puttakāraṇā;</gatha1>
    <gathalast line="714">Labhetha <pageBreak edition="P" number="5.0331" /> mānaṃ pūjaṃ vā, pitā vā puttakāraṇā.</gathalast>
    <hangnum line="715" number="180"></hangnum>
    <gatha1 line="716"> ‘‘Yasmā ca saṅgahā ete, sammapekkhanti paṇḍitā;</gatha1>
    <gathalast line="717">Tasmā mahattaṃ papponti, pāsaṃsā ca bhavanti te.</gathalast>
    <hangnum line="718" number="181"></hangnum>
    <gatha1 line="719"> ‘‘Brahmāti <pageBreak edition="M" number="5.0352" /> mātāpitaro, pubbācariyāti vuccare;</gatha1>
    <gathalast line="720">Āhuneyyā ca puttānaṃ, pajāya anukampakā.</gathalast>
    <hangnum line="721" number="182"></hangnum>
    <gatha1 line="722"> ‘‘Tasmā hi ne namasseyya, sakkareyya ca paṇḍito;</gatha1>
    <gatha2 line="723">Annena atho pānena, vatthena sayanena ca;</gatha2>
    <gathalast line="724">Ucchādanena nhāpanena, pādānaṃ dhovanena ca.</gathalast>
    <hangnum line="725" number="183"></hangnum>
    <gatha1 line="726"> ‘‘Tāya naṃ pāricariyāya, mātāpitūsu paṇḍitā;</gatha1>
    <gathalast line="727">Idheva naṃ pasaṃsanti, pecca sagge pamodatī’’ti.</gathalast>
    <paragraph line="728">Tattha <bold>puttaphala</bold>nti puttasaṅkhātaṃ phalaṃ. <bold>Devatāya namassatī</bold>ti ‘‘putto me uppajjatū’’ti devatāya namakkāraṃ karoti āyācati. <bold>Pucchatī</bold>ti ‘‘katarena nakkhattena jāto putto dīghāyuko hoti, katarena appāyuko’’ti evaṃ nakkhattāni ca pucchati. <bold>Utusaṃvaccharāni cā</bold>ti ‘‘channaṃ utūnaṃ katarasmiṃ utumhi jāto dīghāyuko hoti, katarasmiṃ utumhi appāyuko, kativassāya vā mātuyā jāto putto dīghāyuko hoti, kativassāya appāyuko’’ti evaṃ utusaṃvaccharāni ca pucchati. <bold>Utumhi nhātāyā</bold>ti pupphe uppanne utumhi nhātāya. <bold>Vokkamo</bold>ti tiṇṇaṃ sannipātā gabbhāvakkanti hoti, kucchiyaṃ gabbho patiṭṭhāti. <bold>Tenā</bold>ti tena gabbhena sā dohaḷinī hoti. <bold>Tenā</bold>ti tadā tassā kucchimhi nibbattapajāya sineho uppajjati, tena kāraṇena ‘‘suhadā’’ti vuccati. <bold>Tenā</bold>ti tena kāraṇena sā ‘‘janayantī’’ti ca ‘‘janettī’’ti ca vuccati.</paragraph>
    <paragraph line="729"><bold>Aṅgapāvuraṇena cā</bold>ti thanantare nipajjāpetvā sarīrasamphassaṃ pharāpentī aṅgasaṅkhāteneva pāvuraṇena. <bold>Tosentī</bold>ti saññāpentī hāsentī. <bold>Mamaṃ katvā udikkhatī</bold>ti ‘‘puttassa me upari vāto paharati, ātapo pharatī’’ti evaṃ mamaṃkāraṃ katvā siniddhena hadayena udikkhati. <bold>Ubhayampetassā</bold>ti <pageBreak edition="V" number="5.0326" /> ubhayampi etaṃ dhanaṃ etassa puttassa atthāya aññesaṃ adassetvā sāragabbhādīsu mātā gopeti. <bold>Evaṃ putta, aduṃ puttā</bold>ti ‘‘andhabāla putta, evaṃ rājakulādīsu appamatto hohi, aduñca kammaṃ mā karohī’’ti sikkhāpentī iti mātā vihaññati kilamati. <bold>Pattayobbane</bold>ti <pageBreak edition="M" number="5.0353" /> putte pattayobbane taṃ puttaṃ nisīthe paradāresu pamattaṃ sāyaṃ anāgacchantaṃ ñatvā assupuṇṇehi nettehi maggaṃ olokentī vihaññati kilamati.</paragraph>
    <paragraph line="730"><bold>Kicchā bhato</bold>ti kicchena bhato paṭijaggito. <bold>Micchā caritvānā</bold>ti mātaraṃ apaṭijaggitvā. <bold>Dhanāpī</bold>ti dhanampi, ayameva vā pāṭho. Idaṃ vuttaṃ hoti – dhanakāmānaṃ <pageBreak edition="P" number="5.0332" /> uppannaṃ dhanampi mātaraṃ apaṭijaggantānaṃ nassatīti me sutanti. <bold>Kicchaṃ vā so</bold>ti iti dhanaṃ vā tassa nassati, dukkhaṃ vāso puriso nigacchati. <bold>Labbhameta</bold>nti etaṃ idhaloke ca paraloke ca ānandādisukhaṃ mātaraṃ paricaritvā vijānato paṇḍitassa labbhaṃ, sakkā laddhuṃ tādisenāti attho.</paragraph>
    <paragraph line="731"><bold>Dānañcā</bold>ti mātāpitūnaṃ dānaṃ dātabbaṃ, piyavacanaṃ bhaṇitabbaṃ, uppannakiccasādhanavasena attho caritabbo. <bold>Dhammesū</bold>ti jeṭṭhāpacāyanadhammesu tattha tattha parisamajjhe vā rahogatānaṃ vā abhivādanādivasena samānattatā kātabbā, na raho abhivādanādīni katvā parisati na kātabbāni, sabbattha samāneneva bhavitabbaṃ. <bold>Ete ca saṅgahā nāssū</bold>ti sace ete cattāro saṅgahā na bhaveyyuṃ. <bold>Sammapekkhantī</bold>ti sammā nayena kāraṇena pekkhanti. <bold>Mahatta</bold>nti seṭṭhattaṃ. <bold>Brahmā</bold>ti puttānaṃ brahmasamā uttamā seṭṭhā. <bold>Pubbācariyā</bold>ti paṭhamācariyā. <bold>Āhuneyyā</bold>ti āhunapaṭiggāhakā yassa kassaci sakkārassa anucchavikā. <bold>Annena atho</bold>ti annena ceva attho pānena ca. <bold>Peccā</bold>ti kālakiriyāya pariyosāne ito gantvā sagge pamodatīti.</paragraph>
    <paragraph line="732">Evaṃ mahasatto sineruṃ pavaṭṭento viya dhammadesanaṃ niṭṭhāpesi. Taṃ sutvā sabbepi te rājāno balakāyā ca pasīdiṃsu. Atha ne pañcasu sīlesu patiṭṭhāpetvā ‘‘dānādīsu appamattā hothā’’ti ovaditvā uyyojesi. Sabbepi dhammena rajjaṃ kāretvā āyupariyosāne devanagaraṃ pūrayiṃsu. Soṇapaṇḍitanandapaṇḍitāpi yāvatāyukaṃ mātāpitaro paricaritvā brahmalokaparāyaṇā ahesuṃ.</paragraph>
    <paragraph line="733">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakabhikkhu sotāpattiphale patiṭṭhahi. Tadā mātāpitaro māhārājakulāni <pageBreak edition="V" number="5.0327" /> ahesuṃ, nandapaṇḍito ānando <pageBreak edition="M" number="5.0354" />, manojarājā sāriputto, ekasatarājāno asītimahātherā ceva aññataratherā ca, catuvīsati akkhobhaṇiyo buddhaparisā, soṇapaṇḍito pana ahameva ahosinti.</paragraph>
    <centered line="734">Soṇanandajātakavaṇṇanā dutiyā.</centered>
    <paragraph line="735">Jātakuddānaṃ –</paragraph>
    <gatha1 line="736">Atha sattatimamhi nipātavare, sabhāvantu kusāvatirājavaro;</gatha1>
    <gathalast line="737">Atha soṇasunandavaro ca puna, abhivāsitasattatimamhi suteti.</gathalast>
    <centered line="738">Sattatinipātavaṇṇanā niṭṭhitā.</centered>
  </content>
</document>