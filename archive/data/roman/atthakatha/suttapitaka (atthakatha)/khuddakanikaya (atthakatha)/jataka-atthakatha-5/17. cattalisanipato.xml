<?xml version="1.0"?>
<document>
<metadata>
<normativeSource>http://tipitaka.org/romn/cscd/s0514a1.att0.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/jataka-atthakatha-5/17. cattalisanipato.xml</archivePath>
<title>17. Cattālīsanipāto - Jātaka-aṭṭhakathā-5 - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<centered line="1">Namo tassa bhagavato arahato sammāsambuddhassa</centered>
<chapter line="2">17. Cattālīsanipāto</chapter>
<hangnum line="3"></hangnum>
<paragraph line="4">[521] 1. Tesakuṇajātakavaṇṇanā</paragraph>
<paragraph line="5"><bold>Vessantaraṃ</bold><pageBreak edition="V" number="5.0104" /><pageBreak edition="P" number="5.0109" /><pageBreak edition="M" number="5.0114" /><bold>taṃ pucchāmī</bold>ti idaṃ satthā jetavane viharanto kosalarañño ovādavasena kathesi. Tañhi rājānaṃ dhammassavanatthāya āgataṃ satthā āmantetvā ‘‘mahārāja, raññā nāma dhammena rajjaṃ kāretabbaṃ, yasmiñhi samaye rājāno adhammikā honti, rājayuttāpi tasmiṃ samaye adhammikā hontī’’ti catukkanipāte (a. ni. 4.70) āgatasuttanayena ovaditvā agatigamane agatiagamane ca ādīnavañca ānisaṃsañca kathetvā ‘‘supinakūpamā kāmā’’tiādinā nayena kāmesu ādīnavaṃ vitthāretvā, ‘‘mahārāja, imesañhi sattānaṃ –</paragraph>
<gatha1 line="6">‘Maccunā saṅgaro natthi, lañjaggāho na vijjati;</gatha1>
<gathalast line="7">Yuddhaṃ natthi jayo natthi, sabbe maccuparāyaṇā’.</gathalast>
<paragraph line="8">Tesaṃ paralokaṃ gacchantānaṃ ṭhapetvā attanā kataṃ kalyāṇakammaṃ aññā patiṭṭhā nāma natthi. Evaṃ ittarapaccupaṭṭhānaṃ avassaṃ pahātabbaṃ, na yasaṃ nissāya pamādaṃ kātuṃ vaṭṭati, appamatteneva hutvā dhammena rajjaṃ kāretuṃ vaṭṭati. Porāṇakarājāno anuppannepi buddhe paṇḍitānaṃ ovāde ṭhatvā dhammena rajjaṃ kāretvā devanagaraṃ pūrayamānā gamiṃsū’’ti vatvā tena yācito atītaṃ āhari.</paragraph>
<paragraph line="9">Atīte bārāṇasiyaṃ brahmadatto rajjaṃ kārento aputtako ahosi, patthentopi puttaṃ vā dhītaraṃ vā na labhi. So ekadivasaṃ mahantena parivārena uyyānaṃ gantvā divasabhāgaṃ uyyāne kīḷitvā maṅgalasālarukkhamūle <pageBreak edition="P" number="5.0110" />sayanaṃ attharāpetvā thokaṃ niddāyitvā pabuddho sālarukkhaṃ oloketvā tattha sakuṇakulāvakaṃ passi, saha dassanenevassa sineho uppajji. So ekaṃ purisaṃ pakkosāpetvā ‘‘imaṃ rukkhaṃ abhiruhitvā etasmiṃ kulāvake kassaci atthitaṃ vā natthitaṃ vā jānāhī’’ti āha. So ‘‘sādhu, devā’’ti vatvā abhiruhitvā tattha <pageBreak edition="M" number="5.0115" />tīṇi aṇḍakāni <pageBreak edition="V" number="5.0105" />disvā rañño ārocesi. Rājā ‘‘tena hi etesaṃ upari nāsavātaṃ mā vissajjesī’’ti vatvā ‘‘caṅkoṭake kappāsapicuṃ attharitvā tattheva tāni aṇḍakāni ṭhapetvā saṇikaṃ otarāhī’’ti otārāpetvā caṅkoṭakaṃ hatthena gahetvā ‘‘katarasakuṇaṇḍakāni nāmetānī’’ti amacce pucchi. Te ‘‘mayaṃ na jānāma, nesādā jānissantī’’ti vadiṃsu. Rājā nesāde pakkosāpetvā pucchi. Nesādā, ‘‘mahārāja, tesu ekaṃ ulūkaaṇḍaṃ, ekaṃ sālikāaṇḍaṃ, ekaṃ suvakaaṇḍa’’nti kathayiṃsu. Kiṃ pana ekasmiṃ kulāvake tiṇṇaṃ sakuṇikānaṃ aṇḍāni hontīti. Āma, deva, paripanthe asati sunikkhittāni na nassantīti. Rājā tussitvā ‘‘ime mama puttā bhavissantī’’ti tāni tīṇi aṇḍāni tayo amacce paṭicchāpetvā ‘‘ime mayhaṃ puttā bhavissanti, tumhe sādhukaṃ paṭijaggitvā aṇḍakosato nikkhantakāle mamāroceyyāthā’’ti āha. Te tāni sādhukaṃ rakkhiṃsu.</paragraph>
<paragraph line="10">Tesu paṭhamaṃ ulūkaaṇḍaṃ bhijji. Amacco ekaṃ nesādaṃ pakkosāpetvā ‘‘tvaṃ itthibhāvaṃ vā purisabhāvaṃ vā jānāhī’’ti vatvā tena taṃ vīmaṃsitvā ‘‘puriso’’ti vutte rājānaṃ upasaṅkamitvā ‘‘putto te, deva, jāto’’ti āha. Rājā tuṭṭho tassa bahuṃ dhanaṃ datvā ‘‘puttakaṃ me sādhukaṃ paṭijagga, ‘vessantaro’ti cassa nāmaṃ karohī’’ti vatvā uyyojesi. So tathā akāsi. Tato katipāhaccayena sālikāaṇḍaṃ bhijji. Sopi amacco taṃ nesādena vīmaṃsāpetvā ‘‘itthī’’ti sutvā rañño santikaṃ gantvā ‘‘dhītā te, deva, jātā’’ti āha. Rājā tuṭṭho tassapi bahuṃ dhanaṃ datvā ‘‘dhītaraṃ <pageBreak edition="P" number="5.0111" />me sādhukaṃ paṭijagga, ‘kuṇḍalinī’ti cassā nāmaṃ karohī’’ti vatvā uyyojesi. Sopi tathā akāsi. Puna katipāhaccayena suvakaaṇḍaṃ bhijji. Sopi amacco nesādena taṃ vīmaṃsitvā ‘‘puriso’’ti vutte rañño santikaṃ gantvā ‘‘putto te, deva, jāto’’ti āha. Rājā tuṭṭho tassapi bahuṃ dhanaṃ datvā ‘‘puttassa me mahantena parivārena maṅgalaṃ katvā ‘jambuko’tissa nāmaṃ karohī’’ti vatvā uyyojesi. Sopi tathā akāsi. Te tayopi sakuṇā tiṇṇaṃ amaccānaṃ gehesu rājakumāraparihāreneva vaḍḍhanti. Rājā ‘‘mama putto, mama dhītā’’ti voharati. Athassa amaccā aññamaññaṃ avahasanti ‘‘passatha, bho, rañño <pageBreak edition="M" number="5.0116" />kiriyaṃ, tiracchānagatepi ‘putto me, dhītā me’ti vadanto vicaratī’’ti.</paragraph>
<paragraph line="11">Taṃ sutvā rājā cintesi – ‘‘ime amaccā etesaṃ mama puttānaṃ paññāsampadaṃ na jānanti, pākaṭaṃ nesaṃ karissāmī’’ti. Athekaṃ amaccaṃ vessantarassa santikaṃ pesesi – ‘‘tumhākaṃ pitā pañhaṃ pucchitukāmo, kadā kira āgantvā pucchatū’’ti. So amacco gantvā vessantaraṃ <pageBreak edition="V" number="5.0106" />vanditvā taṃ sāsanaṃ ārocesi. Taṃ sutvā vessantaro attano paṭijaggakaṃ amaccaṃ pakkositvā ‘‘mayhaṃ kira pitā maṃ pañhaṃ pucchitukāmo, tassa idhāgatassa sakkāraṃ kātuṃ vaṭṭati, kadā āgacchatū’’ti pucchi. Amacco ‘‘ito sattame divase tava pitā āgacchatū’’ti āha. Taṃ sutvā vessantaro ‘‘pitā me ito sattame divase āgacchatū’’ti vatvā uyyojesi. So āgantvā rañño ācikkhi. Rājā sattame divase nagare bheriṃ carāpetvā puttassa nivesanaṃ agamāsi. Vessantaro rañño mahantaṃ sakkāraṃ kāresi, antamaso dāsakammakārānampi sakkāraṃ kāresi. Rājā vessantarasakuṇassa gehe bhuñjitvā mahantaṃ yasaṃ anubhavitvā sakaṃ nivesanaṃ āgantvā rājaṅgaṇe mahantaṃ maṇḍapaṃ kārāpetvā nagare bheriṃ carāpetvā alaṅkatamaṇḍapamajjhe mahājanaparivāro nisīditvā ‘‘vessantaraṃ <pageBreak edition="P" number="5.0112" />ānetū’’ti amaccassa santikaṃ pesesi. Amacco vessantaraṃ suvaṇṇapīṭhe nisīdāpetvā ānesi. Vessantarasakuṇo pitu aṅke nisīditvā pitarā saha kīḷitvā gantvā tattheva suvaṇṇapīṭhe nisīdi. Atha naṃ rājā mahājanamajjhe rājadhammaṃ pucchanto paṭhamaṃ gāthamāha –</paragraph>
<hangnum line="12" number="1"></hangnum>
<gatha1 line="13">‘‘Vessantaraṃ taṃ pucchāmi, sakuṇa bhaddamatthu te;</gatha1>
<gathalast line="14">Rajjaṃ kāretukāmena, kiṃ su kiccaṃ kataṃ vara’’nti.</gathalast>
<paragraph line="15">Tattha <bold>sakuṇā</bold>ti taṃ ālapati. <bold>Kiṃ sū</bold>ti kataraṃ kiccaṃ kataṃ varaṃ uttamaṃ hoti, kathehi me, tāta, sakalaṃ rājadhammanti evaṃ kira taṃ so pucchi.</paragraph>
<paragraph line="16">Taṃ sutvā vessantaro pañhaṃ akathetvāva rājānaṃ tāva pamādena codento dutiyaṃ gāthamāha –</paragraph>
<hangnum line="17" number="2"></hangnum>
<gatha1 line="18">‘‘Cirassaṃ vata maṃ tāto, kaṃso bārāṇasiggaho;</gatha1>
<gathalast line="19">Pamatto appamattaṃ maṃ, pitā puttaṃ acodayī’’ti.</gathalast>
<paragraph line="20">Tattha <pageBreak edition="M" number="5.0117" /><bold>tāto</bold>ti pitā. <bold>Kaṃso</bold>ti idaṃ tassa nāmaṃ. <bold>Bārāṇasiggaho</bold>ti catūhi saṅgahavatthūhi bārāṇasiṃ saṅgahetvā vattanto. <bold>Pamatto</bold>ti evarūpānaṃ paṇḍitānaṃ santike vasanto pañhassa apucchanena pamatto. <bold>Appamattaṃ ma</bold>nti sīlādiguṇayogena maṃ appamattaṃ. <bold>Pitā</bold>ti posakapitā. <bold>Acodayī</bold>ti amaccehi ‘‘tiracchānagate putte katvā voharatī’’ti avahasiyamāno pamādaṃ āpajjitvā cirassaṃ ajja codesi, pañhaṃ pucchīti vadati.</paragraph>
<paragraph line="21">Evaṃ <pageBreak edition="V" number="5.0107" />so imāya gāthāya codetvā ‘‘mahārāja, raññā nāma tīsu dhammesu ṭhatvā dhammena rajjaṃ kāretabba’’nti vatvā rājadhammaṃ kathento imā gāthāyo āha –</paragraph>
<hangnum line="22" number="3"></hangnum>
<gatha1 line="23">‘‘Paṭhameneva vitathaṃ, kodhaṃ hāsaṃ nivāraye;</gatha1>
<gathalast line="24">Tato kiccāni kāreyya, taṃ vataṃ āhu khattiya.</gathalast>
<hangnum line="25" number="4"></hangnum>
<gatha1 line="26">‘‘Yaṃ tvaṃ tāta tapokammaṃ, pubbe katamasaṃsayaṃ;</gatha1>
<gathalast line="27">Ratto duṭṭho ca yaṃ kayirā, na taṃ kayirā tato puna.</gathalast>
<hangnum line="28" number="5"></hangnum>
<gatha1 line="29">‘‘Khattiyassa pamattassa, raṭṭhasmiṃ raṭṭhavaḍḍhana;</gatha1>
<gathalast line="30">Sabbe bhogā vinassanti, rañño taṃ vuccate aghaṃ.</gathalast>
<hangnum line="31" number="6"></hangnum>
<gatha1 line="32">‘‘Sirī tāta alakkhī ca, pucchitā etadabravuṃ;</gatha1>
<gathalast line="33">Uṭṭhānavīriye pose, ramāhaṃ anusūyake.</gathalast>
<hangnum line="34" number="7"></hangnum>
<gatha1 line="35">‘‘Usūyake <pageBreak edition="P" number="5.0113" />duhadaye, purise kammadussake;</gatha1>
<gathalast line="36">Kāḷakaṇṇī mahārāja, ramati cakkabhañjanī.</gathalast>
<hangnum line="37" number="8"></hangnum>
<gatha1 line="38">‘‘So tvaṃ sabbe suhadayo, sabbesaṃ rakkhito bhava;</gatha1>
<gathalast line="39">Alakkhiṃ nuda mahārāja, lakkhyā bhava nivesanaṃ.</gathalast>
<hangnum line="40" number="9"></hangnum>
<gatha1 line="41">‘‘Sa lakkhīdhitisampanno, puriso hi mahaggato;</gatha1>
<gathalast line="42">Amittānaṃ kāsipati, mūlaṃ aggañca chindati.</gathalast>
<hangnum line="43" number="10"></hangnum>
<gatha1 line="44">‘‘Sakkopi hi bhūtapati, uṭṭhāne nappamajjati;</gatha1>
<gathalast line="45">Sa kalyāṇe dhitiṃ katvā, uṭṭhāne kurute mano.</gathalast>
<hangnum line="46" number="11"></hangnum>
<gatha1 line="47">‘‘Gandhabbā <pageBreak edition="M" number="5.0118" />pitaro devā, sājīvā honti tādino;</gatha1>
<gathalast line="48">Uṭṭhāhato appamajjato, anutiṭṭhanti devatā.</gathalast>
<hangnum line="49" number="12"></hangnum>
<gatha1 line="50">‘‘So <pageBreak edition="V" number="5.0108" />appamatto akkuddho, tāta kiccāni kāraya;</gatha1>
<gathalast line="51">Vāyamassu ca kiccesu, nālaso vindate sukhaṃ.</gathalast>
<hangnum line="52" number="13"></hangnum>
<gatha1 line="53">‘‘Tattheva te vattapadā, esāva anusāsanī;</gatha1>
<gathalast line="54">Alaṃ mitte sukhāpetuṃ, amittānaṃ dukhāya cā’’ti.</gathalast>
<paragraph line="55">Tattha <bold>paṭhameneva vitatha</bold>nti, tāta, rājā nāma āditova musāvādaṃ nivāraye. Musāvādino hi rañño raṭṭhaṃ nirojaṃ hoti, pathaviyā ojā kammakaraṇaṭṭhānato sattaratanamattaṃ heṭṭhā bhassati, tato āhāre vā telamadhuphāṇitādīsu vā osadhesu ojā na hoti. Nirojāhārabhojanā manussā bahvābādhā honti, raṭṭhe thalajalapathesu āyo nuppajjati, tasmiṃ anuppajjante rājāno duggatā honti. Te sevake saṅgaṇhituṃ na sakkonti, asaṅgahitā sevakā rājānaṃ garucittena na olokenti. Evaṃ, tāta, musāvādo nāmesa nirojo, na so jīvitahetupi kātabbo, saccaṃ pana sādutaraṃ rasānanti tadeva paṭiggahetabbaṃ. Apica musāvādo nāma guṇaparidhaṃsako vipattipariyosāno, dutiyacittavāre avīciparāyaṇaṃ karoti. Imasmiṃ panatthe ‘‘dhammo have hato hantī’’ti <bold>cetiyajātakaṃ</bold>(jā. 1.8.45 ādayo) kathetabbaṃ.</paragraph>
<paragraph line="56"><bold>Kodha</bold>nti, tāta, rājā nāma paṭhamameva kujjhanalakkhaṇaṃ kodhampi nivāreyya. Tāta, aññesañhi kodho khippaṃ matthakaṃ na pāpuṇāti, rājūnaṃ pāpuṇāti. Rājāno nāma vācāvudhā kujjhitvā olokitamattenāpi paraṃ vināsenti, tasmā raññā aññehi manussehi atirekataraṃ nikkodhena bhavitabbaṃ, khantimettānuddayāsampannena attano piyaputtaṃ viya lokaṃ volokentena bhavitabbaṃ. Tāta, atikodhano nāma rājā uppannaṃ yasaṃ rakkhituṃ na sakkoti. Imassa panatthassa dīpanatthaṃ <bold>khantivādijātaka-</bold>(jā. 1.4.49 ādayo) <bold>cūḷadhammapālajātakāni</bold>(jā. 1.5.44 ādayo) kathetabbāni. Cūḷadhammapālajātakasmiñhi mahāpatāpano nāma rājā puttaṃ ghātetvā <pageBreak edition="P" number="5.0114" />puttasokena hadayena phalitena matāya deviyā sayampi deviṃ anusocanto <pageBreak edition="M" number="5.0119" />hadayena phaliteneva mari. Atha te tayopi ekaāḷāhaneva jhāpesuṃ. Tasmā raññā paṭhamameva musāvādaṃ vajjetvā dutiyaṃ kodho vajjetabbo.</paragraph>
<paragraph line="57"><bold>Hāsa</bold>nti hassaṃ, ayameva vā pāṭho. Tesu tesu kiccesu uppilāvitacittatāya keḷisīlataṃ parihāsaṃ nivāreyya. Tāta, raññā nāma keḷisīlena na bhavitabbaṃ, aparapattiyena hutvā sabbāni kiccāni attapaccakkheneva kātabbāni. Uppilāvitacitto hi rājā atuletvā <pageBreak edition="V" number="5.0109" />kammāni karonto laddhaṃ yasaṃ vināseti. Imasmiṃ panatthe <bold>sarabhaṅgajātake</bold>(jā. 2.17.50 ādayo) purohitassa vacanaṃ gahetvā daṇḍakirañño kisavacche aparajjhitvā saha raṭṭhena ucchijjitvā kukkuḷaniraye nibbattabhāvo ca <bold>mātaṅgajātake</bold>(jā. 1.15.1 ādayo) majjharañño brāhmaṇānaṃ kathaṃ gahetvā mātaṅgatāpase aparajjhitvā saha raṭṭhena ucchijjitvā niraye nibbattabhāvo ca <bold>ghaṭapaṇḍitajātake</bold>(jā. 1.10.165 ādayo) dasabhātikarājadārakānaṃ mohamūḷhānaṃ vacanaṃ gahetvā kaṇhadīpāyane aparajjhitvā vāsudevakulassa nāsitabhāvo ca kathetabbo.</paragraph>
<paragraph line="58"><bold>Tato kiccāni kāreyyā</bold>ti evaṃ, tāta, paṭhamaṃ musāvādaṃ dutiyaṃ kodhaṃ tatiyaṃ adhammahāsaṃ vajjetvā tato pacchā rājā raṭṭhavāsīnaṃ kattabbakiccāni kāreyya. <bold>Taṃ vataṃ āhu khattiyā</bold>ti, khattiyamahārāja, yaṃ mayā vuttaṃ, etaṃ rañño vatasamādānanti porāṇakapaṇḍitā kathayiṃsu.</paragraph>
<paragraph line="59"><bold>Na taṃ kayirā</bold>ti yaṃ tayā rāgādivasena pacchā tāpakaraṃ kammaṃ kataṃ hoti, tato pubbe katato puna tādisaṃ kammaṃ na kayirā, mā kareyyāsi, tātāti. <bold>Vuccate</bold>ti taṃ rañño aghanti vuccati, evaṃ porāṇakapaṇḍitā kathayiṃsu. <bold>Sirī</bold>ti idaṃ vessantarasakuṇo pubbe bārāṇasiyaṃ pavattitakāraṇaṃ āharitvā dassento āha. Tattha <bold>abravu</bold>nti suciparivāraseṭṭhinā pucchitā kathayiṃsu. <bold>Uṭṭhānavīriye</bold>ti yo poso uṭṭhāne vīriye ca patiṭṭhito, na ca paresaṃ sampattiṃ disvā usūyati, tasmiṃ ahaṃ abhiramāmīti āha. Evaṃ tāva tāta sirī kathesi. <bold>Usūyake</bold>ti alakkhī pana, tāta, pucchitā ahaṃ parasampattiusūyake <bold>duhadaye</bold>ducitte kalyāṇakammadūsake yo kalyāṇakammaṃ dussanto <pageBreak edition="M" number="5.0120" />appiyāyanto aṭṭīyanto na karoti, tasmiṃ abhiramāmīti āha. Evaṃ sā kāḷakaṇṇī, mahārāja, ramati patirūpadesavāsādino kusalacakkassa bhañjanī.</paragraph>
<paragraph line="60"><bold>Suhadayo</bold>ti sundaracitto hitacittako. <bold>Nudā</bold>ti nīhara. <bold>Nivesana</bold>nti lakkhiyā pana nivesanaṃ bhava patiṭṭhā hohi. <bold>Sa lakkhīdhitisampanno</bold>ti, mahārāja, kāsipati so puriso paññāya ceva vīriyena ca sampanno. <bold>Mahaggato</bold>ti mahajjhāsayo corānaṃ paccayabhūte gaṇhanto amittānaṃ mūlaṃ core gaṇhanto amittānaṃ aggaṃ chindatīti vadati. <bold>Sakko</bold>ti <pageBreak edition="P" number="5.0115" />indo. <bold>Bhūtapatī</bold>ti rājānaṃ ālapati. <bold>Uṭṭhāne</bold>ti uṭṭhānavīriye. <bold>Nappamajjatī</bold>ti na pamajjati, sabbakiccāni karoti. <bold>Sa kalyāṇe</bold>ti so devarājā uṭṭhānavīriye manaṃ karonto pāpakammaṃ akatvā <pageBreak edition="V" number="5.0110" />kalyāṇe puññakammasmiññeva dhitiṃ katvā appamatto uṭṭhāne manaṃ karoti, tassa pana kalyāṇakamme vīriyakaraṇabhāvadassanatthaṃ sarabhaṅgajātake dvīsu devalokesu devatāhi saddhiṃ kapiṭṭhārāmaṃ āgantvā pañhaṃ pucchitvā dhammassa sutabhāvo, mahākaṇhajātake (jā. 1.12.61 ādayo) attano ānubhāvena janaṃ tāsetvā osakkantassa sāsanassa pavattitabhāvo cāti evamādīni vatthūni kathetabbāni.</paragraph>
<paragraph line="61"><bold>Gandhabbā</bold>ti cātumahārājikānaṃ heṭṭhā catuyonikā devā, catuyonikattāyeva kira te gandhabbā nāma jātā. <bold>Pitaro</bold>ti brahmāno. <bold>Devā</bold>ti upapattidevavasena cha kāmāvacaradevā. <bold>Tādino</bold>ti tathāvidhassa kusalābhiratassa rañño. <bold>Sājīvā hontī</bold>ti samānajīvikā upajīvitabbā. Tādisā hi rājāno dānādīni puññāni karontā devatānaṃ pattiṃ denti, tā taṃ pattiṃ anumoditvā sampaṭicchitvā dibbayasena vaḍḍhanti. <bold>Anutiṭṭhantī</bold>ti tādisassa rañño vīriyaṃ karontassa appamādaṃ āpajjantassa devatā anutiṭṭhanti anugacchanti, dhammikaṃ rakkhaṃ saṃvidahantīti attho.</paragraph>
<paragraph line="62"><bold>So</bold>ti so tvaṃ. <bold>Vāyamassū</bold>ti tāni raṭṭhakiccāni karonto tulanavasena tīraṇavasena paccakkhakammavasena tesu tesu kiccesu vīriyaṃ karassu. <bold>Tattheva te vattapadā</bold>ti, tāta, yaṃ maṃ tvaṃ kiṃsu kiccaṃ kataṃ varanti <pageBreak edition="M" number="5.0121" />pucchi, tattha tava pañheyeva ete mayā ‘‘paṭhameneva vitatha’’ntiādayo vuttā, ete vattapadā vattakoṭṭhāsā, evaṃ tattha vattassu. <bold>Esā</bold>ti yā te mayā kathitā, esāva tava anusāsanī. <bold>Ala</bold>nti evaṃ vattamāno hi rājā attano mitte sukhāpetuṃ, amittānañca dukkhāya alaṃ pariyatto samatthoti.</paragraph>
<paragraph line="63">Evaṃ vessantarasakuṇena ekāya gāthāya rañño pamādaṃ codetvā ekādasahi gāthāhi dhamme kathite ‘‘buddhalīḷāya pañho kathito’’ti mahājano acchariyabbhutacittajāto sādhukārasatāni pavattesi. Rājā somanassappatto amacce āmantetvā pucchi – ‘‘bhonto! Amaccā mama puttena vessantarena evaṃ kathentena kena kattabbaṃ kiccaṃ kata’’nti. Mahāsenaguttena, devāti. ‘‘Tena hissa mahāsenaguttaṭṭhānaṃ dammī’’ti vessantaraṃ ṭhānantare ṭhapesi. So tato paṭṭhāya mahāsenaguttaṭṭhāne ṭhito pitu kammaṃ akāsīti.</paragraph>
<centered line="64">Vessantarapañho niṭṭhito.</centered>
<paragraph line="65">Puna <pageBreak edition="V" number="5.0111" /><pageBreak edition="P" number="5.0116" />rājā katipāhaccayena purimanayeneva kuṇḍaliniyā santikaṃ dūtaṃ pesetvā sattame divase tattha gantvā paccāgantvā tattheva maṇḍapamajjhe nisīditvā kuṇḍaliniṃ āharāpetvā suvaṇṇapīṭhe nisinnaṃ rājadhammaṃ pucchanto gāthamāha –</paragraph>
<hangnum line="66" number="14"></hangnum>
<gatha1 line="67">‘‘Sakkhisi tvaṃ kuṇḍalini, maññasi khattabandhuni;</gatha1>
<gathalast line="68">Rajjaṃ kāretukāmena, kiṃ su kiccaṃ kataṃ vara’’nti.</gathalast>
<paragraph line="69">Tattha <bold>sakkhisī</bold>ti mayā puṭṭhapañhaṃ kathetuṃ sakkhissasīti pucchati. <bold>Kuṇḍalinī</bold>ti tassā saliṅgato āgatanāmenālapati. Tassā kira dvīsu kaṇṇapiṭṭhesu kuṇḍalasaṇṭhānā dve lekhā ahesuṃ, tenassā ‘‘kuṇḍalinī’’ti nāmaṃ kāresi. <bold>Maññasī</bold>ti jānissasi mayā puṭṭhapañhassa atthanti. <bold>Khattabandhunī</bold>ti khattassa mahāsenaguttassa bhaginibhāvena naṃ evaṃ ālapati. Kasmā panesa vessantarasakuṇaṃ evaṃ apucchitvā imameva pucchatīti? Itthibhāvena. Itthiyo hi parittapaññā, tasmā ‘‘sace sakkoti, pucchissāmi, no ce, na pucchissāmī’’ti vīmaṃsanavasena evaṃ pucchitvā taññeva pañhaṃ pucchi.</paragraph>
<paragraph line="70">Sā <pageBreak edition="M" number="5.0122" />evaṃ raññā rājadhamme pucchite, ‘‘tāta, tvaṃ maṃ ‘itthikā nāma kiṃ kathessatī’ti vīmaṃsasi maññe, sakalaṃ te rājadhammaṃ dvīsuyeva padesu pakkhipitvā kathessāmī’’ti vatvā āha –</paragraph>
<hangnum line="71" number="15"></hangnum>
<gatha1 line="72">‘‘Dveva tāta padakāni, yattha sabbaṃ patiṭṭhitaṃ;</gatha1>
<gathalast line="73">Aladdhassa ca yo lābho, laddhassa cānurakkhaṇā.</gathalast>
<hangnum line="74" number="16"></hangnum>
<gatha1 line="75">‘‘Amacce tāta jānāhi, dhīre atthassa kovide;</gatha1>
<gathalast line="76">Anakkhākitave tāta, asoṇḍe avināsake.</gathalast>
<hangnum line="77" number="17"></hangnum>
<gatha1 line="78">‘‘Yo ca taṃ tāta rakkheyya, dhanaṃ yañceva te siyā;</gatha1>
<gathalast line="79">Sūtova rathaṃ saṅgaṇhe, so te kiccāni kāraye.</gathalast>
<hangnum line="80" number="18"></hangnum>
<gatha1 line="81">‘‘Susaṅgahitantajano, sayaṃ vittaṃ avekkhiya;</gatha1>
<gathalast line="82">Nidhiñca iṇadānañca, na kare parapattiyā.</gathalast>
<hangnum line="83" number="19"></hangnum>
<gatha1 line="84">‘‘Sayaṃ <pageBreak edition="V" number="5.0112" />āyaṃ vayaṃ jaññā, sayaṃ jaññā katākataṃ;</gatha1>
<gathalast line="85">Niggaṇhe niggahārahaṃ, paggaṇhe paggahārahaṃ.</gathalast>
<hangnum line="86" number="20"></hangnum>
<gatha1 line="87">‘‘Sayaṃ <pageBreak edition="P" number="5.0117" />jānapadaṃ atthaṃ, anusāsa rathesabha;</gatha1>
<gathalast line="88">Mā te adhammikā yuttā, dhanaṃ raṭṭhañca nāsayuṃ.</gathalast>
<hangnum line="89" number="21"></hangnum>
<gatha1 line="90">‘‘Mā ca vegena kiccāni, karosi kārayesi vā;</gatha1>
<gathalast line="91">Vegasā hi kataṃ kammaṃ, mando pacchānutappati.</gathalast>
<hangnum line="92" number="22"></hangnum>
<gatha1 line="93">‘‘Mā te adhisare muñca, subāḷhamadhikopitaṃ;</gatha1>
<gathalast line="94">Kodhasā hi bahū phītā, kulā akulataṃ gatā.</gathalast>
<hangnum line="95" number="23"></hangnum>
<gatha1 line="96">‘‘‘Mā tāta issaromhī’ti, anatthāya patārayi;</gatha1>
<gathalast line="97">Itthīnaṃ purisānañca, mā te āsi dukhudrayo.</gathalast>
<hangnum line="98" number="24"></hangnum>
<gatha1 line="99">‘‘Apetalomahaṃsassa, rañño kāmānusārino;</gatha1>
<gathalast line="100">Sabbe bhogā vinassanti, rañño taṃ vuccate aghaṃ.</gathalast>
<hangnum line="101" number="25"></hangnum>
<gatha1 line="102">‘‘Tattheva te vattapadā, esāva anusāsanī;</gatha1>
<gatha2 line="103">Dakkhassudāni puññakaro, asoṇḍo avināsako;</gatha2>
<gathalast line="104">Sīlavāssu mahārāja, dussīlo vinipātiko’’ti.</gathalast>
<paragraph line="105">Tattha <pageBreak edition="M" number="5.0123" /><bold>padakānī</bold>ti kāraṇapadāni. <bold>Yatthā</bold>ti yesu dvīsu padesu sabbaṃ atthajātaṃ hitasukhaṃ patiṭṭhitaṃ. <bold>Aladdhassā</bold>ti yo ca pubbe aladdhassa lābhassa lābho, yā ca laddhassa anurakkhaṇā. Tāta, anuppannassa hi lābhassa uppādanaṃ nāma na bhāro, uppannassa pana anurakkhaṇameva bhāro. Ekacco hi yasaṃ uppādetvāpi yase pamatto pamādaṃ uppādetvā pāṇātipātādīni karoti, mahācoro hutvā raṭṭhaṃ vilumpamāno carati. Atha naṃ rājāno gāhāpetvā mahāvināsaṃ pāpenti. Atha vā uppannarūpādīsu kāmaguṇesu pamatto ayoniso dhanaṃ nāsento sabbasāpateyye khīṇe kapaṇo hutvā cīrakavasano kapālamādāya carati. Pabbajito vā pana ganthadhurādivasena lābhasakkāraṃ nibbattetvā pamatto hīnāyāvattati. Aparo paṭhamajhānādīni <pageBreak edition="V" number="5.0113" />nibbattetvāpi muṭṭhassatitāya tathārūpe ārammaṇe bajjhitvā jhānā parihāyati. Evaṃ uppannassa yasassa vā jhānādilābhassa vā rakkhaṇameva dukkaraṃ. Tadatthadīpanatthaṃ pana devadattassa vatthu ca, mudulakkhaṇa- (jā. 1.1.66) lomasakassapa- (jā. 1.9.60 ādayo) haritacajātaka- (jā. 1.9.40 ādayo) saṅkappajātakādīni (jā. 1.3.1 ādayo) ca kathetabbāni. Eko pana lābhasakkāraṃ uppādetvā appamāde ṭhatvā kalyāṇakammaṃ karoti, tassa so yaso sukkapakkhe cando viya vaḍḍhati, tasmā tvaṃ, mahārāja, appamatto payogasampattiyā ṭhatvā dhammena rajjaṃ kārento tava uppannaṃ yasaṃ anurakkhāhīti.</paragraph>
<paragraph line="106"><bold>Jānāhī</bold>ti bhaṇḍāgārikakammādīnaṃ karaṇatthaṃ upadhārehi. <bold>Anakkhākitave</bold>ti anakkhe akitave ajutakare ceva akerāṭike ca <pageBreak edition="P" number="5.0118" />. <bold>Asoṇḍe</bold>ti pūvasurāgandhamālāsoṇḍabhāvarahite. <bold>Avināsake</bold>ti tava santakānaṃ dhanadhaññādīnaṃ avināsake. <bold>Yo</bold>ti yo amacco. <bold>Yañcevā</bold>ti yañca te ghare dhanaṃ siyā, taṃ rakkheyya. <bold>Sūtovā</bold>ti rathasārathi viya. Yathā sārathi visamamagganivāraṇatthaṃ asse saṅgaṇhanto rathaṃ saṅgaṇheyya, evaṃ yo saha bhogehi taṃ rakkhituṃ sakkoti, so te amacco nāma tādisaṃ saṅgahetvā bhaṇḍāgārikādikiccāni kāraye.</paragraph>
<paragraph line="107"><bold>Susaṅgahitantajano</bold>ti, tāta, yassa hi rañño attano antojano attano valañjanakaparijano ca dānādīhi asaṅgahito hoti, tassa antonivesane suvaṇṇahiraññādīni tesaṃ asaṅgahitamanussānaṃ vasena <pageBreak edition="M" number="5.0124" />nassanti, antojanā bahi gacchanti, tasmā tvaṃ suṭṭhusaṅgahitaantojano hutvā ‘‘ettakaṃ nāma me vitta’’nti sayaṃ attano dhanaṃ avekkhitvā ‘‘asukaṭṭhāne nāma nidhiṃ nidhema, asukassa iṇaṃ demā’’ti idaṃ ubhayampi <bold>na kare parapattiyā,</bold>parapattiyāpi tvaṃ mā kari, sabbaṃ attapaccakkhameva kareyyāsīti vadati.</paragraph>
<paragraph line="108"><bold>Āyaṃ vaya</bold>nti tato uppajjanakaṃ āyañca tesaṃ tesaṃ dātabbaṃ vayañca sayameva jāneyyāsīti. <bold>Katākata</bold>nti saṅgāme vā navakamme vā aññesu vā kiccesu ‘‘iminā idaṃ nāma mayhaṃ kataṃ, iminā na kata’’nti etampi sayameva jāneyyāsi, mā parapattiyo hohi. <bold>Niggaṇhe</bold>ti, tāta, rājā nāma sandhicchedādikārakaṃ niggahārahaṃ ānetvā dassitaṃ upaparikkhitvā sodhetvā porāṇakarājūhi ṭhapitadaṇḍaṃ oloketvā dosānurūpaṃ niggaṇheyya. <bold>Paggaṇhe</bold>ti yo pana paggahāraho hoti, abhinnassa vā parabalassa bhedetā, bhinnassa vā sakabalassa ārādhako, aladdhassa vā rajjassa āharako, laddhassa vā thāvarakārako, yena vā <pageBreak edition="V" number="5.0114" />pana jīvitaṃ dinnaṃ hoti, evarūpaṃ paggahārahaṃ paggahetvā mahantaṃ sakkārasammānaṃ kareyya. Evaṃ hissa kiccesu aññepi uraṃ datvā kattabbaṃ karissanti.</paragraph>
<paragraph line="109"><bold>Jānapada</bold>nti janapadavāsīnaṃ atthaṃ sayaṃ attapaccakkheneva anusāsa. <bold>Adhammikā yuttā</bold>ti adhammikā tattha tattha niyuttā āyuttakā lañjaṃ gahetvā vinicchayaṃ bhindantā tava dhanañca raṭṭhañca mā nāsayuṃ. Iminā kāraṇena appamatto hutvā sayameva anusāsa. <bold>Vegenā</bold>ti sahasā atuletvā atīretvā. <bold>Vegasā</bold>ti atuletvā atīretvā chandādivasena sahasā kataṃ kammañhi na sādhu na sundaraṃ. Kiṃkāraṇā? Tādisañhi katvā mando pacchā vippaṭisāravasena idha loke apāyadukkhaṃ anubhavanto paraloke ca anutappati. Ayaṃ panettha attho ‘‘isīnamantaraṃ katvā, bharurājāti me suta’’nti bharujātakena (jā. 1.2.125-126) dīpetabbo <pageBreak edition="P" number="5.0119" />.</paragraph>
<paragraph line="110"><bold>Mā te adhisare muñca, subāḷhamadhikopita</bold>nti, tāta, tava hadayaṃ kusalaṃ adhisaritvā atikkamitvā pavatte paresaṃ akusalakamme suṭṭhu bāḷhaṃ adhikopitaṃ kujjhāpitaṃ hutvā mā muñca, mā patiṭṭhāyatūti attho. Idaṃ <pageBreak edition="M" number="5.0125" />vuttaṃ hoti – tāta, yadā te vinicchaye ṭhitassa iminā puriso vā hato sandhi vā chinnoti coraṃ dassenti, tadā te paresaṃ vacanehi suṭṭhu kopitampi hadayaṃ kodhavasena mā muñca, apariggahetvā mā daṇḍaṃ paṇehi. Kiṃkāraṇā? Acorampi hi ‘‘coro’’ti gahetvā ānenti, tasmā akujjhitvā ubhinnaṃ attapaccatthikānaṃ kathaṃ sutvā suṭṭhu sodhetvā attapaccakkhena tassa corabhāvaṃ ñatvā paveṇiyā ṭhapitadaṇḍavasena kattabbaṃ karohi. Raññā hi uppannepi kodhe hadayaṃ sītalaṃ akatvā kammaṃ na kātabbaṃ. Yadā panassa hadayaṃ nibbutaṃ hoti mudukaṃ, tadā vinicchayakammaṃ kātabbaṃ. Pharuse hi citte pakkuthite udake mukhanimittaṃ viya kāraṇaṃ na paññāyati. <bold>Kodhasā hī</bold>ti, tāta, kodhena hi bahūni phītāni rājakulāni akulabhāvaṃ gatāni mahāvināsameva pattānīti. Imassa panatthassa dīpanatthaṃ khantivādijātaka- (jā. 1.4.49 ādayo) nāḷikerarājavatthusahassabāhuajjunavatthuādīni kathetabbāni.</paragraph>
<paragraph line="111"><bold>Mā, tāta, issaromhīti, anatthāya patārayī</bold>ti, tāta, ‘‘ahaṃ pathavissaro’’ti mā mahājanaṃ kāyaduccaritādianatthāya patārayi mā otārayi, yathā taṃ anatthaṃ samādāya vattati, mā evamakāsīti attho. <bold>Mā te āsī</bold>ti, tāta, tava vijite manussajātikānaṃ vā tiracchānajātikānaṃ vā itthipurisānaṃ <bold>dukhudrayo</bold>dukkhuppatti mā āsi. Yathā hi adhammikarājūnaṃ <pageBreak edition="V" number="5.0115" />vijite manussā kāyaduccaritādīni katvā niraye uppajjanti, tava raṭṭhavāsīnaṃ taṃ dukkhaṃ yathā na hoti, tathā karohīti attho.</paragraph>
<paragraph line="112"><bold>Apetalomahaṃsassā</bold>ti attānuvādādibhayehi nibbhayassa. Iminā imaṃ dasseti – tāta, yo rājā kismiñci āsaṅkaṃ akatvā attano kāmameva anussarati, chandavasena yaṃ yaṃ icchati, taṃ taṃ karoti, vissaṭṭhayaṭṭhi viya andho niraṅkuso viya ca caṇḍahatthī hoti, tassa sabbe bhogā vinassanti, tassa taṃ bhogabyasanaṃ aghaṃ dukkhanti vuccati.</paragraph>
<paragraph line="113"><bold>Tattheva te vattapadā</bold>ti purimanayeneva yojetabbaṃ. <bold>Dakkhassudānī</bold>ti, tāta, tvaṃ imaṃ anusāsaniṃ sutvā idāni dakkho analaso puññānaṃ karaṇena <pageBreak edition="M" number="5.0126" /><bold>puññakaro</bold>surādipariharaṇena. <bold>Asoṇḍo</bold>diṭṭhadhammikasamparāyikassa atthassa avināsanena <bold>avināsako</bold>bhaveyyāsīti. <bold>Sīlavāssū</bold>ti sīlavā ācārasampanno bhava, dasasu rājadhammesu patiṭṭhāya rajjaṃ kārehi. <bold>Dussīlo vinipātiko</bold>ti dussīlo hi, mahārāja, attānaṃ niraye vinipātento vinipātiko nāma hotīti.</paragraph>
<paragraph line="114">Evaṃ <pageBreak edition="P" number="5.0120" />kuṇḍalinīpi ekādasahi gāthāhi dhammaṃ desesi. Rājā tuṭṭho amacce āmantetvā pucchi – ‘‘bhonto! Amaccā mama dhītāya kuṇḍaliniyā evaṃ kathayamānāya kena kattabbaṃ kiccaṃ kata’’nti. Bhaṇḍāgārikena, devāti. ‘‘Tena hissā bhaṇḍāgārikaṭṭhānaṃ dammī’’ti kuṇḍaliniṃ ṭhānantare ṭhapesi. Sā tato paṭṭhāya bhaṇḍāgārikaṭṭhāne ṭhatvā pitu kammaṃ akāsīti.</paragraph>
<centered line="115">Kuṇḍalinipañho niṭṭhito.</centered>
<paragraph line="116">Puna rājā katipāhaccayena purimanayeneva jambukapaṇḍitassa santikaṃ dūtaṃ pesetvā sattame divase tattha gantvā sampattiṃ anubhavitvā paccāgato tattheva maṇḍapamajjhe nisīdi. Amacco jambukapaṇḍitaṃ kañcanabhaddapīṭhe nisīdāpetvā pīṭhaṃ sīsenādāya āgacchi. Paṇḍito pitu aṅke nisīditvā kīḷitvā gantvā kañcanapīṭheyeva nisīdi. Atha naṃ rājā pañhaṃ pucchanto gāthamāha –</paragraph>
<hangnum line="117" number="26"></hangnum>
<gatha1 line="118">‘‘Apucchimha kosiyagottaṃ, kuṇḍaliniṃ tatheva ca;</gatha1>
<gathalast line="119">Tvaṃ dāni vadehi jambuka, balānaṃ balamuttama’’nti.</gathalast>
<paragraph line="120">Tassattho <pageBreak edition="V" number="5.0116" />– tāta, jambuka, ahaṃ tava bhātaraṃ kosiyagottaṃ vessantaraṃ bhaginiñca te kuṇḍaliniṃ rājadhammaṃ apucchiṃ, te attano balena kathesuṃ, yathā pana te pucchiṃ, tatheva idāni, putta jambuka, taṃ pucchāmi, tvaṃ me rājadhammañca balānaṃ uttamaṃ balañca kathehīti.</paragraph>
<paragraph line="121">Evaṃ rājā mahāsattaṃ pañhaṃ pucchanto aññesaṃ pucchitaniyāmena apucchitvā visesetvā pucchi. Athassa paṇḍito ‘‘tena hi, mahārāja, ohitasoto suṇāhi, sabbaṃ te kathessāmī’’ti pasāritahatthe sahassatthavikaṃ ṭhapento viya dhammadesanaṃ ārabhi –</paragraph>
<hangnum line="122" number="27"></hangnum>
<gatha1 line="123">‘‘Balaṃ <pageBreak edition="M" number="5.0127" />pañcavidhaṃ loke, purisasmiṃ mahaggate;</gatha1>
<gathalast line="124">Tattha bāhubalaṃ nāma, carimaṃ vuccate balaṃ.</gathalast>
<hangnum line="125" number="28"></hangnum>
<gatha1 line="126">‘‘Bhogabalañca dīghāvu, dutiyaṃ vuccate balaṃ;</gatha1>
<gathalast line="127">Amaccabalañca dīghāvu, tatiyaṃ vuccate balaṃ.</gathalast>
<hangnum line="128" number="29"></hangnum>
<gatha1 line="129">‘‘Abhijaccabalañceva, taṃ catutthaṃ asaṃsayaṃ;</gatha1>
<gathalast line="130">Yāni cetāni sabbāni, adhigaṇhāti paṇḍito.</gathalast>
<hangnum line="131" number="30"></hangnum>
<gatha1 line="132">‘‘Taṃ <pageBreak edition="P" number="5.0121" />balānaṃ balaṃ seṭṭhaṃ, aggaṃ paññābalaṃ balaṃ;</gatha1>
<gathalast line="133">Paññābalenupatthaddho, atthaṃ vindati paṇḍito.</gathalast>
<hangnum line="134" number="31"></hangnum>
<gatha1 line="135">‘‘Api ce labhati mando, phītaṃ dharaṇimuttamaṃ;</gatha1>
<gathalast line="136">Akāmassa pasayhaṃ vā, añño taṃ paṭipajjati.</gathalast>
<hangnum line="137" number="32"></hangnum>
<gatha1 line="138">‘‘Abhijātopi ce hoti, rajjaṃ laddhāna khattiyo;</gatha1>
<gathalast line="139">Duppañño hi kāsipati, sabbenapi na jīvati.</gathalast>
<hangnum line="140" number="33"></hangnum>
<gatha1 line="141">‘‘Paññāva sutaṃ vinicchinī, paññā kittisilokavaḍḍhanī;</gatha1>
<gathalast line="142">Paññāsahito naro idha, api dukkhe sukhāni vindati.</gathalast>
<hangnum line="143" number="34"></hangnum>
<gatha1 line="144">‘‘Paññañca <pageBreak edition="V" number="5.0117" />kho asussūsaṃ, na koci adhigacchati;</gatha1>
<gathalast line="145">Bahussutaṃ anāgamma, dhammaṭṭhaṃ avinibbhujaṃ.</gathalast>
<hangnum line="146" number="35"></hangnum>
<gatha1 line="147">‘‘Yo ca dhammavibhaṅgaññū, kāluṭṭhāyī atandito;</gatha1>
<gathalast line="148">Anuṭṭhahati kālena, kammaphalaṃ tassijjhati.</gathalast>
<hangnum line="149" number="36"></hangnum>
<gatha1 line="150">‘‘Anāyatanasīlassa, anāyatanasevino;</gatha1>
<gathalast line="151">Na nibbindiyakārissa, sammadattho vipaccati.</gathalast>
<hangnum line="152" number="37"></hangnum>
<gatha1 line="153">‘‘Ajjhattañca payuttassa, tathāyatanasevino;</gatha1>
<gathalast line="154">Anibbindiyakārissa, sammadattho vipaccati.</gathalast>
<hangnum line="155" number="38"></hangnum>
<gatha1 line="156">‘‘Yogappayogasaṅkhātaṃ, sambhatassānurakkhaṇaṃ;</gatha1>
<gatha2 line="157">Tāni tvaṃ tāta sevassu, mā akammāya randhayi;</gatha2>
<gathalast line="158">Akammunā hi dummedho, naḷāgāraṃva sīdatī’’ti.</gathalast>
<paragraph line="159">Tattha <pageBreak edition="M" number="5.0128" /><bold>mahaggate</bold>ti, mahārāja, imasmiṃ sattaloke mahajjhāsaye purise pañcavidhaṃ balaṃ hoti. <bold>Bāhubala</bold>nti kāyabalaṃ. <bold>Carima</bold>nti taṃ atimahantampi samānaṃ lāmakameva. Kiṃkāraṇā? Andhabālabhāvena. Sace hi kāyabalaṃ mahantaṃ nāma bhaveyya, vāraṇabalato laṭukikāya balaṃ khuddakaṃ bhaveyya, vāraṇabalaṃ pana andhabālabhāvena maraṇassa paccayaṃ jātaṃ, laṭukikā attano ñāṇakusalatāya vāraṇaṃ jīvitakkhayaṃ pāpesi. Imasmiṃ panatthe ‘‘na heva sabbattha balena kiccaṃ, balañhi bālassa vadhāya hotī’’ti suttaṃ (jā. 1.5.42) āharitabbaṃ.</paragraph>
<paragraph line="160"><bold>Bhogabala</bold>nti upatthambhanavasena sabbaṃ hiraññasuvaṇṇādi upabhogajātaṃ bhogabalaṃ nāma, taṃ kāyabalato mahantataraṃ. <bold>Amaccabala</bold>nti abhejjamantassa sūrassa suhadayassa amaccamaṇḍalassa atthitā, taṃ balaṃ saṅgāmasūratāya purimehi balehi mahantataraṃ. <bold>Abhijaccabala</bold>nti tīṇi kulāni atikkamitvā khattiyakulavasena jātisampatti <pageBreak edition="P" number="5.0122" />, taṃ itarehi balehi mahantataraṃ. Jātisampannā eva hi sujjhanti, na itareti. <bold>Yāni cetānī</bold>ti yāni ca etāni cattāripi balāni paṇḍito paññānubhāvena adhigaṇhāti abhibhavati, taṃ sabbabalānaṃ paññābalaṃ seṭṭhanti ca agganti ca vuccati. Kiṃkāraṇā? Tena hi balena upatthaddho paṇḍito atthaṃ vindati, vuḍḍhiṃ pāpuṇāti <pageBreak edition="V" number="5.0118" />. Tadatthajotanatthaṃ ‘‘puṇṇaṃ nadiṃ yena ca peyyamāhū’’ti <bold>puṇṇanadījātakañca</bold>(jā. 1.2.127 ādayo) sirīkāḷakaṇṇipañhaṃ pañcapaṇḍitapañhañca <bold>sattubhastajātaka-</bold>(jā. 1.7.46 ādayo) <bold>sambhavajātaka-</bold>(jā. 1.16.138 ādayo) <bold>sarabhaṅgajātakādīni</bold>(jā. 2.17.50 ādayo) ca kathetabbāni.</paragraph>
<paragraph line="161"><bold>Mando</bold>ti mandapañño bālo. <bold>Phīta</bold>nti, tāta, mandapañño puggalo sattaratanapuṇṇaṃ cepi uttamaṃ dharaṇiṃ labhati, tassa anicchamānasseva pasayhakāraṃ vā pana katvā añño paññāsampanno taṃ paṭipajjati. Mando hi laddhaṃ yasaṃ rakkhituṃ kulasantakaṃ vā pana paveṇiāgatampi rajjaṃ adhigantuṃ na sakkoti. Tadatthajotanatthaṃ ‘‘addhā pādañjalī sabbe, paññāya atirocatī’’ti <bold>pādañjalījātakaṃ</bold>(jā. 1.2.194-195) kathetabbaṃ. <bold>Laddhānā</bold>ti jātisampattiṃ nissāya kulasantakaṃ rajjaṃ labhitvāpi. <bold>Sabbenapī</bold>ti tena sakalenapi rajjena na jīvati, anupāyakusalatāya duggatova hotīti.</paragraph>
<paragraph line="162">Evaṃ <pageBreak edition="M" number="5.0129" />mahāsatto ettakena ṭhānena apaṇḍitassa aguṇaṃ kathetvā idāni paññaṃ pasaṃsanto <bold>‘‘paññā’’</bold>tiādimāha. Tattha <bold>suta</bold>nti sutapariyatti. Tañhi paññāva vinicchinati. <bold>Kittisilokavaḍḍhanī</bold>ti kittighosassa ca lābhasakkārassa ca vaḍḍhanī. <bold>Dukkhe sukhāni vindatī</bold>ti dukkhe uppannepi nibbhayo hutvā upāyakusalatāya sukhaṃ paṭilabhati. Tadatthadīpanatthaṃ –</paragraph>
<gathalast line="163">‘‘Yassete caturo dhammā, vānarinda yathā tava’’. (jā. 1.1.57);</gathalast>
<gathalast line="164">Alametehi ambehi, jambūhi panasehi cā’’ti. (jā. 1.2.115) –</gathalast>
<unindented line="165">Ādīni jātakāni kathetabbāni.</unindented>
<paragraph line="166"><bold>Asussūsa</bold>nti paṇḍitapuggale apayirupāsanto assuṇanto. <bold>Dhammaṭṭha</bold>nti sabhāvakāraṇe ṭhitaṃ bahussutaṃ anāgamma taṃ asaddahanto. <bold>Avinibbhuja</bold>nti atthānatthaṃ kāraṇākāraṇaṃ anogāhanto atīrento na koci paññaṃ adhigacchati, tātāti.</paragraph>
<paragraph line="167"><bold>Dhammavibhaṅgaññū</bold>ti dasakusalakammapathavibhaṅgakusalo. <bold>Kāluṭṭhāyī</bold>ti vīriyaṃ kātuṃ yuttakāle vīriyassa kārako. <bold>Anuṭṭhahatī</bold>ti tasmiṃ tasmiṃ kāle taṃ taṃ kiccaṃ karoti. <bold>Tassā</bold>ti tassa puggalassa <pageBreak edition="V" number="5.0119" />kammaphalaṃ samijjhati nipphajjati. <bold>Anāyatanasīlassā</bold>ti anāyatanaṃ vuccati lābhayasasukhānaṃ anākaro dussīlyakammaṃ, taṃsīlassa tena dussīlyakammena samannāgatassa, anāyatanabhūtameva dussīlapuggalaṃ sevantassa, kusalassa kammassa karaṇakāle <bold>nibbindiyakārissa</bold>nibbinditvā ukkaṇṭhitvā karontassa evarūpassa, tāta, puggalassa kammānaṃ attho sammā <bold>na vipaccati</bold>na sampajjati, tīṇi kulaggāni ca cha kāmasaggāni ca na upanetīti attho. <bold>Ajjhattañcā</bold>ti <pageBreak edition="P" number="5.0123" />attano niyakajjhattaṃ aniccabhāvanādivasena payuttassa. <bold>Tathāyatanasevino</bold>ti tatheva sīlavante puggale sevamānassa. <bold>Vipaccatī</bold>ti sampajjati mahantaṃ yasaṃ deti.</paragraph>
<paragraph line="168"><bold>Yogappayogasaṅkhāta</bold>nti yoge yuñjitabbayuttake kāraṇe payogakoṭṭhāsabhūtaṃ paññaṃ. <bold>Sambhatassā</bold>ti rāsikatassa dhanassa anurakkhaṇaṃ. <bold>Tāni tva</bold>nti etāni ca dve purimāni ca mayā vuttakāraṇāni sabbāni, tāta, tvaṃ sevassu, mayā vuttaṃ ovādaṃ hadaye katvā attano ghare <pageBreak edition="M" number="5.0130" />dhanaṃ rakkha. <bold>Mā akammāya randhayī</bold>ti ayuttena akāraṇena mā randhayi, taṃ dhanaṃ mā jhāpayi mā nāsayi. Kiṃkāraṇā? <bold>Akammunā hī</bold>ti ayuttakammakaraṇena dummedho puggalo sakaṃ dhanaṃ nāsetvā pacchā duggato. <bold>Naḷāgāraṃva sīdatī</bold>ti yathā naḷāgāraṃ mūlato paṭṭhāya jīramānaṃ appatiṭṭhaṃ patati, evaṃ akāraṇena dhanaṃ nāsetvā apāyesu nibbattatīti.</paragraph>
<paragraph line="169">Evampi bodhisatto ettakena ṭhānena pañca balāni vaṇṇetvā paññābalaṃ ukkhipitvā candamaṇḍalaṃ nīharanto viya kathetvā idāni dasahi gāthāhi rañño ovādaṃ dento āha –</paragraph>
<hangnum line="170" number="39"></hangnum>
<gatha1 line="171">‘‘Dhammaṃ cara mahārāja, mātāpitūsu khattiya;</gatha1>
<gathalast line="172">Idha dhammaṃ caritvāna, rāja saggaṃ gamissasi.</gathalast>
<hangnum line="173" number="40"></hangnum>
<gatha1 line="174">‘‘Dhammaṃ cara mahārāja, puttadāresu khattiya;</gatha1>
<gathalast line="175">Idha dhammaṃ caritvāna, rāja saggaṃ gamissasi.</gathalast>
<hangnum line="176" number="41"></hangnum>
<gatha1 line="177">‘‘Dhammaṃ cara mahārāja, mittāmaccesu khattiya;</gatha1>
<gathalast line="178">Idha dhammaṃ caritvāna, rāja saggaṃ gamissasi.</gathalast>
<hangnum line="179" number="42"></hangnum>
<gatha1 line="180">‘‘Dhammaṃ cara mahārāja, vāhanesu balesu ca;</gatha1>
<gathalast line="181">Idha dhammaṃ caritvāna, rāja saggaṃ gamissasi.</gathalast>
<hangnum line="182" number="43"></hangnum>
<gatha1 line="183">‘‘Dhammaṃ <pageBreak edition="V" number="5.0120" />cara mahārāja, gāmesu nigamesu ca;</gatha1>
<gathalast line="184">Idha dhammaṃ caritvāna, rāja saggaṃ gamissasi.</gathalast>
<hangnum line="185" number="44"></hangnum>
<gatha1 line="186">‘‘Dhammaṃ cara mahārāja, raṭṭhe janapadesu ca;</gatha1>
<gathalast line="187">Idha dhammaṃ caritvāna, rāja saggaṃ gamissasi.</gathalast>
<hangnum line="188" number="45"></hangnum>
<gatha1 line="189">‘‘Dhammaṃ cara mahārāja, samaṇe brāhmaṇesu ca;</gatha1>
<gathalast line="190">Idha dhammaṃ caritvāna, rāja saggaṃ gamissasi.</gathalast>
<hangnum line="191" number="46"></hangnum>
<gatha1 line="192">‘‘Dhammaṃ cara mahārāja, migapakkhīsu khattiya;</gatha1>
<gathalast line="193">Idha dhammaṃ caritvāna, rāja saggaṃ gamissasi.</gathalast>
<hangnum line="194" number="47"></hangnum>
<gatha1 line="195">‘‘Dhammaṃ <pageBreak edition="M" number="5.0131" />cara mahārāja, dhammo ciṇṇo sukhāvaho;</gatha1>
<gathalast line="196">Idha dhammaṃ caritvāna, rāja saggaṃ gamissasi.</gathalast>
<hangnum line="197" number="48"></hangnum>
<gatha1 line="198">‘‘Dhammaṃ cara mahārāja, saindā devā sabrahmakā;</gatha1>
<gathalast line="199">Suciṇṇena divaṃ pattā, mā dhammaṃ rāja pāmado’’ti.</gathalast>
<paragraph line="200">Tattha paṭhamagāthāya tāva <bold>idha dhamma</bold>nti mātāpitupaṭṭhānadhammaṃ. Taṃ kālasseva vuṭṭhāya mātāpitūnaṃ mukhodakadantakaṭṭhadānamādiṃ katvā sabbasarīrakiccapariharaṇaṃ karontova pūrehīti vadati. <bold>Puttadāresū</bold>ti puttadhītaro tāva pāpā nivāretvā kalyāṇe nivesento sippaṃ uggaṇhāpento <pageBreak edition="P" number="5.0124" />vayappattakāle patirūpakulavaṃsena āvāhavivāhaṃ karonto samaye dhanaṃ dento puttesu dhammaṃ carati nāma, bhariyaṃ sammānento anavamānento anaticaranto issariyaṃ vossajjento alaṅkāraṃ anuppadento dāresu dhammaṃ carati nāma. <bold>Mittāmaccesū</bold>ti mittāmacce catūhi saṅgahavatthūhi saṅgaṇhanto avisaṃvādento etesu dhammaṃ carati nāma. <bold>Vāhanesu balesu cā</bold>ti hatthiassādīnaṃ vāhanānaṃ balakāyassa ca dātabbayuttakaṃ dento sakkāraṃ karonto hatthiassādayo mahallakakāle kammesu ayojento tesu dhammaṃ carati nāma.</paragraph>
<paragraph line="201"><bold>Gāmesu nigamesu cā</bold>ti gāmanigamavāsino daṇḍabalīhi apīḷentova tesu dhammaṃ carati nāma. <bold>Raṭṭhe janapadesu cā</bold>ti raṭṭhañca janapadañca akāraṇena kilamento hitacittaṃ apaccupaṭṭhapento <pageBreak edition="V" number="5.0121" />tattha adhammaṃ carati nāma, apīḷento pana hitacittena pharanto tattha dhammaṃ carati nāma. <bold>Samaṇe brāhmaṇesu cā</bold>ti tesaṃ cattāro paccaye dentova tesu dhammaṃ carati nāma. <bold>Migapakkhīsū</bold>ti sabbacatuppadasakuṇānaṃ abhayaṃ dento tesu dhammaṃ carati nāma. <bold>Dhammo ciṇṇo</bold>ti sucaritadhammo ciṇṇo. <bold>Sukhāvaho</bold>ti tīsu kulasampadāsu chasu kāmasaggesu sukhaṃ āvahati. <bold>Suciṇṇenā</bold>ti idha ciṇṇena kāyasucaritādinā suciṇṇena. <bold>Divaṃ pattā</bold>ti devalokabrahmalokasaṅkhātaṃ divaṃ gatā, tattha dibbasampattilābhino jātā. <bold>Mā dhammaṃ rāja pāmado</bold>ti tasmā tvaṃ, mahārāja, jīvitaṃ jahantopi dhammaṃ mā pamajjīti.</paragraph>
<paragraph line="202">Evaṃ <pageBreak edition="M" number="5.0132" />dasa dhammacariyagāthāyo vatvā uttaripi ovadanto osānagāthamāha –</paragraph>
<hangnum line="203" number="49"></hangnum>
<gatha1 line="204">‘‘Tattheva te vattapadā, esāva anusāsanī;</gatha1>
<gathalast line="205">Sappaññasevī kalyāṇī, samattaṃ sāma taṃ vidū’’ti.</gathalast>
<paragraph line="206">Tattha <bold>tattheva te vattapadā</bold>ti idaṃ purimanayeneva yojetabbaṃ. <bold>Sappaññasevī kalyāṇī, samattaṃ sāma taṃ vidū</bold>ti, mahārāja, taṃ mayā vuttaṃ ovādaṃ tvaṃ niccakālaṃ sappaññapuggalasevī kalyāṇaguṇasamannāgato hutvā samattaṃ paripuṇṇaṃ sāmaṃ vidū attapaccakkhatova jānitvā yathānusiṭṭhaṃ paṭipajjāti.</paragraph>
<paragraph line="207">Evaṃ mahāsatto ākāsagaṅgaṃ otārento viya buddhalīḷāya dhammaṃ desesi. Mahājano mahāsakkāraṃ akāsi, sādhukārasahassāni adāsi. Rājā tuṭṭho amacce āmantetvā pucchi – ‘‘bhonto! Amaccā mama puttena <pageBreak edition="P" number="5.0125" />taruṇajambuphalasamānatuṇḍena jambukapaṇḍitena evaṃ kathentena kena kattabbaṃ kiccaṃ kata’’nti. Senāpatinā, devāti. ‘‘Tena hissa senāpatiṭṭhānaṃ dammī’’ti jambukaṃ ṭhānantare ṭhapesi. So tato paṭṭhāya senāpatiṭṭhāne ṭhatvā pitu kammāni akāsi. Tiṇṇaṃ sakuṇānaṃ mahanto sakkāro ahosi. Tayopi janā rañño atthañca dhammañca anusāsiṃsu. Mahāsattassovāde ṭhatvā rājā dānādīni puññāni katvā saggaparāyaṇo ahosi. Amaccā rañño sarīrakiccaṃ katvā sakuṇānaṃ ārocetvā ‘‘sāmi, jambukasakuṇa rājā tumhākaṃ chattaṃ ussāpetabbaṃ akāsī’’ti vadiṃsu. Mahāsatto ‘‘na mayhaṃ rajjenattho, tumhe appamattā rajjaṃ kārethā’’ti mahājanaṃ sīlesu patiṭṭhāpetvā ‘‘evaṃ vinicchayaṃ pavatteyyāthā’’ti vinicchayadhammaṃ suvaṇṇapaṭṭe likhāpetvā araññaṃ pāvisi. Tassovādo cattālīsa vassasahassāni pavattati.</paragraph>
<paragraph line="208">Satthā <pageBreak edition="V" number="5.0122" />rañño ovādavasena imaṃ dhammadesanaṃ desetvā jātakaṃ samodhānesi ‘‘tadā rājā ānando ahosi, kuṇḍalinī uppalavaṇṇā, vessantaro sāriputto, jambukasakuṇo pana ahameva ahosi’’nti.</paragraph>
<centered line="209">Tesakuṇajātakavaṇṇanā paṭhamā.</centered>
<hangnum line="210"></hangnum>
<paragraph line="211">[522] 2. Sarabhaṅgajātakavaṇṇanā</paragraph>
<paragraph line="212"><bold>Alaṅkatā</bold><pageBreak edition="M" number="5.0133" /><bold>kuṇḍalino suvatthā</bold>ti idaṃ satthā veḷuvane viharanto mahāmoggallānattherassa parinibbānaṃ ārabbha kathesi. Sāriputtatthero tathāgataṃ jetavane viharantaṃ attano parinibbānaṃ anujānāpetvā gantvā nāḷakagāmake jātovarake parinibbāyi. Tassa parinibbutabhāvaṃ sutvā satthā rājagahaṃ gantvā veḷuvane vihāsi. Tadā mahāmoggallānatthero isigilipasse kāḷasilāyaṃ viharati. So pana iddhibalena koṭippattabhāvena devalokacārikañca ussadanirayacārikañca gacchati. Devaloke buddhasāvakānaṃ mahantaṃ issariyaṃ disvā ussadanirayesu ca titthiyasāvakānaṃ mahantaṃ dukkhaṃ disvā manussalokaṃ āgantvā ‘‘asuko upāsako asukā ca upāsikā asukasmiṃ nāma devaloke nibbattitvā mahāsampattiṃ anubhavanti, titthiyasāvakesu asuko ca asukā ca nirayādīsu asukaapāye <pageBreak edition="P" number="5.0126" />nāma nibbattā’’ti manussānaṃ kathesi. Manussā sāsane pasīdanti, titthiye parivajjenti. Buddhasāvakānaṃ sakkāro mahanto ahosi, titthiyānaṃ parihāyati.</paragraph>
<paragraph line="213">Te there āghātaṃ bandhitvā ‘‘imasmiṃ jīvante amhākaṃ upaṭṭhākā bhijjanti, sakkāro ca parihāyati, mārāpessāma na’’nti therassa māraṇatthaṃ samaṇaguttakassa nāma corassa sahassaṃ adaṃsu. So ‘‘theraṃ māressāmī’’ti mahantena parivārena saddhiṃ kāḷasilaṃ agamāsi. Thero taṃ āgacchantaṃ disvāva iddhiyā uppatitvā pakkāmi. Coro taṃ divasaṃ theraṃ adisvā nivattitvā punadivasepīti cha divase agamāsi. Theropi tatheva iddhiyā pakkāmi. Sattame pana divase therassa pubbe kataṃ aparāpariyavedanīyakammaṃ okāsaṃ labhi. So kira pubbe bhariyāya vacanaṃ gahetvā mātāpitaro māretukāmo yānakena araññaṃ netvā corānaṃ uṭṭhitākāraṃ katvā mātāpitaro pothesi pahari. Te cakkhudubbalatāya rūpadassanarahitā taṃ attano puttaṃ asañjānantā ‘‘corā eva ete’’ti saññāya, ‘‘tāta, asukā nāma corā no ghātenti, tvaṃ paṭikkamāhī’’ti tassevatthāya parideviṃsu. So cintesi – ‘‘ime mayā pothiyamānāpi mayhaṃ yevatthāya paridevanti, ayuttaṃ kammaṃ karomī’’ti. Atha ne assāsetvā corānaṃ palāyanākāraṃ <pageBreak edition="V" number="5.0123" />dassetvā tesaṃ hatthapāde sambāhitvā ‘‘amma <pageBreak edition="M" number="5.0134" />, tātā, mā bhāyittha, corā palātā’’ti vatvā puna attano gehameva ānesi. Taṃ kammaṃ ettakaṃ kālaṃ okāsaṃ alabhitvā bhasmapaṭicchanno aṅgārarāsi viya ṭhatvā imaṃ antimasarīraṃ upadhāvitvā gaṇhi. Yathā hi pana sunakhaluddakena migaṃ disvā sunakho vissajjito migaṃ anubandhitvā yasmiṃ ṭhāne pāpuṇāti, tasmiṃyeva gaṇhāti, evaṃ idaṃ kammaṃ yasmiṃ ṭhāne okāsaṃ labhati, tasmiṃ vipākaṃ deti, tena mutto nāma natthi.</paragraph>
<paragraph line="214">Thero attanā katakammassa ākaḍḍhitabhāvaṃ ñatvā na apagacchi. Thero tassa nissandena ākāse uppatituṃ nāsakkhi. Nandopanandadamanasamatthavejayantakampanasamatthāpissa iddhi kammabalena dubbalataṃ pattā. Coro theraṃ gahetvā therassa aṭṭhīni taṇḍulakaṇamattāni karonto bhinditvā sañcuṇṇetvā palālapiṭṭhikakaraṇaṃ nāma katvā ‘‘mato’’ti saññāya ekasmiṃ gumbapiṭṭhe khipitvā saparivāro pakkāmi. Thero satiṃ paṭilabhitvā ‘‘satthāraṃ passitvā parinibbāyissāmī’’ti cintetvā sarīraṃ jhānaveṭhanena veṭhetvā thiraṃ katvā ākāsaṃ uppatitvā ākāsena satthu santikaṃ gantvā satthāraṃ vanditvā ‘‘bhante, āyusaṅkhāro me ossaṭṭho, parinibbāyissāmī’’ti āha. ‘‘Parinibbāyissasi, moggallāna’’āti. ‘‘Āma, bhante’’ti. ‘‘Kattha gantvā parinibbāyissasī’’ti. ‘‘Kāḷasilāpaṭṭe, bhante’’ti. Tena hi, moggallāna, dhammaṃ mayhaṃ kathetvā yāhi, tādisassa sāvakassa idāni dassanaṃ natthīti. So ‘‘evaṃ karissāmi, bhante’’ti satthāraṃ vanditvā tālappamāṇaṃ ākāse uppatitvā parinibbānadivase sāriputtatthero viya nānappakārā iddhiyo katvā dhammaṃ kathetvā satthāraṃ vanditvā kāḷasilāyaṃ aṭaviyaṃ parinibbāyi.</paragraph>
<paragraph line="215">Taṅkhaṇaññeva cha devalokā ekakolāhalā ahesuṃ, ‘‘amhākaṃ kira ācariyo parinibbuto’’ti dibbagandhamālāvāsadhūmacandanacuṇṇāni ceva nānādārūni ca gahetvā āgamiṃsu, ekūnasataratanacandanacitakā <pageBreak edition="P" number="5.0127" />ahosi. Satthā therassa santike ṭhatvā sarīranikkhepaṃ kāresi. Āḷāhanassa samantato yojanamatte padese pupphavassaṃ vassi. Devānaṃ antare manussā, manussānaṃ antare devā ahesuṃ. Yathākkamena devānaṃ antare yakkhā tiṭṭhanti, yakkhānaṃ antare gandhabbā tiṭṭhanti, gandhabbānaṃ antare nāgā tiṭṭhanti, nāgānaṃ antare venateyyā tiṭṭhanti, venateyyānaṃ antare kinnarā tiṭṭhanti, kinnarānaṃ antare chattā tiṭṭhanti, chattānaṃ antare suvaṇṇacāmarā <pageBreak edition="M" number="5.0135" />tiṭṭhanti, tesaṃ antare dhajā tiṭṭhanti, tesaṃ antare paṭākā tiṭṭhanti. Satta divasāni sādhukīḷaṃ kīḷiṃsu. Satthā therassa dhātuṃ gāhāpetvā veḷuvanadvārakoṭṭhake cetiyaṃ kārāpesi. Tadā bhikkhū dhammasabhāyaṃ kathaṃ samuṭṭhāpesuṃ ‘‘āvuso, sāriputtatthero tathāgatassa santike <pageBreak edition="V" number="5.0124" />aparinibbutattā buddhānaṃ santikā mahantaṃ sammānaṃ na labhi, moggallānatthero pana buddhānaṃ samīpe parinibbutattā mahāsammānaṃ labhī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva moggallāno mama santikā sammānaṃ labhati, pubbepi labhiyevā’’ti vatvā atītaṃ āhari.</paragraph>
<paragraph line="216">Atīte bārāṇasiyaṃ brahmadatte rajjaṃ kārente bodhisatto purohitassa brāhmaṇiyā kucchimhi paṭisandhiṃ gaṇhitvā dasamāsaccayena paccūsasamaye mātukucchito nikkhami. Tasmiṃ khaṇe dvādasayojanike bārāṇasinagare sabbāvudhāni pajjaliṃsu. Purohito puttassa jātakkhaṇe bahi nikkhamitvā ākāsaṃ olokento nakkhattayogaṃ disvā ‘‘iminā nakkhattena jātattā eso kumāro sakalajambudīpe dhanuggahānaṃ aggo bhavissatī’’ti ñatvā kālasseva rājakulaṃ gantvā rājānaṃ sukhasayitabhāvaṃ pucchi. ‘‘Kuto me, ācariya, sukhaṃ, ajja sakalanivesane āvudhāni pajjalitānī’’ti vutte ‘‘mā bhāyi, deva, na tumhākaṃ nivesaneyeva, sakalanagarepi pajjaliṃsuyeva, ajja amhākaṃ gehe kumārassa jātattā evaṃ ahosī’’ti. ‘‘Ācariya, evaṃ jātakumārassa pana kiṃ bhavissatī’’ti? ‘‘Na kiñci, mahārāja, so pana sakalajambudīpe dhanuggahānaṃ aggo bhavissatī’’ti. ‘‘Sādhu, ācariya, tena hi naṃ paṭijaggitvā vayappattakāle amhākaṃ dasseyyāsī’’ti vatvā khīramūlaṃ tāva sahassaṃ dāpesi. Purohito taṃ gahetvā nivesanaṃ gantvā brāhmaṇiyā datvā puttassa nāmaggahaṇadivase jātakkhaṇe āvudhānaṃ pajjalitattā ‘‘jotipālo’’tissa nāmaṃ akāsi.</paragraph>
<paragraph line="217">So mahantena parivārena vaḍḍhamāno soḷasavassakāle uttamarūpadharo ahosi. Athassa pitā sarīrasampattiṃ oloketvā sahassaṃ datvā, ‘‘tāta, takkasilaṃ gantvā <pageBreak edition="P" number="5.0128" />disāpāmokkhassa ācariyassa santike sippaṃ uppaṇhāhī’’ti āha. So ‘‘sādhū’’ti sampaṭicchitvā ācariyabhāgaṃ gahetvā mātāpitaro vanditvā tattha gantvā sahassaṃ datvā <pageBreak edition="M" number="5.0136" />sippaṃ paṭṭhapetvā sattāheneva nipphattiṃ pāpuṇi. Athassa ācariyo tussitvā attano santakaṃ khaggaratanaṃ sandhiyuttaṃ meṇḍakasiṅgadhanuṃ sandhiyuttaṃ tūṇīraṃ attano sannāhakañcukaṃ uṇhīsañca datvā ‘‘tāta jotipola, ahaṃ mahallako, idāni tvaṃ ime māṇavake sikkhāpehī’’ti pañcasatamāṇavakepi tasseva niyyādesi. Bodhisatto sabbaṃ upakaraṇaṃ gahetvā ācariyaṃ vanditvā bārāṇasimeva āgantvā mātāpitaro vanditvā aṭṭhāsi. Atha naṃ vanditvā ṭhitaṃ pitā avoca ‘‘uggahitaṃ te, tāta, sippa’’nti. ‘‘Āma, tātā’’ti. So tassa vacanaṃ sutvā rājakulaṃ gantvā ‘‘putto me <pageBreak edition="V" number="5.0125" />, deva, sippaṃ sikkhitvā āgato, kiṃ karotū’’ti āha. ‘‘Ācariya, amhe upaṭṭhahatū’’ti. ‘‘Paribbayamassa jānātha, devā’’ti. ‘‘So devasikaṃ sahassaṃ labhatū’’ti. So ‘‘sādhū’’ti sampaṭicchitvā gehaṃ gantvā kumāraṃ pakkosāpetvā ‘‘tāta, rājānaṃ upaṭṭhahā’’ti āha. So tato paṭṭhāya devasikaṃ sahassaṃ labhitvā rājānaṃ upaṭṭhahi.</paragraph>
<paragraph line="218">Rājapādamūlikā ujjhāyiṃsu – ‘‘mayaṃ jotipālena katakammaṃ na passāma, devasikaṃ sahassaṃ gaṇhāti, mayamassa sippaṃ passitukāmā’’ti. Rājā tesaṃ vacanaṃ sutvā purohitassa kathesi. Purohito ‘‘sādhu, devā’’ti puttassārocesi. So ‘‘sādhu, tāta, ito sattame divase dassessāmi sippaṃ, apica rājā attano vijite dhanuggahe sannipātāpetū’’ti āha. Purohito gantvā rañño tamatthaṃ ārocesi. Rājā nagare bheriṃ carāpetvā dhanuggahe sannipātāpesi. Saṭṭhisahassā dhanuggahā sannipatiṃsu. Rājā tesaṃ sannipatitabhāvaṃ ñatvā ‘‘nagaravāsino jotipālassa sippaṃ passantū’’ti nagare bheriṃ carāpetvā rājaṅgaṇaṃ sajjāpetvā mahājanaparivuto pallaṅkavare <pageBreak edition="P" number="5.0129" />nisīditvā dhanuggahe pakkosāpetvā ‘‘jotipālo āgacchatū’’ti pesesi. So ācariyena dinnāni dhanutūṇīrasannāhakañcukauṇhīsāni nivāsanantare ṭhapetvā khaggaṃ gāhāpetvā pakativesena rañño santikaṃ gantvā ekamantaṃ aṭṭhāsi.</paragraph>
<paragraph line="219">Dhanuggahā ‘‘jotipālo kira dhanusippaṃ dassetuṃ āgato, dhanuṃ aggahetvā pana āgatattā amhākaṃ hatthato dhanuṃ gahetukāmo bhavissati <pageBreak edition="M" number="5.0137" />, nāssa dassāmā’’ti katikaṃ kariṃsu. Rājā jotipālaṃ āmantetvā ‘‘sippaṃ dassehī’’ti āha. So sāṇiṃ parikkhipāpetvā antosāṇiyaṃ ṭhito sāṭakaṃ apanetvā sannāhakañcukaṃ pavesetvā uṇhīsaṃ sīse paṭimuñcitvā meṇḍakasiṅgadhanumhi pavālavaṇṇaṃ jiyaṃ āropetvā tūṇīraṃ piṭṭhe bandhitvā khaggaṃ vāmato katvā vajiraggaṃ nārācaṃ nakhapiṭṭhena parivattetvā sāṇiṃ vivaritvā pathaviṃ bhinditvā alaṅkatanāgakumāro viya nikkhamitvā gantvā rañño apacitiṃ dassetvā aṭṭhāsi. Taṃ disvā mahājanā vagganti nadanti apphoṭenti seḷenti. Rājā ‘‘dassehi, jotipāla, sippa’’nti āha. Deva, tumhākaṃ dhanuggahesu akkhaṇavedhivālavedhisaravedhisaddavedhino cattāro dhanuggahe pakkosāpehīti. Atha rājā pakkosāpesi.</paragraph>
<paragraph line="220">Mahāsatto rājaṅgaṇe caturassaparicchedabbhantare maṇḍalaṃ katvā catūsu kaṇṇesu cattāro dhanuggahe ṭhapetvā ekekassa tiṃsa tiṃsa kaṇḍasahassāni dāpetvā ekekassa santike ekekaṃ kaṇḍadāyakaṃ ṭhapetvā sayaṃ vajiraggaṃ nārācaṃ gahetvā maṇḍalamajjhe ṭhatvā ‘‘mahārāja, ime cattāro <pageBreak edition="V" number="5.0126" />dhanuggahā ekappahāreneva sare khipitvā maṃ vijjhantu, ahaṃ etehi khittakaṇḍāni nivāressāmī’’ti āha. Rājā ‘‘evaṃ karothā’’ti āṇāpesi. Dhanuggahā āhaṃsu, ‘‘mahārāja, mayaṃ akkhaṇavedhivālavedhisaravedhisaddavedhino, jotipālo taruṇadārako, na mayaṃ vijjhissāmā’’ti. Mahāsatto ‘‘sace sakkotha, vijjhatha ma’’nti āha. Te ‘‘sādhū’’ti sampaṭicchitvā ekappahāreneva kaṇḍāni khipiṃsu. Mahāsatto tāni nārācena paharitvā yathā vā tathā <pageBreak edition="P" number="5.0130" />vā na pātesi, bodhikoṭṭhakaṃ pana parikkhipanto viya tālena tālaṃ, vālena vālaṃ, daṇḍakena daṇḍakaṃ, vājena vājaṃ anatikkamanto khipitvā saragabbhaṃ akāsi. Dhanuggahānaṃ kaṇḍāni khīṇāni. So tesaṃ kaṇḍakhīṇabhāvaṃ ñatvā saragabbhaṃ avināsentova uppatitvā gantvā rañño santike aṭṭhāsi. Mahājano unnādento vagganto apphoṭento seḷento accharaṃ paharanto mahākolāhalaṃ katvā vatthābharaṇādīni khipi. Evaṃ ekarāsibhūtaṃ aṭṭhārasakoṭisaṅkhyaṃ dhanaṃ ahosi.</paragraph>
<paragraph line="221">Atha <pageBreak edition="M" number="5.0138" />naṃ rājā pucchi – ‘‘kiṃ sippaṃ nāmetaṃ jotipālā’’ti? Sarapaṭibāhanaṃ nāma, devāti. Aññe etaṃ jānantā atthīti. Sakalajambudīpe maṃ ṭhapetvā añño natthi, devāti. Aparaṃ dassehi, tātāti. Deva, ete tāva catūsu kaṇṇesu ṭhatvā cattāropi janā maṃ vijjhituṃ na sakkhiṃsu, ahaṃ panete catūsu kaṇṇesu ṭhite ekeneva sarena vijjhissāmīti. Dhanuggahā ṭhātuṃ na ussahiṃsu. Mahāsatto catūsu kaṇṇesu catasso kadaliyo ṭhapāpetvā nārācapuṅkhe rattasuttakaṃ bandhitvā ekaṃ kadaliṃ sandhāya khipi. Nārāco taṃ kadaliṃ vijjhitvā tato dutiyaṃ, tato tatiyaṃ, tato catutthaṃ, tato paṭhamaṃ viddhameva vijjhitvā puna tassa hattheyeva patiṭṭhahi. Kadaliyo suttaparikkhittā aṭṭhaṃsu. Mahājano unnādasahassāni pavattesi. Rājā ‘‘kiṃ sippaṃ nāmetaṃ, tātā’’ti? Cakkaviddhaṃ nāma, devāti. Aparampi dassehi, tātāti. Mahāsatto saralaṭṭhiṃ nāma, sararajjuṃ nāma, saravedhiṃ nāma dassesi, sarapāsādaṃ nāma, sarasopānaṃ nāma, saramaṇḍapaṃ nāma, sarapākāraṃ nāma, sarapokkharaṇiṃ nāma akāsi, sarapadumaṃ nāma pupphāpesi, saravassaṃ nāma vassāpesi. Iti aññehi asādhāraṇāni <pageBreak edition="P" number="5.0131" />imāni dvādasa sippāni dassetvā puna aññehi asādhāraṇeyeva satta mahākāye padālesi, aṭṭhaṅgulabahalaṃ udumbarapadaraṃ vijjhi, caturaṅgulabahalaṃ asanapadaraṃ, dvaṅgulabahalaṃ tambapaṭṭaṃ, ekaṅgulabahalaṃ ayapaṭṭaṃ, ekābaddhaṃ phalakasataṃ vinivijjhitvā palālasakaṭavālukasakaṭapadarasakaṭānaṃ purimabhāgena saraṃ khipitvā pacchābhāgena nikkhamāpesi, pacchābhāgena saraṃ khipitvā purimabhāgena nikkhamāpesi, udake catuusabhaṃ, thale aṭṭhausabhaṭṭhānaṃ kaṇḍaṃ pesesi. Vātiṅgaṇasaññāya usabhamattake vālaṃ vijjhi. Bodhisatto sare khipitvā ākāse sarapāsādādīni katvā puna ekena sarena te sare <pageBreak edition="V" number="5.0127" />pātento bhaṅgavibhaṅge akāsīti ‘‘sarabhaṅgo’’ti nāma paññāto. Tassa ettakāni sippāni dassentasseva sūriyo atthaṅgato.</paragraph>
<paragraph line="222">Athassa rājā senāpatiṭṭhānaṃ paṭijānitvā ‘‘jotipāla, ajja vikālo, sve tvaṃ senāpatiṭṭhānaṃ sakkāraṃ gaṇhissasi, kesamassuṃ kāretvā nhatvā ehī’’ti taṃ divasaṃ paribbayatthāya satasahassaṃ adāsi. Mahāsatto <pageBreak edition="M" number="5.0139" />‘‘iminā mayhaṃ attho natthī’’ti aṭṭhārasakoṭisaṅkhyaṃ dhanaṃ sāmikānaññeva datvā mahantena parivārena nhāyituṃ nadiṃ gantvā kesamassuṃ kāretvā nhatvā sabbālaṅkārappaṭimaṇḍito anopamāya siriyā nivesanaṃ pavisitvā nānaggarasabhojanaṃ bhuñjitvā sirisayanaṃ abhiruyha nipanno dve yāme sayitvā pacchimayāme pabuddho uṭṭhāya pallaṅkaṃ ābhujitvā sayanapiṭṭhe nisinnova attano sippassa ādimajjhapariyosānaṃ olokento ‘‘mama sippassa āditova paramāraṇaṃ paññāyati, majjhe kilesaparibhogo, pariyosāne nirayamhi paṭisandhi, pāṇātipāto kilesaparibhogesu ca adhimattappamādo niraye paṭisandhiṃ deti, raññā mayhaṃ mahantaṃ senāpatiṭṭhānaṃ dinnaṃ, mahantaṃ me issariyaṃ bhavissati, bhariyā ca puttadhītaro ca bahū bhavissanti. Kilesavatthu kho pana vepullagataṃ duccajaṃ hoti, idāneva nikkhamitvā ekakova araññaṃ pavisitvā isipabbajjaṃ <pageBreak edition="P" number="5.0132" />pabbajituṃ yuttaṃ mayha’’nti mahāsayanato uṭṭhāya kañci ajānāpento pāsādā oruyha aggadvārena nikkhamitvā ekakova araññaṃ pavisitvā godhāvarinadītīre tiyojanikaṃ kapiṭṭhavanaṃ sandhāya pāyāsi.</paragraph>
<paragraph line="223">Tassa nikkhantabhāvaṃ ñatvā sakko vissakammaṃ pakkosāpetvā ‘‘tāta, jātipālo abhinikkhamanaṃ nikkhanto, mahāsamāgamo bhavissati, godhāvarinadītīre kapiṭṭhavane assamaṃ māpetvā pabbajitaparikkhāre paṭiyādehī’’ti āha. So tathā akāsi. Mahāsatto taṃ ṭhānaṃ patvā ekapadikamaggaṃ disvā ‘‘pabbajitānaṃ vasanaṭṭhānena bhavitabba’’nti tena maggena tattha gantvā kañci apassanto paṇṇasālaṃ pavisitvā pabbajitaparikkhāre disvā ‘‘sakko devarājā mama nikkhantabhāvaṃ aññāsi maññe’’ti cintetvā sāṭakaṃ apanetvā rattavākaciraṃ nivāsetvā ca pārupitvā ca ajinacammaṃ ekaṃsagataṃ akāsi, jaṭāmaṇḍalaṃ bandhitvā khārikājaṃ aṃse katvā kattaradaṇḍaṃ gahetvā paṇṇasālato nikkhamitvā caṅkamaṃ āruyha katipayavāre aparāparaṃ caṅkamitvā pabbajjāsiriyā vanaṃ upasobhayamāno kasiṇaparikammaṃ katvā pabbajitato sattame divase aṭṭha samāpattiyo pañca abhiññāyo ca nibbattetvā uñchācariyāya vanamūlaphalāhāro ekakova vihāsi. Mātāpitaro mittasuhajjādayo ñātivaggāpissa taṃ apassantā rodantā paridevantā vicaranti.</paragraph>
<paragraph line="224">Atheko <pageBreak edition="V" number="5.0128" /><pageBreak edition="M" number="5.0140" />vanacarako araññaṃ pavisitvā kapiṭṭhakaassamapade nisinnaṃ mahāsattaṃ disvā sañjānitvā gantvā tena saddhiṃ paṭisanthāraṃ katvā nagaraṃ gantvā tassa mātāpitūnaṃ ārocesi. Te rañño ārocayiṃsu. Rājā ‘‘etha naṃ passissāmā’’ti tassa mātāpitaro gahetvā mahājanaparivuto vanacarakena desitena maggena godhāvarinadītīraṃ pāpuṇi. Bodhisatto nadītīraṃ āgantvā ākāse nisinno dhammaṃ desetvā te sabbe assamapadaṃ <pageBreak edition="P" number="5.0133" />pavesetvā tatrapi tesaṃ ākāse nisinnova kāmesu ādīnavaṃ pakāsetvā dhammaṃ desesi. Rājānaṃ ādiṃ katvā sabbeva pabbajiṃsu. Bodhisatto isigaṇaparivuto tattheva vasi. Athassa tattha vasanabhāvo sakalajambudīpe pākaṭo ahosi. Aññepi rājāno raṭṭhavāsīhi saddhiṃ āgantvā tassa santike pabbajiṃsu, samāgamo mahā ahosi. Anupubbena anekasatasahassaparisā ahesuṃ. Yo kāmavitakkaṃ vā byāpādavitakkaṃ vā vihiṃsāvitakkaṃ vā vitakketi, mahāsatto gantvā tassa purato ākāse nisīditvā dhammaṃ deseti, kasiṇaparikammaṃ ācikkhati. Tassovāde ṭhatvā aṭṭha samāpattiyo uppādetvā jhānanipphattiṃ pattā sālissaro meṇḍissaro pabbato kāḷadevilo kisavaccho anusisso nāradoti satta jeṭṭhantevāsino ahesuṃ. Aparabhāge kapiṭṭhakaassamo paripūri. Isigaṇassa vasanokāso nappahoti.</paragraph>
<paragraph line="225">Atha mahāsatto sālissaraṃ āmantetvā ‘‘sālissara, ayaṃ assamo isigaṇassa nappahoti, tvaṃ imaṃ isigaṇaṃ gahetvā majjharañño vijite kalappacullakanigamaṃ upanissāya vasāhī’’ti āha. So ‘‘sādhū’’ti tassa vacanaṃ sampaṭicchitvā anekasahassaṃ isigaṇaṃ gahetvā gantvā tattha vāsaṃ kappesi. Manussesu āgantvā pabbajantesu puna assamo paripūri. Bodhisatto meṇḍissaraṃ āmantetvā, ‘‘meṇḍissara, tvaṃ imaṃ isigaṇaṃ ādāya suraṭṭhajanapadassa sīmantare sātodikā nāma nadī atthi, tassā tīre vasāhī’’ti uyyojesi, puna kapiṭṭhakaassamo paripūri. Etenupāyena tatiyavāre pabbataṃ āmantetvā ‘‘pabbata, tvaṃ mahāaṭaviyaṃ añjanapabbato nāma atthi, taṃ upanissāya vasāhī’’ti pesesi. Catutthavāre kāḷadevilaṃ āmantetvā ‘‘kāḷadevila, tvaṃ dakkhiṇapathe avantiraṭṭhe ghanaselapabbato nāma atthi, taṃ upanissāya vasāhī’’ti <pageBreak edition="M" number="5.0141" />pesesi. Puna kapiṭṭhakaassamo paripūri, pañcasu ṭhānesu anekasatasahassaisigaṇo ahosi. Kisavaccho pana mahāsattaṃ āpucchitvā daṇḍakirañño <pageBreak edition="P" number="5.0134" />vijite kumbhavatinagaraṃ nāma atthi, taṃ upanissāya uyyāne vihāsi. Nārado majjhimadese añjanagirināmake pabbatajālantare vihāsi. Anusisso pana mahāsattassa santikeva ahosi.</paragraph>
<paragraph line="226">Tasmiṃ kāle daṇḍakirājā ekaṃ laddhasakkāraṃ gaṇikaṃ ṭhānā cāvesi. Sā attano dhammatāya <pageBreak edition="V" number="5.0129" />vicarantī uyyānaṃ gantvā kisavacchatāpasaṃ disvā ‘‘ayaṃ kāḷakaṇṇī bhavissati, imassa sarīre kaliṃ pavāhetvā nhatvā gamissāmī’’ti dantakaṭṭhaṃ khāditvā sabbapaṭhamaṃ tassūpari bahalakheḷaṃ niṭṭhubhantī kisavacchatāpasassa jaṭantare niṭṭhubhitvā dantakaṭṭhampissa sīseyeva khipitvā sayaṃ sīsaṃ nhāyitvā gatā. Rājāpi taṃ saritvā puna pākatikameva akāsi. Sā mohamūḷhā hutvā ‘‘kāḷakaṇṇisarīre kaliṃ pavāhetvā mampi rājā puna ṭhāne ṭhapeti mayā yaso laddho’’ti saññamakāsi. Tato nacirasseva rājā purohitaṃ ṭhānato cāvesi. So tassā santikaṃ gantvā ‘‘tvaṃ kena kāraṇena puna ṭhānaṃ labhasī’’ti pucchi. Athassa sā ‘‘rājuyyāne kāḷakaṇṇisarīre kalissa pavāhitattā’’ti ārocesi. Purohito gantvā tatheva tassa sarīre kaliṃ pavāhesi, tampi rājā puna ṭhāne ṭhapesi. Athassa aparabhāge paccanto kuppi. So senaṅgaparivuto yuddhāya nikkhami. Atha naṃ mohamūḷho purohito, ‘‘mahārāja, kiṃ tumhe jayaṃ icchatha, udāhu parājaya’’nti pucchitvā ‘‘jaya’’nti vutte – ‘‘tena hi rājuyyāne kāḷakaṇṇī vasati, tassa sarīre kaliṃ pavāhetvā yāhī’’ti āha. So tassa kathaṃ gahetvā ‘‘ye mayā saddhiṃ āgacchanti, te uyyāne kāḷakaṇṇisarīre kaliṃ pavāhentū’’ti vatvā uyyānaṃ pavisitvā dantakaṭṭhaṃ khāditvā sabbapaṭhamaṃ sayameva tassa jaṭantare kheḷaṃ niṭṭhubhitvā dantakaṭṭhañca khipitvā sīsaṃ nhāyi. Balakāyopissa tathā akāsi.</paragraph>
<paragraph line="227">Tasmiṃ pakkante senāpati gantvā tāpasaṃ disvā dantakaṭṭhādīni nīharitvā sādhukaṃ nhāpetvā ‘‘bhante, rañño kiṃ bhavissatī’’ti pucchi. Āvusā <pageBreak edition="M" number="5.0142" />mayhaṃ manopadoso natthi, devatā pana kupitā <pageBreak edition="P" number="5.0135" />ito sattame divase sakalaraṭṭhaṃ araṭṭhaṃ karissanti, tvaṃ puttadāraṃ gahetvā sīghaṃ palāyitvā aññattha yāhīti. So bhītatasito gantvā rañño ārocesi, rājā tassa vacanaṃ na gaṇhi. So nivattitvā attano gehaṃ gantvā puttadāraṃ ādāya palāyitvā aññaṃ raṭṭhaṃ agamāsi. Sarabhaṅgasatthā taṃ kāraṇaṃ ñatvā dve taruṇatāpase pesetvā ‘‘kisavacchaṃ mañcasivikāya ānethā’’ti ākāsena āṇāpesi. Rājā yujjhitvā core gahetvā nagarameva paccāgami. Tasmiṃ āgate devatā paṭhamaṃ devaṃ vassāpesuṃ, vassoghena sabbakuṇapesu avahaṭesu suddhavālukavassaṃ vassi, suddhavālukamatthake dibbapupphavassaṃ vassi, dibbapupphamatthake māsakavassaṃ, māsakamatthake kahāpaṇavassaṃ, kahāpaṇamatthake dibbābharaṇavassaṃ vassi, manussā somanassappattā hiraññasuvaṇṇābharaṇāni gaṇhituṃ ārabhiṃsu. Atha nesaṃ sarīre sampajjalitaṃ nānappakāraṃ āvudhavassaṃ vassi, manussā khaṇḍākhaṇḍikaṃ chijjiṃsu. Atha nesaṃ upari mahantamahantā vītaccitaṅgārā patiṃsu <pageBreak edition="V" number="5.0130" />, tesaṃ upari mahantamahantāni pajjalitapabbatakūṭāni patiṃsu, tesaṃ upari saṭṭhihatthaṭṭhānaṃ pūrayantaṃ sukhumavālukavassaṃ vassi. Evaṃ saṭṭhiyojanaṭṭhānaṃ araṭṭhaṃ ahosi, tassa evaṃ araṭṭhabhāvo sakalajambudīpe paññāyi.</paragraph>
<paragraph line="228">Atha tassa raṭṭhassa anantararaṭṭhādhipatino kāliṅgo, aṭṭhako, bhīmarathoti tayo rājāno cintayiṃsu – ‘‘pubbe bārāṇasiyaṃ kalābukāsikarājā khantivāditāpase aparajjhitvā pathaviṃ paviṭṭhoti sūyati, tathā ‘‘nāḷikerarājā tāpase sunakhehi khādāpetvā, sahassabāhu ajjuno ca aṅgīrase aparajjhitvā, idāni daṇḍakirājā kisavacche aparajjhitvā saha raṭṭhena vināsaṃ patto’’ti sūyati. Imesaṃ pana catunnaṃ rājūnaṃ nibbattaṭṭhānaṃ mayaṃ na jānāma, taṃ no ṭhapetvā sarabhaṅgasatthāraṃ añño kathetuṃ samattho nāma natthi, taṃ upasaṅkamitvā ime pañhe pucchissāmā’’ti <pageBreak edition="P" number="5.0136" />. Te tayopi mahantena parivārena pañhapucchanatthāya nikkhamiṃsu. Te pana ‘‘asukopi nikkhanto’’ti na jānanti, ekeko ‘‘ahameva gacchāmī’’ti maññati, tesaṃ godhāvarinadito avidūre samāgamo <pageBreak edition="M" number="5.0143" />ahosi. Te rathehi otaritvā tayopi ekameva rathaṃ abhiruyha godhāvarinadītīraṃ sampāpuṇiṃsu.</paragraph>
<paragraph line="229">Tasmiṃ khaṇe sakko paṇḍukambalasilāsane nisinno satta pañhe cintetvā ‘‘ime pañhe ṭhapetvā sarabhaṅgasatthāraṃ añño sadevake loke kathetuṃ samattho nāma natthi, taṃ ime pañhe pucchissāmi, imepi tayo rājāno sarabhaṅgasatthāraṃ pañhaṃ pucchituṃ godhāvarinadītīraṃ pattā, etesaṃ pañhepi ahameva pucchissāmī’’ti dvīsu devalokesu devatāhi parivuto devalokato otari. Taṃ divasameva kisavaccho kālamakāsi. Tassa sarīrakiccaṃ kāretuṃ catūsu ṭhānesu anekasahassā isayo tattheva gantvā pañcasu ṭhānesu maṇḍapañca kāretvā anekasahassā isigaṇā kisavacchassa tāpasassa candanacitakaṃ katvā sarīraṃ jhāpesuṃ. Āḷāhanassa samantā aḍḍhayojanamatte ṭhāne dibbakusumavassaṃ vassi. Mahāsatto tassa sarīranikkhepaṃ kārāpetvā assamaṃ pavisitvā tehi isigaṇehi parivuto nisīdi. Tesampi rājūnaṃ nadītīraṃ āgatakāle mahāsenāvāhanatūriyasaddo ahosi. Mahāsatto taṃ sutvā anusissaṃ tāpasaṃ āmantetvā ‘‘tāta, tvaṃ gantvā tāva jānāhi, kiṃ saddo nāmeso’’ti āha. So pānīyaghaṭaṃ ādāya tattha gantvā te rājāno disvā pucchanavasena paṭhamaṃ gāthamāha –</paragraph>
<hangnum line="230" number="50"></hangnum>
<gatha1 line="231">‘‘Alaṅkatā kuṇḍalino suvatthā, veḷuriyamuttātharukhaggabandhā;</gatha1>
<gathalast line="232">Rathesabhā tiṭṭhatha ke nu tumhe, kathaṃ vo jānanti manussaloke’’ti.</gathalast>
<paragraph line="233">Tattha <bold>veḷuriyamuttātharukhaggabandhā</bold>ti <pageBreak edition="V" number="5.0131" />veḷuriyamaṇīhi ceva muttālambakehi ca alaṅkatatharūhi khaggaratanehi samannāgatā. <bold>Tiṭṭhathā</bold>ti ekasmiṃ rathe tiṭṭhatha. <bold>Ke nū</bold>ti ke nāma tumhe, kathaṃ vo sañjānantīti?</paragraph>
<paragraph line="234">Te <pageBreak edition="P" number="5.0137" />tassa vacanaṃ sutvā rathā otaritvā vanditvā aṭṭhaṃsu. Tesu aṭṭhakarājā tena saddhiṃ sallapanto dutiyaṃ gāthamāha –</paragraph>
<hangnum line="235" number="51"></hangnum>
<gatha1 line="236">‘‘Ahamaṭṭhako <pageBreak edition="M" number="5.0144" />bhīmaratho panāyaṃ, kāliṅgarājā pana uggatoyaṃ;</gatha1>
<gathalast line="237">Susaññatānaṃ isīnaṃ dassanāya, idhāgatā pucchitāyemha pañhe’’ti.</gathalast>
<paragraph line="238">Tattha <bold>uggato</bold>ti cando viya sūriyo viya ca pākaṭo paññāto. <bold>Susaññatānaṃ isīna</bold>nti, bhante, na mayaṃ vanakīḷādīnaṃ atthāya āgatā, atha kho kāyādīhi susaññatānaṃ sīlasampannānaṃ isīnaṃ dassanatthāya idhāgatā. <bold>Pucchitāyemha pañhe</bold>ti sarabhaṅgasatthāraṃ pañhe pucchituṃ emha, āgatāmhāti attho. Ya-kāro byañjanasandhikaroti veditabbo.</paragraph>
<paragraph line="239">Atha ne tāpaso ‘‘sādhu mahārājā, āgantabbaṭṭhānaññeva āgatāttha, tena hi nhatvā vissamitvā assamapadaṃ pavisitvā isigaṇaṃ vanditvā sarabhaṅgasatthārameva pañhaṃ pucchathā’’ti tehi saddhiṃ paṭisanthāraṃ katvā pānīyaghaṭaṃ ukkhipitvā udakatheve puñchanto ākāsaṃ olokento sakkaṃ devarājānaṃ devagaṇaparivutaṃ erāvaṇakkhandhavaragataṃ otarantaṃ disvā tena saddhiṃ sallapanto tatiyaṃ gāthamāha –</paragraph>
<hangnum line="240" number="52"></hangnum>
<gatha1 line="241">‘‘Vehāyasaṃ tiṭṭhasi antalikkhe, pathaddhuno pannaraseva cando;</gatha1>
<gathalast line="242">Pucchāmi taṃ yakkha mahānubhāva, kataṃ taṃ jānanti manussaloke’’ti.</gathalast>
<paragraph line="243">Tattha <bold>vehāyasa</bold>nti abbhuggantvā antalikkhe ākāse tiṭṭhasi. <bold>Pathaddhuno</bold>ti pathaddhagato, addhapathe gaganamajjhe ṭhitoti attho.</paragraph>
<paragraph line="244">Taṃ sutvā sakko catutthaṃ gāthamāha –</paragraph>
<hangnum line="245" number="53"></hangnum>
<gatha1 line="246">‘‘Yamāhu <pageBreak edition="V" number="5.0132" />devesu ‘sujampatī’ti, ‘maghavā’ti taṃ āhu manussaloke;</gatha1>
<gathalast line="247">Sa devarājā idamajja patto, susaññatānaṃ isīnaṃ dassanāyā’’ti.</gathalast>
<paragraph line="248">Tattha <pageBreak edition="P" number="5.0138" /><bold>sa devarājā</bold>ti so ahaṃ sakko devarājā. <bold>Idamajja patto</bold>ti idaṃ ṭhānaṃ ajja āgato. <bold>Dassanāyā</bold>ti dassanatthāya vandanatthāya sarabhaṅgasatthārañca pañhaṃ pucchanatthāyāti āha.</paragraph>
<paragraph line="249">Atha <pageBreak edition="M" number="5.0145" />naṃ anusisso ‘‘sādhu, mahārāja, tumhe pacchā āgacchathā’’ti vatvā pānīyaghaṭaṃ ādāya assamapadaṃ pavisitvā pānīyaghaṭaṃ paṭisāmetvā tiṇṇaṃ rājūnaṃ devarājassa ca pañhapucchanatthāya āgatabhāvaṃ mahāsattassa ārocesi. So isigaṇaparivuto mahāvisālamāḷake nisīdi. Tayo rājāno āgantvā isigaṇaṃ vanditvā ekamantaṃ nisīdiṃsu. Sakkopi otaritvā isigaṇaṃ upasaṅkamitvā añjaliṃ paggayha ṭhito isigaṇaṃ vaṇṇetvā vandamāno pañcamaṃ gāthamāha –</paragraph>
<hangnum line="250" number="54"></hangnum>
<gatha1 line="251">‘‘Dūre sutā no isayo samāgatā, mahiddhikā iddhiguṇūpapannā;</gatha1>
<gathalast line="252">Vandāmi te ayire pasannacitto, ye jīvalokettha manussaseṭṭhā’’ti.</gathalast>
<paragraph line="253">Tattha <bold>dūre sutā no</bold>ti, bhante, amhehi tumhe dūre devaloke ṭhitehiyeva sutāti mamāyanto evamāha. Idaṃ vuttaṃ hoti – ime idha samāgatā amhākaṃ isayo dūre sutā yāva brahmalokā vissutā pākaṭāti. <bold>Mahiddhikā</bold>ti mahānubhāvā. <bold>Iddhiguṇūpapannā</bold>ti pañcavidhena iddhiguṇena samannāgatā. <bold>Ayire</bold>ti, ayye. <bold>Ye</bold>ti ye tumhe imasmiṃ jīvaloke manussesu seṭṭhāti.</paragraph>
<paragraph line="254">Evaṃ isigaṇaṃ vaṇṇetvā sakko cha nisajjadose pariharanto ekamantaṃ nisīdi. Atha naṃ isīnaṃ adhovāte nisinnaṃ disvā anusisso chaṭṭhaṃ gāthamāha –</paragraph>
<hangnum line="255" number="55"></hangnum>
<gatha1 line="256">‘‘Gandho isīnaṃ ciradikkhitānaṃ, kāyā cuto gacchati mālutena;</gatha1>
<gathalast line="257">Ito paṭikkamma sahassanetta, gandho isīnaṃ asuci devarājā’’ti.</gathalast>
<paragraph line="258">Tattha <bold>ciradikkhitāna</bold>nti cirapabbajitānaṃ. <bold>Paṭikkammā</bold>ti paṭikkama apehi. <bold>Sahassanettā</bold>ti ālapanametaṃ. Sakko hi amaccasahassehi cintitaṃ atthaṃ ekakova passati, tasmā ‘‘sahassanetto’’ti vuccati <pageBreak edition="P" number="5.0139" />. Atha vā sahassanettānaṃ pana devānaṃ dassanūpacārātikkamanasamatthoti <pageBreak edition="V" number="5.0133" />sahassanettā <pageBreak edition="M" number="5.0146" />. <bold>Asucī</bold>ti sedamalādīhi paribhāvitattā duggandho, tumhe ca sucikāmā, tena vo esa gandho bādhatīti.</paragraph>
<paragraph line="259">Taṃ sutvā sakko itaraṃ gāthamāha –</paragraph>
<hangnum line="260" number="56"></hangnum>
<gatha1 line="261">‘‘Gandho isīnaṃ ciradikkhitānaṃ, kāyā cuto gacchatu mālutena;</gatha1>
<gatha2 line="262">Vicittapupphaṃ surabhiṃva mālaṃ, gandhañca etaṃ pāṭikaṅkhāma bhante;</gatha2>
<gathalast line="263">Na hettha devā paṭikkūlasaññino’’ti.</gathalast>
<paragraph line="264">Tattha <bold>gacchatū</bold>ti yathāsukhaṃ pavattatu, nāsapuṭaṃ no paharatūti attho. <bold>Pāṭikaṅkhāmā</bold>ti icchāma patthema. <bold>Etthā</bold>ti etasmiṃ gandhe devā jigucchasaññino na honti. Dussīleyeva hi devā jigucchanti, na sīlavanteti.</paragraph>
<paragraph line="265">Evañca pana vatvā ‘‘bhante, anusissa ahaṃ mahantena ussāhena pañhaṃ pucchituṃ āgato, okāsaṃ me karohī’’ti āha. So tassa vacanaṃ sutvā uṭṭhāyāsanā isigaṇaṃ okāsaṃ karonto gāthādvayamāha –</paragraph>
<hangnum line="266" number="57"></hangnum>
<gatha1 line="267">‘‘Purindado bhūtapatī yasassī, devānamindo sakko maghavā sujampati;</gatha1>
<gathalast line="268">Sa devarājā asuragaṇappamaddano, okāsamākaṅkhati pañha pucchituṃ.</gathalast>
<hangnum line="269" number="58"></hangnum>
<gatha1 line="270">‘‘Ko nevimesaṃ idha paṇḍitānaṃ, pañhe puṭṭho nipuṇe byākarissati;</gatha1>
<gathalast line="271">Tiṇañca raññaṃ manujādhipānaṃ, devānamindassa ca vāsavassā’’ti.</gathalast>
<paragraph line="272">Tattha ‘‘purindado’’tiādīni sakkasseva guṇanāmāni. So hi pure dānaṃ dinnattā <bold>purindado,</bold>bhūtesu jeṭṭhakattā <bold>bhūtapati,</bold>parivārasampadāya <bold>yasassī,</bold>paramissaratāya <bold>devānamindo,</bold>sattannaṃ vattapadānaṃ suṭṭhu katattā <bold>sakko,</bold>purimajātivasena <bold>maghavā,</bold>sujāya asurakaññāya patibhāvena <pageBreak edition="M" number="5.0147" /><bold>sujampati,</bold>devānaṃ rañjanatāya <bold>devarājā. Ko nevā</bold>ti ko nu eva. <bold>Nipuṇe</bold>ti saṇhasukhume pañhe. <bold>Rañña</bold>nti rājūnaṃ. Imesaṃ catunnaṃ rājūnaṃ manaṃ gahetvā ko imesaṃ paṇḍitānaṃ isīnaṃ pañhe kathessati, pañhaṃ nesaṃ kathetuṃ samatthaṃ jānāthāti vadati.</paragraph>
<paragraph line="273">Taṃ <pageBreak edition="V" number="5.0134" /><pageBreak edition="P" number="5.0140" />sutvā isigaṇo, ‘‘mārisa, anusissa tvaṃ pathaviyaṃ ṭhatvā pathaviṃ apassanto viya kathesi, ṭhapetvā sarabhaṅgasatthāraṃ ko añño etesaṃ pañhaṃ kathetuṃ samattho’’ti vatvā gāthamāha –</paragraph>
<hangnum line="274" number="59"></hangnum>
<gatha1 line="275">‘‘Ayaṃ isi sarabhaṅgo tapassī, yato jāto virato methunasmā;</gatha1>
<gathalast line="276">Āceraputto suvinītarūpo, so nesaṃ pañhāni viyākarissatī’’ti.</gathalast>
<paragraph line="277">Tattha <bold>sarabhaṅgo</bold>ti sare khipitvā ākāse sarapāsādādīni katvā puna ekena sarena te sare pātento bhaṅgavibhaṅge akāsīti sarabhaṅgo. <bold>Methunasmā</bold>ti methunadhammato. So kira methunaṃ asevitvā pabbajito. <bold>Āceraputto</bold>ti rañño ācariyassa purohitassa putto.</paragraph>
<paragraph line="278">Evañca pana vatvā isigaṇo anusissaṃ āha – ‘‘mārisa, tvameva satthāraṃ vanditvā isigaṇassa vacanena sakkena pucchitapañhakathanāya okāsaṃ kārehī’’ti. So ‘‘sādhū’’ti sampaṭicchitvā satthāraṃ vanditvā okāsaṃ kārento anantaraṃ gāthamāha –</paragraph>
<hangnum line="279" number="60"></hangnum>
<gatha1 line="280">‘‘Koṇḍañña pañhāni viyākarohi, yācanti taṃ isayo sādhurūpā;</gatha1>
<gathalast line="281">Koṇḍañña eso manujesu dhammo, yaṃ vuddhamāgacchati esa bhāro’’ti.</gathalast>
<paragraph line="282">Tattha <bold>koṇḍaññā</bold>ti taṃ gottenālapati. <bold>Dhammo</bold>ti sabhāvo. <bold>Yaṃ vuddha</bold>nti yaṃ paññāya vuddhaṃ purisaṃ esa pañhānaṃ vissajjanabhāro nāma āgacchati, eso manujesu sabhāvo, tasmā candimasūriyasahassaṃ uṭṭhāpento viya pākaṭaṃ katvā devarañño pañhe kathehīti.</paragraph>
<paragraph line="283">Tato <pageBreak edition="M" number="5.0148" />mahāpuriso okāsaṃ karonto anantaraṃ gāthamāha –</paragraph>
<hangnum line="284" number="61"></hangnum>
<gatha1 line="285">‘‘Katāvakāsā pucchantu bhonto, yaṃ kiñci pañhaṃ manasābhipatthitaṃ;</gatha1>
<gathalast line="286">Ahañhi taṃ taṃ vo viyākarissaṃ, ñatvā sayaṃ lokamimaṃ parañcā’’ti.</gathalast>
<paragraph line="287">Tattha <pageBreak edition="P" number="5.0141" /><bold>yaṃ kiñcī</bold>ti na kevalaṃ tumhākaṃyeva, atha kho sadevakassapi lokassa yaṃ manasābhipatthitaṃ, taṃ maṃ bhavanto pucchantu. Ahañhi vo idhalokanissitaṃ vā paralokanissitaṃ vā sabbaṃ pañhaṃ imañca parañca lokaṃ sayaṃ paññāya sacchikatvā kathessāmīti sabbaññupavāraṇaṃ sampavāresi.</paragraph>
<paragraph line="288">Evaṃ <pageBreak edition="V" number="5.0135" />tena okāse kate sakko attanā abhisaṅkhataṃ pañhaṃ pucchi. Tamatthaṃ pakāsento satthā āha –</paragraph>
<hangnum line="289" number="62"></hangnum>
<gatha1 line="290">‘‘Tato ca maghavā sakko, atthadassī purindado;</gatha1>
<gathalast line="291">Apucchi paṭhamaṃ pañhaṃ, yañcāsi abhipatthitaṃ.</gathalast>
<hangnum line="292" number="63"></hangnum>
<gatha1 line="293">‘‘Kiṃ sū vadhitvā na kadāci socati, kissappahānaṃ isayo vaṇṇayanti;</gatha1>
<gathalast line="294">Kassīdha vuttaṃ pharusaṃ khametha, akkhāhi me koṇḍañña etamattha’’nti.</gathalast>
<paragraph line="295">Tattha <bold>yañcāsī</bold>ti yaṃ tassa manasā abhipatthitaṃ āsi, taṃ pucchīti attho. <bold>Eta</bold>nti etaṃ mayā pucchitamatthaṃ akkhāhi meti ekagāthāya tayo pañhe pucchi.</paragraph>
<paragraph line="296">Tato paraṃ byākaronto āha –</paragraph>
<hangnum line="297" number="64"></hangnum>
<gatha1 line="298">‘‘Kodhaṃ vadhitvā na kadāci socati, makkhappahānaṃ isayo vaṇṇayanti;</gatha1>
<gathalast line="299">Sabbesaṃ vuttaṃ pharusaṃ khametha, etaṃ khantiṃ uttamamāhu santo’’ti.</gathalast>
<paragraph line="300">Tattha <bold>kodhaṃ vadhitvā</bold>ti kodhaṃ māretvā chaḍḍetvā. Socanto hi paṭighacitteneva socati, kodhābhāvā kuto soko. Tena vuttaṃ <pageBreak edition="M" number="5.0149" /><bold>‘‘na kadāci socatī’’</bold>ti. <bold>Makkhappahāna</bold>nti parehi attano kataguṇamakkhanalakkhaṇassa akataññubhāvasaṅkhātassa makkhassa pahānaṃ isayo vaṇṇayanti. <bold>Sabbesa</bold>nti hīnamajjhimukkaṭṭhānaṃ sabbesampi pharusaṃ vacanaṃ khametha. <bold>Santo</bold>ti porāṇakā paṇḍitā evaṃ kathenti.</paragraph>
<paragraph line="301">Sakko āha –</paragraph>
<hangnum line="302" number="65"></hangnum>
<gatha1 line="303">‘‘Sakkā ubhinnaṃ vacanaṃ titikkhituṃ, sadisassa vā seṭṭhatarassa vāpi;</gatha1>
<gathalast line="304">Kathaṃ nu hīnassa vaco khametha, akkhāhi me koṇḍañña etamattha’’nti.</gathalast>
<paragraph line="305">Sarabhaṅgo āha –</paragraph>
<hangnum line="306" number="66"></hangnum>
<gatha1 line="307">‘‘Bhayā <pageBreak edition="V" number="5.0136" />hi seṭṭhassa vaco khametha, sārambhahetū pana sādisassa;</gatha1>
<gathalast line="308">Yo <pageBreak edition="P" number="5.0142" />cīdha hīnassa vaco khametha, etaṃ khantiṃ uttamamāhu santo’’ti. –</gathalast>
<unindented line="309">Evamādīnaṃ gāthānaṃ vacanappaṭivacanavasena sambandho veditabbo.</unindented>
<paragraph line="310">Tattha <bold>akkhāhi me</bold>ti, bhante koṇḍañña, tumhehi dve pañhā sukathitā, eko me cittaṃ na gaṇhāti, kathaṃ sakkā attano hīnatarassa vacanaṃ adhivāsetuṃ, taṃ mama akkhāhīti pucchanto evamāha. <bold>Etaṃ khanti</bold>nti yadetaṃ jātigottādihīnassa vacanaṃ khamanaṃ, etaṃ khantiṃ uttamanti porāṇakapaṇḍitā vadanti. Yaṃ panetaṃ jātiādīhi seṭṭhassa bhayena, sadisassa karaṇuttariyalakkhaṇe sārambhe ādīnavadassanena khamanaṃ, nesā adhivāsanakhanti nāmāti attho.</paragraph>
<paragraph line="311">Evaṃ vutte sakko mahāsattaṃ āha – ‘‘bhante, paṭhamaṃ tumhe ‘sabbesaṃ vuttaṃ pharusaṃ khametha, etaṃ khantiṃ uttamamāhu santo’ti vatvā idāni ‘yo cīdha hīnassa vaco khametha, etaṃ khantiṃ uttamamāhu santo’ti vadatha, na vo purimena pacchimaṃ sametī’’ti. Atha naṃ mahāsatto, ‘‘sakka, pacchimaṃ mayā ‘ayaṃ hīno’ti ñatvā pharusavacanaṃ adhivāsentassa vasena vuttaṃ, yasmā pana na sakkā rūpadassanamattena sattānaṃ seṭṭhādibhāvo ñātuṃ, tasmā <pageBreak edition="M" number="5.0150" />purimaṃ vutta’’nti vatvā sattānaṃ aññatra saṃvāsā rūpadassanamattena seṭṭhādibhāvassa duviññeyyataṃ pakāsento gāthamāha –</paragraph>
<hangnum line="312" number="67"></hangnum>
<gatha1 line="313">‘‘Kathaṃ vijaññā catupattharūpaṃ, seṭṭhaṃ sarikkhaṃ athavāpi hīnaṃ;</gatha1>
<gathalast line="314">Virūparūpena caranti santo, tasmā hi sabbesaṃ vaco khamethā’’ti.</gathalast>
<paragraph line="315">Tattha <bold>catupattharūpa</bold>nti catūhi iriyāpathehi paṭicchannasabhāvaṃ. <bold>Virūparūpenā</bold>ti virūpānaṃ lāmakapuggalānaṃ rūpena uttamaguṇā santopi vicaranti. Imasmiṃ panatthe majjhantikattherassa vatthu kathetabbaṃ.</paragraph>
<paragraph line="316">Taṃ sutvā sakko nikkaṅkho hutvā, ‘‘bhante, etāya no khantiyā ānisaṃsaṃ kathehī’’ti yāci. Athassa mahāsatto gāthamāha –</paragraph>
<hangnum line="317" number="68"></hangnum>
<gatha1 line="318">‘‘Na <pageBreak edition="V" number="5.0137" />hetamatthaṃ mahatīpi senā, sarājikā yujjhamānā labhetha;</gatha1>
<gathalast line="319">Yaṃ <pageBreak edition="P" number="5.0143" />khantimā sappuriso labhetha, khantībalassūpasamanti verā’’ti.</gathalast>
<paragraph line="320">Tattha <bold>etamattha</bold>nti etaṃ veravūpasamanippaṭighasabhāvasaṅkhātaṃ atthaṃ.</paragraph>
<paragraph line="321">Evaṃ mahāsattena khantiguṇe kathite te rājāno cintayiṃsu – ‘‘sakko attanova pañhe pucchati, amhākaṃ pucchanokāsaṃ na dassatī’’ti. Atha nesaṃ ajjhāsayaṃ viditvā sakko attanā abhisaṅkhate cattāro pañhe ṭhapetvāva tesaṃ kaṅkhaṃ pucchanto gāthamāha –</paragraph>
<hangnum line="322" number="69"></hangnum>
<gatha1 line="323">‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;</gatha1>
<gatha2 line="324">Yathā ahuṃ daṇḍakī nāḷikero, athajjuno kalābu cāpi rājā;</gatha2>
<gathalast line="325">Tesaṃ gatiṃ brūhi supāpakamminaṃ, katthūpapannā isīnaṃ viheṭhakā’’ti.</gathalast>
<paragraph line="326">Tattha <pageBreak edition="M" number="5.0151" /><bold>anumodiyānā</bold>ti idaṃ mayā puṭṭhānaṃ tiṇṇaṃ pañhānaṃ vissajjanasaṅkhātaṃ tava subhāsitaṃ anumoditvā. <bold>Yathā ahu</bold>nti yathā cattāro janā ahesuṃ. <bold>Kalābu cā</bold>ti kalāburājā ca. <bold>Athajjuno</bold>ti atha ajjunarājā.</paragraph>
<paragraph line="327">Athassa vissajjento mahāsatto pañca gāthāyo abhāsi –</paragraph>
<hangnum line="328" number="70"></hangnum>
<gatha1 line="329">‘‘Kisañhi vacchaṃ avakiriya daṇḍakī, ucchinnamūlo sajano saraṭṭho;</gatha1>
<gathalast line="330">Kukkuḷanāme nirayamhi paccati, tassa phuliṅgāni patanti kāye.</gathalast>
<hangnum line="331" number="71"></hangnum>
<gatha1 line="332">‘‘Yo saññate pabbajite aheṭhayi, dhammaṃ bhaṇante samaṇe adūsake;</gatha1>
<gathalast line="333">Taṃ nāḷikeraṃ sunakhā parattha, saṅgamma khādanti viphandamānaṃ.</gathalast>
<hangnum line="334" number="72"></hangnum>
<gatha1 line="335">‘‘Athajjuno niraye sattisūle, avaṃsiro patito uddhaṃpādo;</gatha1>
<gathalast line="336">Aṅgīrasaṃ <pageBreak edition="P" number="5.0144" />gotamaṃ heṭhayitvā, khantiṃ tapassiṃ cirabrahmacāriṃ.</gathalast>
<hangnum line="337" number="73"></hangnum>
<gatha1 line="338">‘‘Yo khaṇḍaso pabbajitaṃ achedayi, khantiṃ vadantaṃ samaṇaṃ adūsakaṃ;</gatha1>
<gathalast line="339">Kalābuvīciṃ upapajja paccati, mahāpatāpaṃ kaṭukaṃ bhayānakaṃ.</gathalast>
<hangnum line="340" number="74"></hangnum>
<gatha1 line="341">‘‘Etāni <pageBreak edition="V" number="5.0138" />sutvā nirayāni paṇḍito, aññāni pāpiṭṭhatarāni cettha;</gatha1>
<gathalast line="342">Dhammaṃ care samaṇabrāhmaṇesu, evaṃkaro saggamupeti ṭhāna’’nti.</gathalast>
<paragraph line="343">Tattha <bold>kisa</bold>nti appamaṃsalohitattā kisasarīraṃ. <bold>Avakiriyā</bold>ti avakiritvā niṭṭhubhanadantakaṭṭhapātanena tassa sarīre kaliṃ pavāhetvā. <bold>Ucchinnamūlo</bold>ti <pageBreak edition="M" number="5.0152" />ucchinnamūlo hutvā. <bold>Sajano</bold>ti sapariso. <bold>Kukkuḷanāme nirayamhī</bold>ti yojanasatappamāṇe kappasaṇṭhite uṇhachārikaniraye. <bold>Phuliṅgānī</bold>ti vītaccitaṅgārā. Tassa kira tattha uṇhakukkuḷe nimuggassa navahi vaṇamukhehi uṇhā chārikā pavisanti, sīse mahantamahantā aṅgārā patanti. Tesaṃ pana patanakāle sakalasarīraṃ dīparukkho viya jalati, balavavedanā vattanti. So adhivāsetuṃ asakkonto mahāviravaṃ ravati. Sarabhaṅgasatthā pathaviṃ bhinditvā taṃ tattha tathāpaccamānaṃ dassesi, mahājano bhayasantāsamāpajji. Tassa ativiya bhītabhāvaṃ ñatvā mahāsatto taṃ nirayaṃ antaradhāpesi.</paragraph>
<paragraph line="344"><bold>Dhammaṃ bhaṇante</bold>ti dasakusalakammapathadhammaṃ bhāsante. <bold>Samaṇe</bold>ti samitapāpe. <bold>Adūsake</bold>ti niraparādhe. <bold>Nāḷikera</bold>nti evaṃnāmakaṃ rājānaṃ. <bold>Paratthā</bold>ti paraloke niraye nibbattaṃ. <bold>Saṅgammā</bold>ti ito cito ca samāgantvā chinditvā mahantamahantā sunakhā khādanti. Tasmiṃ kira kaliṅgaraṭṭhe dantapuranagare nāḷikere nāma raññe rajjaṃ kārayamāne eko mahātāpaso pañcasatatāpasaparivuto himavantā āgamma rājuyyāne vāsaṃ kappetvā mahājanassa dhammaṃ desesi. ‘‘Dhammikatāpaso uyyāne vasatī’’ti raññopi ārocayiṃsu. Rājā pana adhammiko adhammena rajjaṃ kāresi. So amaccesu tāpasaṃ pasaṃsantesu ‘‘ahampi dhammaṃ suṇissāmī’’ti uyyānaṃ gantvā tāpasaṃ vanditvā nisīdi. Tāpaso raññā saddhiṃ paṭisanthāraṃ karonto ‘‘kiṃ, mahārāja, dhammena rajjaṃ kāresi, janaṃ na pīḷesī’’ti āha. So tassa kujjhitvā ‘‘ayaṃ kūṭajaṭilo ettakaṃ kālaṃ nāgarānaṃ santike mamaññeva aguṇaṃ kathesi maññe, hotu jānissāmī’’ti cintetvā ‘‘sve amhākaṃ gharadvāraṃ āgaccheyyāthā’’ti nimantetvā punadivase purāṇagūthassa cāṭiyo paripūrāpetvā tāpasesu āgatesu tesaṃ bhikkhābhājanāni gūthassa pūrāpetvā dvāraṃ pidahāpetvā musalāni ca lohadaṇḍe ca gāhāpetvā <pageBreak edition="P" number="5.0145" />isīnaṃ sīsāni bhindāpetvā jaṭāsu gāhāpetvā kaḍḍhāpetvā sunakhehi khādāpetvā tattheva bhinnaṃ pathaviṃ pavisitvā sunakhamahāniraye nibbattati, tatrassa tigāvutappamāṇasarīraṃ <pageBreak edition="M" number="5.0153" />ahosi. Atha naṃ mahantamahantā mahāhatthippamāṇā pañcavaṇṇā sunakhā anubandhitvā ḍaṃsitvā navayojanāya jalitaayapathaviyā pātetvā mukhapūraṃ luñcantā vipphandamānaṃ khādiṃsu. Mahāsatto pathaviṃ dvidhā bhinditvā taṃ nirayaṃ dassetvā mahājanassa bhītabhāvaṃ ñatvā antaradhāpesi.</paragraph>
<paragraph line="345"><bold>Athajjuno</bold>ti <pageBreak edition="V" number="5.0139" />sahassabāhurājā. <bold>Aṅgīrasa</bold>nti aṅgehi raṃsīnaṃ niccharaṇato evaṃladdhanāmaṃ. <bold>Heṭhayitvā</bold>ti viheṭhetvā visapītakaṇḍena vijjhitvā jīvitakkhayaṃ pāpetvā. So kira ajjuno nāma rājā mahisakaraṭṭhe ketakarājadhāniyaṃ rajjaṃ kārento migavaṃ gantvā mige vadhitvā aṅgārapakkamaṃsaṃ khādanto vicari. Athekadivasaṃ migānaṃ āgamanaṭṭhāne koṭṭhakaṃ katvā mige olokayamāno aṭṭhāsi. Tadā so tāpaso tassa rañño avidūre ekaṃ kārarukkhaṃ abhiruhitvā phalāni ocinanto ocinitaphalasākhaṃ muñci. Tassā vissaṭṭhāya saddena taṃṭhānaṃ pattā migā palāyiṃsu. Rājā kujjhitvā tāpasaṃ visamissitena sallena vijjhi. So parigalitvā patanto matthakena khadirakhāṇukaṃ āsādetvā sūlaggeyeva kālamakāsi. Rājā taṅkhaṇeyeva dvidhā bhinnaṃ pathaviṃ pavisitvā sattisūlaniraye nibbatti, tigāvutappamāṇaṃ sarīraṃ ahosi. Tatra taṃ nirayapālā jalitehi āvudhehi koṭṭetvā jalitaṃ ayapabbataṃ āropenti. Pabbatamatthake ṭhitakāle vāto paharati, so vātappahārena parigalitvā patati. Tasmiṃ khaṇe heṭṭhā navayojanāya jalitaayapathaviyā mahātālakkhandhappamāṇaṃ jalitaṃ ayasūlaṃ uṭṭhahati. So sūlaggamatthakeyeva āsādetvā sūlāvuto tiṭṭhati. Tasmiṃ khaṇe pathavī jalati, sūlaṃ jalati, tassa sarīraṃ jalati. So tattha mahāravaṃ ravanto paccati. Mahāsatto pathaviṃ dvidhā katvā taṃ nirayaṃ dassetvā mahājanassa bhītabhāvaṃ ñatvā antaradhāpesi.</paragraph>
<paragraph line="346"><bold>Khaṇḍaso</bold>ti cattāro hatthapāde kaṇṇanāsañca khaṇḍākhaṇḍaṃ katvā. <bold>Adūsaka</bold>nti niraparādhaṃ. Tathā chedāpetvā dvīhi kasāhi pahārasahassehi tāḷāpetvā jaṭāsu gahetvā ākaḍḍhāpetvā paṭikujjaṃ nipajjāpetvā <pageBreak edition="M" number="5.0154" />piṭṭhiyaṃ paṇhiyā paharitvā mahādukkhasamappitaṃ akāsi. <bold>Kalābuvīci</bold>nti kalābu avīciṃ. <bold>Kaṭuka</bold>nti tikhiṇavedanaṃ, evarūpaṃ nirayaṃ upapajjitvā channaṃ jālānaṃ antare paccati. Vitthārato pana kalāburañño vatthu <bold>khantivādijātake</bold>(jā. 1.4.49-52) kathitameva. <bold>Aññāni pāpiṭṭhatarāni cetthā</bold>ti etehi nirayehi pāpiṭṭhatarāni ca aññāni nirayāni sutvā. <bold>Dhammaṃ care</bold>ti, sakka devarāja, paṇḍito kulaputto na kevalaṃ eteyeva cattāro nirayā, eteyeva ca rājāno nerayikā, atha kho aññepi nirayā, aññepi ca rājāno nirayesu uppannāti viditvā catupaccayadānadhammikārakkhāvaraṇasaṃvidhānasaṅkhātaṃ samaṇabrāhmaṇesu dhammaṃ careyyāti.</paragraph>
<paragraph line="347">Evaṃ <pageBreak edition="P" number="5.0146" />mahāsattena catunnaṃ rājūnaṃ nibbattaṭṭhāne dassite tayo rājāno nikkaṅkhā ahesuṃ. Tato sakko avasese cattāro pañhe pucchanto gāthamāha –</paragraph>
<hangnum line="348" number="75"></hangnum>
<gatha1 line="349">‘‘Subhāsitaṃ <pageBreak edition="V" number="5.0140" />te anumodiyāna, aññaṃ taṃ pucchāmi tadiṅgha brūhi;</gatha1>
<gatha2 line="350">Kathaṃvidhaṃ sīlavantaṃ vadanti, kathaṃvidhaṃ paññavantaṃ vadanti;</gatha2>
<gathalast line="351">Kathaṃvidhaṃ sappurisaṃ vadanti, kathaṃvidhaṃ no siri no jahātī’’ti.</gathalast>
<paragraph line="352">Tattha <bold>kathaṃvidhaṃ no siri no jahātī</bold>ti kathaṃvidhaṃ nu purisaṃ paṭiladdhasirī na jahātīti.</paragraph>
<paragraph line="353">Athassa vissajjento mahāsatto catasso gāthāyo abhāsi –</paragraph>
<hangnum line="354" number="76"></hangnum>
<gatha1 line="355">‘‘Kāyena vācāya ca yodha saññato, manasā ca kiñci na karoti pāpaṃ;</gatha1>
<gathalast line="356">Na attahetū alikaṃ bhaṇeti, tathāvidhaṃ sīlavantaṃ vadanti.</gathalast>
<hangnum line="357" number="77"></hangnum>
<gatha1 line="358">‘‘Gambhīrapañhaṃ <pageBreak edition="M" number="5.0155" />manasābhicintayaṃ, nāccāhitaṃ kamma karoti luddaṃ;</gatha1>
<gathalast line="359">Kālāgataṃ atthapadaṃ na riñcati, tathāvidhaṃ paññavantaṃ vadanti.</gathalast>
<hangnum line="360" number="78"></hangnum>
<gatha1 line="361">‘‘Yo ve kataññū katavedi dhīro, kalyāṇamitto daḷhabhatti ca hoti;</gatha1>
<gathalast line="362">Dukhitassa sakkacca karoti kiccaṃ, tathāvidhaṃ sappurisaṃ vadanti.</gathalast>
<hangnum line="363" number="79"></hangnum>
<gatha1 line="364">‘‘Etehi sabbehi guṇehupeto, saddho mudū saṃvibhāgī vadaññū;</gatha1>
<gathalast line="365">Saṅgāhakaṃ sakhilaṃ saṇhavācaṃ, tathāvidhaṃ no siri no jahātī’’ti.</gathalast>
<paragraph line="366">Tattha <pageBreak edition="P" number="5.0147" /><bold>‘‘kāyenā’’</bold>tiādīni padāni tividhasucaritadvāravasena vuttāni. <bold>Na attahetū</bold>ti desanāsīsamevetaṃ, attahetu vā parahetu vā yasahetu vā dhanahetu vā lābhahetu vā āmisakiñcikkhahetu vā alikaṃ na kathetīti attho. Kāmañcesa attho ‘‘vācāya saññato’’ti imināva siddho, musāvādino pana akattabbaṃ pāpaṃ nāma natthīti garubhāvadīpanatthaṃ puna evamāhāti veditabbo. Taṃ puggalaṃ sīlavantaṃ vadanti.</paragraph>
<paragraph line="367"><bold>Gambhīrapañha</bold>nti atthato ca pāḷito ca gambhīraṃ guḷhaṃ paṭicchannaṃ <bold>sattubhastajātaka-</bold>(jā. 1.7.46 ādayo) <bold>sambhavajātaka-</bold>(jā. 1.16.138 ādayo) <bold>mahāumaṅgajātakesu</bold>(jā. 2.22.590 ādayo) āgatasadisaṃ pañhaṃ. <bold>Manasābhicintaya</bold>nti manasā abhicintento atthaṃ paṭivijjhitvā candasahassaṃ sūriyasahassaṃ uṭṭhāpento viya pākaṭaṃ katvā yo kathetuṃ sakkotīti <pageBreak edition="V" number="5.0141" />attho. <bold>Nāccāhita</bold>nti na atiahitaṃ, hitātikkantaṃ luddaṃ pharusaṃ sāhasikakammañca yo na karotīti attho. Imassa panatthassa āvibhāvatthaṃ –</paragraph>
<gatha1 line="368">‘‘Na <pageBreak edition="M" number="5.0156" />paṇḍitā attasukhassa hetu, pāpāni kammāni samācaranti;</gatha1>
<gathalast line="369">Dukkhena phuṭṭhā piḷitāpi santā, chandā dosā ca na jahanti dhamma’’nti. –</gathalast>
<unindented line="370">Bhūripañho kathetabbo.</unindented>
<paragraph line="371"><bold>Kālāgata</bold>nti ettha dānaṃ dātabbakāle, sīlaṃ rakkhaṇakāle, uposathaṃ upavāsakāle, saraṇesu patiṭṭhānakāle, pabbajitakāle, samaṇadhammakaraṇakāle, vipassanācārasmiṃ yuñjanakāle cāti imāni dānādīni sampādento kālāgataṃ atthapadaṃ na riñcati na hāpeti na gaḷāpeti nāma. <bold>Tathāvidha</bold>nti sakka sabbaññubuddhā ca paccekabuddhā ca bodhisattā ca paññavantaṃ kathentā evarūpaṃ puggalaṃ kathenti.</paragraph>
<paragraph line="372"><bold>‘‘Yo ve’’</bold>ti gāthāya parena attano kataguṇaṃ jānātīti <bold>kataññū</bold>. Evaṃ ñatvā pana yenassa guṇo kato, tassa guṇaṃ paṭikaronto <bold>katavedī</bold>nāma. <bold>Dukhitassā</bold>ti attano sahāyassa dukkhappattassa dukkhaṃ attani āropetvā yo tassa uppannakiccaṃ sahatthena sakkaccaṃ karoti, buddhādayo evarūpaṃ sappurisaṃ nāma kathenti. Apica sappurisā nāma kataññū katavedino hontīti <bold>satapattajātaka-</bold>(jā. 1.3.85-87) <bold>cūḷahaṃsajātaka-</bold>(jā. 1.15.133 ādayo) <bold>mahāhaṃsajātakādīni</bold>(jā. 2.21.89 ādayo) kathetabbāni. <bold>Etehi sabbehī</bold>ti sakka yo etehi heṭṭhā vuttehi sīlādīhi sabbehipi guṇehi upeto. <bold>Saddho</bold>ti okappanasaddhāya samannāgato. <bold>Mudū</bold>ti piyabhāṇī. <bold>Saṃvibhāgī</bold>ti sīlasaṃvibhāgadānasaṃvibhāgābhiratattā saṃvibhāgī. Yācakānaṃ vacanaṃ ñatvā dānavasena <bold>vadaññū</bold>. Catūhi saṅgahavatthūhi tesaṃ tesaṃ saṅgaṇhanato <bold>saṅgāhakaṃ,</bold>madhuravacanatāya <bold>sakhilaṃ,</bold>maṭṭhavacanatāya <bold>saṇhavācaṃ</bold>tathāvidhaṃ nu puggalaṃ adhigatayasasobhaggasaṅkhātā sirī no jahāti, nāssa sirī vinassatīti.</paragraph>
<paragraph line="373">Evaṃ <pageBreak edition="P" number="5.0148" />mahāsatto gaganatale puṇṇacandaṃ uṭṭhāpento viya cattāro pañhe vissajjesi. Tato paraṃ sesapañhānaṃ pucchā ca vissajjanañca hoti –</paragraph>
<hangnum line="374" number="80"></hangnum>
<gatha1 line="375">‘‘Subhāsitaṃ <pageBreak edition="V" number="5.0142" /><pageBreak edition="M" number="5.0157" />te anumodiyāna, aññaṃ taṃ pucchāmi tadiṅgha brūhi;</gatha1>
<gathalast line="376">Sīlaṃ siriñcāpi satañca dhammaṃ, paññañca kaṃ seṭṭhataraṃ vadanti.</gathalast>
<hangnum line="377" number="81"></hangnum>
<gatha1 line="378">‘‘Paññā hi seṭṭhā kusalā vadanti, nakkhattarājāriva tārakānaṃ;</gatha1>
<gathalast line="379">Sīlaṃ sirī cāpi satañca dhammo, anvāyikā paññavato bhavanti.</gathalast>
<hangnum line="380" number="82"></hangnum>
<gatha1 line="381">‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;</gatha1>
<gatha2 line="382">Kathaṃkaro kintikaro kimācaraṃ, kiṃ sevamāno labhatīdha paññaṃ;</gatha2>
<gathalast line="383">Paññāya dānippaṭipadaṃ vadehi, kathaṃkaro paññavā hoti macco.</gathalast>
<hangnum line="384" number="83"></hangnum>
<gatha1 line="385">‘‘Sevetha vuddhe nipuṇe bahussute, uggāhako ca paripucchako siyā;</gatha1>
<gathalast line="386">Suṇeyya sakkacca subhāsitāni, evaṃkaro paññavā hoti macco.</gathalast>
<hangnum line="387" number="84"></hangnum>
<gatha1 line="388">‘‘Sa paññavā kāmaguṇe avekkhati, aniccato dukkhato rogato ca;</gatha1>
<gathalast line="389">Evaṃ vipassī pajahāti chandaṃ, dukkhesu kāmesu mahabbhayesu.</gathalast>
<hangnum line="390" number="85"></hangnum>
<gatha1 line="391">‘‘Sa vītarāgo pavineyya dosaṃ, mettaṃ cittaṃ bhāvaye appamāṇaṃ;</gatha1>
<gathalast line="392">Sabbesu bhūtesu nidhāya daṇḍaṃ, anindito brahmamupeti ṭhāna’’nti.</gathalast>
<paragraph line="393">Tattha <pageBreak edition="P" number="5.0149" /><bold>sīla</bold>nti ācārasīlaṃ. <bold>Siri</bold>nti issariyasiriṃ. <bold>Satañca dhamma</bold>nti sappurisadhammaṃ. <bold>Pañña</bold>nti supaññaṃ. Evaṃ imesaṃ catunnaṃ dhammānaṃ kataraṃ dhammaṃ seṭṭhataraṃ vadantīti pucchati. <bold>Paññā hī</bold>ti, sakka, etesu catūsu dhammesu yā esā paññā <pageBreak edition="M" number="5.0158" />nāma, sāva seṭṭhā, iti buddhādayo kusalā vadanti. Yathā hi tārakagaṇā candaṃ parivārenti, candova tesaṃ uttamo. Evaṃ sīlañca sirī cāpi satañca dhammoti ete tayopi anvāyikā <bold>paññavato bhavanti</bold>paññavantameva anugacchanti, paññāya eva parivārā hontīti attho.</paragraph>
<paragraph line="394">‘‘Kathaṃkaro’’tiādīni aññamaññavevacanāneva. <bold>Kathaṃkaro</bold>ti kiṃ nāma kammaṃ karonto kiṃ ācaranto kiṃ sevamāno bhajamāno payirupāsamāno idhaloke paññaṃ labhati, paññāyameva paṭipadaṃ vadehi, jānitukāmomhi, kathaṃkaro macco paññavā nāma hotīti pucchati. <bold>Vuddhe</bold>ti paññāvuddhippatte paṇḍite. <bold>Nipuṇe</bold>ti sukhumakāraṇajānanasamatthe. <bold>Evaṃkaro</bold>ti yo puggalo evaṃ vuttappakāre <pageBreak edition="V" number="5.0143" />puggale sevati bhajati payirupāsati, pāḷiṃ uggaṇhāti, punappunaṃ atthaṃ pucchati, pāsāṇe lekhaṃ khaṇanto viya kañcananāḷiyā sīhavasaṃ sampaṭicchanto viya ohitasoto sakkaccaṃ subhāsitāni suṇāti, ayaṃ evaṃkaro macco paññavā hotīti.</paragraph>
<paragraph line="395">Evaṃ mahāsatto pācīnalokadhātuto sūriyaṃ uṭṭhāpento viya paññāya paṭipadaṃ kathetvā idāni tassā paññāya guṇaṃ kathento <bold>‘‘sa paññavā’’</bold>tiādimāha. Tattha <bold>kāmaguṇe</bold>ti kāmakoṭṭhāse hutvā abhāvaṭṭhena <bold>aniccato,</bold>diṭṭhadhammikasamparāyikānaṃ dukkhānaṃ vatthubhāvena <bold>dukkhato,</bold>aṭṭhanavutiyā rogamukhānaṃ kāme nissāya uppattisambhavena <bold>rogato ca avekkhati</bold>oloketi, so <bold>evaṃ vipassī</bold>etehi kāraṇehi kāmānaṃ aniccāditaṃ passanto ‘‘kāme nissāya uppajjanakadukkhānaṃ anto natthi, kāmānaṃ pahānameva sukha’’nti viditvā dukkhesu kāmesu mahabbhayesu chandaṃ pajahāti. <bold>Sa vītarāgo</bold>ti, ‘‘sakka, so puggalo evaṃ vītarāgo navāghātavatthuvasena uppajjanakasabhāvadosaṃ vinetvā mettacittaṃ bhāveyya, appamāṇasattārammaṇattā appamāṇaṃ taṃ bhāvetvā aparihīnajjhāno agarahito brahmaloke uppajjatī’’ti.</paragraph>
<paragraph line="396">Evaṃ mahāsatte kāmānaṃ dosaṃ kathenteyeva tesaṃ tiṇṇampi rājūnaṃ sabalakāyānaṃ tadaṅgappahānena pañcakāmaguṇarāgo pahīno. Taṃ ñatvā mahāsatto tesaṃ pahaṃsanavasena gāthamāha –</paragraph>
<hangnum line="397" number="86"></hangnum>
<gatha1 line="398">‘‘Mahatthiyaṃ <pageBreak edition="M" number="5.0159" />āgamanaṃ ahosi, tavamaṭṭhakā bhīmarathassa cāpi;</gatha1>
<gathalast line="399">Kāliṅgarājassa ca uggatassa, sabbesa vo kāmarāgo pahīno’’ti.</gathalast>
<paragraph line="400">Tattha <pageBreak edition="P" number="5.0150" /><bold>mahatthiya</bold>nti mahatthaṃ mahāvipphāraṃ mahājutikaṃ. <bold>Tavamaṭṭhakā</bold>ti tava aṭṭhakā. <bold>Pahīno</bold>ti tadaṅgappahānena pahīno.</paragraph>
<paragraph line="401">Taṃ sutvā rājāno mahāsattassa thutiṃ karontā gāthamāhaṃsu –</paragraph>
<hangnum line="402" number="87"></hangnum>
<gatha1 line="403">‘‘Evametaṃ paracittavedi, sabbesa no kāmarāgo pahīno;</gatha1>
<gathalast line="404">Karohi okāsamanuggahāya, yathā gatiṃ te abhisambhavemā’’ti.</gathalast>
<paragraph line="405">Tattha <bold>anuggahāyā</bold>ti pabbajjatthāya okāsaṃ no karohi. Yathā mayaṃ pabbajitvā tava gatiṃ nipphattiṃ abhisambhavema pāpuṇeyyāma, tayā paṭividdhaguṇaṃ paṭivijjheyyāmāti vadiṃsu.</paragraph>
<paragraph line="406">Atha <pageBreak edition="V" number="5.0144" />nesaṃ okāsaṃ karonto mahāsatto itaraṃ gāthamāha –</paragraph>
<hangnum line="407" number="88"></hangnum>
<gatha1 line="408">‘‘Karomi okāsamanuggahāya, tathā hi vo kāmarāgo pahīno;</gatha1>
<gathalast line="409">Pharātha kāyaṃ vipulāya pītiyā, yathā gatiṃ me abhisambhavethā’’ti.</gathalast>
<paragraph line="410">Tattha <bold>pharātha kāya</bold>nti jhānapītiyā vipulāya kāyaṃ pharathāti.</paragraph>
<paragraph line="411">Taṃ sutvā te sampaṭicchantā gāthamāhaṃsu –</paragraph>
<hangnum line="412" number="89"></hangnum>
<gatha1 line="413">‘‘Sabbaṃ karissāma tavānusāsaniṃ, yaṃ yaṃ tuvaṃ vakkhasi bhūripañña;</gatha1>
<gathalast line="414">Pharāma kāyaṃ vipulāya pītiyā, yathā gatiṃ te abhisambhavemā’’ti.</gathalast>
<paragraph line="415">Atha nesaṃ sabalakāyānaṃ mahāsatto pabbajjaṃ dāpetvā isigaṇaṃ uyyojento gāthamāha –</paragraph>
<hangnum line="416" number="90"></hangnum>
<gatha1 line="417">‘‘Katāya <pageBreak edition="M" number="5.0160" />vacchassa kisassa pūjā, gacchantu bhonto isayo sādhurūpā;</gatha1>
<gathalast line="418">Jhāne ratā hotha sadā samāhitā, esā ratī pabbajitassa seṭṭhā’’ti.</gathalast>
<paragraph line="419">Tattha <bold>gacchantū</bold>ti attano attano vasanaṭṭhānāni gacchantu.</paragraph>
<paragraph line="420">Isayo <pageBreak edition="P" number="5.0151" />tassa sarabhaṅgasatthuno vacanaṃ sirasā sampaṭicchitvā vanditvā ākāsaṃ uppatitvā sakāni vasanaṭṭhānāni gamiṃsu. Sakkopi uṭṭhāyāsanā mahāsattassa thutiṃ katvā añjaliṃ paggayha sūriyaṃ namassanto viya mahāsattaṃ namassamāno sapariso pakkāmi. Etamatthaṃ viditvā satthā imā gāthāyo abhāsi –</paragraph>
<hangnum line="421" number="91"></hangnum>
<gatha1 line="422">‘‘Sutvāna gāthā paramatthasaṃhitā, subhāsitā isinā paṇḍitena;</gatha1>
<gathalast line="423">Te vedajātā anumodamānā, pakkāmu devā devapuraṃ yasassino.</gathalast>
<hangnum line="424" number="92"></hangnum>
<gatha1 line="425">‘‘Gāthā imā atthavatī subyañjanā, subhāsitā isinā paṇḍitena;</gatha1>
<gatha2 line="426">Yo kocimā aṭṭhikatvā suṇeyya, labhetha pubbāpariyaṃ visesaṃ;</gatha2>
<gathalast line="427">Laddhāna pubbāpariyaṃ visesaṃ, adassanaṃ maccurājassa gacche’’ti.</gathalast>
<paragraph line="428">Tattha <pageBreak edition="V" number="5.0145" /><bold>paramatthasaṃhitā</bold>ti aniccādidīpanena nibbānanissitā. <bold>Gāthā imā</bold>ti idaṃ satthā sarabhaṅgasatthuno nibbānadāyakaṃ subhāsitaṃ vaṇṇento āha. Tattha <bold>atthavatī</bold>ti nibbānadāyakaṭṭhena paramatthanissitā. <bold>Subyañjanā</bold>ti parisuddhabyañjanā. <bold>Subhāsitā</bold>ti sukathitā. <bold>Aṭṭhikatvā</bold>ti attano atthikabhāvaṃ katvā atthiko hutvā sakkaccaṃ suṇeyya. <bold>Pubbāpariya</bold>nti paṭhamajjhānaṃ pubbaviseso, dutiyajjhānaṃ aparaviseso. Dutiyajjhānaṃ pubbaviseso, tatiyajjhānaṃ aparavisesoti evaṃ aṭṭhasamāpatticatumaggavasena pubbāparabhāvena ṭhitaṃ visesaṃ. <bold>Adassana</bold>nti pariyosāne aparavisesaṃ <pageBreak edition="M" number="5.0161" />arahattaṃ labhitvā nibbānaṃ pāpuṇeyya. Nibbānappatto hi puggalo maccurājassa adassanaṃ gato nāma hotīti.</paragraph>
<paragraph line="429">Evaṃ satthā arahattena desanāya kūṭaṃ gaṇhitvā ‘‘na, bhikkhave, idāneva, pubbepi moggallānassa āḷāhane pupphavassaṃ vassī’’ti vatvā saccāni pakāsetvā jātakaṃ samodhānento āha –</paragraph>
<hangnum line="430" number="93"></hangnum>
<gatha1 line="431">‘‘Sālissaro sāriputto, meṇḍissaro ca kassapo;</gatha1>
<gathalast line="432">Pabbato anuruddho ca, kaccāyano ca devalo;</gathalast>
<hangnum line="433" number="94"></hangnum>
<gatha1 line="434">‘‘Anusisso ca ānando, kisavaccho ca kolito;</gatha1>
<gatha2 line="435">Nārado udāyitthero, parisā buddhaparisā;</gatha2>
<gathalast line="436">Sarabhaṅgo lokanātho, evaṃ dhāretha jātaka’’nti.</gathalast>
<centered line="437">Sarabhaṅgajātakavaṇṇanā dutiyā.</centered>
<hangnum line="438"></hangnum>
<paragraph line="439">[523] 3. Alambusājātakavaṇṇanā</paragraph>
<paragraph line="440"><bold>Athabravī</bold>ti <pageBreak edition="P" number="5.0152" />idaṃ satthā jetavane viharanto purāṇadutiyikāpalobhanaṃ ārabbha kathesi. Vatthu <bold>indriyajātake</bold>(jā. 1.8.60 ādayo) vitthāritameva. Satthā pana taṃ bhikkhuṃ ‘‘saccaṃ kira tvaṃ, bhikkhu, ukkaṇṭhitosī’’ti pucchitvā ‘‘saccaṃ, bhante’’ti vutte ‘‘kena ukkaṇṭhāpitosī’’ti vatvā ‘‘purāṇadutiyikāyā’’ti vutte ‘‘bhikkhu esā itthī tuyhaṃ anatthakārikā, tvaṃ etaṃ nissāya jhānaṃ nāsetvā tīṇi saṃvaccharāni mūḷho visaññī nipajjitvā uppannāya saññāya mahāparidevaṃ paridevī’’ti vatvā atītaṃ āhari.</paragraph>
<paragraph line="441">Atīte <pageBreak edition="V" number="5.0146" />bārāṇasiyaṃ brahmadatte rajjaṃ kārente bodhisatto kāsiraṭṭhe brāhmaṇakule nibbattitvā vayappatto sabbasippesu nipphattiṃ patvā isipabbajjaṃ pabbajitvā araññāyatane vanamūlaphalāhāro yāpesi. Athekā migī tassa passāvaṭṭhāne sambhavamissakaṃ tiṇaṃ khāditvā udakaṃ pivi. Ettakeneva ca tasmiṃ paṭibaddhacittā gabbhaṃ paṭilabhitvā tato paṭṭhāya katthaci agantvā tattheva tiṇaṃ khāditvā assamassa sāmanteyeva vicarati <pageBreak edition="M" number="5.0162" />. Mahāsatto pariggaṇhanto taṃ kāraṇaṃ aññāsi. Sā aparabhāge manussadārakaṃ vijāyi. Mahāsatto taṃ puttasinehena paṭijaggi, ‘‘isisiṅgo’’tissa nāmaṃ akāsi. Atha naṃ mahāsatto viññutappattaṃ pabbājetvā attano mahallakakāle taṃ ādāya nārivanaṃ nāma gantvā, ‘‘tāta, imasmiṃ himavante imehi pupphehi sadisā itthiyo nāma honti, tā attano vasaṃ gate mahāvināsaṃ pāpenti, na tāsaṃ vasaṃ nāma gantuṃ vaṭṭatī’’ti ovaditvā aparabhāge brahmalokaparāyaṇo ahosi.</paragraph>
<paragraph line="442">Isisiṅgopi jhānakīḷaṃ kīḷanto himavantappadese vāsaṃ kappesi. Ghoratapo paramadhitindriyo ahosi. Athassa sīlatejena sakkassa bhavanaṃ kampi, sakko āvajjento taṃ kāraṇaṃ ñatvā ‘‘ayaṃ maṃ sakkattā cāveyya, ekaṃ accharaṃ pesetvā sīlamassa bhindāpessāmī’’ti sakaladevalokaṃ upaparikkhanto attano aḍḍhateyyakoṭisaṅkhānaṃ paricārikānaṃ majjhe ekaṃ alambusaṃ nāma accharaṃ ṭhapetvā aññaṃ tassa sīlaṃ bhindituṃ samatthaṃ adisvā taṃ pakkosāpetvā tassa sīlabhedaṃ kātuṃ āṇāpesi. Tamatthaṃ <pageBreak edition="P" number="5.0153" />āvikaronto satthā paṭhamaṃ gāthamāha –</paragraph>
<hangnum line="443" number="95"></hangnum>
<gatha1 line="444">‘‘Athabravi brahā indo, vatrabhū jayataṃ pitā;</gatha1>
<gathalast line="445">Devakaññaṃ parābhetvā, sudhammāyaṃ alambusa’’nti.</gathalast>
<paragraph line="446">Tattha <bold>brahā</bold>ti mahā. <bold>Vatrabhū</bold>ti vatrassa nāma asurassa abhibhavitā. <bold>Jayataṃ pitā</bold>ti jayantānaṃ jayappattānaṃ sesānaṃ tettiṃsāya devaputtānaṃ pitukiccasādhanena pitā. <bold>Parābhetvā</bold>ti hadayaṃ bhinditvā olokento viya taṃ ‘‘paṭibalā aya’’nti ñatvāti attho. <bold>Sudhammāya</bold>nti sudhammāyaṃ devasabhāyaṃ.</paragraph>
<paragraph line="447">Paṇḍukambalasilāsane nisinno taṃ alambusaṃ pakkosāpetvā idamāha –</paragraph>
<hangnum line="448" number="96"></hangnum>
<gatha1 line="449">‘‘Misse <pageBreak edition="V" number="5.0147" />devā taṃ yācanti, tāvatiṃsā saindakā;</gatha1>
<gathalast line="450">Isippalobhane gaccha, isisiṅgaṃ alambuse’’ti.</gathalast>
<paragraph line="451">Tattha <pageBreak edition="M" number="5.0163" /><bold>misse</bold>ti taṃ ālapati, idañca tassā nāmaṃ, sabbā panitthiyo purise kilesamissanena missanato ‘‘missā’’ti vuccanti, tena sādhāraṇena guṇanāmenālapanto evamāha. <bold>Isippalobhane</bold>ti isīnaṃ palobhanasamatthe. <bold>Isisiṅga</bold>nti tassa kira matthake migasiṅgākārena dve cūḷā uṭṭhahiṃsu, tasmā evaṃ vuccati.</paragraph>
<paragraph line="452">Iti sakko ‘‘gaccha isisiṅgaṃ upasaṅkamitvā attano vasaṃ ānetvā sīlamassa bhindā’’ti alambusaṃ āṇāpesi.</paragraph>
<hangnum line="453" number="97"></hangnum>
<gatha1 line="454">‘‘Purāyaṃ amhe acceti, vattavā brahmacariyavā;</gatha1>
<gathalast line="455">Nibbānābhirato vuddho, tassa maggāni āvarā’’ti. – vacanaṃ āha;</gathalast>
<paragraph line="456">Tattha <bold>purāya</bold>nti ayaṃ tāpaso vattasampanno ca brahmacariyavā ca, so panesa dīghāyukatāya nibbānasaṅkhāte magge abhirato guṇavuddhiyā ca vuddho. Tasmā yāva esa amhe nātikkamati, na abhibhavitvā imamhā ṭhānā cāveti, tāvadeva tvaṃ gantvā tassa devalokagamanāni maggāni āvara, yathā idha nāgacchati, evaṃ karohīti attho.</paragraph>
<paragraph line="457">Taṃ sutvā alambusā gāthādvayamāha –</paragraph>
<hangnum line="458" number="98"></hangnum>
<gatha1 line="459">‘‘Devarāja kimeva tvaṃ, mameva tuvaṃ sikkhasi;</gatha1>
<gathalast line="460">Isippalobhane gaccha, santi aññāpi accharā.</gathalast>
<hangnum line="461" number="99"></hangnum>
<gatha1 line="462">‘‘Mādisiyo pavarā ceva, asoke nandane vane;</gatha1>
<gathalast line="463">Tāsampi hotu pariyāyo, tāpi yantu palobhanā’’ti.</gathalast>
<paragraph line="464">Tattha <pageBreak edition="P" number="5.0154" /><bold>kimeva tva</bold>nti kiṃ nāmetaṃ tvaṃ karosīti dīpeti. <bold>Mameva tuvaṃ sikkhasī</bold>ti imasmiṃ sakaladevaloke mameva tuvaṃ ikkhasi, aññaṃ na passasīti adhippāyena vadati. <bold>Sa</bold>-kāro panettha byañjanasandhikaro. <bold>Isippalobhane gacchā</bold>ti kiṃkāraṇā maññeva evaṃ vadesīti adhippāyo <pageBreak edition="V" number="5.0148" />. <bold>Pavarā cevā</bold>ti mayā uttaritarā ceva. <bold>Asoke</bold>ti sokarahite. <bold>Nandane</bold>ti nandijanake. <bold>Pariyāyo</bold>ti gamanavāro.</paragraph>
<paragraph line="465">Tato <pageBreak edition="M" number="5.0164" />sakko tisso gāthāyo abhāsi –</paragraph>
<hangnum line="466" number="100"></hangnum>
<gatha1 line="467">‘‘Addhā hi saccaṃ bhaṇasi, santi aññāpi accharā;</gatha1>
<gathalast line="468">Tādisiyo pavarā ceva, asoke nandane vane.</gathalast>
<hangnum line="469" number="101"></hangnum>
<gatha1 line="470">‘‘Na tā evaṃ pajānanti, pāricariyaṃ pumaṃ gatā;</gatha1>
<gathalast line="471">Yādisaṃ tvaṃ pajānāsi, nāri sabbaṅgasobhane.</gathalast>
<hangnum line="472" number="102"></hangnum>
<gatha1 line="473">‘‘Tvameva gaccha kalyāṇi, itthīnaṃ pavarā casi;</gatha1>
<gathalast line="474">Taveva vaṇṇarūpena, savasamānayissasī’’ti.</gathalast>
<paragraph line="475">Tattha <bold>pumaṃ gatā</bold>ti purisaṃ upasaṅkamantā samānā purisapalobhinipāricariyaṃ na jānanti. <bold>Vaṇṇarūpenā</bold>ti sarīravaṇṇena ceva rūpasampattiyā ca. <bold>Savasamānayissasī</bold>ti taṃ tāpasaṃ attano vasaṃ ānessasīti.</paragraph>
<paragraph line="476">Taṃ sutvā alambusā dve gāthā abhāsi –</paragraph>
<hangnum line="477" number="103"></hangnum>
<gatha1 line="478">‘‘Na vāhaṃ na gamissāmi, devarājena pesitā;</gatha1>
<gathalast line="479">Vibhemi cetaṃ āsāduṃ, uggatejo hi brāhmaṇo.</gathalast>
<hangnum line="480" number="104"></hangnum>
<gatha1 line="481">‘‘Aneke nirayaṃ pattā, isimāsādiyā janā;</gatha1>
<gathalast line="482">Āpannā mohasaṃsāraṃ, tasmā lomāni haṃsaye’’ti.</gathalast>
<paragraph line="483">Tattha <bold>na vāha</bold>nti na ve ahaṃ. <bold>Vibhemī</bold>ti bhāyāmi. <bold>Āsādu</bold>nti āsādituṃ. Idaṃ vuttaṃ hoti – nāhaṃ, deva, tayā pesitā na gamissāmi, apicāhaṃ taṃ isiṃ sīlabhedanatthāya allīyituṃ bhāyāmi, uggatejo hi soti. <bold>Āsādiyā</bold>ti āsādetvā. <bold>Mohasaṃsāra</bold>nti mohena saṃsāraṃ, mohena isiṃ palobhetvā saṃsāraṃ āpannā vaṭṭadukkhe patiṭṭhitā sattā gaṇanapathaṃ atikkantā <pageBreak edition="V" number="5.0149" />. <bold>Tasmā</bold>ti tena kāraṇena. <bold>Lomāni haṃsaye</bold>ti ahaṃ lomāni uṭṭhapemi, ‘‘tassa kirāhaṃ sīlaṃ bhindissāmī’’ti cintayamānāya me lomāni pahaṃsantīti vadati.</paragraph>
<hangnum line="484" number="105"></hangnum>
<gatha1 line="485">‘‘Idaṃ vatvāna pakkāmi, accharā kāmavaṇṇinī;</gatha1>
<gathalast line="486">Missā missitumicchantī, isisiṅgaṃ alambusā.</gathalast>
<hangnum line="487" number="106"></hangnum>
<gatha1 line="488">‘‘Sā <pageBreak edition="P" number="5.0155" /><pageBreak edition="M" number="5.0165" />ca taṃ vanamogayha, isisiṅgena rakkhitaṃ;</gatha1>
<gathalast line="489">Bimbijālakasañchannaṃ, samantā addhayojanaṃ.</gathalast>
<hangnum line="490" number="107"></hangnum>
<gatha1 line="491">‘‘Pātova pātarāsamhi, udaṇhasamayaṃ pati;</gatha1>
<gathalast line="492">Aggiṭṭhaṃ parimajjantaṃ, isisiṅgaṃ upāgamī’’ti. – imā abhisambuddhagāthā;</gathalast>
<paragraph line="493">Tattha <bold>pakkāmī</bold>ti tena hi, devarāja, āvajjeyyāsi manti attano sayanagabbhaṃ pavisitvā alaṅkaritvā isisiṅgaṃ kilesena missituṃ icchantī pakkāmi, bhikkhave, sā accharā tassa assamaṃ gatāti. <bold>Bimbijālakasañchanna</bold>nti rattaṅkuravanena sañchannaṃ. <bold>Pātova pātarāsamhī</bold>ti, bhikkhave, pātarāsavelāya pātova pageyeva atipageva. <bold>Udaṇhasamayaṃ patī</bold>ti sūriyuggamanavelāyameva. <bold>Aggiṭṭha</bold>nti aggisālaṃ. Rattiṃ padhānamanuyuñjitvā pātova nhatvā udakakiccaṃ katvā paṇṇasālāyaṃ thokaṃ jhānasukhena vītināmetvā nikkhamitvā aggisālaṃ sammajjantaṃ taṃ isisiṅgaṃ sā upāgami, itthivilāsaṃ dassentī tassa purato aṭṭhāsi.</paragraph>
<paragraph line="494">Atha naṃ tāpaso pucchanto āha –</paragraph>
<hangnum line="495" number="108"></hangnum>
<gatha1 line="496">‘‘Kā nu vijjurivābhāsi, osadhī viya tārakā;</gatha1>
<gathalast line="497">Vicittahatthābharaṇā, āmuttamaṇikuṇḍalā.</gathalast>
<hangnum line="498" number="109"></hangnum>
<gatha1 line="499">‘‘Ādiccavaṇṇasaṅkāsā, hemacandanagandhinī;</gatha1>
<gathalast line="500">Saññatūrū mahāmāyā, kumārī cārudassanā.</gathalast>
<hangnum line="501" number="110"></hangnum>
<gatha1 line="502">‘‘Vilaggā mudukā suddhā, pādā te suppatiṭṭhitā;</gatha1>
<gathalast line="503">Gamanā kāmanīyā te, harantiyeva me mano.</gathalast>
<hangnum line="504" number="111"></hangnum>
<gatha1 line="505">‘‘Anupubbā <pageBreak edition="V" number="5.0150" />ca te ūrū, nāganāsasamūpamā;</gatha1>
<gathalast line="506">Vimaṭṭhā tuyhaṃ sussoṇī, akkhassa phalakaṃ yathā.</gathalast>
<hangnum line="507" number="112"></hangnum>
<gatha1 line="508">‘‘Uppalasseva kiñjakkhā, nābhi te sādhusaṇṭhitā;</gatha1>
<gathalast line="509">Purā kaṇhañjanasseva, dūrato patidissati.</gathalast>
<hangnum line="510" number="113"></hangnum>
<gatha1 line="511">‘‘Duvidhā <pageBreak edition="M" number="5.0166" />jātā urajā, avaṇṭā sādhupaccudā;</gatha1>
<gathalast line="512">Payodharā apatitā, aḍḍhalābusamā thanā.</gathalast>
<hangnum line="513" number="114"></hangnum>
<gatha1 line="514">‘‘Dīghā kambutalābhāsā, gīvā eṇeyyakā yathā;</gatha1>
<gathalast line="515">Paṇḍarāvaraṇā vaggu, catutthamanasannibhā.</gathalast>
<hangnum line="516" number="115"></hangnum>
<gatha1 line="517">‘‘Uddhaggā <pageBreak edition="P" number="5.0156" />ca adhaggā ca, dumaggaparimajjitā;</gatha1>
<gathalast line="518">Duvijā nelasambhūtā, dantā tava sudassanā.</gathalast>
<hangnum line="519" number="116"></hangnum>
<gatha1 line="520">‘‘Apaṇḍarā lohitantā, jiñjūkaphalasannibhā;</gatha1>
<gathalast line="521">Āyatā ca visālā ca, nettā tava sudassanā.</gathalast>
<hangnum line="522" number="117"></hangnum>
<gatha1 line="523">‘‘Nātidīghā susammaṭṭhā, kanakabyāsamocitā;</gatha1>
<gathalast line="524">Uttamaṅgaruhā tuyhaṃ, kesā candanagandhikā.</gathalast>
<hangnum line="525" number="118"></hangnum>
<gatha1 line="526">‘‘Yāvatā kasigorakkhā, vāṇijānañca yā gati;</gatha1>
<gathalast line="527">Isīnañca parakkantaṃ, saññatānaṃ tapassinaṃ.</gathalast>
<hangnum line="528" number="119"></hangnum>
<gatha1 line="529">‘‘Na te samasamaṃ passe, asmiṃ pathavimaṇḍale;</gatha1>
<gathalast line="530">Ko vā tvaṃ kassa vā putto, kathaṃ jānemu taṃ maya’’nti.</gathalast>
<paragraph line="531">Tattha <bold>vicittahatthābharaṇā</bold>ti vicittehi hatthābharaṇehi samannāgatā. <bold>Hemacandanagandhinī</bold>ti suvaṇṇavaṇṇacandanagandhavilepanā. <bold>Saññatūrū</bold>ti suvaṭṭitaghanaūru sampannaūrulakkhaṇā. <bold>Vilaggā</bold>ti saṃkhittamajjhā. <bold>Mudukā</bold>ti mudu sukhumālā. <bold>Suddhā</bold>ti nimmalā. <bold>Suppatiṭṭhitā</bold>ti samaṃ pathaviṃ phusantā <pageBreak edition="V" number="5.0151" />suṭṭhu patiṭṭhitā. <bold>Gamanā</bold>ti gacchamānā. <bold>Kāmanīyā</bold>ti kantā kāmitabbayuttakā. <bold>Harantiyeva me mano</bold>ti ete evarūpena paramena itthivilāsena caṅkamantiyā tava pādā mama cittaṃ harantiyeva. <bold>Vimaṭṭhā</bold>ti visālā. <bold>Sussoṇī</bold>ti sundarasoṇī. <bold>Akkhassā</bold>ti sundaravaṇṇassa akkhassa suvaṇṇaphalakaṃ viya visālā te soṇīti vadati. <bold>Uppalasseva kiñjakkhā</bold>ti nīluppalakaṇṇikā viya. <bold>Kaṇhañjanassevā</bold>ti sukhumakaṇhalomacittattā evamāha.</paragraph>
<paragraph line="532">‘‘Duvidhā’’tigāthaṃ thane vaṇṇayanto āha. Te hi dve hutvā ure jātā vaṇṭassa abhāvā <bold>avaṇṭā,</bold>ure laggā eva hutvā suṭṭhu nikkhantattā <pageBreak edition="M" number="5.0167" /><bold>sādhupaccudā,</bold>payassa dhāraṇato <bold>payodharā, apatitā</bold>ti na patitā, amilātatāya vā alambanatāya vā na anto paviṭṭhāti apatitā, suvaṇṇaphalake ṭhapitasuvaṇṇamayavaṭṭaalābuno aḍḍhena sadisatāya <bold>aḍḍhalābusamā thanā. Eṇeyyakā yathā</bold>ti eṇīmigassa hi dīghā ca vaṭṭā ca gīvā sobhati yathā, evaṃ tava gīvā thokaṃ dīghā. <bold>Kambutalābhāsā</bold>ti suvaṇṇāliṅgatalasannibhā gīvāti attho. <bold>Paṇḍarāvaraṇā</bold>ti dantāvaraṇā. <bold>Catutthamanasannibhā</bold>ti catutthamano vuccati catutthamanavatthubhūtā jivhā. Abhirattabhāvena jivhāsadisaṃ te oṭṭhapariyosānanti vadati. <bold>Uddhaggā</bold>ti heṭṭhimadantā. <bold>Adhaggā</bold>ti uparimadantā. <bold>Dumaggaparimajjitā</bold>ti <pageBreak edition="P" number="5.0157" />dantakaṭṭhaparimajjitā parisuddhā. <bold>Duvijā</bold>ti dvijā. <bold>Nelasambhūtā</bold>ti niddosesu hanumaṃsapariyosānesu sambhūtā.</paragraph>
<paragraph line="533"><bold>Apaṇḍarā</bold>ti kaṇhā. <bold>Lohitantā</bold>ti rattapariyantā. <bold>Jiñjūkaphalasannibhā</bold>ti rattaṭṭhāne jiñjukaphalasadisā. <bold>Sudassanā</bold>ti passantānaṃ atittikarā pañcapasādasamannāgatā. <bold>Nātidīghā</bold>ti pamāṇayuttā. <bold>Susammaṭṭhā</bold>ti suṭṭhu sammaṭṭhā. <bold>Kanakabyāsamocitā</bold>ti kanakabyā vuccati suvaṇṇaphaṇikā, tāya gandhatelaṃ ādāya paharitā suracitā. <bold>Kasigorakkhā</bold>ti iminā kasiñca gorakkhañca nissāya jīvanakasatte dasseti. <bold>Yā gatī</bold>ti yattakā nipphatti. <bold>Parakkanta</bold>nti yattakaṃ isīnaṃ parakkantaṃ, vitthārīkatā imasmiṃ himavante yattakā isayo vasantīti attho. <bold>Na te samasama</bold>nti tesu sabbesu ekampi rūpalīḷāvilāsādisamatāya tayā samānaṃ na passāmi. <bold>Ko vā tva</bold>nti idaṃ tassā itthibhāvaṃ jānanto purisavohāravasena pucchati.</paragraph>
<paragraph line="534">Evaṃ pādato paṭṭhāya yāva kesā attano vaṇṇaṃ bhāsante tāpase alambusā tuṇhī hutvā tassā kathāya yathānusandhiṃ gatāya tassa sammūḷhabhāvaṃ ñatvā gāthamāha –</paragraph>
<hangnum line="535" number="120"></hangnum>
<gatha1 line="536">‘‘Na <pageBreak edition="V" number="5.0152" />pañhakālo bhaddante, kassapevaṃ gate sati;</gatha1>
<gatha2 line="537">Ehi samma ramissāma, ubho asmākamassame;</gatha2>
<gathalast line="538">Ehi taṃ upagūhissaṃ, ratīnaṃ kusalo bhavā’’ti.</gathalast>
<paragraph line="539">Tattha <pageBreak edition="M" number="5.0168" /><bold>kassapevaṃ gate satī</bold>ti kassapagotta evaṃ tava citte pavatte sati pañhakālo na hoti. <bold>Sammā</bold>ti vayassa, piyavacanālapanametaṃ. <bold>Ratīna</bold>nti pañcakāmaguṇaratīnaṃ.</paragraph>
<paragraph line="540">Evaṃ vatvā alambusā cintesi – ‘‘nāyaṃ mayi ṭhitāya hatthapāsaṃ āgamissati, gacchantī viya bhavissāmī’’ti. Sā itthimāyākusalatāya tāpasaṃ anupasaṅkamitvā āgatamaggābhimukhī pāyāsi. Tamatthaṃ pakāsento satthā āha –</paragraph>
<hangnum line="541" number="121"></hangnum>
<gatha1 line="542">‘‘Idaṃ vatvāna pakkāmi, accharā kāmavaṇṇinī;</gatha1>
<gathalast line="543">Missā missitumicchantī, isisiṅgaṃ alambusā’’ti.</gathalast>
<paragraph line="544">Atha <pageBreak edition="P" number="5.0158" />naṃ tāpaso gacchantiṃ disvā ‘‘ayaṃ gacchatī’’ti attano dandhaparakkamaṃ mandagamanaṃ chinditvā vegena dhāvitvā kesesu hatthena parāmasi. Tamatthaṃ pakāsento satthā āha –</paragraph>
<hangnum line="545" number="122"></hangnum>
<gatha1 line="546">‘‘So ca vegena nikkhamma, chetvā dandhaparakkamaṃ;</gatha1>
<gathalast line="547">Tamuttamāsu veṇīsu, ajjhappatto parāmasi.</gathalast>
<hangnum line="548" number="123"></hangnum>
<gatha1 line="549">‘‘Tamudāvatta kalyāṇī, palissaji susobhanā;</gatha1>
<gathalast line="550">Cavitamhi brahmacariyā, yathā taṃ atha tositā.</gathalast>
<hangnum line="551" number="124"></hangnum>
<gatha1 line="552">‘‘Manasā agamā indaṃ, vasantaṃ nandane vane;</gatha1>
<gathalast line="553">Tassā saṅkappamaññāya, maghavā devakuñjaro.</gathalast>
<hangnum line="554" number="125"></hangnum>
<gatha1 line="555">‘‘Pallaṅkaṃ pahiṇī khippaṃ, sovaṇṇaṃ sopavāhanaṃ;</gatha1>
<gathalast line="556">Sauttaracchadapaññāsaṃ, sahassapaṭiyatthataṃ.</gathalast>
<hangnum line="557" number="126"></hangnum>
<gatha1 line="558">‘‘Tamenaṃ <pageBreak edition="V" number="5.0153" />tattha dhāresi, ure katvāna sobhanā;</gatha1>
<gathalast line="559">Yathā ekamuhuttaṃva, tīṇi vassāni dhārayi.</gathalast>
<hangnum line="560" number="127"></hangnum>
<gatha1 line="561">‘‘Vimado tīhi vassehi, pabujjhitvāna brāhmaṇo;</gatha1>
<gathalast line="562">Addasāsi haritarukkhe, samantā aggiyāyanaṃ.</gathalast>
<hangnum line="563" number="128"></hangnum>
<gatha1 line="564">‘‘Navapattavanaṃ phullaṃ, kokilaggaṇaghositaṃ;</gatha1>
<gathalast line="565">Samantā paviloketvā, rudaṃ assūni vattayi.</gathalast>
<hangnum line="566" number="129"></hangnum>
<gatha1 line="567">‘‘Na <pageBreak edition="M" number="5.0169" />juhe na jape mante, aggihuttaṃ pahāpitaṃ;</gatha1>
<gathalast line="568">Ko nu me pāricariyāya, pubbe cittaṃ palobhayi.</gathalast>
<hangnum line="569" number="130"></hangnum>
<gatha1 line="570">‘‘Araññe me viharato, yo me tejā ha sambhutaṃ;</gatha1>
<gathalast line="571">Nānāratanaparipūraṃ, nāvaṃva gaṇhi aṇṇave’’ti.</gathalast>
<paragraph line="572">Tattha <bold>ajjhappatto</bold>ti sampatto. <bold>Tamudāvatta kalyāṇī</bold>ti taṃ kese parāmasitvā ṭhitaṃ isiṃ udāvattitvā nivattitvā kalyāṇadassanā sā suṭṭhu sobhanā. <bold>Palissajī</bold>ti āliṅgi. <bold>Cavitamhi brahmacariyā, yathā taṃ atha tositā</bold>ti, bhikkhave, tassa isino tāvadeva jhānaṃ antaradhāyi. Tasmiṃ tamhā jhānā brahmacariyā cavite yathā taṃ sakkena patthitaṃ, tatheva ahosi. Atha sakkassa patthanāya samiddhabhāvaṃ viditvā sā devakaññā tositā, tassa tena brahmacariyavināsena sañjanitapītipāmojjāti attho.</paragraph>
<paragraph line="573"><bold>Manasā agamā</bold>ti sā taṃ āliṅgitvā ṭhitā ‘‘aho vata sakko pallaṅkaṃ me peseyyā’’ti evaṃ pavattena manasā indaṃ agamā. <bold>Nandane vane</bold>ti nandijananasamatthatāya nandanavanasaṅkhāte tāvatiṃsabhavane vasantaṃ. <bold>Devakuñjaro</bold>ti devaseṭṭho <pageBreak edition="P" number="5.0159" />. <bold>Pahiṇī</bold>ti pesesi. ‘‘Pāhiṇī’’tipi pāṭho. <bold>Sopavāhana</bold>nti saparivāraṃ. <bold>Sauttaracchadapaññāsa</bold>nti paññāsāya uttaracchadehi paṭicchāditaṃ. <bold>Sahassapaṭiyatthata</bold>nti sahassadibbakojavatthataṃ. <bold>Tamenaṃ tatthā</bold>ti taṃ isisiṅgaṃ tattha dibbapallaṅke nisinnā sā ure katvā dhāresi. <bold>Tīṇi vassānī</bold>ti ekamuhuttaṃ viya manussagaṇanāya tīṇi vassāni taṃ ure nipajjāpetvā tattha nisinnā dhāresi.</paragraph>
<paragraph line="574"><bold>Vimado</bold>ti <pageBreak edition="V" number="5.0154" />nimmado vigatasaññabhāvo. So hi tīṇi saṃvaccharāni visañño sayitvā pacchā paṭiladdhasañño pabujjhi. Tasmiṃ pabujjhamāne hatthādiphandanaṃ disvāva alambusā tassa pabujjhanabhāvaṃ ñatvā pallaṅkaṃ antaradhāpetvā sayampi antarahitā aṭṭhāsi. <bold>Addasāsī</bold>ti so assamapadaṃ olokento ‘‘kena nu khomhi sīlavināsaṃ pāpito’’ti cintetvā mahantena saddena paridevamāno addasāsi. <bold>Haritarukkhe</bold>ti aggiyāyanasaṅkhātaṃ aggisālaṃ samantā parivāretvā ṭhite haritapattarukkhe. <bold>Navapattavana</bold>nti taruṇehi navapattehi sañchannaṃ vanaṃ. <bold>Ruda</bold>nti paridevanto.</paragraph>
<paragraph line="575"><bold>Na</bold><pageBreak edition="M" number="5.0170" /><bold>juhe na jape mante</bold>ti ayamassa paridevanagāthā. <bold>Pahāpita</bold>nti hāpitaṃ, <bold>pa</bold>-kāro upasaggamattaṃ. <bold>Pāricariyāyā</bold>ti ko nu kilesapāricariyāya ito pubbe mama cittaṃ palobhayīti paridevati. <bold>Yo me tejā ha sambhuta</bold>nti <bold>ha</bold>-kāro nipātamattaṃ. Yo mama samaṇatejena sambhūtaṃ jhānaguṇaṃ nānāratanaparipuṇṇaṃ mahantaṃ mahaṇṇave nāvaṃ viya gaṇhi, vināsaṃ pāpesi, ko nāmesoti paridevatīti.</paragraph>
<paragraph line="576">Taṃ sutvā alambusā cintesi – ‘‘sacāhaṃ na kathessāmi, ayaṃ me abhisapissati, handassa kathessāmī’’ti. Sā dissamānena kāyena ṭhatvā gāthamāha –</paragraph>
<hangnum line="577" number="131"></hangnum>
<gatha1 line="578">‘‘Ahaṃ te pāricariyāya, devarājena pesitā;</gatha1>
<gathalast line="579">Avadhiṃ cittaṃ cittena, pamādo tvaṃ na bujjhasī’’ti.</gathalast>
<paragraph line="580">So tassā kathaṃ sutvā pitarā dinnaovādaṃ saritvā ‘‘pitu vacanaṃ akatvā mahāvināsaṃ pattomhī’’ti paridevanto catasso gāthāyo abhāsi –</paragraph>
<hangnum line="581" number="132"></hangnum>
<gatha1 line="582">‘‘Imāni kira maṃ tāto, kassapo anusāsati;</gatha1>
<gathalast line="583">Kamalāsadisitthiyo, tāyo bujjhesi māṇava.</gathalast>
<hangnum line="584" number="133"></hangnum>
<gatha1 line="585">‘‘Uregaṇḍāyo bujjhesi, tāyo bujjhesi māṇava;</gatha1>
<gathalast line="586">Iccānusāsi maṃ tāto, yathā maṃ anukampako.</gathalast>
<hangnum line="587" number="134"></hangnum>
<gatha1 line="588">‘‘Tassāhaṃ <pageBreak edition="P" number="5.0160" />vacanaṃ nākaṃ, pitu vuddhassa sāsanaṃ;</gatha1>
<gathalast line="589">Araññe nimmanussamhi, svajja jhāyāmi ekako.</gathalast>
<hangnum line="590" number="135"></hangnum>
<gatha1 line="591">‘‘Sohaṃ <pageBreak edition="V" number="5.0155" />tathā karissāmi, dhiratthu jīvitena me;</gatha1>
<gathalast line="592">Puna vā tādiso hessaṃ, maraṇaṃ me bhavissatī’’ti.</gathalast>
<paragraph line="593">Tattha <bold>imānī</bold>ti imāni vacanāni. <bold>Kamalāsadisitthiyo</bold>ti kamalā vuccati nāripupphalatā, tāsaṃ pupphasadisā itthiyo. <bold>Tāyo bujjhesi māṇavā</bold>ti māṇava tvaṃ tāyo jāneyyāsi, ñatvā dassanapathaṃ agantvā palāpeyyāsīti yāni evarūpāni vacanāni tadā maṃ tāto anusāsati, imāni kira tānīti. <bold>Uregaṇḍāyo</bold>ti uramhi dvīhi gaṇḍehi samannāgatā. <bold>Tāyo bujjhesi, māṇavā</bold>ti, māṇava, tāyo attano <pageBreak edition="M" number="5.0171" />vasaṃ gate vināsaṃ pāpentīti tvaṃ jāneyyāsi. <bold>Nāka</bold>nti nākariṃ. <bold>Jhāyāmī</bold>ti pajjhāyāmi paridevāmi. <bold>Dhiratthu jīvitena me</bold>ti dhiratthu garahitaṃ mama jīvitaṃ, jīvitena me ko attho. <bold>Puna vā</bold>ti tathā karissāmi, yathā puna vā tādiso bhavissāmi, naṭṭhaṃ jhānaṃ uppādetvā vītarāgo bhavissāmi, maraṇaṃ vā me bhavissatīti.</paragraph>
<paragraph line="594">So kāmarāgaṃ pahāya puna jhānaṃ uppādesi. Athassa samaṇatejaṃ disvā jhānassa ca uppāditabhāvaṃ ñatvā alambusā bhītā khamāpesi. Tamatthaṃ pakāsento satthā dve gāthāyo abhāsi –</paragraph>
<hangnum line="595" number="136"></hangnum>
<gatha1 line="596">‘‘Tassa tejaṃ vīriyañca, dhitiṃ ñatvā avaṭṭhitaṃ;</gatha1>
<gathalast line="597">Sirasā aggahī pāde, isisiṅgaṃ alambusā.</gathalast>
<hangnum line="598" number="137"></hangnum>
<gatha1 line="599">‘‘Mā me kujjha mahāvīra, mā me kujjha mahāise;</gatha1>
<gatha2 line="600">Mahā attho mayā ciṇṇo, tidasānaṃ yasassinaṃ;</gatha2>
<gathalast line="601">Tayā pakampitaṃ āsi, sabbaṃ devapuraṃ tadā’’ti.</gathalast>
<paragraph line="602">Atha naṃ so ‘‘khamāmi te, bhadde, yathāsukhaṃ gacchā’’ti vissajjento gāthamāha –</paragraph>
<hangnum line="603" number="138"></hangnum>
<gatha1 line="604">‘‘Tāvatiṃsā ca ye devā, tidasānañca vāsavo;</gatha1>
<gathalast line="605">Tvañca bhadde sukhī hohi, gaccha kaññe yathāsukha’’nti.</gathalast>
<paragraph line="606">Sā taṃ vanditvā teneva suvaṇṇapallaṅkena devapuraṃ gatā. Tamatthaṃ <pageBreak edition="P" number="5.0161" />pakāsento satthā tisso gāthāyo abhāsi –</paragraph>
<hangnum line="607" number="139"></hangnum>
<gatha1 line="608">‘‘Tassa <pageBreak edition="V" number="5.0156" />pāde gahetvāna, katvā ca naṃ padakkhiṇaṃ;</gatha1>
<gathalast line="609">Añjaliṃ paggahetvāna, tamhā ṭhānā apakkami.</gathalast>
<hangnum line="610" number="140"></hangnum>
<gatha1 line="611">‘‘Yo ca tassāsi pallaṅko, sovaṇṇo sopavāhano;</gatha1>
<gatha2 line="612">Sauttaracchadapaññāso, sahassapaṭiyatthato;</gatha2>
<gathalast line="613">Tameva pallaṅkamāruyha, agā devāna santike.</gathalast>
<hangnum line="614" number="141"></hangnum>
<gatha1 line="615">‘‘Tamokkamiva āyantiṃ, jalantiṃ vijjutaṃ yathā;</gatha1>
<gathalast line="616">Patīto sumano vitto, devindo adadā vara’’nti.</gathalast>
<paragraph line="617">Tattha <pageBreak edition="M" number="5.0172" /><bold>okkamivā</bold>ti dīpakaṃ viya. ‘‘Patīto’’tiādīhi tuṭṭhākārova dassito <bold>adadā vara</bold>nti āgantvā vanditvā ṭhitāya tuṭṭho varaṃ adāsi.</paragraph>
<paragraph line="618">Sā tassa santike varaṃ gaṇhantī osānagāthamāha –</paragraph>
<hangnum line="619" number="142"></hangnum>
<gatha1 line="620">‘‘Varañce me ado sakka, sabbabhūtānamissara;</gatha1>
<gatha1 line="621">Nisippalobhikā gacche, etaṃ sakka varaṃ vare’’ti.</gatha1>
<paragraph line="622">Tassattho – ‘‘sakka devarāja, sace me tvaṃ varaṃ ado, puna isipalobhikāya na gaccheyyaṃ, mā maṃ etadatthāya pahiṇeyyāsi, etaṃ varaṃ vare yācāmī’’ti.</paragraph>
<paragraph line="623">Satthā tassa bhikkhuno imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi. Tadā alambusā purāṇadutiyikā ahosi, isisiṅgo ukkaṇṭhitabhikkhu, pitā mahāisi pana ahameva ahosinti.</paragraph>
<centered line="624">Alambusājātakavaṇṇanā tatiyā.</centered>
<hangnum line="625"></hangnum>
<paragraph line="626">[524] 4. Saṅkhapālajātakavaṇṇanā</paragraph>
<paragraph line="627"><bold>Ariyāvakāsosī</bold>ti <pageBreak edition="V" number="5.0157" />idaṃ satthā jetavane viharanto uposathakammaṃ ārabbha kathesi. Tadā hi satthā uposathike upāsake sampahaṃsetvā ‘‘porāṇakapaṇḍitā mahatiṃ nāgasampattiṃ pahāya uposathavāsaṃ upavasiṃsuyevā’’ti vatvā tehi yācito atītaṃ āhari.</paragraph>
<paragraph line="628">Atīte rājagahe magadharājā nāma rajjaṃ kāresi. Tadā bodhisatto tassa rañño aggamahesiyā kucchimhi nibbatti, ‘‘duyyodhano’’tissa nāmaṃ kariṃsu. So vayappatto takkasilāyaṃ sabbasippāni uggaṇhitvā āgantvā pitu sippaṃ dassesi. Atha naṃ pitā rajje abhisiñcitvā isipabbajjaṃ <pageBreak edition="P" number="5.0162" />pabbajitvā uyyāne vasi. Bodhisatto divasassa tikkhattuṃ pitu santikaṃ agamāsi. Tassa mahālābhasakkāro udapādi. So teneva palibodhena kasiṇaparikammamattampi kātuṃ asakkonto cintesi – ‘‘mahā me <pageBreak edition="M" number="5.0173" />lābhasakkāro, na sakkā mayā idha vasantena imaṃ jaṭaṃ chindituṃ, puttassa me anārocetvāva aññattha gamissāmī’’ti. So kañci ajānāpetvā uyyānā nikkhamitvā magadharaṭṭhaṃ atikkamitvā mahisakaraṭṭhe saṅkhapāladahato nāma nikkhantāya kaṇṇaveṇṇāya nadiyā nivattane candakapabbataṃ upanissāya paṇṇasālaṃ katvā tattha vasanto kasiṇaparikammaṃ katvā jhānābhiññā nibbattetvā uñchācariyāya yāpesi. Tamenaṃ saṅkhapālo nāma nāgarājā mahantena parivārena kaṇṇaveṇṇanadito nikkhamitvā antarantarā upasaṅkamati. So tassa dhammaṃ desesi. Athassa putto pitaraṃ daṭṭhukāmo gataṭṭhānaṃ ajānanto anuvicārāpetvā ‘‘asukaṭṭhāne nāma vasatī’’ti ñatvā tassa dassanatthāya mahantena parivārena tattha gantvā ekamante khandhavāraṃ nivāsetvā katipayehi amaccehi saddhiṃ assamapadābhimukho pāyāsi.</paragraph>
<paragraph line="629">Tasmiṃ khaṇe saṅkhapālo mahantena parivārena dhammaṃ suṇanto nisīdi. So taṃ rājānaṃ āgacchantaṃ disvā isiṃ vanditvā uṭṭhāyāsanā pakkāmi. Rājā pitaraṃ vanditvā paṭisanthāraṃ katvā nisīditvā pucchi – ‘‘bhante, katararājā nāmesa tumhākaṃ santikaṃ āgato’’ti. Tāta, saṅkhapālanāgarājā nāmesoti. So tassa sampattiṃ nissāya nāgabhavane lobhaṃ katvā katipāhaṃ vasitvā pitu bhikkhāhāraṃ nibaddhaṃ dāpetvā attano nagarameva gantvā catūsu dvāresu dānasālāyo kāretvā sakalajambudīpaṃ saṅkhobhento dānaṃ datvā sīlaṃ rakkhitvā uposathakammaṃ katvā nāgabhavanaṃ patthetvā āyupariyosāne nāgabhavane nibbattitvā saṅkhapālanāgarājā ahosi <pageBreak edition="P" number="5.0163" />. So gacchante kāle tāya sampattiyā vippaṭisārī hutvā tato paṭṭhāya manussayoniṃ patthento <pageBreak edition="V" number="5.0158" />uposathavāsaṃ vasi. Athassa nāgabhavane vasantassa uposathavāso na sampajjati, sīlavināsaṃ pāpuṇāti. So tato paṭṭhāya nāgabhavanā nikkhamitvā kaṇṇaveṇṇāya nadiyā avidūre mahāmaggassa ca ekapadikamaggassa ca antare ekaṃ vammikaṃ parikkhipitvā uposathaṃ adhiṭṭhāya samādinnasīlo ‘‘mama cammamaṃsādīhi atthikā cammamaṃsādīni harantū’’ti attānaṃ dānamukhe vissajjetvā vammikamatthake nipanno samaṇadhammaṃ karonto cātuddase pannarase vasitvā pāṭipade nāgabhavanaṃ gacchati.</paragraph>
<paragraph line="630">Tasmiṃ <pageBreak edition="M" number="5.0174" />ekadivasaṃ evaṃ sīlaṃ samādiyitvā nipanne paccantagāmavāsino soḷasa janā ‘‘maṃsaṃ āharissāmā’’ti āvudhahatthā araññe vicarantā kiñci alabhitvā nikkhantā taṃ vammikamatthake nipannaṃ disvā ‘‘mayaṃ ajja godhāpotakampi na labhimhā, imaṃ nāgarājānaṃ vadhitvā khādissāmā’’ti cintetvā ‘‘mahā kho panesa gayhamāno palāyeyya, yathānipannameva taṃ bhogesu sūlehi vijjhitvā dubbalaṃ katvā gaṇhissāmā’’ti sūlāni ādāya upasaṅkamiṃsu. Bodhisattassa sarīraṃ mahantaṃ ekadoṇikanāvappamāṇaṃ vaṭṭetvā ṭhapitasumanapupphadāmaṃ viya jiñjukaphalasannibhehi akkhīhi jayasumanapupphasadisena ca sīsena samannāgataṃ ativiya sobhati. So tesaṃ soḷasannaṃ janānaṃ padasaddena bhogantarato sīsaṃ nīharitvā rattakkhīni ummīletvā te sūlahatthe āgacchante disvā cintesi – ‘‘ajja mayhaṃ manoratho matthakaṃ pāpuṇissati, ahaṃ attānaṃ dānamukhe niyyādetvā vīriyaṃ adhiṭṭhahitvā nipanno, ime mama sarīraṃ sattīhi koṭṭetvā chiddāvachiddaṃ karonte kodhavasena akkhīni ummīletvā na olokessāmī’’ti attano sīlabhedabhayena daḷhaṃ adhiṭṭhāya <pageBreak edition="P" number="5.0164" />sīsaṃ bhogantareyeva pavesetvā nipajji. Atha naṃ te upagantvā naṅguṭṭhe gahetvā kaḍḍhantā bhūmiyaṃ pothetvā tikhiṇasūlehi aṭṭhasu ṭhānesu vijjhitvā sakaṇṭakakāḷavettayaṭṭhiyo pahāramukhehi pavesetvā aṭṭhasu ṭhānesu kājenādāya mahāmaggaṃ paṭipajjiṃsu, mahāsatto sūlehi vijjhanato paṭṭhāya ekaṭṭhānepi kodhavasena akkhīni ummīletvā te na olokesi. Tassa aṭṭhahi kājehi ādāya nīyamānassa sīsaṃ olambetvā bhūmiyaṃ pahari. Atha naṃ ‘‘sīsamassa olambatī’’ti mahāmagge nipajjāpetvā taruṇasūlena nāsāpuṭaṃ vijjhitvā rajjukaṃ pavesetvā sīsaṃ ukkhipitvā kājakoṭiyaṃ laggitvā punapi ukkhipitvā maggaṃ paṭipajjiṃsu.</paragraph>
<paragraph line="631">Tasmiṃ khaṇe videharaṭṭhe mithilanagaravāsī āḷāro nāma kuṭumbiko pañca sakaṭasatāni ādāya sukhayānake nisīditvā gacchanto te bhojaputte bodhisattaṃ tathā gaṇhitvā gacchante disvā tesaṃ soḷasannampi soḷasahi vāhagoṇehi saddhiṃ pasataṃ pasataṃ suvaṇṇamāsake sabbesaṃ nivāsanapārupanāni <pageBreak edition="V" number="5.0159" />bhariyānampi nesaṃ vatthābharaṇāni datvā vissajjāpesi. Atha so nāgabhavanaṃ gantvā tattha papañcaṃ akatvā mahantena <pageBreak edition="M" number="5.0175" />parivārena nikkhamitvā āḷāraṃ upasaṅkamitvā nāgabhavanassa vaṇṇaṃ kathetvā taṃ ādāya nāgabhavanaṃ gantvā tīhi nāgakaññāsatehi saddhiṃ mahantamassa yasaṃ datvā dibbehi kāmehi santappesi. Āḷāro nāgabhavane ekavassaṃ vasitvā dibbakāme paribhuñjitvā ‘‘icchāmahaṃ, samma, pabbajitu’’nti nāgarājassa kathetvā pabbajitaparikkhāre gahetvā nāgabhavanato himavantappadesaṃ gantvā pabbajitvā tattha ciraṃ vasitvā aparabhāge cārikaṃ caranto bārāṇasiṃ patvā rājuyyāne vasitvā punadivase bhikkhāya nagaraṃ pavisitvā rājadvāraṃ agamāsi. Atha naṃ bārāṇasirājā disvā iriyāpathe pasīditvā pakkosāpetvā paññattāsane nisīdāpetvā nānaggarasabhojanaṃ bhojetvā <pageBreak edition="P" number="5.0165" />aññatarasmiṃ nīce āsane nisinno vanditvā tena saddhiṃ sallapanto paṭhamaṃ gāthamāha –</paragraph>
<hangnum line="632" number="143"></hangnum>
<gatha1 line="633">‘‘Ariyāvakāsosi pasannanetto, maññe bhavaṃ pabbajito kulamhā;</gatha1>
<gathalast line="634">Kathaṃ nu vittāni pahāya bhoge, pabbaji nikkhamma gharā sapaññā’’ti.</gathalast>
<paragraph line="635">Tattha <bold>ariyāvakāsosī</bold>ti niddosasundarasarīrāvakāsosi, abhirūposīti attho. <bold>Pasannanetto</bold>ti pañcahi pasādehi yuttanetto. <bold>Kulamhā</bold>ti khattiyakulā vā brāhmaṇakulā vā seṭṭhikulā vā pabbajitosīti maññāmi. <bold>Kathaṃ nū</bold>ti kena kāraṇena kiṃ ārammaṇaṃ katvā dhanañca upabhoge ca pahāya gharā nikkhamitvā pabbajitosi sapañña paṇḍitapurisāti pucchati.</paragraph>
<paragraph line="636">Tato paraṃ tāpasassa ca rañño ca vacanappaṭivacanavasena gāthānaṃ sambandho veditabbo –</paragraph>
<hangnum line="637" number="144"></hangnum>
<gatha1 line="638">‘‘Sayaṃ vimānaṃ naradeva disvā, mahānubhāvassa mahoragassa;</gatha1>
<gathalast line="639">Disvāna puññāna mahāvipākaṃ, saddhāyahaṃ pabbajitomhi rāja.</gathalast>
<hangnum line="640" number="145"></hangnum>
<gatha1 line="641">‘‘Na <pageBreak edition="M" number="5.0176" />kāmakāmā na bhayā na dosā, vācaṃ musā pabbajitā bhaṇanti;</gatha1>
<gathalast line="642">Akkhāhi me pucchito etamatthaṃ, sutvāna me jāyihitippasādo.</gathalast>
<hangnum line="643" number="146"></hangnum>
<gatha1 line="644">‘‘Vāṇijja raṭṭhādhipa gacchamāno, pathe addasāsimhi bhojaputte;</gatha1>
<gathalast line="645">Pavaḍḍhakāyaṃ uragaṃ mahantaṃ, ādāya gacchante pamodamāne.</gathalast>
<hangnum line="646" number="147"></hangnum>
<gatha1 line="647">‘‘Sohaṃ <pageBreak edition="V" number="5.0160" />samāgamma janinda tehi, pahaṭṭhalomo avacamhi bhīto;</gatha1>
<gathalast line="648">Kuhiṃ ayaṃ nīyati bhīmakāyo, nāgena kiṃ kāhatha bhojaputtā.</gathalast>
<hangnum line="649" number="148"></hangnum>
<gatha1 line="650">‘‘Nāgo <pageBreak edition="P" number="5.0166" />ayaṃ nīyati bhojanatthā, pavaḍḍhakāyo urago mahanto;</gatha1>
<gathalast line="651">Sāduñca thūlañca muduñca maṃsaṃ, na tvaṃ rasaññāsi videhaputta.</gathalast>
<hangnum line="652" number="149"></hangnum>
<gatha1 line="653">‘‘Ito mayaṃ gantvā sakaṃ niketaṃ, ādāya satthāni vikopayitvā;</gatha1>
<gathalast line="654">Maṃsāni bhokkhāma pamodamānā, mayañhi ve sattavo pannagānaṃ.</gathalast>
<hangnum line="655" number="150"></hangnum>
<gatha1 line="656">‘‘Sace ayaṃ nīyati bhojanatthā, pavaḍḍhakāyo urago mahanto;</gatha1>
<gathalast line="657">Dadāmi vo balibaddāni soḷasa, nāgaṃ imaṃ muñcatha bandhanasmā.</gathalast>
<hangnum line="658" number="151"></hangnum>
<gatha1 line="659">‘‘Addhā hi no bhakkho ayaṃ manāpo, bahū ca no uragā bhuttapubbā;</gatha1>
<gathalast line="660">Karoma te taṃ vacanaṃ aḷāra, mittañca no hohi videhaputta.</gathalast>
<hangnum line="661" number="152"></hangnum>
<gatha1 line="662">‘‘Tadāssu <pageBreak edition="M" number="5.0177" />te bandhanā mocayiṃsu, yaṃ natthuto paṭimokkassa pāse;</gatha1>
<gathalast line="663">Mutto ca so bandhanā nāgarājā, pakkāmi pācīnamukho muhuttaṃ.</gathalast>
<hangnum line="664" number="153"></hangnum>
<gatha1 line="665">‘‘Gantvāna pācīnamukho muhuttaṃ, puṇṇehi nettehi palokayī maṃ;</gatha1>
<gathalast line="666">Tadāssahaṃ piṭṭhito anvagacchiṃ, dasaṅguliṃ añjaliṃ paggahetvā.</gathalast>
<hangnum line="667" number="154"></hangnum>
<gatha1 line="668">‘‘Gaccheva kho tvaṃ taramānarūpo, mā taṃ amittā punaraggahesuṃ;</gatha1>
<gathalast line="669">Dukkho hi luddehi punā samāgamo, adassanaṃ bhojaputtāna gaccha.</gathalast>
<hangnum line="670" number="155"></hangnum>
<gatha1 line="671">‘‘Agamāsi so rahadaṃ vippasannaṃ, nīlobhāsaṃ ramaṇīyaṃ sutitthaṃ;</gatha1>
<gathalast line="672">Samotataṃ <pageBreak edition="P" number="5.0167" />jambuhi vetasāhi, pāvekkhi nittiṇṇabhayo patīto.</gathalast>
<hangnum line="673" number="156"></hangnum>
<gatha1 line="674">‘‘So taṃ pavissa nacirassa nāgo, dibbena me pāturahū janinda;</gatha1>
<gathalast line="675">Upaṭṭhahī maṃ pitaraṃva putto, hadayaṅgamaṃ kaṇṇasukhaṃ bhaṇanto.</gathalast>
<hangnum line="676" number="157"></hangnum>
<gatha1 line="677">‘‘Tvaṃ <pageBreak edition="V" number="5.0161" />mesi mātā ca pitā aḷāra, abbhantaro pāṇadado sahāyo;</gatha1>
<gatha2 line="678">Sakañca iddhiṃ paṭilābhakosmi, aḷāra passa me nivesanāni;</gatha2>
<gathalast line="679">Pahūtabhakkhaṃ bahuannapānaṃ, masakkasāraṃ viya vāsavassā’’ti.</gathalast>
<paragraph line="680">Tattha <bold>vimāna</bold>nti saṅkhapālanāgarañño anekasatanāṭakasampattisampannaṃ kañcanamaṇivimānaṃ. <bold>Puññāna</bold>nti tena katapuññānaṃ mahantaṃ vipākaṃ disvā kammañca <pageBreak edition="M" number="5.0178" />phalañca paralokañca saddahitvā pavattāya saddhāya ahaṃ pabbajito. <bold>Na kāmakāmā</bold>ti na vatthukāmenapi bhayenapi dosenapi musā bhaṇanti. <bold>Jāyihitī</bold>ti, bhante, tumhākaṃ vacanaṃ sutvā mayhampi pasādo somanassaṃ jāyissati. <bold>Vāṇijja</bold>nti vāṇijjakammaṃ karissāmīti gacchanto. <bold>Pathe addasāsimhī</bold>ti pañcannaṃ sakaṭasatānaṃ purato sukhayānake nisīditvā gacchanto mahāmagge janapadamanusse addasaṃ. <bold>Pavaḍḍhakāya</bold>nti vaḍḍhitakāyaṃ. <bold>Ādāyā</bold>ti aṭṭhahi kājehi gahetvā. <bold>Avacamhī</bold>ti abhāsiṃ. <bold>Bhīmakāyo</bold>ti bhayajanakakāyo. <bold>Bhojaputtā</bold>ti luddaputtake piyasamudācārenālapati. <bold>Videhaputtā</bold>ti videharaṭṭhavāsitāya āḷāraṃ ālapiṃsu. <bold>Vikopayitvā</bold>ti chinditvā. <bold>Mayañhi vo sattavo</bold>ti mayaṃ pana nāgānaṃ verino nāma. <bold>Bhojanatthā</bold>ti bhojanatthāya. <bold>Mittañca no hohī</bold>ti tvaṃ amhākaṃ mitto hohi, kataguṇaṃ jāna.</paragraph>
<paragraph line="681"><bold>Tadāssu te</bold>ti, mahārāja, tehi bhojaputtehi evaṃ vutte ahaṃ tesaṃ soḷasa vāhagoṇe nivāsanapārupanāni pasataṃ pasataṃ suvaṇṇamāsake bhariyānañca nesaṃ vatthālaṅkāraṃ adāsiṃ, atha te saṅkhapālanāgarājānaṃ bhūmiyaṃ nipajjāpetvā attano kakkhaḷatāya sakaṇṭakakāḷavettalatāya koṭiyaṃ gahetvā ākaḍḍhituṃ ārabhiṃsu. Athāhaṃ nāgarājānaṃ kilamantaṃ disvā akilamentova asinā tā latā chinditvā dārakānaṃ kaṇṇavedhato vaṭṭinīharaṇaniyāmena adukkhāpento saṇikaṃ nīhariṃ, tasmiṃ kāle te bhojaputtā yaṃ bandhanaṃ assa natthuto pavesetvā pāse paṭimokkaṃ, tasmā bandhanā taṃ <pageBreak edition="P" number="5.0168" />uragaṃ mocayiṃsu. Tassa nāsato saha pāsena taṃ rajjukaṃ nīhariṃsūti dīpeti. Iti te uragaṃ vissajjetvā thokaṃ gantvā ‘‘ayaṃ urago dubbalo, matakāle naṃ gahetvā gamissāmā’’ti nilīyiṃsu.</paragraph>
<paragraph line="682"><bold>Puṇṇehī</bold>ti sopi muhuttaṃ pācīnābhimukho gantvā assupuṇṇehi nettehi maṃ palokayi. <bold>Tadāssaha</bold>nti tadā assa ahaṃ. <bold>Gacchevā</bold>ti evaṃ taṃ avacanti vadati. <bold>Rahada</bold>nti kaṇṇaveṇṇadahaṃ. <bold>Samotata</bold>nti ubhayatīresu jamburukkhavetasarukkhehi otataṃ vitataṃ. <bold>Nittiṇṇabhayo patīto</bold>ti so <pageBreak edition="M" number="5.0179" />kira taṃ dahaṃ pavisanto āḷārassa nipaccakāraṃ dassetvā yāva naṅguṭṭhā otari, udake <pageBreak edition="V" number="5.0162" />paviṭṭhaṭṭhānamevassa nibbhayaṃ ahosi, tasmā nittiṇṇabhayo patīto haṭṭhatuṭṭho pāvekkhīti. <bold>Pavissā</bold>ti pavisitvā. <bold>Dibbena me</bold>ti nāgabhavane pamādaṃ anāpajjitvā mayi kaṇṇaveṇṇatīraṃ anatikkanteyeva dibbena parivārena mama purato pāturahosi. <bold>Upaṭṭhahī</bold>ti upāgami. <bold>Abbhantaro</bold>ti hadayamaṃsasadiso. Tvaṃ mama bahupakāro, sakkāraṃ te karissāmi. <bold>Passa me nivesanānī</bold>ti mama nāgabhavanaṃ passa. <bold>Masakkasāraṃ viyā</bold>ti masakkasāro vuccati osakkanaparisakkanābhāvena ghanasāratāya ca sinerupabbatarājā. Ayaṃ tattha māpitaṃ tāvatiṃsabhavanaṃ sandhāyevamāha.</paragraph>
<paragraph line="683">Mahārāja! Evaṃ vatvā so nāgarājā uttari attano nāgabhavanaṃ vaṇṇento gāthādvayamāha –</paragraph>
<hangnum line="684" number="158"></hangnum>
<gatha1 line="685">‘‘Taṃ bhūmibhāgehi upetarūpaṃ, asakkharā ceva mudū subhā ca;</gatha1>
<gathalast line="686">Nīcattiṇā apparajā ca bhūmi, pāsādikā yattha jahanti sokaṃ.</gathalast>
<hangnum line="687" number="159"></hangnum>
<gatha1 line="688">‘‘Anāvakulā veḷuriyūpanīlā, catuddisaṃ ambavanaṃ surammaṃ;</gatha1>
<gathalast line="689">Pakkā ca pesī ca phalā suphullā, niccotukā dhārayantī phalānī’’ti.</gathalast>
<paragraph line="690">Tattha <bold>asakkharā</bold>ti yā tattha bhūmi pāsāṇasakkhararahitā mudu subhā kañcanarajatamaṇimayā sattaratanavālukākiṇṇā. <bold>Nīcattiṇā</bold>ti indagopakapiṭṭhisadisavaṇṇehi nīcatiṇehi samannāgatā. <bold>Apparajā</bold>ti paṃsurahitā. <bold>Yattha jahanti soka</bold>nti yattha paviṭṭhamattāva nissokā honti. <bold>Anāvakulā</bold>ti <pageBreak edition="P" number="5.0169" />na avakulā akhāṇumā upari ukkulavikulabhāvarahitā vā samasaṇṭhitā. <bold>Veḷuriyūpanīlā</bold>ti veḷuriyena upanīlā, tasmiṃ nāgabhavane veḷuriyamayā pasannasalilā nīlobhāsā anekavaṇṇakamaluppalasañchannā pokkharaṇīti attho. <bold>Catuddisa</bold>nti tassā pokkharaṇiyā catūsu disāsu. <bold>Pakkā cā</bold>ti tasmiṃ ambavane ambarukkhā pakkaphalā ca <pageBreak edition="M" number="5.0180" />aḍḍhapakkaphalā ca taruṇaphalā ca phullitāyevāti attho. <bold>Niccotukā</bold>ti channampi utūnaṃ anurūpehi pupphaphalehi samannāgatāti.</paragraph>
<hangnum line="691" number="160"></hangnum>
<gatha1 line="692">Tesaṃ vanānaṃ naradeva majjhe, nivesanaṃ bhassarasannikāsaṃ;</gatha1>
<gathalast line="693">Rajataggaḷaṃ sovaṇṇamayaṃ uḷāraṃ, obhāsatī vijjurivantalikkhe.</gathalast>
<hangnum line="694" number="161"></hangnum>
<gatha1 line="695">‘‘Maṇīmayā <pageBreak edition="V" number="5.0163" />soṇṇamayā uḷārā, anekacittā satataṃ sunimmitā;</gatha1>
<gathalast line="696">Paripūrā kaññāhi alaṅkatāhi, suvaṇṇakāyūradharāhi rāja.</gathalast>
<hangnum line="697" number="162"></hangnum>
<gatha1 line="698">‘‘So saṅkhapālo taramānarūpo, pāsādamāruyha anomavaṇṇo;</gatha1>
<gathalast line="699">Sahassathambhaṃ atulānubhāvaṃ, yatthassa bhariyā mahesī ahosi.</gathalast>
<hangnum line="700" number="163"></hangnum>
<gatha1 line="701">‘‘Ekā ca nārī taramānarūpā, ādāya veḷuriyamayaṃ mahagghaṃ;</gatha1>
<gathalast line="702">Subhaṃ maṇiṃ jātimantūpapannaṃ, acoditā āsanamabbhihāsi.</gathalast>
<hangnum line="703" number="164"></hangnum>
<gatha1 line="704">‘‘Tato maṃ urago hatthe gahetvā, nisīdayī pāmukhaāsanasmiṃ;</gatha1>
<gathalast line="705">Idamāsanaṃ atra bhavaṃ nisīdatu, bhavañhi me aññataro garūnaṃ.</gathalast>
<hangnum line="706" number="165"></hangnum>
<gatha1 line="707">‘‘Aññā ca nārī taramānarūpā, ādāya vāriṃ upasaṅkamitvā;</gatha1>
<gathalast line="708">Pādāni pakkhālayī me janinda, bhariyāva bhattū patino piyassa.</gathalast>
<hangnum line="709" number="166"></hangnum>
<gatha1 line="710">‘‘Aparā <pageBreak edition="P" number="5.0170" /><pageBreak edition="M" number="5.0181" />ca nārī taramānarūpā, paggayha sovaṇṇamayāya pātiyā;</gatha1>
<gathalast line="711">Anekasūpaṃ vividhaṃ viyañjanaṃ, upanāmayī bhatta manuññarūpaṃ.</gathalast>
<hangnum line="712" number="167"></hangnum>
<gatha1 line="713">‘‘Turiyehi maṃ bhārata bhuttavantaṃ, upaṭṭhahuṃ bhattu mano viditvā;</gatha1>
<gathalast line="714">Tatuttariṃ maṃ nipatī mahantaṃ, dibbehi kāmehi anappakehī’’ti.</gathalast>
<paragraph line="715">Tattha <bold>nivesana</bold>nti pāsādo. <bold>Bhassarasannikāsa</bold>nti pabhassaradassanaṃ. <bold>Rajataggaḷa</bold>nti rajatadvārakavāṭaṃ. <bold>Maṇīmayā</bold>ti evarūpā tattha kūṭāgārā ca gabbhā ca. <bold>Paripūrā</bold>ti sampuṇṇā. <bold>So saṅkhapālo</bold>ti, mahārāja, ahaṃ evaṃ tasmiṃ nāgabhavanaṃ vaṇṇente taṃ daṭṭhukāmo ahosiṃ, atha maṃ tattha netvā so saṅkhapālo hatthe gahetvā taramāno veḷuriyathambhehi sahassathambhaṃ pāsādaṃ āruyha yasmiṃ ṭhāne assa mahesī ahosi, taṃ ṭhānaṃ netīti dīpeti. <bold>Ekā cā</bold>ti mayi pāsādaṃ abhiruḷhe ekā itthī aññehi maṇīhi jātimahantehi upetaṃ subhaṃ veḷuriyāsanaṃ tena nāgarājena avuttāva. <bold>Abbhihāsī</bold>ti abhihari, attharīti vuttaṃ hoti.</paragraph>
<paragraph line="716"><bold>Pāmukhaāsanasmi</bold>nti pamukhāsanasmiṃ, uttamāsane nisīdāpesīti attho. <bold>Garūna</bold>nti mātāpitūnaṃ <pageBreak edition="V" number="5.0164" />me tvaṃ aññataroti evaṃ vatvā nisīdāpesi. <bold>Vividhaṃ viyañjana</bold>nti vividhaṃ byañjanaṃ. <bold>Bhatta manuññarūpa</bold>nti bhattaṃ manuññarūpaṃ. <bold>Bhāratā</bold>ti rājānaṃ ālapati. <bold>Bhuttavanta</bold>nti bhuttāviṃ katabhattakiccaṃ. <bold>Upaṭṭhahu</bold>nti anekasatehi turiyehi gandhabbaṃ kurumānā upaṭṭhahiṃsu. <bold>Bhattu mano viditvā</bold>ti attano patino cittaṃ jānitvā. <bold>Tatuttari</bold>nti tato gandhabbakaraṇato uttariṃ. <bold>Maṃ nipatī</bold>ti so nāgarājā maṃ upasaṅkami. <bold>Mahantaṃ dibbehī</bold>ti mahantehi uḷārehi dibbehi kāmehi tehi ca anappakehi.</paragraph>
<paragraph line="717">Evaṃ upasaṅkamitvā ca pana gāthamāha –</paragraph>
<hangnum line="718" number="168"></hangnum>
<gatha1 line="719">‘‘Bhariyā mametā tisatā aḷāra, sabbattamajjhā padumuttarābhā;</gatha1>
<gathalast line="720">Aḷāra etāssu te kāmakārā, dadāmi te tā paricārayassū’’ti.</gathalast>
<paragraph line="721">Tattha <pageBreak edition="M" number="5.0182" /><bold>sabbattamajjhā</bold>ti sabbā attamajjhā, pāṇinā gahitappamāṇamajjhāti attho. Aṭṭhakathāyaṃ pana ‘‘sumajjhā’’ti pāṭho. <bold>Padumuttarābhā</bold>ti <pageBreak edition="P" number="5.0171" />padumavaṇṇauttarābhā, padumavaṇṇauttaracchaviyoti attho. <bold>Paricārayassū</bold>ti tā attano pādaparicārikā karohīti vatvā tīhi itthisatehi saddhiṃ mahāsampattiṃ mayhaṃ adāsi.</paragraph>
<paragraph line="722">So āha –</paragraph>
<hangnum line="723" number="169"></hangnum>
<gatha1 line="724">‘‘Saṃvaccharaṃ dibbarasānubhutvā, tadāssuhaṃ uttarimajjhabhāsiṃ;</gatha1>
<gathalast line="725">Nāgassidaṃ kinti kathañca laddhaṃ, kathajjhagamāsi vimānaseṭṭhaṃ.</gathalast>
<hangnum line="726" number="170"></hangnum>
<gatha1 line="727">‘‘Adhiccaladdhaṃ pariṇāmajaṃ te, sayaṃkataṃ udāhu devehi dinnaṃ;</gatha1>
<gathalast line="728">Pucchāmi taṃ nāgarājetamatthaṃ, kathajjhagamāsi vimānaseṭṭha’’nti.</gathalast>
<paragraph line="729">Tattha <bold>dibbarasānubhutvā</bold>ti dibbe kāmaguṇarase anubhavitvā. <bold>Tadāssuha</bold>nti tadā assu ahaṃ. <bold>Nāgassida</bold>nti bhadramukhassa saṅkhapālanāgarājassa idaṃ sampattijātaṃ <bold>kinti</bold>kiṃ nāma kammaṃ katvā kathañca katvā laddhaṃ, kathametaṃ vimānaseṭṭhaṃ tvaṃ ajjhagamāsi, iti naṃ ahaṃ pucchiṃ. <bold>Adhiccaladdha</bold>nti ahetunā laddhaṃ. <bold>Pariṇāmajaṃ te</bold>ti kenaci tava atthāya pariṇāmitattā pariṇāmato jātaṃ. <bold>Sayaṃkata</bold>nti kārake pakkosāpetvā ratanāni datvā kāritanti.</paragraph>
<paragraph line="730">Tato <pageBreak edition="V" number="5.0165" />parā dvinnampi vacanappaṭivacanagāthāva –</paragraph>
<hangnum line="731" number="171"></hangnum>
<gatha1 line="732">‘‘Nādhiccaladdhaṃ na pariṇāmajaṃ me, na sayaṃkataṃ nāpi devehi dinnaṃ;</gatha1>
<gathalast line="733">Sakehi kammehi apāpakehi, puññehi me laddhamidaṃ vimānaṃ.</gathalast>
<hangnum line="734" number="172"></hangnum>
<gatha1 line="735">‘‘Kiṃ <pageBreak edition="M" number="5.0183" />te vataṃ kiṃ pana brahmacariyaṃ, kissa suciṇṇassa ayaṃ vipāko;</gatha1>
<gathalast line="736">Akkhāhi me nāgarājetamatthaṃ, kathaṃ nu te laddhamidaṃ vimānaṃ.</gathalast>
<hangnum line="737" number="173"></hangnum>
<gatha1 line="738">‘‘Rājā ahosiṃ magadhānamissaro, duyyodhano nāma mahānubhāvo;</gatha1>
<gathalast line="739">So <pageBreak edition="P" number="5.0172" />ittaraṃ jīvitaṃ saṃviditvā, asassataṃ vipariṇāmadhammaṃ.</gathalast>
<hangnum line="740" number="174"></hangnum>
<gatha1 line="741">‘‘Annañca pānañca pasannacitto, sakkacca dānaṃ vipulaṃ adāsiṃ;</gatha1>
<gathalast line="742">Opānabhūtaṃ me gharaṃ tadāsi, santappitā samaṇabrāhmaṇā ca.</gathalast>
<hangnum line="743" number="175"></hangnum>
<gatha1 line="744">‘‘Mālañca gandhañca vilepanañca, padīpiyaṃ yānamupassayañca;</gatha1>
<gathalast line="745">Acchādanaṃ sayanamathannapānaṃ, sakkacca dānāni adamha tattha.</gathalast>
<hangnum line="746" number="176"></hangnum>
<gatha1 line="747">‘‘Taṃ me vataṃ taṃ pana brahmacariyaṃ, tassa suciṇṇassa ayaṃ vipāko;</gatha1>
<gatha2 line="748">Teneva me laddhamidaṃ vimānaṃ, pahūtabhakkhaṃ bahuannapānaṃ;</gatha2>
<gathalast line="749">Naccehi gītehi cupetarūpaṃ, ciraṭṭhitikaṃ na ca sassatāyaṃ.</gathalast>
<hangnum line="750" number="177"></hangnum>
<gatha1 line="751">‘‘Appānubhāvā taṃ mahānubhāvaṃ, tejassinaṃ hanti atejavanto;</gatha1>
<gathalast line="752">Kimeva dāṭhāvudha kiṃ paṭicca, hatthattamāgacchi vanibbakānaṃ.</gathalast>
<hangnum line="753" number="178"></hangnum>
<gatha1 line="754">‘‘Bhayaṃ nu te anvagataṃ mahantaṃ, tejo nu te nānvagaṃ dantamūlaṃ;</gatha1>
<gathalast line="755">Kimeva dāṭhāvudha kiṃ paṭicca, kilesamāpajji vanibbakānaṃ.</gathalast>
<hangnum line="756" number="179"></hangnum>
<gatha1 line="757">‘‘Na <pageBreak edition="M" number="5.0184" />me bhayaṃ anvagataṃ mahantaṃ, tejo na sakkā mama tehi hantuṃ;</gatha1>
<gathalast line="758">Satañca dhammāni sukittitāni, samuddavelāva duraccayāni.</gathalast>
<hangnum line="759" number="180"></hangnum>
<gatha1 line="760">‘‘Cātuddasiṃ <pageBreak edition="V" number="5.0166" />pañcadasiṃ aḷāra, uposathaṃ niccamupāvasāmi;</gatha1>
<gathalast line="761">Athāgamuṃ soḷasa bhojaputtā, rajjuṃ gahetvāna daḷhañca pāsaṃ.</gathalast>
<hangnum line="762" number="181"></hangnum>
<gatha1 line="763">‘‘Bhetvāna <pageBreak edition="P" number="5.0173" />nāsaṃ atikassa rajjuṃ, nayiṃsu maṃ samparigayha luddā;</gatha1>
<gathalast line="764">Etādisaṃ dukkhamahaṃ titikkhaṃ, uposathaṃ appaṭikopayanto.</gathalast>
<hangnum line="765" number="182"></hangnum>
<gatha1 line="766">‘‘Ekāyane taṃ pathe addasaṃsu, balena vaṇṇena cupetarūpaṃ;</gatha1>
<gathalast line="767">Siriyā paññāya ca bhāvitosi, kiṃ patthayaṃ nāga tapo karosi.</gathalast>
<hangnum line="768" number="183"></hangnum>
<gatha1 line="769">‘‘Na puttahetū na dhanassa hetū, na āyuno cāpi aḷāra hetu;</gatha1>
<gathalast line="770">Manussayoniṃ abhipatthayāno, tasmā parakkama tapo karomi.</gathalast>
<hangnum line="771" number="184"></hangnum>
<gatha1 line="772">‘‘Tvaṃ lohitakkho vihatantaraṃso, alaṅkato kappitakesamassu;</gatha1>
<gathalast line="773">Surosito lohitacandanena, gandhabbarājāva disā pabhāsasi.</gathalast>
<hangnum line="774" number="185"></hangnum>
<gatha1 line="775">‘‘Deviddhipattosi mahānubhāvo, sabbehi kāmehi samaṅgibhūto;</gatha1>
<gathalast line="776">Pucchāmi taṃ nāgarājetamatthaṃ, seyyo ito kena manussaloko.</gathalast>
<hangnum line="777" number="186"></hangnum>
<gatha1 line="778">‘‘Aḷāra <pageBreak edition="M" number="5.0185" />nāññatra manussalokā, suddhīva saṃvijjati saṃyamo vā;</gatha1>
<gathalast line="779">Ahañca laddhāna manussayoniṃ, kāhāmi jātimaraṇassa antaṃ.</gathalast>
<hangnum line="780" number="187"></hangnum>
<gatha1 line="781">‘‘Saṃvaccharo me vasato tavantike, annena pānena upaṭṭhitosmi;</gatha1>
<gathalast line="782">Āmantayitvāna palemi nāga, cirappavuṭṭhosmi ahaṃ janinda.</gathalast>
<hangnum line="783" number="188"></hangnum>
<gatha1 line="784">‘‘Puttā ca dārā anujīvino ca, niccānusiṭṭhā upatiṭṭhathetaṃ;</gatha1>
<gathalast line="785">Kaccinnu <pageBreak edition="P" number="5.0174" />taṃ nābhisapittha koci, piyañhi me dassanaṃ tuyhaṃ aḷāra.</gathalast>
<hangnum line="786" number="189"></hangnum>
<gatha1 line="787">‘‘Yathāpi mātū ca pitū agāre, putto piyo paṭivihito vaseyya;</gatha1>
<gathalast line="788">Tatopi mayhaṃ idhameva seyyo, cittañhi te nāga mayī pasannaṃ.</gathalast>
<hangnum line="789" number="190"></hangnum>
<gatha1 line="790">‘‘Maṇī <pageBreak edition="V" number="5.0167" />mamaṃ vijjati lohitaṅko, dhanāharo maṇiratanaṃ uḷāraṃ;</gatha1>
<gathalast line="791">Ādāya tvaṃ gaccha sakaṃ niketaṃ, laddhā dhanaṃ taṃ maṇimossajassū’’ti.</gathalast>
<paragraph line="792">Tattha <bold>kiṃ te vata</bold>nti kiṃ tava vatasamādānaṃ. <bold>Brahmacariya</bold>nti seṭṭhacariyaṃ. <bold>Opānabhūta</bold>nti catumahāpathe khatapokkharaṇī viya dhammikasamaṇabrāhmaṇānaṃ yathāsukhaṃ paribhuñjitabbavibhavaṃ. <bold>Na ca sassatāya</bold>nti ciraṭṭhitikaṃ samānampi ce taṃ mayhaṃ sassataṃ na hotīti me katheti.</paragraph>
<paragraph line="793"><bold>Appānubhāvā</bold>ti bhojaputte sandhāyāha. <bold>Hantī</bold>ti aṭṭhasu ṭhānesu sūlehi vijjhantā kiṃkāraṇā haniṃsu. <bold>Kiṃ paṭiccā</bold>ti kiṃ sandhāya tvaṃ tadā tesaṃ hatthattaṃ āgacchi vasaṃ upagato. <bold>Vanibbakāna</bold>nti bhojaputtā idha ‘‘vanibbakā’’ti vuttā. <bold>Tejo nu te nānvagaṃ dantamūla</bold>nti kiṃ nu tava tejo <pageBreak edition="M" number="5.0186" />bhojaputte disvā tadā bhayaṃ mahantaṃ anvagataṃ, udāhu visaṃ dantamūlaṃ na anvagataṃ. <bold>Kilesa</bold>nti dukkhaṃ. <bold>Vanibbakāna</bold>nti bhojaputtānaṃ santike, bhojaputte nissāyāti attho.</paragraph>
<paragraph line="794"><bold>Tejo na sakkā mama tehi hantu</bold>nti mama visatejo aññassa tejena abhihantumpi na sakkā. <bold>Sata</bold>nti buddhādīnaṃ. <bold>Dhammānī</bold>ti sīlasamādhipaññākhantianuddayamettābhāvanāsaṅkhātāni dhammāni. <bold>Sukittitānī</bold>ti suvaṇṇitāni sukathitāni. Kinti katvā? <bold>Samuddavelāva duraccayānī</bold>ti tehi samuddavelā viya sappurisehi jīvitatthampi duraccayānīti vaṇṇitāni, tasmā ahaṃ sīlabhedabhayena khantimettādisamannāgato hutvā mama kopassa sīlavelantaṃ atikkamituṃ na adāsinti āha.</paragraph>
<indent line="795">‘‘Imissā pana saṅkhapāladhammadesanāya dasapi pāramiyo labbhanti. Tadā hi mahāsattena sarīrassa pariccattabhāvo dānapāramī nāma hoti, tathārūpenāpi visatejena sīlassa abhinnatā sīlapāramī, nāgabhavanato nikkhamitvā samaṇadhammakaraṇaṃ nekkhammapāramī, ‘idañcidañca kātuṃ vaṭṭatī’ti saṃvidahanaṃ paññāpāramī, adhivāsanavīriyaṃ vīriyapāramī, adhivāsanakhanti khantipāramī, saccasamādānaṃ saccapāramī, ‘mama sīlaṃ na bhindissāmī’ti adhiṭṭhānaṃ adhiṭṭhānapāramī, anuddayabhāvo <pageBreak edition="P" number="5.0175" />mettāpāramī, vedanāya majjhattabhāvo upekkhāpāramī’’ti.</indent>
<paragraph line="796"><bold>Athāgamu</bold>nti athekadivasaṃ vammikamatthake nipannaṃ disvā soḷasa bhojaputtā khararajjuñca daḷhapāsañca <pageBreak edition="V" number="5.0168" />sūlāni ca gahetvā mama santikaṃ āgatā. <bold>Bhetvānā</bold>ti mama sarīraṃ aṭṭhasu ṭhānesu bhinditvā sakaṇṭakakāḷavettalatā pavesetvā. <bold>Nāsaṃ atikassa rajju</bold>nti thokaṃ gantvā sīsaṃ me olambantaṃ disvā mahāmagge nipajjāpetvā puna nāsampi me bhinditvā vaṭṭarajjuṃ atikassa āvunitvā kājakoṭiyaṃ laggetvā samantato pariggahetvā maṃ nayiṃsu.</paragraph>
<paragraph line="797"><bold>Addasaṃsū</bold>ti, samma saṅkhapāla, te bhojaputtā ekāyane ekagamane jaṅghapadikamagge taṃ balena ca vaṇṇena ca upetarūpaṃ passiṃsu, tvaṃ pana issariyasobhaggasiriyā ca paññāya ca bhāvito vaḍḍhito, so tvaṃ evarūpo samānopi <pageBreak edition="M" number="5.0187" />kimatthaṃ tapaṃ karosi, kimicchanto uposathavāsaṃ vasasi, sīlaṃ rakkhasi. ‘‘Addasāsi’’ntipi pāṭho, ahaṃ ekāyane mahāmagge taṃ addasinti attho. <bold>Abhipatthayāno</bold>ti patthento. <bold>Tasmā</bold>ti yasmā manussayoniṃ patthemi, tasmā vīriyena parakkamitvā tapokammaṃ karomi.</paragraph>
<paragraph line="798"><bold>Surosito</bold>ti suṭṭhu manulitto. <bold>Ito</bold>ti imamhā nāgabhavanā manussaloko kena uttaritaro. <bold>Suddhī</bold>ti maggaphalanibbānasaṅkhātā visuddhi. <bold>Saṃyamo</bold>ti sīlaṃ. Idaṃ so manussalokeyeva buddhapaccekabuddhānaṃ uppattiṃ sandhāyāha. <bold>Kāhāmī</bold>ti attano appaṭisandhikabhāvaṃ karonto jātijarāmaraṇassantaṃ karissāmīti. Evaṃ, mahārāja, so saṅkhapālo manussalokaṃ vaṇṇesi. <bold>Saṃvaccharo me</bold>ti evaṃ, mahārāja, tasmiṃ manussalokaṃ vaṇṇente ahaṃ pabbajjāya sinehaṃ katvā etadavocaṃ. Tattha <bold>upaṭṭhitosmī</bold>ti annapānena ceva dibbehi ca kāmaguṇehi pariciṇṇo mānito asmi. <bold>Palemī</bold>ti paremi gacchāmi. <bold>Cirappavuṭṭhosmī</bold>ti ahaṃ manussalokato cirappavuṭṭho asmi.</paragraph>
<paragraph line="799"><bold>Nābhisapitthā</bold>ti kacci nu kho mama puttādīsu koci taṃ na akkosi na paribhāsīti pucchati. ‘‘Nābhisajjethā’’tipi pāṭho, na kopesīti attho. <bold>Paṭivihito</bold>ti paṭijaggito. <bold>Maṇī mama</bold>nti sace, samma āḷāra, gacchasiyeva, evaṃ sante mama lohitaṅko dhanahārako sabbakāmadado maṇi saṃvijjati, taṃ uḷāraṃ maṇiratanaṃ ādāya tava gehaṃ gaccha, tattha imassānubhāvena yāvadicchakaṃ dhanaṃ laddhā puna imaṃ maṇiṃ ossajassu, ossajanto ca aññattha anossajitvā attano udakacāṭiyaṃ ossajeyyāsīti vatvā mayhaṃ maṇiratanaṃ upanesīti vadati.</paragraph>
<paragraph line="800">Evaṃ vatvā āḷāro ‘‘athāhaṃ, mahārāja, nāgarājānaṃ etadavocaṃ – ‘samma, nāhaṃ dhanenatthiko, pabbajituṃ pana icchāmī’ti <pageBreak edition="P" number="5.0176" />pabbajitaparikkhāraṃ yācitvā teneva saddhiṃ nāgabhavanā <pageBreak edition="V" number="5.0169" />nikkhamitvā taṃ nivattetvā himavantaṃ pavisitvā pabbajitomhī’’ti vatvā rañño dhammakathaṃ kathento gāthādvayamāha –</paragraph>
<hangnum line="801" number="191"></hangnum>
<gatha1 line="802">‘‘Diṭṭhā mayā mānusakāpi kāmā, asassatā vipariṇāmadhammā;</gatha1>
<gathalast line="803">Ādīnavaṃ kāmaguṇesu disvā, saddhāyahaṃ pabbajitomhi rāja.</gathalast>
<hangnum line="804" number="192"></hangnum>
<gatha1 line="805">‘‘Dumapphalānīva <pageBreak edition="M" number="5.0188" />patanti māṇavā, daharā ca vuddhā ca sarīrabhedā;</gatha1>
<gathalast line="806">Etampi disvā pabbajitomhi rāja, apaṇṇakaṃ sāmaññameva seyyo’’ti.</gathalast>
<paragraph line="807">Tattha <bold>saddhāyā</bold>ti kammañca phalañca nibbānañca saddahitvā. <bold>Dumapphalānīva patantī</bold>ti yathā rukkhaphalāni pakkānipi apakkānipi patanti, tathā māṇavā daharā ca vuddhā ca patanti. <bold>Apaṇṇaka</bold>nti aviraddhaṃ niyyānikaṃ. <bold>Sāmaññameva seyyo</bold>ti pabbajjāva uttamāti pabbajjāya guṇaṃ disvā pabbajitomhi, mahārājāti.</paragraph>
<paragraph line="808">Taṃ sutvā rājā anantaraṃ gāthamāha –</paragraph>
<hangnum line="809" number="193"></hangnum>
<gatha1 line="810">‘‘Addhā have sevitabbā sapaññā, bahussutā ye bahuṭhānacintino;</gatha1>
<gathalast line="811">Nāgañca sutvāna tavañcaḷāra, kāhāmi puññāni anappakānī’’ti.</gathalast>
<paragraph line="812">Tattha <bold>ye bahuṭhānacintino</bold>ti ye bahūni kāraṇāni jānanti. <bold>Nāgañcā</bold>ti tathā appamādavihārinaṃ nāgarājānañca tava ca vacanaṃ sutvā.</paragraph>
<paragraph line="813">Athassa ussāhaṃ janento tāpaso osānagāthamāha –</paragraph>
<hangnum line="814" number="194"></hangnum>
<gatha1 line="815">‘‘Addhā have sevitabbā sapaññā, bahussutā ye bahuṭhānacintino;</gatha1>
<gathalast line="816">Nāgañca sutvāna mamañca rāja, karohi puññāni anappakānī’’ti.</gathalast>
<paragraph line="817">Evaṃ <pageBreak edition="P" number="5.0177" />so rañño dhammaṃ desetvā tattheva cattāro vassānamāse vasitvā puna himavantaṃ gantvā yāvajīvaṃ cattāro brahmavihāre bhāvetvā brahmalokūpago ahosi. Saṅkhapālopi yāvajīvaṃ uposathavāsaṃ vasitvā rājā ca dānādīni puññāni karitvā yathākammaṃ gatā.</paragraph>
<paragraph line="818">Satthā <pageBreak edition="V" number="5.0170" />imaṃ dhammadesanaṃ āharitvā jātakaṃ samodhānesi – ‘‘tadā pitā tāpaso kassapo ahosi, bārāṇasirājā ānando, āḷāro sāriputto, saṅkhapālanāgarājā pana ahameva ahosi’’nti.</paragraph>
<centered line="819">Saṅkhapālajātakavaṇṇanā catutthā.</centered>
<hangnum line="820"></hangnum>
<paragraph line="821">[525] 5. Cūḷasutasomajātakavaṇṇanā</paragraph>
<paragraph line="822"><bold>Āmantayāmi</bold><pageBreak edition="M" number="5.0189" /><bold>nigama</bold>nti idaṃ satthā jetavane viharanto nekkhammapāramiṃ ārabbha kathesi. Paccuppannavatthu <bold>mahānāradakassapajātaka</bold>sadisameva (jā. 2.22.1153 ādayo). Atīte pana bārāṇasī sudassanaṃ nāma nagaraṃ ahosi, tattha brahmadatto nāma rājā ajjhāvasi. Bodhisatto tassa aggamahesiyā kucchimhi nibbatti, dasamāsaccayena mātukucchito nikkhami. Tassa pana puṇṇacandasassirikaṃ mukhaṃ ahosi, tenassa ‘‘somakumāro’’ti nāmaṃ kariṃsu. So viññutaṃ patto sutavittako savanasīlo ahosi, tena naṃ ‘‘sutasomo’’ti sañjāniṃsu. So vayappatto takkasilāyaṃ sabbasippāni uggahetvā āgato pitu santakaṃ setacchattaṃ labhitvā dhammena rajjaṃ kāresi, mahantaṃ issariyaṃ ahosi. Tassa candādevippamukhāni soḷasa itthisahassāni ahesuṃ. So aparabhāge puttadhītāhi vaḍḍhanto gharāvāse anabhirato araññaṃ pavisitvā pabbajitukāmo ahosi.</paragraph>
<paragraph line="823">So ekadivasaṃ kappakaṃ āmantetvā ‘‘yadā me, samma, sirasmiṃ palitaṃ passeyyāsi, tadā me āroceyyāsī’’ti āha. Kappako tassa vacanaṃ sampaṭicchitvā aparabhāge palitaṃ disvā ārocetvā ‘‘tena hi naṃ, samma kappaka, uddharitvā mama hatthe patiṭṭhapehī’’ti vutte suvaṇṇasaṇḍāsena uddharitvā rañño hatthe ṭhapesi. Taṃ disvā mahāsatto ‘‘jarāya me sarīraṃ abhibhūta’’nti bhīto taṃ palitaṃ gahetvāva pāsādā otaritvā mahājanassa <pageBreak edition="P" number="5.0178" />dassanaṭṭhāne paññatte rājapallaṅke nisīditvā senāpatippamukhāni asītiamaccasahassāni purohitappamukhāni saṭṭhibrāhmaṇasahassāni aññe ca raṭṭhikajānapadanegamādayo bahū jane pakkosāpetvā ‘‘sirasmiṃ me palitaṃ jātaṃ, ahaṃ mahallakosmi, mama pabbajitabhāvaṃ jānāthā’’ti vatvā paṭhamaṃ gāthamāha –</paragraph>
<hangnum line="824" number="195"></hangnum>
<gatha1 line="825">‘‘Āmantayāmi nigamaṃ, mittāmacce parissaje;</gatha1>
<gathalast line="826">Sirasmiṃ palitaṃ jātaṃ, pabbajjaṃ dāni rocaha’’nti.</gathalast>
<paragraph line="827">Tattha <pageBreak edition="V" number="5.0171" /><bold>āmantayāmī</bold>ti jānāpemi. <bold>Rocaha</bold>nti ‘‘rocemi ahaṃ, tassa me, bhonto! Pabbajitabhāvaṃ jānāthā’’ti.</paragraph>
<paragraph line="828">Taṃ <pageBreak edition="M" number="5.0190" />sutvā tesu eko visāradappatto hutvā gāthamāha –</paragraph>
<hangnum line="829" number="196"></hangnum>
<gatha1 line="830">‘‘Abhuṃ me kathaṃ nu bhaṇasi, sallaṃ me deva urasi kappesi;</gatha1>
<gathalast line="831">Sattasatā te bhariyā, kathaṃ nu te tā bhavissantī’’ti.</gathalast>
<paragraph line="832">Tattha <bold>abhu</bold>nti avaḍḍhiṃ. <bold>Urasi kappesī</bold>ti urasmiṃ sunisitadhotasattiṃ cāresi. <bold>Sattasatā</bold>ti samajātikā khattiyakaññā sandhāyetaṃ vuttaṃ. <bold>Kathaṃ nu te tā bhavissantī</bold>ti tā tava bhariyā tayi pabbajite anāthā nippaccayā kathaṃ bhavissanti, etā anāthā katvā tumhākaṃ pabbajjā nāma na yuttāti.</paragraph>
<paragraph line="833">Tato mahāsatto tatiyaṃ gāthamāha –</paragraph>
<hangnum line="834" number="197"></hangnum>
<gatha1 line="835">‘‘Paññāyihinti etā, daharā aññampi tā gamissanti;</gatha1>
<gathalast line="836">Saggañca patthayāno, tena ahaṃ pabbajissāmī’’ti.</gathalast>
<paragraph line="837">Tattha <bold>paññāyihintī</bold>ti attano kammena paññāyissanti. Ahaṃ etāsaṃ kiṃ homi, sabbāpetā daharā, yo añño rājā bhavissati, taṃ etā gamissantīti.</paragraph>
<paragraph line="838">Amaccādayo bodhisattassa paṭivacanaṃ dātuṃ asakkontā tassa mātu santikaṃ gantvā tamatthaṃ ārocesuṃ. Sā turitaturitā āgantvā <pageBreak edition="P" number="5.0179" />‘‘saccaṃ kira tvaṃ, tāta, pabbajitukāmosī’’ti vatvā dve gāthāyo abhāsi –</paragraph>
<hangnum line="839" number="198"></hangnum>
<gatha1 line="840">‘‘Dulladdhaṃ me āsi sutasoma, yassa te homahaṃ mātā;</gatha1>
<gathalast line="841">Yaṃ me vilapantiyā, anapekkho pabbajasi deva.</gathalast>
<hangnum line="842" number="199"></hangnum>
<gatha1 line="843">‘‘Dulladdhaṃ me āsi sutasoma, yaṃ taṃ ahaṃ vijāyissaṃ;</gatha1>
<gathalast line="844">Yaṃ me vilapantiyā, anapekkho pabbajasi devā’’ti.</gathalast>
<paragraph line="845">Tattha <pageBreak edition="V" number="5.0172" /><pageBreak edition="M" number="5.0191" /><bold>dulladdha</bold>nti yaṃ etaṃ mayā labhantiyā puttaṃ jammaṃ laddhaṃ dulladdhaṃ. <bold>Yaṃ me</bold>ti yena kāraṇena mayi nānappakārakaṃ vipalantiyā tvaṃ pabbajituṃ icchasi, tena kāraṇena tādisassa puttassa labhanaṃ mama dulladdhaṃ nāmāti.</paragraph>
<paragraph line="846">Bodhisatto evaṃ paridevamānāyapi mātarā saddhiṃ kiñci na kathesi. Sā roditvā kanditvā sayameva ekamantaṃ aṭṭhāsi. Athassa pitu ārocesuṃ. So āgantvā ekaṃ tāva gāthamāha –</paragraph>
<hangnum line="847" number="200"></hangnum>
<gatha1 line="848">‘‘Ko nāmeso dhammo, sutasoma kā ca nāma pabbajjā;</gatha1>
<gathalast line="849">Yaṃ no amhe jiṇṇe, anapekkho pabbajasi devā’’ti.</gathalast>
<paragraph line="850">Tattha <bold>yaṃ no amhe</bold>ti yaṃ tvaṃ amhākaṃ putto samāno amhe jiṇṇe paṭijaggitabbakāle appaṭijaggitvā papāte silaṃ pavaṭṭento viya chaḍḍetvā anapekkho pabbajasi, tena taṃ vadāmi ko nāmeso tava dhammoti adhippāyo.</paragraph>
<paragraph line="851">Taṃ sutvā mahāsatto tuṇhī ahosi. Atha naṃ pitā, ‘‘tāta sutasoma, sacepi te mātāpitūsu sineho natthi, puttadhītaro te bahū taruṇā, tayā vinā vattituṃ na sakkhissanti, tesaṃ vuḍḍhippattakāle pabbajissasī’’ti vatvā sattamaṃ gāthamāha –</paragraph>
<hangnum line="852" number="201"></hangnum>
<gatha1 line="853">‘‘Puttāpi <pageBreak edition="P" number="5.0180" />tuyhaṃ bahavo, daharā appattayobbanā;</gatha1>
<gathalast line="854">Mañjū tepitaṃ apassantā, maññe dukkhaṃ nigacchantī’’ti.</gathalast>
<paragraph line="855">Tattha <bold>mañjū</bold>ti madhuravacanā. <bold>Nigacchantī</bold>ti nigacchissanti kāyikacetasikadukkhaṃ paṭilabhissantīti maññāmi.</paragraph>
<paragraph line="856">Taṃ sutvā mahāsatto gāthamāha –</paragraph>
<hangnum line="857" number="202"></hangnum>
<gatha1 line="858">‘‘Puttehi ca me etehi, daharehi appattayobbanehi;</gatha1>
<gathalast line="859">Mañjūhi sabbehipi tumhehi, cirampi ṭhatvā vināsabhāvo’’ti.</gathalast>
<paragraph line="860">Tattha <pageBreak edition="V" number="5.0173" /><pageBreak edition="M" number="5.0192" /><bold>sabbehipi tumhehī</bold>ti, tāta, na kevalaṃ putteheva, atha kho tumhehipi aññehipi sabbasaṅkhārehi ciraṃ ṭhatvāpi dīghamaddhānaṃ ṭhatvāpi vināsabhāvova niyato. Sakalasmimpi hi lokasannivāse ekasaṅkhāropi nicco nāma natthīti.</paragraph>
<paragraph line="861">Evaṃ mahāsatto pitu dhammakathaṃ kathesi. So tassa dhammakathaṃ sutvā tuṇhī ahosi. Athassa sattasatānaṃ bhariyānaṃ ārocayiṃsu. Tā ca pāsādā oruyha tassa santikaṃ gantvā gopphakesu gahetvā paridevamānā gāthamāhaṃsu –</paragraph>
<hangnum line="862" number="203"></hangnum>
<gatha1 line="863">‘‘Chinnaṃ nu tuyhaṃ hadayaṃ, adu te karuṇā ca natthi amhesu;</gatha1>
<gathalast line="864">Yaṃ no vikandantiyo, anapekkho pabbajasi devā’’ti.</gathalast>
<paragraph line="865">Tassattho – sāmi sutasoma, amhe vidhavā katvā gacchantassa appamattakassapi sinehassa abhāvena tava hadayaṃ amhesu chinnaṃ nu, udāhu karuṇāya abhāvena kāruññaṃ vā natthi, yaṃ no evaṃ vikandantiyo pahāya pabbajasīti.</paragraph>
<paragraph line="866">Mahāsatto tāsaṃ pādamūle parivattitvā paridevamānānaṃ paridevanasaddaṃ sutvā anantaraṃ gāthamāha –</paragraph>
<hangnum line="867" number="204"></hangnum>
<gatha1 line="868">‘‘Na <pageBreak edition="P" number="5.0181" />ca mayhaṃ chinnaṃ hadayaṃ, atthi karuṇāpi mayhaṃ tumhesu;</gatha1>
<gathalast line="869">Saggañca patthayāno, tena ahaṃ pabbajissāmī’’ti.</gathalast>
<paragraph line="870">Tattha <bold>saggañcā</bold>ti ahaṃ saggañca patthayanto yasmā ayaṃ pabbajjā nāma buddhādīhi vaṇṇitā, tasmā pabbajissāmi, tumhe mā cintayitthāti tā assāsesi.</paragraph>
<paragraph line="871">Athassa aggamahesiyā ārocesuṃ. Sā garubhārā paripuṇṇagabbhāpi samānā āgantvā mahāsattaṃ vanditvā ekamantaṃ ṭhitā tisso gāthāyo abhāsi –</paragraph>
<hangnum line="872" number="205"></hangnum>
<gatha1 line="873">‘‘Dulladdhaṃ <pageBreak edition="M" number="5.0193" />me āsi sutasoma, yassa te ahaṃ bhariyā;</gatha1>
<gathalast line="874">Yaṃ me vilapantiyā, anapekkho pabbajasi deva.</gathalast>
<hangnum line="875" number="206"></hangnum>
<gatha1 line="876">‘‘Dulladdhaṃ <pageBreak edition="V" number="5.0174" />me āsi sutasoma, yassa te ahaṃ bhariyā;</gatha1>
<gathalast line="877">Yaṃ me kucchipaṭisandhiṃ, anapekkho pabbajasi deva.</gathalast>
<hangnum line="878" number="207"></hangnum>
<gatha1 line="879">‘‘Paripakko me gabbho, kucchigato yāva naṃ vijāyāmi;</gatha1>
<gathalast line="880">Māhaṃ ekā vidhavā, pacchā dukkhāni addakkhi’’nti.</gathalast>
<paragraph line="881">Tattha <bold>yaṃ me</bold>ti yasmā mama vilapantiyā tvaṃ anapekkho pabbajasi, tasmā yaṃ mayā tava santikā aggamahesiṭṭhānaṃ laddhaṃ, taṃ dulladdhameva āsi. Dutiyagāthāya yasmā maṃ tvaṃ kucchipaṭisandhiṃ pahāya anapekkho pabbajasi, tasmā yaṃ mayā tava bhariyattaṃ laddhaṃ, taṃ dulladdhaṃ meti attho. <bold>Yāva na</bold>nti yāvāhaṃ taṃ gabbhaṃ vijāyāmi, tāva adhivāsehīti.</paragraph>
<paragraph line="882">Tato mahāsatto gāthamāha –</paragraph>
<hangnum line="883" number="208"></hangnum>
<gatha1 line="884">‘‘Paripakko te gabbho, kucchigato iṅgha tvaṃ vijāyassu;</gatha1>
<gathalast line="885">Puttaṃ <pageBreak edition="P" number="5.0182" />anomavaṇṇaṃ, taṃ hitvā pabbajissāmī’’ti.</gathalast>
<paragraph line="886">Tattha <bold>putta</bold>nti, bhadde, tava gabbho paripakkoti jānāmi, tvaṃ pana vijāyamānā puttaṃ vijāyissasi, na dhītaraṃ, sā tvaṃ sotthinā vijāyassu puttaṃ, ahaṃ pana saddhiṃ tayā taṃ puttaṃ hitvā pabbajissāmiyevāti.</paragraph>
<paragraph line="887">Sā tassa vacanaṃ sutvā sokaṃ sandhāretuṃ asakkontī ‘‘ito dāni paṭṭhāya, deva, amhākaṃ sirī nāma natthī’’ti ubhohi hatthehi hadayaṃ dhārayamānā assūni muñcantī mahāsaddena paridevi. Atha naṃ samassāsento mahāsatto gāthamāha –</paragraph>
<hangnum line="888" number="209"></hangnum>
<gatha1 line="889">‘‘Mā <pageBreak edition="M" number="5.0194" />tvaṃ cande rudi, mā soci vanatimiramattakkhi;</gatha1>
<gathalast line="890">Āroha varapāsādaṃ, anapekkho ahaṃ gamissāmī’’ti.</gathalast>
<paragraph line="891">Tattha <bold>mā tvaṃ cande rudī</bold>ti, bhadde candādevi, tvaṃ mā rodi mā soci. <bold>Vanatimiramattakkhī</bold>ti girikaṇṇikapupphasamānanette. Pāḷiyaṃ pana ‘‘koviḷāratambakkhī’’ti likhitaṃ, tassā koviḷārapupphaṃ viya tambanetteti attho.</paragraph>
<paragraph line="892">Sā <pageBreak edition="V" number="5.0175" />tassa vacanaṃ sutvā ṭhātuṃ asakkontī pāsādaṃ āruyha rodamānā nisīdi. Atha naṃ bodhisattassa jeṭṭhaputto disvā ‘‘kiṃ nu kho me mātā rodantī nisinnā’’ti taṃ pucchanto gāthamāha –</paragraph>
<hangnum line="893" number="210"></hangnum>
<gatha1 line="894">‘‘Ko taṃ amma kopesi, kiṃ rodasi pekkhasi ca maṃ bāḷhaṃ;</gatha1>
<gathalast line="895">Kaṃ avajjhaṃ ghātemi, ñātīnaṃ udikkhamānāna’’nti.</gathalast>
<paragraph line="896">Tattha <bold>kopesī</bold>ti, amma! Ko nāma taṃ kopesi, ko te appiyaṃ akāsi. <bold>Pekkhasi cā</bold>ti maṃ bāḷhaṃ pekkhantī kiṃkāraṇā rodasīti adhippāyo. <bold>Kaṃ avajjhaṃ ghātemī</bold>ti aghātetabbampi kaṃ ghātemi attano ñātīnaṃ udikkhamānānaññeva, akkhāhi meti pucchati.</paragraph>
<paragraph line="897">Tato devī gāthamāha –</paragraph>
<hangnum line="898" number="211"></hangnum>
<gatha1 line="899">‘‘Na hi so sakkā hantuṃ, vijitāvī yo maṃ tāta kopesi;</gatha1>
<gathalast line="900">Pitā <pageBreak edition="P" number="5.0183" />te maṃ tāta avaca, anapekkho ahaṃ gamissāmī’’ti.</gathalast>
<paragraph line="901">Tattha <bold>vijitāvī</bold>ti, tāta, yo maṃ imissā pathaviyā vijitāvī kopesi, appiyasamudācārena me hadaye kopañca sokañca pavesesi, so tayā hantuṃ na sakkā, mañhi, tāta, tava pitā ‘‘ahaṃ rajjasiriñca tañca pahāya araññaṃ pavisitvā pabbajissāmī’’ti avaca, idaṃ me rodanakāraṇanti.</paragraph>
<paragraph line="902">So <pageBreak edition="M" number="5.0195" />tassā vacanaṃ sutvā ‘‘amma! Kiṃ nāma tvaṃ kathesi, nanu evaṃ sante mayaṃ anāthā nāma bhavissāmā’’ti paridevanto gāthamāha –</paragraph>
<hangnum line="903" number="212"></hangnum>
<gatha1 line="904">‘‘Yohaṃ pubbe niyyāmi, uyyānaṃ mattakuñjare ca yodhemi;</gatha1>
<gathalast line="905">Sutasome pabbajite, kathaṃ nu dāni karissāmī’’ti.</gathalast>
<paragraph line="906">Tassattho – yo ahaṃ pubbe catuājaññayuttaṃ sabbālaṅkārapaṭimaṇḍitaṃ rathaṃ abhiruyha uyyānaṃ gacchāmi, mattakuñjare ca yodhemi, aññehi ca assakīḷādīhi kīḷāmi, svāhaṃ idāni sutasome pabbajite kathaṃ karissāmīti?</paragraph>
<paragraph line="907">Athassa <pageBreak edition="V" number="5.0176" />kaniṭṭhabhātā sattavassiko te ubhopi rodante disvā mātaraṃ upasaṅkamitvā, ‘‘amma! Kiṃkāraṇā tumhe rodathā’’ti pucchitvā tamatthaṃ sutvā ‘‘tena hi mā rodatha, ahaṃ tātassa pabbajituṃ na dassāmī’’ti ubhopi te assāsetvā dhātiyā saddhiṃ pāsādā oruyha pitu santikaṃ gantvā, ‘‘tāta, tvaṃ kira amhe akāmake pahāya ‘pabbajāmī’ti vadasi, ahaṃ te pabbajituṃ na dassāmī’’ti pitaraṃ gīvāya daḷhaṃ gahetvā gāthamāha –</paragraph>
<hangnum line="908" number="213"></hangnum>
<gatha1 line="909">‘‘Mātucca me rudantyā, jeṭṭhassa ca bhātuno akāmassa;</gatha1>
<gathalast line="910">Hatthepi te gahessaṃ, na hi gacchasi no akāmāna’’nti.</gathalast>
<paragraph line="911">Mahāsatto cintesi – ‘‘ayaṃ me paripanthaṃ karoti, kena nu kho naṃ upāyena paṭikkamāpeyya’’nti. Tato dhātiṃ oloketvā, ‘‘amma! Dhāti handimaṃ maṇikkhandhapiḷandhanaṃ, taveso hotu <pageBreak edition="P" number="5.0184" />hatthe, puttaṃ apanehi, mā me antarāyaṃ karī’’ti sayaṃ puttaṃ hatthe gahetvā apanetuṃ asakkonto tassā lañjaṃ paṭijānetvā gāthamāha –</paragraph>
<hangnum line="912" number="214"></hangnum>
<gatha1 line="913">‘‘Uṭṭhehi tvaṃ dhāti, imaṃ kumāraṃ ramehi aññattha;</gatha1>
<gathalast line="914">Mā me paripanthamakāsi, saggaṃ mama patthayānassā’’ti.</gathalast>
<paragraph line="915">Tattha <pageBreak edition="M" number="5.0196" /><bold>imaṃ kumāra</bold>nti, amma! Dhāti tvaṃ uṭṭhehi, imaṃ kumāraṃ apanetvā āgantvā imaṃ maṇiṃ gahetvā aññattha naṃ abhiramehīti.</paragraph>
<paragraph line="916">Sā lañjaṃ labhitvā kumāraṃ saññāpetvā ādāya aññattha gantvā paridevamānā gāthamāha –</paragraph>
<hangnum line="917" number="215"></hangnum>
<gatha1 line="918">‘‘Yaṃ nūnimaṃ dadeyyaṃ pabhaṅkaraṃ, ko nu me imināttho;</gatha1>
<gathalast line="919">Sutasome pabbajite, kiṃ nu menaṃ karissāmī’’ti.</gathalast>
<paragraph line="920">Tassattho – yaṃ nūna ahaṃ imaṃ lañjatthāya gahitaṃ pabhaṅkaraṃ suppabhāsaṃ maṇiṃ dadeyyaṃ, ko nu mayhaṃ sutasomanarinde pabbajite iminā attho, <bold>kiṃ nu menaṃ karissāmi,</bold>ahaṃ tasmiṃ pabbajite imaṃ labhissāmi, labhantīpi ca kiṃ nu kho etaṃ karissāmi, passatha me kammanti.</paragraph>
<paragraph line="921">Tato <pageBreak edition="V" number="5.0177" />mahāsenagutto cintesi – ‘‘ayaṃ rājā ‘‘gehe me dhanaṃ manda’nti saññaṃ karoti maññe, bahubhāvamassa kathessāmī’’ti. So uṭṭhāya vanditvā gāthamāha –</paragraph>
<hangnum line="922" number="216"></hangnum>
<gatha1 line="923">‘‘Koso ca tuyhaṃ vipulo, koṭṭhāgārañca tuyhaṃ paripūraṃ;</gatha1>
<gathalast line="924">Pathavī ca tuyhaṃ vijitā, ramassu mā pabbaji devā’’ti.</gathalast>
<paragraph line="925">Taṃ sutvā mahāsatto gāthamāha –</paragraph>
<hangnum line="926" number="217"></hangnum>
<gatha1 line="927">‘‘Koso ca mayhaṃ vipulo, koṭṭhāgārañca mayhaṃ paripūraṃ;</gatha1>
<gathalast line="928">Pathavī ca mayhaṃ vijitā, taṃ hitvā pabbajissāmī’’ti.</gathalast>
<paragraph line="929">Taṃ <pageBreak edition="P" number="5.0185" />sutvā tasmiṃ apagate kulavaḍḍhanaseṭṭhi nāma uṭṭhāya vanditvā gāthamāha –</paragraph>
<hangnum line="930" number="218"></hangnum>
<gatha1 line="931">‘‘Mayhampi <pageBreak edition="M" number="5.0197" />dhanaṃ pahūtaṃ, saṅkhyātuṃ nopi deva sakkomi;</gatha1>
<gathalast line="932">Taṃ te dadāmi sabbampi, ramassu mā pabbaji devā’’ti.</gathalast>
<paragraph line="933">Taṃ sutvā mahāsatto gāthamāha –</paragraph>
<hangnum line="934" number="219"></hangnum>
<gatha1 line="935">‘‘Jānāmi dhanaṃ pahūtaṃ, kulavaḍḍhana pūjito tayā casmi;</gatha1>
<gathalast line="936">Saggañca patthayāno, tena ahaṃ pabbajissāmī’’ti.</gathalast>
<paragraph line="937">Taṃ sutvā kulavaḍḍhane apagate mahāsatto somadattaṃ kaniṭṭhabhātaraṃ āmantetvā, ‘‘tāta, ahaṃ pañjarapakkhitto vanakukkuṭo viya ukkaṇṭhito, maṃ gharāvāse anabhirati abhibhavati, ajjeva pabbajissāmi, tvaṃ imaṃ rajjaṃ paṭipajjā’’ti rajjaṃ niyyādento gāthamāha –</paragraph>
<hangnum line="938" number="220"></hangnum>
<gatha1 line="939">‘‘Ukkaṇṭhitosmi bāḷhaṃ, arati maṃ somadatta āvisati;</gatha1>
<gathalast line="940">Bahukāpi me antarāyā, ajjevāhaṃ pabbajissāmī’’ti.</gathalast>
<paragraph line="941">Taṃ sutvā sopi pabbajitukāmo taṃ dīpento itaraṃ gāthamāha –</paragraph>
<hangnum line="942" number="221"></hangnum>
<gatha1 line="943">‘‘Idañca <pageBreak edition="V" number="5.0178" />tuyhaṃ rucitaṃ, sutasoma ajjeva dāni tvaṃ pabbaja;</gatha1>
<gathalast line="944">Ahampi pabbajissāmi, na ussahe tayā vinā ahaṃ ṭhātu’’nti.</gathalast>
<paragraph line="945">Atha naṃ so paṭikkhipitvā upaḍḍhaṃ gāthamāha –</paragraph>
<hangnum line="946" number="222"></hangnum>
<gatha1 line="947">‘‘Na hi sakkā pabbajituṃ, nagare na hi paccati janapade cā’’ti.</gatha1>
<paragraph line="948">Tattha <pageBreak edition="P" number="5.0186" /><bold>na hi paccatī</bold>ti idāneva tāva mama pabbajjādhippāyaṃ sutvāva imasmiṃ dvādasayojanike sudassananagare ca sakalajanapade ca na paccati, koci uddhane aggiṃ na jāleti, amhesu pana dvīsu pabbajitesu anāthāva raṭṭhavāsino bhavissanti, tasmā na hi sakkā tayā pabbajituṃ, ahameva pabbajissāmīti.</paragraph>
<paragraph line="949">Taṃ sutvā mahājano mahāsattassa pādamūle parivattitvā paridevanto upaḍḍhagāthamāha –</paragraph>
<gatha1 line="950">‘‘Sutasome pabbajite, kathaṃ nu dāni karissāmā’’ti.</gatha1>
<paragraph line="951">Tato mahāsatto ‘‘alaṃ mā socayittha, ahaṃ cirampi ṭhatvā tumhehi vinā bhavissāmi, uppannasaṅkhāro hi nicco nāma natthī’’ti mahājanassa dhammaṃ kathento āha –</paragraph>
<hangnum line="952" number="223"></hangnum>
<gatha1 line="953">‘‘Upanīyatidaṃ <pageBreak edition="M" number="5.0198" />maññe, parittaṃ udakaṃva caṅkavāramhi;</gatha1>
<gathalast line="954">Evaṃ suparittake jīvite, na ca pamajjituṃ kālo.</gathalast>
<hangnum line="955" number="224"></hangnum>
<gatha1 line="956">‘‘Upanīyatidaṃ maññe, parittaṃ udakaṃva caṅkavāramhi;</gatha1>
<gathalast line="957">Evaṃ suparittake jīvite, andhabālā pamajjanti.</gathalast>
<hangnum line="958" number="225"></hangnum>
<gatha1 line="959">‘‘Te vaḍḍhayanti nirayaṃ, tiracchānayoniñca pettivisayañca;</gatha1>
<gathalast line="960">Taṇhāya bandhanabaddhā, vaḍḍhenti asurakāya’’nti.</gathalast>
<paragraph line="961">Tattha <bold>upanīyatidaṃ maññe</bold>ti, tāta, ‘‘idaṃ jīvitaṃ upanīyatī’’ti ahaṃ maññāmi. Aññesu suttesu upasaṃharaṇattho upaniyyanattho, idha pana pariyādānattho. Tasmā yathā parittaṃ udakaṃ <pageBreak edition="V" number="5.0179" />rajakānaṃ khāracaṅkavāre pakkhittaṃ sīghaṃ pariyādiyati, tathā jīvitampi. Evaṃ suparittake jīvite taṃ parittakaṃ āyusaṅkhāraṃ gahetvā vicarantānaṃ sattānaṃ na puññakiriyāya pamajjituṃ kālo, appamādova kātuṃ vaṭṭatīti ayamettha attho. <bold>Andhabālā pamajjantī</bold>ti ajarāmarā viya hutvā gūthakalale sūkarā viya hutvā kāmapaṅke nimujjantā <pageBreak edition="P" number="5.0187" />pamajjanti. <bold>Asurakāya</bold>nti kāḷakañjikaasurayoniñca vaḍḍhentīti attho.</paragraph>
<paragraph line="962">Evaṃ mahāsatto mahājanassa dhammaṃ desetvā pubbakaṃ nāma pāsādaṃ āruyha sattamāya bhūmiyā ṭhito khaggena cūḷaṃ chinditvā ‘‘ahaṃ tumhākaṃ kiñci na homi, attano rājānaṃ gaṇhathā’’ti saveṭhanaṃ cūḷaṃ mahājanassa antare khipi. Taṃ gahetvā mahājano bhūmiyaṃ parivaṭṭento parivaṭṭento paridevi. Tasmiṃ ṭhāne mahantaṃ rajaggaṃ uṭṭhahi. Paṭikkamitvā ṭhitajano taṃ oloketvā ‘‘raññā cūḷaṃ chinditvā saveṭhanā cūḷā mahājanassa antare khittā bhavissati, tenāyaṃ pāsādassa avidūre rajavaṭṭi uggatā’’ti paridevanto gāthamāha –</paragraph>
<hangnum line="963" number="226"></hangnum>
<gatha1 line="964">‘‘Ūhaññate rajaggaṃ avidūre, pubbakamhi ca pāsāde;</gatha1>
<gathalast line="965">Maññe no kesā chinnā, yasassino dhammarājassā’’ti.</gathalast>
<paragraph line="966">Tattha <bold>ūhaññate</bold>ti uṭṭhahati. <bold>Rajagga</bold>nti rajakkhandho. <bold>Avidūre</bold>ti ito amhākaṃ ṭhitaṭṭhānato avidūre. <bold>Pubbakamhī</bold>ti pubbakapāsādassa samīpe. <bold>Maññe no</bold>ti amhākaṃ dhammarājassa kesā chinnā bhavissantīti maññāma.</paragraph>
<paragraph line="967">Mahāsatto <pageBreak edition="M" number="5.0199" />paricārikaṃ pesetvā pabbajitaparikkhāre āharāpetvā kappakena kesamassuṃ ohārāpetvā alaṅkāraṃ sayanapiṭṭhe pātetvā rattapaṭānaṃ dasāni chinditvā tāni kāsāyāni nivāsetvā mattikāpattaṃ vāmaaṃsakūṭe laggetvā kattaradaṇḍaṃ ādāya mahātale aparāparaṃ caṅkamitvā pāsādā otaritvā antaravīthiṃ paṭipajji. Gacchantaṃ pana naṃ na koci sañjāni. Athassa sattasatā khattiyakaññā pāsādaṃ abhiruhitvā taṃ adisvā ābharaṇabhaṇḍameva disvā otaritvā avasesānaṃ soḷasasahassānaṃ itthīnaṃ santikaṃ gantvā ‘‘amhākaṃ piyasāmiko sutasomamahissaro pabbajito’’ti mahāsaddena paridevamānāva bahi nikkhamiṃsu. Tasmiṃ khaṇe mahājano <pageBreak edition="P" number="5.0188" />tassa pabbajitabhāvaṃ aññāsi, sakalanagaraṃ saṅkhubhitvā ‘‘rājā kira no pabbajito’’ti rājadvāre sannipati, mahājano ‘‘idha rājā bhavissati, ettha bhavissatī’’ti pāsādādīni rañño paribhogaṭṭhānāni gantvā rājānaṃ adisvā –</paragraph>
<hangnum line="968" number="227"></hangnum>
<gatha1 line="969">‘‘Ayamassa <pageBreak edition="V" number="5.0180" />pāsādo, sovaṇṇapupphamālyavītikiṇṇo;</gatha1>
<gathalast line="970">Yahimanuvicari rājā, parikiṇṇo itthāgārehi.</gathalast>
<hangnum line="971" number="228"></hangnum>
<gatha1 line="972">‘‘Ayamassa pāsādo, sovaṇṇapupphamālyavītikiṇṇo;</gatha1>
<gathalast line="973">Yahimanuvicari rājā, parikiṇṇo ñātisaṅghena.</gathalast>
<hangnum line="974" number="229"></hangnum>
<gatha1 line="975">‘‘Idamassa kūṭāgāraṃ, sovaṇṇapupphamālyavītikiṇṇaṃ;</gatha1>
<gathalast line="976">Yahimanuvicari rājā, parikiṇṇo itthāgārehi.</gathalast>
<hangnum line="977" number="230"></hangnum>
<gatha1 line="978">‘‘Idamassa kūṭāgāraṃ, sovaṇṇapupphamālyavītikiṇṇaṃ;</gatha1>
<gathalast line="979">Yahimanuvicari rājā, parikiṇṇo ñātisaṅghena.</gathalast>
<hangnum line="980" number="231"></hangnum>
<gatha1 line="981">‘‘Ayamassa asokavanikā, supupphitā sabbakālikā rammā;</gatha1>
<gathalast line="982">Yahimanuvicari rājā, parikiṇṇo itthāgārehi.</gathalast>
<hangnum line="983" number="232"></hangnum>
<gatha1 line="984">‘‘Ayamassa asokavanikā, supupphitā sabbakālikā rammā;</gatha1>
<gathalast line="985">Yahimanuvicari rājā, parikiṇṇo ñātisaṅghena.</gathalast>
<hangnum line="986" number="233"></hangnum>
<gatha1 line="987">‘‘Idamassa uyyānaṃ, supupphitaṃ sabbakālikaṃ rammaṃ;</gatha1>
<gathalast line="988">Yahimanuvicari <pageBreak edition="P" number="5.0189" />rājā, parikiṇṇo itthāgārehi.</gathalast>
<hangnum line="989" number="234"></hangnum>
<gatha1 line="990">‘‘Idamassa <pageBreak edition="M" number="5.0200" />uyyānaṃ, supupphitaṃ sabbakālikaṃ rammaṃ;</gatha1>
<gathalast line="991">Yahimanuvicari rājā, parikiṇṇo ñātisaṅghena.</gathalast>
<hangnum line="992" number="235"></hangnum>
<gatha1 line="993">‘‘Idamassa kaṇikāravanaṃ, supupphitaṃ sabbakālikaṃ rammaṃ;</gatha1>
<gathalast line="994">Yahimanuvicari rājā, parikiṇṇo itthāgārehi.</gathalast>
<hangnum line="995" number="236"></hangnum>
<gatha1 line="996">‘‘Idamassa kaṇikāravanaṃ, supupphitaṃ sabbakālikaṃ rammaṃ;</gatha1>
<gathalast line="997">Yahimanuvicari rājā, parikiṇṇo ñātisaṅghena.</gathalast>
<hangnum line="998" number="237"></hangnum>
<gatha1 line="999">‘‘Idamassa <pageBreak edition="V" number="5.0181" />pāṭalivanaṃ, supupphitaṃ sabbakālikaṃ rammaṃ;</gatha1>
<gathalast line="1000">Yahimanuvicari rājā, parikiṇṇo itthāgārehi.</gathalast>
<hangnum line="1001" number="238"></hangnum>
<gatha1 line="1002">‘‘Idamassa pāṭalivanaṃ, supupphitaṃ sabbakālikaṃ rammaṃ;</gatha1>
<gathalast line="1003">Yahimanuvicari rājā, parikiṇṇo ñātisaṅghena.</gathalast>
<hangnum line="1004" number="239"></hangnum>
<gatha1 line="1005">‘‘Idamassa ambavanaṃ, supupphitaṃ sabbakālikaṃ rammaṃ;</gatha1>
<gathalast line="1006">Yahimanuvicari rājā, parikiṇṇo itthāgārehi.</gathalast>
<hangnum line="1007" number="240"></hangnum>
<gatha1 line="1008">‘‘Idamassa ambavanaṃ, supupphitaṃ sabbakālikaṃ rammaṃ;</gatha1>
<gathalast line="1009">Yahimanuvicari rājā, parikiṇṇo ñātisaṅghena.</gathalast>
<hangnum line="1010" number="241"></hangnum>
<gatha1 line="1011">‘‘Ayamassa pokkharaṇī, sañchannā aṇḍajehi vītikiṇṇā;</gatha1>
<gathalast line="1012">Yahimanuvicari <pageBreak edition="P" number="5.0190" />rājā, parikiṇṇo itthāgārehi.</gathalast>
<hangnum line="1013" number="242"></hangnum>
<gatha1 line="1014">‘‘Ayamassa pokkharaṇī, sañchannā aṇḍajehi vītikiṇṇā;</gatha1>
<gathalast line="1015">Yahimanuvicari rājā, parikiṇṇo ñātisaṅghenā’’ti. –</gathalast>
<unindented line="1016">Imāhi gāthāhi paridevanto vicari.</unindented>
<paragraph line="1017">Tattha <bold>vītikiṇṇo</bold>ti sovaṇṇapupphehi ca nānāmālyehi ca samokiṇṇo. <bold>Parikiṇṇo</bold>ti parivārito. <bold>Itthāgārehī</bold>ti dāsiyo upādāya itthiyo itthāgārā nāma. <bold>Ñātisaṅghenā</bold>ti amaccāpi idha ñātayo eva. <bold>Kūṭāgāra</bold>nti sattaratanavicitto sayanakūṭāgāragabbho. <bold>Asokavanikā</bold>ti asokavanabhūmi. <bold>Sabbakālikā</bold>ti sabbakālaparibhogakkhamā niccapupphitā vā. <bold>Uyyāna</bold>nti nandanavanacittalatāvanasadisaṃ uyyānaṃ <pageBreak edition="M" number="5.0201" />. <bold>Sabbakālika</bold>nti chasupi utūsu uppajjanakapupphaphalasañchannaṃ. Kaṇikāravanādīsu <bold>sabbakālika</bold>nti sabbakāle supupphitaphalitameva. <bold>Sañchannā</bold>ti nānāvidhehi jalajathalajakusumehi suṭṭhu sañchannā. <bold>Aṇḍajehi vītikiṇṇā</bold>ti sakuṇasaṅghehi okiṇṇā.</paragraph>
<paragraph line="1018">Evaṃ tesu tesu ṭhānesu paridevitvā mahājano puna rājaṅgaṇaṃ āgantvā –</paragraph>
<hangnum line="1019" number="243"></hangnum>
<gatha1 line="1020">‘‘Rājā <pageBreak edition="V" number="5.0182" />vo kho pabbajito, sutasomo rajjaṃ imaṃ pahatvāna;</gatha1>
<gathalast line="1021">Kāsāyavatthavasano, nāgova ekako caratī’’ti. –</gathalast>
<unindented line="1022">Gāthaṃ vatvā attano ghare vibhavaṃ pahāya puttadhītaro hatthesu gahetvā nikkhamitvā bodhisattasseva santikaṃ agamāsi, tathā mātāpitaro puttadārā soḷasasahassā ca nāṭakitthiyo. Sakalanagaraṃ tucchaṃ viya ahosi, janapadavāsinopi tesaṃ pacchato pacchato gamiṃsu. Bodhisatto dvādasayojanikaṃ parisaṃ gahetvā himavantābhimukho pāyāsi. Athassa abhinikkhamanaṃ ñatvā sakko vissakammaṃ āmantetvā, ‘‘tāta vissakamma, sutasomamahārājā abhinikkhamanaṃ nikkhanto, vasanaṭṭhānaṃ <pageBreak edition="P" number="5.0191" />laddhuṃ vaṭṭati, samāgamo ca mahā bhavissati, gaccha himavantapadese gaṅgātīre tiṃsayojanāyāmaṃ pañcadasayojanavitthataṃ assamapadaṃ māpehī’’ti pesesi. So tathā katvā tasmiṃ assamapade pabbajitaparikkhāre paṭiyādetvā ekapadikamaggaṃ māpetvā devalokameva gato.</unindented>
<paragraph line="1023">Mahāsatto tena maggena gantvā taṃ assamapadaṃ pavisitvā paṭhamaṃ sayaṃ pabbajitvā pacchā sese pabbājesi, aparabhāge bahū pabbajiṃsu. Tiṃsayojanikaṃ ṭhānaṃ paripūri. Vissakammena pana assamamāpitaniyāmo ca bahūnaṃ pabbajitaniyāmo ca bodhisattassa assamapadasaṃvidahitaniyāmo ca <bold>hatthipālajātake</bold>(jā. 1.15.337 ādayo) āgatanayeneva veditabbo. Tattha mahāsatto yassa yasseva kāmavitakkādi micchāvitakko uppajjati, taṃ taṃ ākāsena upasaṅkamitvā ākāse pallaṅkena nisīditvā ovadanto gāthādvayamāha –</paragraph>
<hangnum line="1024" number="244"></hangnum>
<gatha1 line="1025">‘‘Māssu <pageBreak edition="M" number="5.0202" />pubbe ratikīḷitāni, hasitāni ca anussarittha;</gatha1>
<gathalast line="1026">Mā vo kāmā haniṃsu, rammañhi sudassanaṃ nagaraṃ.</gathalast>
<hangnum line="1027" number="245"></hangnum>
<gatha1 line="1028">‘‘Mettacittañca bhāvetha, appamāṇaṃ divā ca ratto ca;</gatha1>
<gathalast line="1029">Agacchittha devapuraṃ, āvāsaṃ puññakammina’’nti.</gathalast>
<paragraph line="1030">Tattha <bold>ratikīḷitānī</bold>ti kāmaratiyo ca kāyavācākhiḍḍāvasena pavattakīḷitāni ca. <bold>Mā vo kāmā haniṃsū</bold>ti mā tumhe vatthukāmakilesakāmā haniṃsu. <bold>Rammaṃ hī</bold>ti sudassananagaraṃ nāma ramaṇīyaṃ, taṃ mā anussarittha. <bold>Mettacitta</bold>nti idaṃ desanāmattameva, so pana cattāropi brahmavihāre <pageBreak edition="V" number="5.0183" />ācikkhi. <bold>Appamāṇa</bold>nti appamāṇasattārammaṇaṃ. <bold>Agacchitthā</bold>ti gamissatha. <bold>Devapura</bold>nti brahmalokaṃ.</paragraph>
<paragraph line="1031">Sopi <pageBreak edition="P" number="5.0192" />isigaṇo tassovāde ṭhatvā brahmalokaparāyaṇo ahosīti sabbaṃ <bold>hatthipālajātake</bold>āgatanayeneva kathetabbaṃ.</paragraph>
<paragraph line="1032">Satthā imaṃ dhammadesanaṃ āharitvā ‘‘na, bhikkhave, idāneva, pubbepi tathāgato mahābhinikkhamanaṃ nikkhantoyevā’’ti vatvā jātakaṃ samodhānesi ‘‘tadā mātāpitaro mahārājakulāni ahesuṃ, candādevī rāhulamātā, jeṭṭhaputto sāriputto, kaniṭṭhaputto rāhulo, dhāti khujjuttarā, kulavaḍḍhanaseṭṭhi kassapo, mahāsenagutto moggallāno, somadattakumāro ānando, sesaparisā buddhaparisā, sutasomarājā pana ahameva ahosi’’nti.</paragraph>
<centered line="1033">Cūḷasutasomajātakavaṇṇanā pañcamā.</centered>
<paragraph line="1034">Jātakuddānaṃ –</paragraph>
<gatha1 line="1035">Suvapaṇḍitajambukakuṇḍalino, varakaññamalambusajātakañca;</gatha1>
<gathalast line="1036">Pavaruttamasaṅkhasirīvhayako, sutasomaarindamarājavaro.</gathalast>
<centered line="1037">Cattālīsanipātavaṇṇanā niṭṭhitā.</centered>
</body>
</document>