<?xml version="1.0"?>
<document>
<metadata>
<normativeSource>http://tipitaka.org/romn/cscd/s0509a.att9.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/10. ekadasakanipato.xml</archivePath>
<titlePath>10. Ekādasakanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
</metadata>
<body>
<chapter line="1">10. Ekādasakanipāto</chapter>
<subhead line="2">1. Kisāgotamītherīgāthāvaṇṇanā</subhead>
<paragraph line="3">Ekādasakanipāte <pageBreak edition="M" number="0.0181" /><pageBreak edition="V" number="0.0196" /><bold>kalyāṇamittatā</bold>tiādikā kisāgotamiyā theriyā gāthā. Ayaṃ kira padumuttarassa bhagavato kāle haṃsavatīnagare kulagehe nibbattitvā viññutaṃ patvā ekadivasaṃ satthu santike dhammaṃ suṇantī satthāraṃ ekaṃ bhikkhuniṃ lūkhacīvaradhārīnaṃ aggaṭṭhāne ṭhapentaṃ disvā adhikārakammaṃ katvā taṃ ṭhānantaraṃ patthesi. Sā kappasatasahassaṃ devamanussesu saṃsarantī imasmiṃ buddhuppāde sāvatthiyaṃ duggatakule nibbatti. <bold>Gotamī</bold>tissā nāmaṃ ahosi. Kisasarīratāya pana ‘‘kisāgotamī’’ti voharīyittha. Taṃ patikulaṃ gataṃ duggatakulassa dhītāti paribhaviṃsu. Sā ekaṃ puttaṃ vijāyi. Puttalābhena cassā sammānaṃ akaṃsu. So panassā putto ādhāvitvā paridhāvitvā kīḷanakāle kālamakāsi. Tenassā sokummādo uppajji.</paragraph>
<paragraph line="4">Sā ‘‘ahaṃ pubbe paribhavapattā hutvā puttassa jātakālato paṭṭhāya sakkāraṃ pāpuṇiṃ <pageBreak edition="P" number="0.0175" />, ime mayhaṃ puttaṃ bahi chaḍḍetumpi vāyamantī’’ti sokummādavasena matakaḷevaraṃ aṅkenādāya ‘‘puttassa me bhesajjaṃ dethā’’ti gehadvārapaṭipāṭiyā nagare vicarati. Manussā ‘‘bhesajjaṃ kuto’’ti paribhāsanti. Sā tesaṃ kathaṃ na gaṇhāti. Atha naṃ eko paṇḍitapuriso ‘‘ayaṃ puttasokena cittavikkhepaṃ pattā, etissā bhesajjaṃ dasabaloyeva jānissatī’’ti cintetvā, ‘‘amma, tava puttassa bhesajjaṃ sammāsambuddhaṃ upasaṅkamitvā pucchā’’ti āha. Sā satthu dhammadesanāvelāyaṃ vihāraṃ gantvā ‘‘puttassa me bhesajjaṃ detha bhagavā’’ti āha. Satthā tassā upanissayaṃ disvā ‘‘gaccha nagaraṃ pavisitvā yasmiṃ gehe koci matapubbo natthi, tato siddhatthakaṃ āharā’’ti āha. Sā ‘‘sādhu, bhante’’ti tuṭṭhamānasā nagaraṃ pavisitvā paṭhamageheyeva ‘‘satthā mama puttassa bhesajjatthāya siddhatthakaṃ āharāpeti. Sace etasmiṃ gehe koci matapubbo natthi, siddhatthakaṃ me dethā’’ti āha. Ko idha mate gaṇetuṃ sakkotīti. Kiṃ tena hi alaṃ siddhatthakehīti dutiyaṃ tatiyaṃ gharaṃ gantvā buddhānubhāvena vigatummādā pakaticitte ṭhitā cintesi – ‘‘sakalanagare <pageBreak edition="M" number="0.0182" /> ayameva niyamo bhavissati, idaṃ hitānukampinā bhagavatā <pageBreak edition="V" number="0.0197" /> diṭṭhaṃ bhavissatī’’ti saṃvegaṃ labhitvā tatova bahi nikkhamitvā puttaṃ āmakasusāne chaḍḍetvā imaṃ gāthamāha –</paragraph>
<gatha1 line="5">‘‘Na gāmadhammo nigamassa dhammo, na cāpiyaṃ ekakulassa dhammo;</gatha1>
<gathalast line="6">Sabbassa lokassa sadevakassa, eseva dhammo yadidaṃ aniccatā’’ti. (apa. therī 2.3.82);</gathalast>
<paragraph line="7">Evañca pana vatvā satthu santikaṃ agamāsi. Atha naṃ satthā ‘‘laddho te, gotami, siddhatthako’’ti āha. ‘‘Niṭṭhitaṃ, bhante, siddhatthakena kammaṃ, patiṭṭhā pana me hothā’’ti āha. Athassā satthā –</paragraph>
<gatha1 line="8">‘‘Taṃ puttapasusammattaṃ, byāsattamanasaṃ naraṃ;</gatha1>
<gathalast line="9">Suttaṃ gāmaṃ mahoghova, maccu ādāya gacchatī’’ti. (dha. pa. 287) –</gathalast>
<unindented line="10">Gāthamāha <pageBreak edition="P" number="0.0176" />.</unindented>
<paragraph line="11">Gāthāpariyosāne yathāṭhitāva sotāpattiphale patiṭṭhāya satthāraṃ pabbajjaṃ yāci. Satthā pabbajjaṃ anujāni. Sā satthāraṃ tikkhattuṃ padakkhiṇaṃ katvā vanditvā bhikkhunupassayaṃ gantvā pabbajitvā upasampadaṃ labhitvā nacirasseva yonisomanasikārena kammaṃ karontī vipassanaṃ vaḍḍhesi. Athassā satthā –</paragraph>
<gatha1 line="12">‘‘Yo ca vassasataṃ jīve, apassaṃ amataṃ padaṃ;</gatha1>
<gathalast line="13">Ekāhaṃ jīvitaṃ seyyo, passato amataṃ pada’’nti. (dha. pa. 114) –</gathalast>
<unindented line="14">Imaṃ obhāsagāthamāha.</unindented>
<paragraph line="15">Sā gāthāpariyosāne arahattaṃ pāpuṇitvā parikkhāravalañje paramukkaṭṭhā hutvā tīhi lūkhehi samannāgataṃ cīvaraṃ pārupitvā vicari. Atha naṃ satthā jetavane nisinno bhikkhuniyo paṭipāṭiyā ṭhānantare ṭhapento lūkhacīvaradhārīnaṃ aggaṭṭhāne ṭhapesi. Sā attano paṭipattiṃ paccavekkhitvā <pageBreak edition="V" number="0.0198" /> ‘‘satthāraṃ nissāya mayā ayaṃ viseso laddho’’ti kalyāṇamittatāya pasaṃsāmukhena imā gāthā abhāsi –</paragraph>
<hangnum line="16" number="213"></hangnum>
<gatha1 line="17"> ‘‘Kalyāṇamittatā <pageBreak edition="M" number="0.0183" /> muninā, lokaṃ ādissa vaṇṇitā;</gatha1>
<gathalast line="18">Kalyāṇamitte bhajamāno, api bālo paṇḍito assa.</gathalast>
<hangnum line="19" number="214"></hangnum>
<gatha1 line="20"> ‘‘Bhajitabbā sappurisā, paññā tathā vaḍḍhati bhajantānaṃ;</gatha1>
<gathalast line="21">Bhajamāno sappurise, sabbehipi dukkhehi pamucceyya.</gathalast>
<hangnum line="22" number="215"></hangnum>
<gatha1 line="23"> ‘‘Dukkhañca vijāneyya, dukkhassa ca samudayaṃ nirodhaṃ;</gatha1>
<gathalast line="24">Aṭṭhaṅgikañca maggaṃ, cattāripi ariyasaccāni.</gathalast>
<hangnum line="25" number="216"></hangnum>
<gatha1 line="26"> ‘‘Dukkho itthibhāvo, akkhāto purisadammasārathinā;</gatha1>
<gathalast line="27">Sapattikampi hi dukkhaṃ, appekaccā sakiṃ vijātāyo.</gathalast>
<hangnum line="28" number="217"></hangnum>
<gatha1 line="29"> ‘‘Galake api kantanti, sukhumāliniyo visāni khādanti;</gatha1>
<gathalast line="30">Janamārakamajjhagatā, ubhopi byasanāni anubhonti.</gathalast>
<hangnum line="31" number="218"></hangnum>
<gatha1 line="32"> ‘‘Upavijaññā gacchantī, addasāhaṃ patiṃ mataṃ;</gatha1>
<gathalast line="33">Panthamhi vijāyitvāna, appattāva sakaṃ gharaṃ.</gathalast>
<hangnum line="34" number="219"></hangnum>
<gatha1 line="35"> ‘‘Dve puttā kālakatā, patī ca panthe mato kapaṇikāya;</gatha1>
<gathalast line="36">Mātā pitā ca bhātā, ḍayhanti ca ekacitakāyaṃ.</gathalast>
<hangnum line="37" number="220"></hangnum>
<gatha1 line="38"> ‘‘Khīṇakulīne <pageBreak edition="P" number="0.0177" /> kapaṇe, anubhūtaṃ te dukhaṃ aparimāṇaṃ;</gatha1>
<gathalast line="39">Assū ca te pavattaṃ, bahūni ca jātisahassāni.</gathalast>
<hangnum line="40" number="221"></hangnum>
<gatha1 line="41"> ‘‘Vasitā susānamajjhe, athopi khāditāni puttamaṃsāni;</gatha1>
<gathalast line="42">Hatakulikā sabbagarahitā, matapatikā amatamadhigacchiṃ.</gathalast>
<hangnum line="43" number="222"></hangnum>
<gatha1 line="44"> ‘‘Bhāvito <pageBreak edition="V" number="0.0199" /> me maggo, ariyo aṭṭhaṅgiko amatagāmī;</gatha1>
<gathalast line="45">Nibbānaṃ sacchikataṃ, dhammādāsaṃ avekkhiṃhaṃ.</gathalast>
<hangnum line="46" number="223"></hangnum>
<gatha1 line="47"> ‘‘Ahamamhi kantasallā, ohitabhārā katañhi karaṇīyaṃ;</gatha1>
<gathalast line="48">Kisāgotamī therī, vimuttacittā imaṃ bhaṇī’’ti.</gathalast>
<paragraph line="49">Tattha <bold>kalyāṇamittatā</bold>ti kalyāṇo bhaddo sundaro mitto etassāti kalyāṇamitto. Yo yassa sīlādiguṇasamādapetā, aghassa ghātā, hitassa vidhātā, evaṃ sabbākārena upakāro mitto <pageBreak edition="M" number="0.0184" /> hoti, so puggalo kalyāṇamitto, tassa bhāvo kalyāṇamittatā, kalyāṇamittavantatā. <bold>Muninā</bold>ti satthārā. <bold>Lokaṃ ādissa vaṇṇitā</bold>ti kalyāṇamitte anugantabbanti sattalokaṃ uddissa –</paragraph>
<indent line="50">‘‘Sakalamevidaṃ, ānanda, brahmacariyaṃ yadidaṃ kalyāṇamittatā kalyāṇasahāyatā kalyāṇasampavaṅkatā’’ (saṃ. ni. 5.2). ‘‘Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ sīlavā bhavissati pātimokkhasaṃvarasaṃvuto viharissatī’’ti (udā. 31) ca evamādinā pasaṃsitā.</indent>
<paragraph line="51"><bold>Kalyāṇamitte bhajamāno</bold>tiādi kalyāṇamittatāya ānisaṃsadassanaṃ. Tattha <bold>api bālo paṇḍito assā</bold>ti kalyāṇamitte bhajamāno puggalo pubbe sutādivirahena bālopi samāno assutasavanādinā paṇḍito bhaveyya.</paragraph>
<paragraph line="52"><bold>Bhajitabbā sappurisā</bold>ti bālassāpi paṇḍitabhāvahetuto buddhādayo sappurisā kālena kālaṃ upasaṅkamanādinā sevitabbā. <bold>Paññā tathā pavaḍḍhati bhajantāna</bold>nti kalyāṇamitte bhajantānaṃ tathā paññā vaḍḍhati brūhati pāripūriṃ gacchati. Yathā tesu yo koci khattiyādiko bhajamāno sappurise sabbehipi jātiādidukkhehi pamucceyyāti yojanā.</paragraph>
<paragraph line="53">Muccanavidhiṃ pana kalyāṇamittavidhinā dassetuṃ <bold>‘‘dukkhañca vijāneyyā’’</bold>tiādi vuttaṃ. Tattha <pageBreak edition="P" number="0.0178" /><bold>cattāri ariyasaccānī</bold>ti dukkhañca dukkhasamudayañca nirodhañca aṭṭhaṅgikaṃ maggañcāti imāni cattāri ariyasaccāni <bold>vijāneyya</bold> paṭivijjheyyāti yojanā.</paragraph>
<paragraph line="54"><bold>‘‘Dukkho</bold><pageBreak edition="V" number="0.0200" /><bold>itthibhāvo’’</bold>tiādikā dve gāthā aññatarāya yakkhiniyā itthibhāvaṃ garahantiyā bhāsitā. Tattha <bold>dukkho itthibhāvo akkhāto</bold>ti capalatā, gabbhadhāraṇaṃ, sabbakālaṃ parapaṭibaddhavuttitāti evamādīhi ādīnavehi itthibhāvo dukkhoti, <bold>purisadammasārathinā</bold> bhagavatā kathito. <bold>Sapattikampi dukkha</bold>nti sapattavāso sapattiyā saddhiṃ saṃvāsopi <pageBreak edition="M" number="0.0185" /> dukkho, ayampi itthibhāve ādīnavoti adhippāyo. <bold>Appekaccā sakiṃ vijātāyo</bold>ti ekaccā itthiyo ekavārameva vijātā, paṭhamagabbhe vijāyanadukkhaṃ asahantiyo. <bold>Galake api kantantī</bold>ti attano gīvampi chindanti. <bold>Sukhumāliniyo visāni khādantī</bold>ti sukhumālasarīrā attano sukhumālabhāvena khedaṃ avisahantiyo visānipi khādanti. <bold>Janamārakamajjhagatā</bold>ti janamārako vuccati mūḷhagabbho. Mātugāmajanassa mārako, majjhagatā janamārakā kucchigatā, mūḷhagabbhāti attho. <bold>Ubhopi byasanāni anubhontī</bold>ti gabbho gabbhinī cāti dvepi janā maraṇañca māraṇantikabyasanāni ca pāpuṇanti. Apare pana bhaṇanti ‘‘janamārakā nāma kilesā, tesaṃ majjhagatā kilesasantānapatitā ubhopi jāyāpatikā idha kilesapariḷāhavasena, āyatiṃ duggatiparikkilesavasena byasanāni pāpuṇantī’’ti. Imā kira dve gāthā sā yakkhinī purimattabhāve attano anubhūtadukkhaṃ anussaritvā āha. Therī pana itthibhāve ādīnavavibhāvanāya paccanubhāsantī avoca.</paragraph>
<paragraph line="55"><bold>‘‘Upavijaññā gacchantī’’</bold>tiādikā dve gāthā paṭācārāya theriyā pavattiṃ ārabbha bhāsitā. Tattha <bold>upavijaññā gacchantī</bold>ti upagatavijāyanakālā maggaṃ gacchantī, apattāva sakaṃ gehaṃ panthe vijāyitvāna patiṃ mataṃ addasaṃ ahanti yojanā.</paragraph>
<paragraph line="56"><bold>Kapaṇikāyā</bold>ti varākāya. Imā kira dve gāthā paṭācārāya tadā <pageBreak edition="P" number="0.0179" /> sokummādapattāya vuttākārassa anukaraṇavasena itthibhāve ādīnavavibhāvanatthameva theriyā vuttā.</paragraph>
<paragraph line="57">Ubhayampetaṃ udāharaṇabhāvena ānetvā idāni attano anubhūtaṃ dukkhaṃ vibhāventī <bold>‘‘khīṇakuline’’</bold>tiādimāha. Tattha <bold>khīṇakuline</bold>ti bhogādīhi pārijuññapattakulike. <bold>Kapaṇe</bold>ti paramaavaññātaṃ patte. Ubhayañcetaṃ attano eva āmantanavacanaṃ. <bold>Anubhūtaṃ te dukhaṃ aparimāṇa</bold>nti imasmiṃ attabhāve, ito purimattabhāvesu vā anappakaṃ dukkhaṃ tayā anubhavitaṃ. Idāni taṃ dukkhaṃ ekadesena vibhajitvā dassetuṃ <bold>‘‘assū ca te pavatta’’ntiādi vuttaṃ.</bold>Tassattho – imasmiṃ anamatagge saṃsāre <pageBreak edition="M" number="0.0186" /> paribbhamantiyā bahukāni jātisahassāni sokābhibhūtāya <pageBreak edition="V" number="0.0201" /> assu ca pavattaṃ, avisesitaṃ katvā vuttañcetaṃ, mahāsamuddassa udakatopi bahukameva siyā.</paragraph>
<paragraph line="58"><bold>Vasitā susānamajjhe</bold>ti manussamaṃsakhādikā sunakhī siṅgālī ca hutvā susānamajjhe vusitā<bold>. Khāditāni puttamaṃsānī</bold>ti byagghadīpibiḷārādikāle puttamaṃsāni khāditāni. <bold>Hatakulikā</bold>ti vinaṭṭhakulavaṃsā<bold>. Sabbagarahitā</bold>ti sabbehi gharavāsīhi garahitā garahappattā.<bold> Matapatikā</bold>ti vidhavā. Ime pana tayo pakāre purimattabhāve attano anuppatte gahetvā vadati. Evaṃbhūtāpi hutvā adhicca laddhāya kalyāṇamittasevāya<bold> amatamadhigacchi,</bold>nibbānaṃ anuppattā.</paragraph>
<paragraph line="59">Idāni tameva amatādhigamaṃ pākaṭaṃ katvā dassetuṃ <bold>‘‘bhāvito’’</bold>tiādi vuttaṃ. Tattha <bold>bhāvito</bold>ti vibhāvito uppādito vaḍḍhito bhāvanābhisamayavasena paṭividdho. <bold>Dhammādāsaṃ avekkhiṃha</bold>nti dhammamayaṃ ādāsaṃ addakkhiṃ apassiṃ ahaṃ.</paragraph>
<paragraph line="60"><bold>Ahamamhi kantasallā</bold>ti ariyamaggena samucchinnagārādisallā ahaṃ amhi. <bold>Ohitabhārā</bold>ti oropitakāmakhandhakilesābhisaṅkhārabhārā. <bold>Katañhi karaṇīya</bold>nti pariññādibhedaṃ soḷasavidhampi <pageBreak edition="P" number="0.0180" /> kiccaṃ kataṃ pariyositaṃ. <bold>Suvimuttacittā imaṃ bhaṇī</bold>ti sabbaso vimuttacittā kisāgotamī therī imamatthaṃ ‘‘kalyāṇamittatā’’tiādinā gāthābandhavasena abhaṇīti attānaṃ paraṃ viya therī vadati. Tatridaṃ imissā theriyā <bold>apadānaṃ</bold> (apa. therī 2.3.55-94) –</paragraph>
<gatha1 line="61">‘‘Padumuttaro nāma jino, sabbadhammāna pāragū;</gatha1>
<gathalast line="62">Ito satasahassamhi, kappe uppajji nāyako.</gathalast>
<gatha1 line="63">‘‘Tadāhaṃ haṃsavatiyaṃ, jātā aññatare kule;</gatha1>
<gathalast line="64">Upetvā taṃ naravaraṃ, saraṇaṃ samupāgamiṃ.</gathalast>
<gatha1 line="65">‘‘Dhammañca tassa assosiṃ, catusaccūpasañhitaṃ;</gatha1>
<gathalast line="66">Madhuraṃ paramassādaṃ, vaṭṭasantisukhāvahaṃ.</gathalast>
<gatha1 line="67">‘‘Tadā <pageBreak edition="V" number="0.0202" /> ca bhikkhuniṃ vīro, lūkhacīvaradhāriniṃ;</gatha1>
<gathalast line="68">Ṭhapento etadaggamhi, vaṇṇayī purisuttamo.</gathalast>
<gatha1 line="69">‘‘Janetvānappakaṃ <pageBreak edition="M" number="0.0187" /> pītiṃ, sutvā bhikkhuniyā guṇe;</gatha1>
<gathalast line="70">Kāraṃ katvāna buddhassa, yathāsatti yathābalaṃ.</gathalast>
<gatha1 line="71">‘‘Nipacca munivaraṃ taṃ, taṃ ṭhānamabhipatthayiṃ;</gatha1>
<gathalast line="72">Tadānumodi sambuddho, ṭhānalābhāya nāyako.</gathalast>
<gatha1 line="73">‘‘Satasahassito kappe, okkākakulasambhavo;</gatha1>
<gathalast line="74">Gotamo nāma gottena, satthā loke bhavissati.</gathalast>
<gatha1 line="75">‘‘Tassa dhammesu dāyādā, orasā dhammanimmitā;</gatha1>
<gathalast line="76">Kisāgotamī nāmena, hessasi satthu sāvikā.</gathalast>
<gatha1 line="77">‘‘Taṃ sutvā muditā hutvā, yāvajīvaṃ tadā jinaṃ;</gatha1>
<gathalast line="78">Mettacittā paricariṃ, paccayehi vināyakaṃ.</gathalast>
<gatha1 line="79">‘‘Tena kammena sukatena, cetanāpaṇidhīhi ca;</gatha1>
<gathalast line="80">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="81">‘‘Imamhi bhaddake kappe, brahmabandhu mahāyaso;</gatha1>
<gathalast line="82">Kassapo nāma gottena, uppajji vadataṃ varo.</gathalast>
<gatha1 line="83">‘‘Upaṭṭhāko mahesissa, tadā āsi narissaro;</gatha1>
<gathalast line="84">Kāsirājā kikī nāma, bārāṇasipuruttame.</gathalast>
<gatha1 line="85">‘‘Pañcamī tassa dhītāsiṃ, dhammā nāmena vissutā;</gatha1>
<gathalast line="86">Dhammaṃ sutvā jinaggassa, pabbajjaṃ samarocayiṃ.</gathalast>
<gatha1 line="87">‘‘Anujāni <pageBreak edition="V" number="0.0203" /><pageBreak edition="P" number="0.0181" /> na no tāto, agāreva tadā mayaṃ;</gatha1>
<gathalast line="88">Vīsavassasahassāni, vicarimha atanditā.</gathalast>
<gatha1 line="89">‘‘Komāribrahmacariyaṃ, rājakaññā sukhedhitā;</gatha1>
<gathalast line="90">Buddhopaṭṭhānaniratā, muditā satta dhītaro.</gathalast>
<gatha1 line="91">‘‘Samaṇī samaṇaguttā ca, bhikkhunī bhikkhudāyikā;</gatha1>
<gathalast line="92">Dhammā ceva sudhammā ca, sattamī saṅghadāyikā.</gathalast>
<gatha1 line="93">‘‘Khemā uppalavaṇṇā ca, paṭācārā ca kuṇḍalā;</gatha1>
<gathalast line="94">Ahañca dhammadinnā ca, visākhā hoti sattamī.</gathalast>
<gatha1 line="95">‘‘Tehi <pageBreak edition="M" number="0.0188" /> kammehi sukatehi, cetanāpaṇidhīhi ca;</gatha1>
<gathalast line="96">Jahitvā mānusaṃ dehaṃ, tāvatiṃsamagacchahaṃ.</gathalast>
<gatha1 line="97">‘‘Pacchime ca bhave dāni, jātā seṭṭhikule ahaṃ;</gatha1>
<gathalast line="98">Duggate adhane naṭṭhe, gatā ca sadhanaṃ kulaṃ.</gathalast>
<gatha1 line="99">‘‘Patiṃ ṭhapetvā sesā me, dessanti adhanā iti;</gatha1>
<gathalast line="100">Yadā ca passūtā āsiṃ, sabbesaṃ dayitā tadā.</gathalast>
<gatha1 line="101">‘‘Yadā so taruṇo bhaddo, komalako sukhedhito;</gatha1>
<gathalast line="102">Sapāṇamiva kanto me, tadā yamavasaṃ gato.</gathalast>
<gatha1 line="103">‘‘Sokaṭṭādīnavadanā, assunettā rudammukhā;</gatha1>
<gathalast line="104">Mataṃ kuṇapamādāya, vilapantī gamāmahaṃ.</gathalast>
<gatha1 line="105">‘‘Tadā ekena sandiṭṭhā, upetvābhisakkuttamaṃ;</gatha1>
<gathalast line="106">Avocaṃ dehi bhesajjaṃ, puttasañjīvananti bho.</gathalast>
<gatha1 line="107">‘‘Na <pageBreak edition="V" number="0.0204" /> vijjante matā yasmiṃ, gehe siddhatthakaṃ tato;</gatha1>
<gathalast line="108">Āharāti jino āha, vinayopāyakovido.</gathalast>
<gatha1 line="109">‘‘Tadā gamitvā sāvatthiṃ, na labhiṃ tādisaṃ gharaṃ;</gatha1>
<gathalast line="110">Kuto siddhatthakaṃ tasmā, tato laddhā satiṃ ahaṃ.</gathalast>
<gatha1 line="111">‘‘Kuṇapaṃ chaḍḍayitvāna, upesiṃ lokanāyakaṃ;</gatha1>
<gathalast line="112">Dūratova mamaṃ disvā, avoca madhurassaro.</gathalast>
<gatha1 line="113">‘‘Yo ca vassasataṃ jīve, apassaṃ udayabbayaṃ;</gatha1>
<gathalast line="114">Ekāhaṃ jīvitaṃ seyyo, passato udayabbayaṃ.</gathalast>
<gatha1 line="115">‘‘Na <pageBreak edition="P" number="0.0182" /> gāmadhammo nigamassa dhammo, na cāpiyaṃ ekakulassa dhammo;</gatha1>
<gathalast line="116">Sabbassa lokassa sadevakassa, eseva dhammo yadidaṃ aniccatā.</gathalast>
<gatha1 line="117">‘‘Sāhaṃ sutvānimā gāthā, dhammacakkhuṃ visodhayiṃ;</gatha1>
<gathalast line="118">Tato viññātasaddhammā, pabbajiṃ anagāriyaṃ.</gathalast>
<gatha1 line="119">‘‘Tathā pabbajitā santī, yuñjantī jinasāsane;</gatha1>
<gathalast line="120">Na cireneva kālena, arahattamapāpuṇiṃ.</gathalast>
<gatha1 line="121">‘‘Iddhīsu <pageBreak edition="M" number="0.0189" /> ca vasī homi, dibbāya sotadhātuyā;</gatha1>
<gathalast line="122">Paracittāni jānāmi, satthusāsanakārikā.</gathalast>
<gatha1 line="123">‘‘Pubbenivāsaṃ jānāmi, dibbacakkhu visodhitaṃ;</gatha1>
<gathalast line="124">Khepetvā āsave sabbe, visuddhāsiṃ sunimmalā.</gathalast>
<gatha1 line="125">‘‘Pariciṇṇo mayā satthā, kataṃ buddhassa sāsanaṃ;</gatha1>
<gathalast line="126">Ohito garuko bhāro, bhavanetti samūhatā.</gathalast>
<gatha1 line="127">‘‘Yassatthāya <pageBreak edition="V" number="0.0205" /> pabbajitā, agārasmānagāriyaṃ;</gatha1>
<gathalast line="128">So me attho anuppatto, sabbasaṃyojanakkhayo.</gathalast>
<gatha1 line="129">‘‘Atthadhammaniruttīsu, paṭibhāne tatheva ca;</gatha1>
<gathalast line="130">Ñāṇaṃ me vimalaṃ suddhaṃ, buddhaseṭṭhassa vāhasā.</gathalast>
<gatha1 line="131">‘‘Saṅkārakūṭā āhitvā, susānā rathiyāpi ca;</gatha1>
<gathalast line="132">Tato saṅghāṭikaṃ katvā, lūkhaṃ dhāremi cīvaraṃ.</gathalast>
<gatha1 line="133">‘‘Jino tasmiṃ guṇe tuṭṭho, lūkhacīvaradhāraṇe;</gatha1>
<gathalast line="134">Ṭhapesi etadaggamhi, parisāsu vināyako.</gathalast>
<gathalast line="135">‘‘Kilesā jhāpitā mayhaṃ…pe… kataṃ buddhassa sāsana’’nti.</gathalast>
<centered line="136">Kisāgotamītherīgāthāvaṇṇanā niṭṭhitā.</centered>
<centered line="137">Ekādasanipātavaṇṇanā niṭṭhitā.</centered>
</body>
</document>