<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0509a.att8.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/9. navakanipato.xml</archivePath>
    <baseFileName>9. navakanipato</baseFileName>
    <titlePath>9. Navakanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">9. Navakanipāto</chapter>
    <subhead line="2">1. Vaḍḍhamātutherīgāthāvaṇṇanā</subhead>
    <paragraph line="3">Navakanipāte <pageBreak edition="M" number="0.0177" /><pageBreak edition="V" number="0.0192" /><pageBreak edition="P" number="0.0171" /><bold>mā su te vaḍḍha lokamhī</bold>tiādikā vaḍḍhamātāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, anukkamena sambhatavimokkhasambhārā hutvā imasmiṃ buddhuppāde bhārukacchakanagare kulagehe nibbattitvā vayappattā patikulaṃ gatā ekaṃ puttaṃ vijāyi. Tassa <bold>vaḍḍho</bold>ti nāmaṃ ahosi. Tato paṭṭhāya sā <bold>vaḍḍhamātā</bold>ti voharīyittha. Sā bhikkhūnaṃ santike dhammaṃ sutvā paṭiladdhasaddhā puttaṃ ñātīnaṃ niyyādetvā bhikkhunupassayaṃ gantvā pabbaji. Ito paraṃ yaṃ vattabbaṃ, taṃ vaḍḍhattherassa vatthumhi (theragā. aṭṭha. 2.vaḍḍhattheragāthāvaṇṇanā) āgatameva. Vaḍḍhattherañhi attano puttaṃ santaruttaraṃ ekakaṃ bhikkhunupassaye attano dassanatthāya upagataṃ ayaṃ therī ‘‘kasmā tvaṃ ekako santaruttarova idhāgato’’ti codetvā ovadantī –</paragraph>
    <hangnum line="4" number="204"></hangnum>
    <gatha1 line="5"> ‘‘Mā su te vaḍḍha lokamhi, vanatho ahu kudācanaṃ;</gatha1>
    <gathalast line="6">Mā puttaka punappunaṃ, ahu dukkhassa bhāgimā.</gathalast>
    <hangnum line="7" number="205"></hangnum>
    <gatha1 line="8"> ‘‘Sukhañhi vaḍḍha munayo, anejā chinnasaṃsayā;</gatha1>
    <gathalast line="9">Sītibhūtā damappattā, viharanti anāsavā.</gathalast>
    <hangnum line="10" number="206"></hangnum>
    <gatha1 line="11"> ‘‘Tehānuciṇṇaṃ isīhi, maggaṃ dassanapattiyā;</gatha1>
    <gathalast line="12">Dukkhassantakiriyāya, tvaṃ vaḍḍha anubrūhayā’’ti. –</gathalast>
    <unindented line="13">Imā tisso gāthā abhāsi.</unindented>
    <paragraph line="14">Tattha <bold>mā su te vaḍḍha lokamhi, vanatho ahu kudācana</bold>nti <bold>sū</bold>ti nipātamattaṃ. Vaḍḍha, puttaka, sabbasmimpi sattaloke, saṅkhāraloke ca kilesavanatho tuyhaṃ kadācipi mā ahu mā ahosi <pageBreak edition="V" number="0.0193" />. Tattha kāraṇamāha – <bold>‘‘mā, puttaka, punappunaṃ, ahu dukkhassa bhāgimā’’</bold>ti vanathaṃ anucchindanto taṃ nimittassa punappunaṃ aparāparaṃ jātiādidukkhassa bhāgī mā ahosi.</paragraph>
    <paragraph line="15">Evaṃ <pageBreak edition="M" number="0.0178" /> vanathassa asamucchede ādīnavaṃ dassetvā idāni samucchede ānisaṃsaṃ dassentī <bold>‘‘sukhañhi</bold><pageBreak edition="P" number="0.0172" /><bold>vaḍḍhā’’</bold>tiādimāha. Tassattho – puttaka, <bold>vaḍḍha</bold> moneyyadhammasamannāgatena <bold>munayo,</bold> ejāsaṅkhātāya taṇhāya abhāvena <bold>anejā,</bold> dassanamaggeneva pahīnavicikicchatāya <bold>chinnasaṃsayā,</bold> sabbakilesapariḷāhābhāvena <bold>sītibhūtā,</bold> uttamassa damathassa adhigatattā <bold>damappattā anāsavā</bold> khīṇāsavā sukhaṃ viharanti, na tesaṃ etarahi cetodukkhaṃ atthi, āyatiṃ pana sabbampi dukkhaṃ na bhavissateva.</paragraph>
    <paragraph line="16">Yasmā cetevaṃ, tasmā <bold>tehānuciṇṇaṃ isīhi…pe… anubrūhayā</bold>ti tehi khīṇāsavehi isīhi anuciṇṇaṃ paṭipannaṃ samathavipassanāmaggaṃ ñāṇadassanassa adhigamāya sakalassāpi vaṭṭadukkhassa antakiriyāya vaḍḍha, tvaṃ anubrūhaya vaḍḍheyyāsīti.</paragraph>
    <paragraph line="17">Taṃ sutvā vaḍḍhatthero ‘‘addhā mama mātā arahatte patiṭṭhitā’’ti cintetvā tamatthaṃ pavedento –</paragraph>
    <hangnum line="18" number="207"></hangnum>
    <gatha1 line="19"> ‘‘Visāradāva bhaṇasi, etamatthaṃ janetti me;</gatha1>
    <gathalast line="20">Maññāmi nūna māmike, vanatho te na vijjatī’’ti. – gāthamāha;</gathalast>
    <paragraph line="21">Tattha <bold>visāradāva bhaṇasi, etamatthaṃ janetti me</bold>ti ‘‘mā su te vaḍḍha lokamhi, vanatho ahu kudācana’’nti etamatthaṃ etaṃ ovādaṃ, amma, vigatasārajjā katthaci alaggā anallīnāva hutvā mayhaṃ vadasi. Tasmā <bold>maññāmi nūna māmike, vanatho te na vijjatī</bold>ti, nūna <bold>māmike</bold> mayhaṃ, amma, gehasitapemamattopi <bold>vanatho</bold> tuyhaṃ mayi na vijjatīti maññāmi, na māmikāti attho.</paragraph>
    <paragraph line="22">Taṃ sutvā therī ‘‘aṇumattopi kileso katthacipi visaye mama na vijjatī’’ti vatvā attano katakiccataṃ pakāsentī –</paragraph>
    <hangnum line="23" number="208"></hangnum>
    <gatha1 line="24"> ‘‘Ye <pageBreak edition="V" number="0.0194" /> keci vaḍḍha saṅkhārā, hīnā ukkaṭṭhamajjhimā;</gatha1>
    <gathalast line="25">Aṇūpi aṇumattopi, vanatho me na vijjati.</gathalast>
    <hangnum line="26" number="209"></hangnum>
    <gatha1 line="27"> ‘‘Sabbe <pageBreak edition="M" number="0.0179" /> me āsavā khīṇā, appamattassa jhāyato;</gatha1>
    <gathalast line="28">Tisso vijjā anuppattā, kataṃ buddhassa sāsana’’nti. –</gathalast>
    <unindented line="29">Imaṃ <pageBreak edition="P" number="0.0173" /> gāthādvayamāha.</unindented>
    <paragraph line="30">Tattha <bold>ye kecī</bold>ti aniyamavacanaṃ. <bold>Saṅkhārā</bold>ti saṅkhatadhammā. <bold>Hīnā</bold>ti lāmakā patikuṭṭhā. <bold>Ukkaṭṭhamajjhimā</bold>ti paṇītā ceva majjhimā ca. Tesu vā asaṅkhatā hīnā jātisaṅkhatā ukkaṭṭhā, ubhayavimissitā majjhimā. Hīnehi vā chandādīhi nibbattitā hīnā, majjhimehi majjhimā, paṇītehi ukkaṭṭhā. Akusalā dhammā vā hīnā, lokuttarā dhammā ukkaṭṭhā, itarā majjhimā. <bold>Aṇūpi aṇumattopī</bold>ti na kevalaṃ tayi eva, atha kho ye keci hīnādibhedabhinnā saṅkhārā. Tesu sabbesu aṇūpi aṇumattopi atiparittakopi vanatho mayhaṃ na vijjati.</paragraph>
    <paragraph line="31">Tattha kāraṇamāha – <bold>‘‘sabbe me āsavā khīṇā, appamattassa jhāyato’’</bold>ti. Tattha <bold>appamattassa jhāyato</bold>ti appamattāya jhāyantiyā, liṅgavipallāsena hetaṃ vuttaṃ. Ettha ca yasmā tisso vijjā anuppattā, tasmā kataṃ buddhassa sāsanaṃ. Yasmā appamattā jhāyinī, tasmā sabbe me āsavā khīṇā, aṇūpi aṇumattopi vanatho me na vijjatīti yojanā.</paragraph>
    <paragraph line="32">Evaṃ vuttaovādaṃ aṅkusaṃ katvā sañjātasaṃvego thero vihāraṃ gantvā divāṭṭhāne nisinno vipassanaṃ vaḍḍhetvā arahattaṃ patvā attano paṭipattiṃ paccavekkhitvā sañjātasomanasso mātu santikaṃ gantvā aññaṃ byākaronto –</paragraph>
    <hangnum line="33" number="210"></hangnum>
    <gatha1 line="34"> ‘‘Uḷāraṃ vata me mātā, patodaṃ samavassari;</gatha1>
    <gathalast line="35">Paramatthasañhitā gāthā, yathāpi anukampikā.</gathalast>
    <hangnum line="36" number="211"></hangnum>
    <gatha1 line="37"> ‘‘Tassāhaṃ vacanaṃ sutvā, anusiṭṭhiṃ janettiyā;</gatha1>
    <gathalast line="38">Dhammasaṃvegamāpādiṃ, yogakkhemassa pattiyā.</gathalast>
    <hangnum line="39" number="212"></hangnum>
    <gatha1 line="40"> ‘‘Sohaṃ <pageBreak edition="V" number="0.0195" /> padhānapahitatto, rattindivamatandito;</gatha1>
    <gathalast line="41">Mātarā codito sante, aphusiṃ santimuttama’’nti. –</gathalast>
    <unindented line="42">Imā tisso gāthā abhāsi.</unindented>
    <paragraph line="43">Atha <pageBreak edition="M" number="0.0180" /> therī attano vacanaṃ aṅkusaṃ katvā puttassa arahattappattiyā ārādhitacittā tena bhāsitagāthā sayaṃ paccanubhāsi. Evaṃ tāpi theriyā gāthā nāma jātā.</paragraph>
    <paragraph line="44">Tattha <bold>uḷāra</bold>nti vipulaṃ mahantaṃ. <bold>Patoda</bold>nti <pageBreak edition="P" number="0.0174" /> ovādapatodaṃ. <bold>Samavassarī</bold>ti sammā pavattesi vatāti yojanā. Ko pana so patodoti āha <bold>‘‘paramatthasañhitā gāthā’’</bold>ti. Taṃ ‘‘mā su te, vaḍḍha, lokamhī’’tiādikā gāthā sandhāya vadati. <bold>Yathāpi anukampikā</bold>ti yathā aññāpi anuggāhikā, evaṃ mayhaṃ mātā pavattinivattivibhāvanagāthāsaṅkhātaṃ uḷāraṃ patodaṃ pājanadaṇḍakaṃ mama ñāṇavegasamuttejaṃ pavattesīti attho.</paragraph>
    <paragraph line="45"><bold>Dhammasaṃvegamāpādi</bold>nti ñāṇabhayāvahattā ativiya mahantaṃ bhiṃsanaṃ saṃvegaṃ āpajjiṃ.</paragraph>
    <paragraph line="46"><bold>Padhānapahitatto</bold>ti catubbidhasammappadhānayogena dibbānaṃ paṭipesitacitto. <bold>Aphusiṃ santimuttama</bold>nti anuttaraṃ santiṃ nibbānaṃ phusiṃ adhigacchinti attho.</paragraph>
    <centered line="47">Vaḍḍhamātutherīgāthāvaṇṇanā niṭṭhitā.</centered>
    <centered line="48">Navakanipātavaṇṇanā niṭṭhitā.</centered>
  </content>
</document>