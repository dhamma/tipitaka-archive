<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0509a.att1.xml</normativeSource>
    <archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/2. dukanipato.xml</archivePath>
    <baseFileName>2. dukanipato</baseFileName>
    <titlePath>2. Dukanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</titlePath>
    <versions>
    </versions>
  </metadata>
  <content>
    <chapter line="1">2. Dukanipāto</chapter>
    <subhead line="2">1. Abhirūpanandātherīgāthāvaṇṇanā</subhead>
    <paragraph line="3">Dukanipāte <pageBreak edition="Myanmar" number="0.0026" /><pageBreak edition="Vipassana Research Institut" number="0.0026" /><bold>āturaṃ asuciṃ pūti</bold>ntiādikā abhirūpanandāya sikkhamānāya gāthā. Ayaṃ kira vipassissa bhagavato <pageBreak edition="Pali Text Society" number="0.0025" /> kāle bandhumatīnagare gahapatimahāsālassa dhītā hutvā satthu santike dhammaṃ sutvā saraṇesu ca sīlesu ca patiṭṭhitā satthari parinibbute dhātucetiyaṃ ratanapaṭimaṇḍitena suvaṇṇacchattena pūjaṃ katvā, kālaṅkatvā sagge nibbattitvā aparāparaṃ sugatīsuyeva saṃsarantī imasmiṃ buddhuppāde kapilavatthunagare khemakassa sakkassa aggamahesiyā kucchismiṃ nibbatti. <bold>Nandā</bold>tissā nāmaṃ ahosi. Sā attabhāvassa ativiya rūpasobhaggappattiyā abhirūpā dassanīyā pāsādikā abhirūpanandātveva paññāyittha. Tassā vayappattāya vāreyyadivaseyeva varabhūto sakyakumāro kālamakāsi. Atha naṃ mātāpitaro akāmaṃ pabbājesuṃ.</paragraph>
    <paragraph line="4">Sā pabbajitvāpi rūpaṃ nissāya uppannamadā ‘‘satthā rūpaṃ vivaṇṇeti garahati anekapariyāyena rūpe ādīnavaṃ dassetī’’ti buddhupaṭṭhānaṃ na gacchati. Bhagavā tassā ñāṇaparipākaṃ ñatvā mahāpajāpatiṃ āṇāpesi ‘‘sabbāpi bhikkhuniyo paṭipāṭiyā ovādaṃ āgacchantū’’ti. Sā attano vāre sampatte aññaṃ pesesi. Bhagavā ‘‘vāre sampatte attanāva āgantabbaṃ, na aññā pesetabbā’’ti āha. Sā satthu āṇaṃ laṅghituṃ asakkontī bhikkhunīhi saddhiṃ buddhupaṭṭhānaṃ agamāsi. Bhagavā iddhiyā ekaṃ abhirūpaṃ itthirūpaṃ māpetvā puna jarājiṇṇaṃ dassetvā saṃvegaṃ uppādetvā –</paragraph>
    <hangnum line="5" number="19"></hangnum>
    <gatha1 line="6"> ‘‘Āturaṃ asuciṃ pūtiṃ, passa nande samussayaṃ;</gatha1>
    <gathalast line="7">Asubhāya cittaṃ bhāvehi, ekaggaṃ susamāhitaṃ.</gathalast>
    <hangnum line="8" number="20"></hangnum>
    <gatha1 line="9"> ‘‘Animittañca bhāvehi, mānānusayamujjaha;</gatha1>
    <gathalast line="10">Tato mānābhisamayā, upasantā carissasī’’ti. –</gathalast>
    <unindented line="11">Imā <pageBreak edition="Myanmar" number="0.0027" /><pageBreak edition="Vipassana Research Institut" number="0.0027" /> dve gāthā abhāsi. Tāsaṃ attho heṭṭhā vuttanayo eva. Gāthāpariyosāne abhirūpanandā arahattaṃ pāpuṇi. Tena vuttaṃ <bold>apadāne</bold> –</unindented>
    <gatha1 line="12">‘‘Nagare bandhumatiyā, bandhumā nāma khattiyo;</gatha1>
    <gathalast line="13">Tassa rañño ahuṃ bhariyā, ekajjhaṃ cārayāmahaṃ.</gathalast>
    <gatha1 line="14">‘‘Rahogatā <pageBreak edition="Pali Text Society" number="0.0026" /> nisīditvā, evaṃ cintesahaṃ tadā;</gatha1>
    <gathalast line="15">Ādāya gamanīyañhi, kusalaṃ natthi me kataṃ.</gathalast>
    <gatha1 line="16">‘‘Mahābhitāpaṃ kaṭukaṃ, ghorarūpaṃ sudāruṇaṃ;</gatha1>
    <gathalast line="17">Nirayaṃ nūna gacchāmi, ettha me natthi saṃsayo.</gathalast>
    <gatha1 line="18">‘‘Evāhaṃ cintayitvāna, pahaṃsetvāna mānasaṃ;</gatha1>
    <gathalast line="19">Rājānaṃ upagantvāna, idaṃ vacanamabraviṃ.</gathalast>
    <gatha1 line="20">‘‘Itthī nāma mayaṃ deva, purisānugatā sadā;</gatha1>
    <gathalast line="21">Ekaṃ me samaṇaṃ dehi, bhojayissāmi khattiya.</gathalast>
    <gatha1 line="22">‘‘Adāsi me mahārājā, samaṇaṃ bhāvitindriyaṃ;</gatha1>
    <gathalast line="23">Tassa pattaṃ gahetvāna, paramannena pūrayiṃ.</gathalast>
    <gatha1 line="24">‘‘Pūrayitvā paramannaṃ, sahassagghanakenahaṃ;</gatha1>
    <gathalast line="25">Vatthayugena chādetvā, adāsiṃ tuṭṭhamānasā.</gathalast>
    <gatha1 line="26">‘‘Tena kammena sukatena, cetanāpaṇidhīhi ca;</gatha1>
    <gathalast line="27">Jahitvā mānusaṃ dehaṃ, tāvatiṃsamagacchahaṃ.</gathalast>
    <gatha1 line="28">‘‘Sahassaṃ devarājūnaṃ, mahesittamakārayiṃ;</gatha1>
    <gathalast line="29">Sahassaṃ cakkavattīnaṃ, mahesittamakārayiṃ.</gathalast>
    <gatha1 line="30">‘‘Padesarajjaṃ <pageBreak edition="Vipassana Research Institut" number="0.0028" /> vipulaṃ, gaṇanāto asaṅkhiyaṃ;</gatha1>
    <gathalast line="31">Nānāvidhaṃ bahuṃ puññaṃ, tassa kammaphalā tato.</gathalast>
    <gatha1 line="32">‘‘Uppalasseva me vaṇṇā, abhirūpā sudassanā;</gatha1>
    <gathalast line="33">Itthī sabbaṅgasampannā, abhijātā jutindharā.</gathalast>
    <gatha1 line="34">‘‘Pacchime <pageBreak edition="Myanmar" number="0.0028" /> bhavasampatte, ajāyiṃ sākiye kule;</gatha1>
    <gathalast line="35">Nārīsahassapāmokkhā, suddhodanasutassahaṃ.</gathalast>
    <gatha1 line="36">‘‘Nibbinditvā agārehaṃ, pabbajiṃ anagāriyaṃ;</gatha1>
    <gathalast line="37">Sattamiṃ rattiṃ sampatvā, catusaccaṃ apāpuṇiṃ.</gathalast>
    <gatha1 line="38">‘‘Cīvarapiṇḍapātañca, paccayañca senāsanaṃ;</gatha1>
    <gathalast line="39">Parimetuṃ na sakkomi, piṇḍapātassidaṃ phalaṃ.</gathalast>
    <gatha1 line="40">‘‘Yaṃ mayhaṃ purimaṃ kammaṃ, kusalaṃ janitaṃ muni;</gatha1>
    <gathalast line="41">Tuyhatthāya mahāvīra, pariciṇṇaṃ bahuṃ mayā.</gathalast>
    <gatha1 line="42">‘‘Ekatiṃse ito kappe, yaṃ dānamadadiṃ tadā;</gatha1>
    <gathalast line="43">Duggatiṃ nābhijānāmi, piṇḍapātassidaṃ phalaṃ.</gathalast>
    <gatha1 line="44">‘‘Duve gatī pajānāmi, devattaṃ atha mānusaṃ;</gatha1>
    <gathalast line="45">Aññaṃ gatiṃ na jānāmi, piṇḍapātassidaṃ phalaṃ.</gathalast>
    <gatha1 line="46">‘‘Ucce <pageBreak edition="Pali Text Society" number="0.0027" /> kule pajānāmi, tayo sāle mahādhane;</gatha1>
    <gathalast line="47">Aññaṃ kulaṃ na jānāmi, piṇḍapātassidaṃ phalaṃ.</gathalast>
    <gatha1 line="48">‘‘Bhavābhave saṃsaritvā, sukkamūlena coditā;</gatha1>
    <gathalast line="49">Amanāpaṃ na passāmi, somanassakataṃ phalaṃ.</gathalast>
    <gatha1 line="50">‘‘Iddhīsu <pageBreak edition="Vipassana Research Institut" number="0.0029" /> ca vasī homi, dibbāya sotadhātuyā;</gatha1>
    <gathalast line="51">Cetopariyañāṇassa, vasī homi mahāmune.</gathalast>
    <gatha1 line="52">‘‘Pubbenivāsaṃ jānāmi, dibbacakkhu visodhitaṃ;</gatha1>
    <gathalast line="53">Sabbāsavaparikkhīṇā, natthi dāni punabbhavo.</gathalast>
    <gatha1 line="54">‘‘Atthadhammaniruttīsu, paṭibhāne tatheva ca;</gatha1>
    <gathalast line="55">Ñāṇaṃ mama mahāvīra, uppannaṃ tava santike.</gathalast>
    <gatha1 line="56">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="57">Arahattaṃ patvā pana sā sayampi udānavasena tāyeva gāthā abhāsi, idameva cassā aññābyākaraṇaṃ ahosīti.</paragraph>
    <centered line="58">Abhirūpanandātherīgāthāvaṇṇanā niṭṭhitā.</centered>
    <subhead line="59">2. Jentātherīgāthāvaṇṇanā</subhead>
    <paragraph line="60"><bold>Ye</bold><pageBreak edition="Myanmar" number="0.0029" /><bold>ime satta bojjhaṅgā</bold>tiādikā jentāya theriyā gāthā. Tassā atītaṃ paccuppannañca vatthu abhirūpanandāvatthusadisaṃ. Ayaṃ pana vesāliyaṃ licchavirājakule nibbattīti ayameva viseso. Satthārā desitaṃ dhammaṃ sutvā desanāpariyosāne arahattaṃ patvā attanā adhigataṃ visesaṃ paccavekkhitvā pītivasena –</paragraph>
    <hangnum line="61" number="21"></hangnum>
    <gatha1 line="62"> ‘‘Ye ime satta bojjhaṅgā, maggā nibbānapattiyā;</gatha1>
    <gathalast line="63">Bhāvitā te mayā sabbe, yathā buddhena desitā.</gathalast>
    <hangnum line="64" number="22"></hangnum>
    <gatha1 line="65"> ‘‘Diṭṭho hi me so bhagavā, antimoyaṃ samussayo;</gatha1>
    <gathalast line="66">Vikkhīṇo jātisaṃsāro, natthi dāni punabbhavo’’ti. –</gathalast>
    <unindented line="67">Imā dve gāthā abhāsi.</unindented>
    <paragraph line="68">Tattha <pageBreak edition="Vipassana Research Institut" number="0.0030" /><bold>ye ime satta bojjhaṅgā</bold>ti ye ime satidhammavicayavīriyapītipassaddhisamādhiupekkhāsaṅkhātā bodhiyā yathāvuttāya dhammasāmaggiyā <pageBreak edition="Pali Text Society" number="0.0028" />, bodhissa vā bujjhanakassa taṃsamaṅgino puggalassa aṅgabhūtattā ‘‘bojjhaṅgā’’ti laddhanāmā satta dhammā. <bold>Maggā nibbānapattiyā</bold>ti nibbānādhigamassa upāyabhūtā. <bold>Bhāvitā te mayā sabbe, yathā buddhena desitā</bold>ti te sattatiṃsa bodhipakkhiyadhammā sabbepi mayā yathā buddhena bhagavatā desitā, tathā mayā uppāditā ca vaḍḍhitā ca.</paragraph>
    <paragraph line="69"><bold>Diṭṭho hi me so bhagavā</bold>ti <bold>hi</bold>-saddo hetuattho. Yasmā so bhagavā dhammakāyo sammāsambuddho attanā adhigataariyadhammadassanena diṭṭho, tasmā antimoyaṃ samussayoti yojanā. Ariyadhammadassanena hi buddhā bhagavanto aññe ca ariyā diṭṭhā nāma honti, na rūpakāyadassanamattena. Yathāha – ‘‘yo kho, vakkali, dhammaṃ passati, so maṃ passatī’’ti (saṃ. ni. 3.87) ca ‘‘sutavā ca kho, bhikkhave, ariyasāvako ariyānaṃ dassāvī’’ti (ma. ni. 1.20; saṃ. ni. 3.1) ca ādi. Sesaṃ vuttanayameva.</paragraph>
    <centered line="70">Jentātherīgāthāvaṇṇanā niṭṭhitā.</centered>
    <subhead line="71">3. Sumaṅgalamātutherīgāthāvaṇṇanā</subhead>
    <paragraph line="72"><bold>Sumuttikā</bold>tiādikā <pageBreak edition="Myanmar" number="0.0030" /> sumaṅgalamātāya theriyā gāthā. Ayampi purimabuddhesu katādhikārā tattha tattha bhave kusalaṃ upacinitvā imasmiṃ buddhuppāde sāvatthiyaṃ daliddakule nibbattitvā vayappattā aññatarassa naḷakārassa dinnā paṭhamagabbheyeva pacchimabhavikaṃ puttaṃ labhi. Tassa <bold>sumaṅgalo</bold>ti nāmaṃ ahosi. Tato paṭṭhāya sā <bold>sumaṅgalamātā</bold>ti paññāyittha. Yasmā panassā nāmagottaṃ na pākaṭaṃ, tasmā ‘‘aññatarā therī bhikkhunī apaññātā’’ti pāḷiyaṃ vuttaṃ. Sopissā putto viññutaṃ patto pabbajitvā saha paṭisambhidāhi arahattaṃ patvā <bold>sumaṅgalatthero</bold>ti pākaṭo ahosi. Tassa mātā bhikkhunīsu pabbajitvā vipassanāya kammaṃ karontī ekadivasaṃ gihikāle attanā laddhadukkhaṃ paccavekkhitvā saṃvegajātā vipassanaṃ <pageBreak edition="Pali Text Society" number="0.0029" /> vaḍḍhetvā saha paṭisambhidāhi arahattaṃ patvā udānentī –</paragraph>
    <hangnum line="73" number="23"></hangnum>
    <gatha1 line="74"> ‘‘Sumuttikā <pageBreak edition="Vipassana Research Institut" number="0.0031" /> sumuttikā, sādhumuttikāmhi musalassa;</gatha1>
    <gathalast line="75">Ahiriko me chattakaṃ vāpi, ukkhalikā me deḍḍubhaṃ vāti.</gathalast>
    <hangnum line="76" number="24"></hangnum>
    <gatha1 line="77"> ‘‘Rāgañca ahaṃ dosañca, cicciṭi cicciṭīti vihanāmi;</gatha1>
    <gathalast line="78">Sā rukkhamūlamupagamma, ‘aho sukha’nti sukhato jhāyāmī’’ti. –</gathalast>
    <unindented line="79">Imā dve gāthā abhāsi.</unindented>
    <paragraph line="80">Tattha <bold>sumuttikā</bold>ti sumuttā. Ka-kāro padapūraṇamattaṃ, suṭṭhu muttā vatāti attho. Sā sāsane attanā paṭiladdhasampattiṃ disvā pasādavasena, tassā vā pasaṃsāvasena āmantetvā vuttaṃ ‘‘sumuttikā sumuttikā’’ti. Yaṃ pana gihikāle visesato jigucchati, tato vimuttiṃ dassentī <bold>‘‘sādhumuttikāmhī’’</bold>tiādimāha. Tattha <bold>sādhumuttikāmhī</bold>ti sammadeva muttā vata amhi. <bold>Musalassā</bold>ti musalato. Ayaṃ kira daliddabhāvena gihikāle sayameva musalakammaṃ karoti, tasmā evamāha. <bold>Ahiriko me</bold>ti mama sāmiko ahiriko nillajjo, so mama na ruccatīti vacanaseso. Pakatiyāva kāmesu virattacittatāya kāmādhimuttānaṃ pavattiṃ jigucchantī vadati. <bold>Chattakaṃ vāpī</bold>ti jīvitahetukena karīyamānaṃ chattakampi me na ruccatīti attho. Vā-saddo avuttasamuccayattho, tena <pageBreak edition="Myanmar" number="0.0031" /> peḷācaṅkoṭakādiṃ saṅgaṇhāti. Veḷudaṇḍādīni gahetvā divase divase chattādīnaṃ karaṇavasena dukkhajīvitaṃ jigucchantī vadati. ‘‘Ahitako me vāto vātī’’ti keci vatvā ahitako jarāvaho gihikāle mama sarīre vāto vāyatīti atthaṃ vadanti. Apare pana ‘‘ahitako paresaṃ duggandhataro ca mama sarīrato vāto vāyatī’’ti atthaṃ vadanti. <bold>Ukkhalikā me deḍḍubhaṃ vātī</bold>ti me mama bhattapacanabhājanaṃ cirapārivāsikabhāvena aparisuddhatāya <pageBreak edition="Pali Text Society" number="0.0030" /> udakasappagandhaṃ vāyati, tato ahaṃ sādhumuttikāmhīti yojanā.</paragraph>
    <paragraph line="81"><bold>Rāgañca ahaṃ dosañca, cicciṭi cicciṭīti vihanāmī</bold>ti ahaṃ kilesajeṭṭhakaṃ rāgañca dosañca cicciṭi cicciṭīti iminā saddena saddhiṃ vihanāmi vināsemi, pajahāmīti attho. Sā kira attano sāmikaṃ jigucchantī tena divase divase phāliyamānānaṃ sukkhānaṃ veḷudaṇḍādīnaṃ saddaṃ garahantī tassa pahānaṃ rāgadosapahānena samaṃ katvā avoca. <bold>Sā rukkhamūlamupagammā</bold>ti sā ahaṃ sumaṅgalamātā vivittaṃ rukkhamūlaṃ upasaṅkamitvā. <bold>Sukhato jhāyāmī</bold>ti sukhanti jhāyāmi, kālena kālaṃ samāpajjantī phalasukhaṃ nibbānasukhañca paṭisaṃvediyamānā <pageBreak edition="Vipassana Research Institut" number="0.0032" /> phalajjhānena jhāyāmīti attho. <bold>Aho sukha</bold>nti idaṃ panassā samāpattito pacchā pavattamanasikāravasena vuttaṃ, pubbābhogavasenātipi yujjateva.</paragraph>
    <centered line="82">Sumaṅgalamātutherīgāthāvaṇṇanā niṭṭhitā.</centered>
    <subhead line="83">4. Aḍḍhakāsitherīgāthāvaṇṇanā</subhead>
    <paragraph line="84"><bold>Yāva kāsijanapado</bold>tiādikā aḍḍhakāsiyā theriyā gāthā. Ayaṃ kira kassapassa dasabalassa kāle kulagehe nibbattitvā viññutaṃ patvā bhikkhunīnaṃ santikaṃ gantvā dhammaṃ sutvā paṭiladdhasaddhā pabbajitvā bhikkhunisīle ṭhitaṃ aññataraṃ paṭisambhidāppattaṃ khīṇāsavattheriṃ gaṇikāvādena akkositvā, tato cutā niraye paccitvā imasmiṃ buddhuppāde kāsikaraṭṭhe uḷāravibhave seṭṭhikule nibbattitvā vuddhippattā pubbe katassa vacīduccaritassa nissandena ṭhānato paribhaṭṭhā gaṇikā ahosi. Nāmena <bold>aḍḍhakāsī</bold><pageBreak edition="Myanmar" number="0.0032" /> nāma. Tassā pabbajjā ca dūtena upasampadā ca <bold>khandhake</bold> āgatāyeva. Vuttañhetaṃ –</paragraph>
    <indent line="85">Tena kho pana samayena aḍḍhakāsī gaṇikā bhikkhunīsu pabbajitā hoti. Sā ca sāvatthiṃ gantukāmā hoti ‘‘bhagavato santike upasampajjissāmī’’ti. Assosuṃ kho dhuttā – ‘‘aḍḍhakāsī kira gaṇikā <pageBreak edition="Pali Text Society" number="0.0031" /> sāvatthiṃ gantukāmā’’ti. Te magge pariyuṭṭhiṃsu. Assosi kho aḍḍhakāsī gaṇikā ‘‘dhuttā kira magge pariyuṭṭhitā’’ti. Bhagavato santike dūtaṃ pāhesi – ‘‘ahañhi upasampajjitukāmā, kathaṃ nu kho mayā paṭipajjitabba’’nti? Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi – ‘‘anujānāmi, bhikkhave, dūtenapi upasampādetu’’nti (cūḷava. 430).</indent>
    <paragraph line="86">Evaṃ laddhūpasampadā pana vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ <bold>apadāne</bold> (apa. therī 2.4.168-183) –</paragraph>
    <gatha1 line="87">‘‘Imamhi bhaddake kappe, brahmabandhu mahāyaso;</gatha1>
    <gathalast line="88">Kassapo nāma gottena, uppajji vadataṃ varo.</gathalast>
    <gatha1 line="89">‘‘Tadāhaṃ <pageBreak edition="Vipassana Research Institut" number="0.0033" /> pabbajitvāna, tassa buddhassa sāsane;</gatha1>
    <gathalast line="90">Saṃvutā pātimokkhamhi, indriyesu ca pañcasu.</gathalast>
    <gatha1 line="91">‘‘Mattaññunī ca asane, yuttā jāgariyepi ca;</gatha1>
    <gathalast line="92">Vasantī yuttayogāhaṃ, bhikkhuniṃ vigatāsavaṃ.</gathalast>
    <gatha1 line="93">‘‘Akkosiṃ duṭṭhacittāhaṃ, gaṇiketi bhaṇiṃ tadā;</gatha1>
    <gathalast line="94">Tena pāpena kammena, nirayamhi apaccisaṃ.</gathalast>
    <gatha1 line="95">‘‘Tena kammāvasesena, ajāyiṃ gaṇikākule;</gatha1>
    <gathalast line="96">Bahusova parādhīnā, pacchimāya ca jātiyaṃ.</gathalast>
    <gatha1 line="97">‘‘Kāsīsu seṭṭhikulajā, brahmacārībalenahaṃ;</gatha1>
    <gathalast line="98">Accharā viya devesu, ahosiṃ rūpasampadā.</gathalast>
    <gatha1 line="99">‘‘Disvāna dassanīyaṃ maṃ, giribbajapuruttame;</gatha1>
    <gathalast line="100">Gaṇikatte nivesesuṃ, akkosanabalena me.</gathalast>
    <gatha1 line="101">‘‘Sāhaṃ <pageBreak edition="Myanmar" number="0.0033" /> sutvāna saddhammaṃ, buddhaseṭṭhena desitaṃ;</gatha1>
    <gathalast line="102">Pubbavāsanasampannā, pabbajiṃ anagāriyaṃ.</gathalast>
    <gatha1 line="103">‘‘Tadūpasampadatthāya, gacchantī jinasantikaṃ;</gatha1>
    <gathalast line="104">Magge dhutte ṭhite sutvā, labhiṃ dūtopasampadaṃ.</gathalast>
    <gatha1 line="105">‘‘Sabbakammaṃ parikkhīṇaṃ, puññaṃ pāpaṃ tatheva ca;</gatha1>
    <gathalast line="106">Sabbasaṃsāramuttiṇṇā <pageBreak edition="Pali Text Society" number="0.0032" />, gaṇikattañca khepitaṃ.</gathalast>
    <gatha1 line="107">‘‘Iddhīsu ca vasī homi, dibbāya sotadhātuyā;</gatha1>
    <gathalast line="108">Cetopariyañāṇassa, vasī homi mahāmune.</gathalast>
    <gatha1 line="109">‘‘Pubbenivāsaṃ <pageBreak edition="Vipassana Research Institut" number="0.0034" /> jānāmi, dibbacakkhu visodhitaṃ;</gatha1>
    <gathalast line="110">Sabbāsavaparikkhīṇā, natthi dāni punabbhavo.</gathalast>
    <gatha1 line="111">‘‘Atthadhammaniruttīsu, paṭibhāne tatheva ca;</gatha1>
    <gathalast line="112">Ñāṇaṃ mama mahāvīra, uppannaṃ tava santike.</gathalast>
    <gatha1 line="113">‘‘Kilesā jhāpitā mayhaṃ…pe… kataṃ buddhassa sāsana’’nti. (apa. therī 2.4.168-183);</gatha1>
    <paragraph line="114">Arahattaṃ pana patvā udānavasena –</paragraph>
    <hangnum line="115" number="25"></hangnum>
    <gatha1 line="116"> ‘‘Yāva kāsijanapado, suṅko me tattako ahu;</gatha1>
    <gathalast line="117">Taṃ katvā negamo agghaṃ, aḍḍhenagghaṃ ṭhapesi maṃ.</gathalast>
    <hangnum line="118" number="26"></hangnum>
    <gatha1 line="119"> ‘‘Atha nibbindahaṃ rūpe, nibbindañca virajjahaṃ;</gatha1>
    <gatha2 line="120">Mā puna jātisaṃsāraṃ, sandhāveyyaṃ punappunaṃ;</gatha2>
    <gathalast line="121">Tisso vijjā sacchikatā, kataṃ buddhassa sāsana’’nti. –</gathalast>
    <unindented line="122">Imā gāthā abhāsi.</unindented>
    <paragraph line="123">Tattha <bold>yāva kāsijanapado, suṅko me tattako ahū</bold>ti kāsīsu janapadesu bhavo suṅko kāsijanapado, so yāva yattako, tattako mayhaṃ suṅko ahu ahosi. Kittako pana soti? Sahassamatto. Kāsiraṭṭhe kira tadā suṅkavasena ekadivasaṃ rañño uppajjanakaāyo ahosi sahassamatto, imāyapi purisānaṃ hatthato ekadivasaṃ laddhadhanaṃ tattakaṃ. Tena vuttaṃ – ‘‘yāva kāsijanapado, suṅko <pageBreak edition="Myanmar" number="0.0034" /> me tattako ahū’’ti. Sā pana kāsisuṅkaparimāṇatāya <bold>kāsī</bold>ti samaññaṃ labhi. Tattha yebhuyyena manussā sahassaṃ dātuṃ asakkontā tato upaḍḍhaṃ datvā divasabhāgameva ramitvā gacchanti, tesaṃ vasenāyaṃ <bold>aḍḍhakāsī</bold>ti paññāyittha. Tena vuttaṃ – <bold>‘‘taṃ katvā negamo agghaṃ, aḍḍhenagghaṃ ṭhapesi ma’’</bold>nti. Taṃ pañcasatamattaṃ dhanaṃ agghaṃ <pageBreak edition="Pali Text Society" number="0.0033" /> katvā negamo nigamavāsijano itthiratanabhāvena anagghampi <pageBreak edition="Vipassana Research Institut" number="0.0035" /> samānaṃ aḍḍhena agghaṃ nimittaṃ aḍḍhakāsīti samaññāvasena maṃ ṭhapesi, tathā maṃ voharīti attho.</paragraph>
    <paragraph line="124"><bold>Atha nibbindahaṃ rūpe</bold>ti evaṃ rūpūpajīvinī hutvā ṭhitā. Atha pacchā sāsanaṃ nissāya rūpe ahaṃ nibbindiṃ ‘‘itipi rūpaṃ aniccaṃ, itipidaṃ rūpaṃ dukkhaṃ, asubha’’nti passantī tattha ukkaṇṭhiṃ. <bold>Nibbindañca virajjaha</bold>nti nibbindantī cāhaṃ tato paraṃ virāgaṃ āpajjiṃ. Nibbindaggahaṇena cettha taruṇavipassanaṃ dasseti, virāgaggahaṇena balavavipassanaṃ. ‘‘Nibbindanto virajjati virāgā vimuccatī’’ti hi vuttaṃ. <bold>Mā puna jātisaṃsāraṃ, sandhāveyyaṃ punappuna</bold>nti iminā nibbindanavirajjanākāre nidasseti. <bold>Tisso vijjā</bold>tiādinā tesaṃ matthakappattiṃ, taṃ vuttanayameva.</paragraph>
    <centered line="125">Aḍḍhakāsitherīgāthāvaṇṇanā niṭṭhitā.</centered>
    <subhead line="126">5. Cittātherīgāthāvaṇṇanā</subhead>
    <paragraph line="127"><bold>Kiñcāpi khomhi kisikā</bold>tiādikā cittāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī ito catunnavutikappe candabhāgāya nadiyā tīre kinnarayoniyaṃ nibbatti. Sā ekadivasaṃ ekaṃ paccekabuddhaṃ rukkhamūle nisinnaṃ disvā pasannamānasā naḷapupphehi pūjaṃ katvā vanditvā añjaliṃ paggahetvā padakkhiṇaṃ katvā pakkāmi. Sā tena puññakammena devamanussesu saṃsarantī imasmiṃ buddhuppāde rājagahe gahapatimahāsālakule nibbattitvā viññutaṃ patvā satthu rājagahappavesane paṭiladdhasaddhā pacchā mahāpajāpatigotamiyā santike pabbajitvā mahallikākāle gijjhakūṭapabbataṃ abhiruhitvā samaṇadhammaṃ karontī vipassanaṃ vaḍḍhetvā saha paṭisambhidāhi arahattaṃ pāpuṇi. Tena vuttaṃ <bold>apadāne</bold> –</paragraph>
    <gatha1 line="128">‘‘Candabhāgānadītīre <pageBreak edition="Myanmar" number="0.0035" />, ahosiṃ kinnarī tadā;</gatha1>
    <gathalast line="129">Addasaṃ virajaṃ buddhaṃ, sayambhuṃ aparājitaṃ.</gathalast>
    <gatha1 line="130">‘‘Pasannacittā <pageBreak edition="Pali Text Society" number="0.0034" /> sumanā, vedajātā katañjalī;</gatha1>
    <gathalast line="131">Naḷamālaṃ gahetvāna, sayambhuṃ abhipūjayiṃ.</gathalast>
    <gatha1 line="132">‘‘Tena <pageBreak edition="Vipassana Research Institut" number="0.0036" /> kammena sukatena, cetanāpaṇidhīhi ca;</gatha1>
    <gathalast line="133">Jahitvā kinnarīdehaṃ, agacchiṃ tidasaṃ gatiṃ.</gathalast>
    <gatha1 line="134">‘‘Chattiṃsadevarājūnaṃ, mahesittamakārayiṃ;</gatha1>
    <gatha2 line="135">Dasannaṃ cakkavattīnaṃ, mahesittamakārayiṃ;</gatha2>
    <gathalast line="136">Saṃvejetvāna me cittaṃ, pabbajiṃ anagāriyaṃ.</gathalast>
    <gatha1 line="137">‘‘Kilesā jhāpitā mayhaṃ, bhavā sabbe samūhatā;</gatha1>
    <gathalast line="138">Sabbāsavaparikkhīṇā, natthi dāni punabbhavo.</gathalast>
    <gatha1 line="139">‘‘Catunnavutito kappe, yaṃ pupphamabhipūjayiṃ;</gatha1>
    <gathalast line="140">Duggatiṃ nābhijānāmi, pupphapūjāyidaṃ phalaṃ.</gathalast>
    <gatha1 line="141">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="142">Sā pana arahattaṃ patvā attano paṭipattiṃ paccavekkhitvā –</paragraph>
    <hangnum line="143" number="27"></hangnum>
    <gatha1 line="144"> ‘‘Kiñcāpi khomhi kisikā, gilānā bāḷhadubbalā;</gatha1>
    <gathalast line="145">Daṇḍamolubbha gacchāmi, pabbataṃ abhirūhiya.</gathalast>
    <hangnum line="146" number="28"></hangnum>
    <gatha1 line="147"> ‘‘Saṅghāṭiṃ nikkhipitvāna, pattakañca nikujjiya;</gatha1>
    <gathalast line="148">Sele khambhesimattānaṃ, tamokhandhaṃ padāliyā’’ti. –</gathalast>
    <unindented line="149">Imā dve gāthā abhāsi.</unindented>
    <paragraph line="150">Tattha <bold>kiñcāpi khomhi kisikā</bold>ti yadipi ahaṃ jarājiṇṇā appamaṃsalohitabhāvena kisasarīrā amhi. <bold>Gilānā bāḷhadubbalā</bold>ti dhātvādivikārena gilānā, teneva gelaññena ativiya dubbalā. <bold>Daṇḍamolubbha gacchāmī</bold>ti yattha katthaci gacchantī kattarayaṭṭhiṃ ālambitvāva gacchāmi. <bold>Pabbataṃ abhirūhiyā</bold>ti evaṃ bhūtāpi vivekakāmatāya gijjhakūṭapabbataṃ abhiruhitvā.</paragraph>
    <paragraph line="151"><bold>Saṅghāṭiṃ</bold><pageBreak edition="Myanmar" number="0.0036" /><bold>nikkhipitvānā</bold>ti santaruttarā eva hutvā yathāsaṃhataṃ aṃse ṭhapitaṃ saṅghāṭiṃ hatthapāse <pageBreak edition="Vipassana Research Institut" number="0.0037" /> ṭhapetvā. <bold>Pattakañca nikujjiyā</bold>ti mayhaṃ valañjanamattikāpattaṃ adhomukhaṃ katvā ekamante ṭhapetvā. <bold>Sele khambhesimattānaṃ, tamokhandhaṃ padāliyā</bold>ti pabbate nisinnā iminā dīghena addhunā apadālitapubbaṃ mohakkhandhaṃ padāletvā, teneva ca mohakkhandhapadālanena attānaṃ <pageBreak edition="Pali Text Society" number="0.0035" /> attabhāvaṃ khambhesiṃ, mama santānaṃ āyatiṃ anuppattidhammatāpādanena vikkhambhesinti attho.</paragraph>
    <centered line="152">Cittātherīgāthāvaṇṇanā niṭṭhitā.</centered>
    <subhead line="153">6. Mettikātherīgāthāvaṇṇanā</subhead>
    <paragraph line="154"><bold>Kiñcāpi khomhi dukkhitā</bold>tiādikā mettikāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ puññaṃ upacinantī siddhatthassa bhagavato kāle gahapatikule nibbattitvā viññutaṃ patvā satthu cetiye ratanena paṭimaṇḍitāya mekhalāya pūjaṃ akāsi. Sā tena puññakammena devamanussesu saṃsarantī imasmiṃ buddhuppāde rājagahe brāhmaṇamahāsālakule nibbatti. Sesaṃ anantare vuttasadisaṃ. Ayaṃ pana paṭibhāgakūṭaṃ abhiruhitvā samaṇadhammaṃ karontī vipassanaṃ vaḍḍhetvā saha paṭisambhidāhi arahattaṃ pāpuṇi. Tena vuttaṃ <bold>apadāne</bold> (apa. therī 2.1.20-25) –</paragraph>
    <gatha1 line="155">‘‘Siddhatthassa bhagavato, thūpakārāpikā ahuṃ;</gatha1>
    <gathalast line="156">Mekhalikā mayā dinnā, navakammāya satthuno.</gathalast>
    <gatha1 line="157">‘‘Niṭṭhite ca mahāthūpe, mekhalaṃ punadāsahaṃ;</gatha1>
    <gathalast line="158">Lokanāthassa munino, pasannā sehi pāṇibhi.</gathalast>
    <gatha1 line="159">‘‘Catunnavutito kappe, yaṃ mekhalamadaṃ tadā;</gatha1>
    <gathalast line="160">Duggatiṃ nābhijānāmi, thūpakārassidaṃ phalaṃ.</gathalast>
    <gatha1 line="161">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="162">Arahattaṃ <pageBreak edition="Myanmar" number="0.0037" /> pana patvā attano paṭipattiṃ paccavekkhitvā udānavasena –</paragraph>
    <hangnum line="163" number="29"></hangnum>
    <gatha1 line="164"> ‘‘Kiñcāpi <pageBreak edition="Vipassana Research Institut" number="0.0038" /> khomhi dukkhitā, dubbalā gatayobbanā;</gatha1>
    <gathalast line="165">Daṇḍamolubbha gacchāmi, pabbataṃ abhirūhiya.</gathalast>
    <hangnum line="166" number="30"></hangnum>
    <gatha1 line="167"> ‘‘Nikkhipitvāna saṅghāṭiṃ, pattakañca nikujjiya;</gatha1>
    <gatha2 line="168">Nisinnā <pageBreak edition="Pali Text Society" number="0.0036" /> camhi selamhi, atha cittaṃ vimucci me;</gatha2>
    <gathalast line="169">Tisso vijjā anuppattā, kataṃ buddhassa sāsana’’nti. –</gathalast>
    <unindented line="170">Imā dve gāthā abhāsi.</unindented>
    <paragraph line="171">Tattha <bold>dukkhitā</bold>ti rogābhibhavena dukkhitā sañjātadukkhā dukkhappattā. <bold>Dubbalā</bold>ti tāya ceva dukkhappattiyā, jarājiṇṇatāya ca balavirahitā. Tenāha <bold>‘‘gatayobbanā’’</bold>ti, addhagatāti attho.</paragraph>
    <paragraph line="172"><bold>Atha cittaṃ vimucci me</bold>ti selamhi pāsāṇe nisinnā camhi, atha tadanantaraṃ vīriyasamatāya sammadeva yojitattā maggapaṭipāṭiyā sabbehipi āsavehi mama cittaṃ vimucci. Sesaṃ vuttanayameva.</paragraph>
    <centered line="173">Mettikātherīgāthāvaṇṇanā niṭṭhitā.</centered>
    <subhead line="174">7. Mittātherīgāthāvaṇṇanā</subhead>
    <paragraph line="175"><bold>Cātuddasiṃ pañcadasi</bold>ntiādikā aparāya mittāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle khattiyakule nibbattitvā viññutaṃ patvā bandhumassa rañño antepurikā hutvā vipassissa bhagavato sāvikaṃ ekaṃ khīṇāsavattheriṃ disvā pasannamānasā hutvā tassā hatthato pattaṃ gahetvā paṇītassa khādanīyabhojanīyassa pūretvā mahagghena sāṭakayugena saddhiṃ adāsi. Sā tena puññakammena devamanussesu saṃsarantī imasmiṃ buddhuppāde kapilavatthusmiṃ sakyarājakule nibbattitvā viññutaṃ patvā satthu santike dhammaṃ sutvā paṭiladdhasaddhā upāsikā ahosi. Sā aparabhāge mahāpajāpatigotamiyā santike pabbajitvā <pageBreak edition="Myanmar" number="0.0038" /> katapubbakiccā vipassanāya kammaṃ karontī <pageBreak edition="Vipassana Research Institut" number="0.0039" /> na cirasseva saha paṭisambhidāhi arahattaṃ pāpuṇi. Tena vuttaṃ <bold>apadāne</bold> (apa. therī 2.1.46-59) –</paragraph>
    <gatha1 line="176">‘‘Nagare bandhumatiyā, bandhumā nāma khattiyo;</gatha1>
    <gathalast line="177">Tassa rañño ahuṃ bhariyā, ekajjhaṃ cārayāmahaṃ.</gathalast>
    <gatha1 line="178">‘‘Rahogatā nisīditvā, evaṃ cintesahaṃ tadā;</gatha1>
    <gathalast line="179">Ādāya <pageBreak edition="Pali Text Society" number="0.0037" /> gamanīyañhi, kusalaṃ natthi me kataṃ.</gathalast>
    <gatha1 line="180">‘‘Mahābhitāpaṃ kaṭukaṃ, ghorarūpaṃ sudāruṇaṃ;</gatha1>
    <gathalast line="181">Nirayaṃ nūna gacchāmi, ettha me natthi saṃsayo.</gathalast>
    <gatha1 line="182">‘‘Rājānaṃ upasaṅkamma, idaṃ vacanamabraviṃ;</gatha1>
    <gathalast line="183">Ekaṃ me samaṇaṃ dehi, bhojayissāmi khattiya.</gathalast>
    <gatha1 line="184">‘‘Adāsi me mahārājā, samaṇaṃ bhāvitindriyaṃ;</gatha1>
    <gathalast line="185">Tassa pattaṃ gahetvāna, paramannena pūrayiṃ.</gathalast>
    <gatha1 line="186">‘‘Pūrayitvā paramannaṃ, gandhālepaṃ akāsahaṃ;</gatha1>
    <gathalast line="187">Jālena pidahitvāna, vatthayugena chādayiṃ.</gathalast>
    <gatha1 line="188">‘‘Ārammaṇaṃ mamaṃ etaṃ, sarāmi yāvajīvitaṃ;</gatha1>
    <gathalast line="189">Tattha cittaṃ pasādetvā, tāvatiṃsamagacchahaṃ.</gathalast>
    <gatha1 line="190">‘‘Tiṃsānaṃ devarājūnaṃ, mahesittamakārayiṃ;</gatha1>
    <gathalast line="191">Manasā patthitaṃ mayhaṃ, nibbattati yathicchitaṃ.</gathalast>
    <gatha1 line="192">‘‘Vīsānaṃ cakkavattīnaṃ, mahesittamakārayiṃ;</gatha1>
    <gathalast line="193">Ocitattāva hutvāna, saṃsarāmi bhavesvahaṃ.</gathalast>
    <gatha1 line="194">‘‘Sabbabandhanamuttāhaṃ <pageBreak edition="Vipassana Research Institut" number="0.0040" />, apetā me upādikā;</gatha1>
    <gathalast line="195">Sabbāsavaparikkhīṇā, natthi dāni punabbhavo.</gathalast>
    <gatha1 line="196">‘‘Ekanavutito kappe, yaṃ dānamadadiṃ tadā;</gatha1>
    <gathalast line="197">Duggatiṃ nābhijānāmi, piṇḍapātassidaṃ phalaṃ.</gathalast>
    <gatha1 line="198">‘‘Kilesā jhāpitā mayhaṃ…pe… kataṃ buddhassa sāsana’’nti. (apa. therī 2.1.46-59);</gatha1>
    <paragraph line="199">Arahattaṃ <pageBreak edition="Myanmar" number="0.0039" /> pana patvā attano paṭipattiṃ paccavekkhitvā pītisomanassajātā udānavasena –</paragraph>
    <hangnum line="200" number="31"></hangnum>
    <gatha1 line="201"> ‘‘Cātuddasiṃ pañcadasiṃ, yā ca pakkhassa aṭṭhamī;</gatha1>
    <gathalast line="202">Pāṭihāriyapakkhañca, aṭṭhaṅgasusamāgataṃ.</gathalast>
    <hangnum line="203" number="32"></hangnum>
    <gatha1 line="204"> ‘‘Uposathaṃ upāgacchiṃ, devakāyābhinandinī;</gatha1>
    <gatha2 line="205">Sājja ekena bhattena, muṇḍā saṅghāṭipārutā;</gatha2>
    <gathalast line="206">Devakāyaṃ na patthehaṃ, vineyya hadaye dara’’nti. – imā dve gāthā abhāsi;</gathalast>
    <paragraph line="207">Tattha <bold>cātuddasiṃ pañcadasi</bold>nti <pageBreak edition="Pali Text Society" number="0.0038" /> catuddasannaṃ pūraṇī cātuddasī, pañcadasannaṃ pūraṇī pañcadasī, taṃ cātuddasiṃ pañcadasiñca, pakkhassāti sambandho. Accantasaṃyoge cetaṃ upayogavacanaṃ. <bold>Yā ca pakkhassa aṭṭhamī,</bold> tañcāti yojanā. <bold>Pāṭihāriyapakkhañcā</bold>ti pariharaṇakapakkhañca cātuddasīpañcadasīaṭṭhamīnaṃ yathākkamaṃ ādito antato vā pavesaniggamavasena uposathasīlassa pariharitabbapakkhañca terasīpāṭipadasattamīnavamīsu cāti attho. <bold>Aṭṭhaṅgasusamāgata</bold>nti pāṇātipātā veramaṇiādīhi aṭṭhahi aṅgehi suṭṭhu samannāgataṃ. <bold>Uposathaṃ upāgacchi</bold>nti upavāsaṃ upagamiṃ, upavasinti attho. Yaṃ sandhāya vuttaṃ –</paragraph>
    <gatha1 line="208">‘‘Pāṇaṃ na hane na cādinnamādiye, musā na bhāse na ca majjapo siyā;</gatha1>
    <gathalast line="209">Abrahmacariyā virameyya methunā, rattiṃ na bhuñjeyya vikālabhojanaṃ.</gathalast>
    <gatha1 line="210">‘‘Mālaṃ <pageBreak edition="Vipassana Research Institut" number="0.0041" /> na dhāre na ca gandhamācare, mañce chamāyaṃ va sayetha santhate;</gatha1>
    <gathalast line="211">Etañhi aṭṭhaṅgikamāhuposathaṃ, buddhena dukkhantagunā pakāsita’’nti. (su. ni. 402-403);</gathalast>
    <paragraph line="212"><bold>Devakāyābhinandinī</bold>ti tatrūpapattiākaṅkhāvasena cātumahārājikādiṃ devakāyaṃ abhipatthentī uposathaṃ upāgacchinti yojanā. <bold>Sājja ekena</bold><pageBreak edition="Myanmar" number="0.0040" /><bold>bhattenā</bold>ti sā ahaṃ ajja imasmiṃyeva divase ekena bhattabhojanakkhaṇena. <bold>Muṇḍā saṅghāṭipārutā</bold>ti muṇḍitakesā saṅghāṭipārutasarīrā ca hutvā pabbajitāti attho. <bold>Devakāyaṃ na pattheha</bold>nti aggamaggassa adhigatattā kañci devanikāyaṃ ahaṃ na patthaye. Tenevāha – <bold>‘‘vineyya hadaye dara’’</bold>nti, cittagataṃ kilesadarathaṃ samucchedavasena vinetvāti attho. Idameva cassā aññābyākaraṇaṃ ahosi.</paragraph>
    <centered line="213">Mittātherīgāthāvaṇṇanā niṭṭhitā.</centered>
    <subhead line="214">8. Abhayamātutherīgāthāvaṇṇanā</subhead>
    <paragraph line="215"><bold>Uddhaṃ</bold><pageBreak edition="Pali Text Society" number="0.0039" /><bold>pādatalā</bold>tiādikā abhayamātāya theriyā gāthā. Ayampi purimabuddhesu katādhikārā tattha tattha bhave puññāni upacinantī tissassa bhagavato kāle kulagehe nibbattitvā viññutaṃ patvā ekadivasaṃ satthāraṃ piṇḍāya carantaṃ disvā pasannamānasā pattaṃ gahetvā kaṭacchumattaṃ bhikkhaṃ adāsi. Sā tena puññakammena devamanussesu saṃsarantī imasmiṃ buddhuppāde tādisena kammanissandena ujjeniyaṃ padumavatī nāma nagarasobhiṇī ahosi. Rājā bimbisāro tassā rūpasampattiādike guṇe sutvā purohitassa ācikkhi – ‘‘ujjeniyaṃ kira padumavatī nāma gaṇikā ahosi, tamahaṃ daṭṭhukāmomhī’’ti. Purohito ‘‘sādhu, devā’’ti mantabalena <bold>kumbhīraṃ</bold> nāma yakkhaṃ āvahetvā yakkhānubhāvena rājānaṃ tāvadeva ujjenīnagaraṃ nesi. Rājā tāya saddhiṃ ekarattiṃ saṃvāsaṃ kappesi. Sā tena gabbhaṃ gaṇhi. Rañño ca ārocesi – ‘‘mama kucchiyaṃ gabbho patiṭṭhahī’’ti. Taṃ sutvā rājā naṃ ‘‘sace putto bhaveyya, vaḍḍhetvā mamaṃ dassehī’’ti vatvā nāmamuddikaṃ datvā agamāsi. Sā dasamāsaccayena puttaṃ vijāyitvā nāmaggahaṇadivase <bold>abhayo</bold>ti nāmaṃ akāsi. Puttañca sattavassikakāle ‘‘tava pitā bimbisāramahārājā’’ti rañño santikaṃ pahiṇi. Rājā taṃ puttaṃ passitvā puttasinehaṃ paṭilabhitvā kumārakaparihārena vaḍḍhesi. Tassa saddhāpaṭilābho pabbajjā visesādhigamo ca heṭṭhā āgatoyeva. Tassa mātā aparabhāge puttassa abhayattherassa santike dhammaṃ sutvā paṭiladdhasaddhā <pageBreak edition="Vipassana Research Institut" number="0.0042" /> bhikkhunīsu pabbajitvā vipassanāya <pageBreak edition="Myanmar" number="0.0041" /> kammaṃ karontī nacirasseva saha paṭisambhidāhi arahattaṃ pāpuṇi. Tena vuttaṃ <bold>apadāne</bold> (apa. therī 2.1.60-70) –</paragraph>
    <gatha1 line="216">‘‘Piṇḍacāraṃ carantassa, tissanāmassa satthuno;</gatha1>
    <gathalast line="217">Kaṭacchubhikkhaṃ paggayha, buddhaseṭṭhassadāsahaṃ.</gathalast>
    <gatha1 line="218">‘‘Paṭiggahetvā sambuddho, tisso lokagganāyako;</gatha1>
    <gathalast line="219">Vīthiyā saṇṭhito satthā, akā me anumodanaṃ.</gathalast>
    <gatha1 line="220">‘‘Kaṭacchubhikkhaṃ <pageBreak edition="Pali Text Society" number="0.0040" /> datvāna, tāvatiṃsaṃ gamissasi;</gatha1>
    <gathalast line="221">Chattiṃsadevarājūnaṃ, mahesittaṃ karissasi.</gathalast>
    <gatha1 line="222">‘‘Paññāsaṃ cakkavattīnaṃ, mahesittaṃ karissasi;</gatha1>
    <gathalast line="223">Manasā patthitaṃ sabbaṃ, paṭilacchasi sabbadā.</gathalast>
    <gatha1 line="224">‘‘Sampattiṃ anubhotvāna, pabbajissasi kiñcanā;</gatha1>
    <gathalast line="225">Sabbāsave pariññāya, nibbāyissasināsavā.</gathalast>
    <gatha1 line="226">‘‘Idaṃ vatvāna sambuddho, tisso lokagganāyako;</gatha1>
    <gathalast line="227">Nabhaṃ abbhuggamī vīro, haṃsarājāva ambare.</gathalast>
    <gatha1 line="228">‘‘Sudinnaṃ me dānavaraṃ, suyiṭṭhā yāgasampadā;</gatha1>
    <gathalast line="229">Kaṭacchubhikkhaṃ datvāna, pattāhaṃ acalaṃ padaṃ.</gathalast>
    <gatha1 line="230">‘‘Dvenavute ito kappe, yaṃ dānamadadiṃ tadā;</gatha1>
    <gathalast line="231">Duggatiṃ nābhijānāmi, bhikkhādānassidaṃ phalaṃ.</gathalast>
    <gatha1 line="232">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
    <paragraph line="233">Arahattaṃ <pageBreak edition="Vipassana Research Institut" number="0.0043" /> pana patvā attano puttena abhayattherena dhammaṃ kathentena ovādavasena yā gāthā bhāsitā, udānavasena sayampi tā eva paccudāharantī –</paragraph>
    <hangnum line="234" number="33"></hangnum>
    <gatha1 line="235"> ‘‘Uddhaṃ pādatalā amma, adho ve kesamatthakā;</gatha1>
    <gathalast line="236">Paccavekkhassumaṃ kāyaṃ, asuciṃ pūtigandhikaṃ.</gathalast>
    <hangnum line="237" number="34"></hangnum>
    <gatha1 line="238"> ‘‘Evaṃ viharamānāya, sabbo rāgo samūhato;</gatha1>
    <gathalast line="239">Pariḷāho samucchinno, sītibhūtāmhi nibbutā’’ti. – āha;</gathalast>
    <paragraph line="240">Tattha <pageBreak edition="Myanmar" number="0.0042" /> paṭhamagāthāya tāva ayaṃ saṅkhepattho – <bold>amma</bold> padumavati, pādatalato uddhaṃ kesamatthakato adho nānappakāraasucipūritāya <bold>asuciṃ</bold> sabbakālaṃ pūtigandhavāyanato <bold>pūtigandhikaṃ,</bold> imaṃ kucchitānaṃ āyatanatāya <bold>kāyaṃ</bold> sarīraṃ ñāṇacakkhunā paccavekkhassūti. Ayañhi tassā puttena ovādadānavasena bhāsitā gāthā.</paragraph>
    <paragraph line="241">Sā taṃ sutvā arahattaṃ patvā udānentī ācariyapūjāvasena tameva gāthaṃ paṭhamaṃ vatvā attano paṭipattiṃ kathentī <bold>‘‘evaṃ viharamānāyā’’</bold>ti dutiyaṃ gāthamāha.</paragraph>
    <paragraph line="242">Tattha <bold>evaṃ viharamānāyā</bold>ti evaṃ mama puttena abhayattherena ‘‘uddhaṃ pādatalā’’tiādinā dinne ovāde ṭhatvā sabbakāyaṃ <pageBreak edition="Pali Text Society" number="0.0041" /> asubhato disvā ekaggacittā tattha bhūtupādāyabhede rūpadhamme tappaṭibaddhe vedanādike arūpadhamme pariggahetvā tattha tilakkhaṇaṃ āropetvā aniccānupassanādivasena viharamānāya. <bold>Sabbo rāgo samūhato</bold>ti vuṭṭhānagāminivipassanāya maggena ghaṭitāya maggapaṭipāṭiyā aggamaggena sabbo rāgo mayā samūhato samugghāṭito. <bold>Pariḷāho samucchinno</bold>ti tato eva sabbo kilesapariḷāho sammadeva ucchinno, tassa ca samucchinnattā eva <bold>sītibhūtā</bold> saupādisesāya nibbānadhātuyā nibbutā amhīti.</paragraph>
    <centered line="243">Abhayamātutherīgāthāvaṇṇanā niṭṭhitā.</centered>
    <subhead line="244">9. Abhayātherīgāthāvaṇṇanā</subhead>
    <paragraph line="245"><bold>Abhaye bhiduro kāyo</bold>tiādikā abhayattheriyā gāthā. Ayampi purimabuddhesu katādhikārā tattha <pageBreak edition="Vipassana Research Institut" number="0.0044" /> tattha bhave vivaṭṭūpanissayaṃ puññaṃ upacinantī sikhissa bhagavato kāle khattiyamahāsālakule nibbattitvā viññutaṃ patvā <bold>aruṇa</bold>rañño aggamahesī ahosi. Rājā tassā ekadivasaṃ gandhasampannāni satta uppalāni adāsi. Sā tāni gahetvā ‘‘kiṃ me imehi piḷandhantehi. Yaṃnūnāhaṃ imehi bhagavantaṃ pūjessāmī’’ti cintetvā nisīdi. Bhagavā ca bhikkhācāravelāyaṃ rājanivesanaṃ pāvisi <pageBreak edition="Myanmar" number="0.0043" />. Sā bhagavantaṃ disvā pasannamānasā paccuggantvā tehi pupphehi pūjetvā pañcapatiṭṭhitena vandi. Sā tena puññakammena devamanussesu saṃsarantī imasmiṃ buddhuppāde ujjeniyaṃ kulagehe nibbattitvā viññutaṃ patvā abhayamātusahāyikā hutvā tāya pabbajitāya tassā sinehena sayampi pabbajitvā tāya saddhiṃ rājagahe vasamānā ekadivasaṃ asubhadassanatthaṃ sītavanaṃ agamāsi. Satthā gandhakuṭiyaṃ nisinnova tassā anubhūtapubbaṃ ārammaṇaṃ purato katvā tassā uddhumātakādibhāvaṃ pakāsesi. Taṃ disvā saṃvegamānasā aṭṭhāsi. Satthā obhāsaṃ pharitvā purato nisinnaṃ viya attānaṃ dassetvā –</paragraph>
    <hangnum line="246" number="35"></hangnum>
    <gatha1 line="247"> ‘‘Abhaye bhiduro kāyo, yattha sattā puthujjanā;</gatha1>
    <gathalast line="248">Nikkhipissāmimaṃ dehaṃ, sampajānā satīmatī.</gathalast>
    <hangnum line="249" number="36"></hangnum>
    <gatha1 line="250"> ‘‘Bahūhi <pageBreak edition="Pali Text Society" number="0.0042" /> dukkhadhammehi, appamādaratāya me;</gatha1>
    <gathalast line="251">Taṇhakkhayo anuppatto, kataṃ buddhassa sāsana’’nti. –</gathalast>
    <unindented line="252">Imā gāthā abhāsi. Sā gāthāpariyosāne arahattaṃ pāpuṇi. Tena vuttaṃ <bold>apadāne</bold> (apa. therī 2.1.71-90) –</unindented>
    <gatha1 line="253">‘‘Nagare aruṇavatiyā, aruṇo nāma khattiyo;</gatha1>
    <gathalast line="254">Tassa rañño ahuṃ bhariyā, vāritaṃ vārayāmahaṃ.</gathalast>
    <gatha1 line="255">‘‘Sattamālaṃ gahetvāna, uppalā devagandhikā;</gatha1>
    <gathalast line="256">Nisajja pāsādavare, evaṃ cintesi tāvade.</gathalast>
    <gatha1 line="257">‘‘Kiṃ me imāhi mālāhi, sirasāropitāhi me;</gatha1>
    <gathalast line="258">Varaṃ me buddhaseṭṭhassa, ñāṇamhi abhiropitaṃ.</gathalast>
    <gatha1 line="259">‘‘Sambuddhaṃ <pageBreak edition="Vipassana Research Institut" number="0.0045" /> paṭimānentī, dvārāsanne nisīdahaṃ;</gatha1>
    <gathalast line="260">Yadā ehiti sambuddho, pūjayissaṃ mahāmuniṃ.</gathalast>
    <gatha1 line="261">‘‘Kakudho vilasantova, migarājāva kesarī;</gatha1>
    <gathalast line="262">Bhikkhusaṅghena sahito, āgacchi vīthiyā jino.</gathalast>
    <gatha1 line="263">‘‘Buddhassa raṃsiṃ disvāna, haṭṭhā saṃviggamānasā;</gatha1>
    <gathalast line="264">Dvāraṃ avāpuritvāna, buddhaseṭṭhamapūjayiṃ.</gathalast>
    <gatha1 line="265">‘‘Satta <pageBreak edition="Myanmar" number="0.0044" /> uppalapupphāni, parikiṇṇāni ambare;</gatha1>
    <gathalast line="266">Chadiṃ karonto buddhassa, matthake dhārayanti te.</gathalast>
    <gatha1 line="267">‘‘Udaggacittā sumanā, vedajātā katañjalī;</gatha1>
    <gathalast line="268">Tattha cittaṃ pasādetvā, tāvatiṃsamagacchahaṃ.</gathalast>
    <gatha1 line="269">‘‘Mahānelassa chādanaṃ, dhārenti mama muddhani;</gatha1>
    <gathalast line="270">Dibbagandhaṃ pavāyāmi, sattuppalassidaṃ phalaṃ.</gathalast>
    <gatha1 line="271">‘‘Kadāci nīyamānāya, ñātisaṅghena me tadā;</gatha1>
    <gathalast line="272">Yāvatā parisā mayhaṃ, mahānelaṃ dharīyati.</gathalast>
    <gatha1 line="273">‘‘Sattati devarājūnaṃ, mahesittamakārayiṃ;</gatha1>
    <gathalast line="274">Sabbattha issarā hutvā, saṃsarāmi bhavābhave.</gathalast>
    <gatha1 line="275">‘‘Tesaṭṭhi cakkavattīnaṃ, mahesittamakārayiṃ;</gatha1>
    <gathalast line="276">Sabbe mamanuvattanti, ādeyyavacanā ahuṃ.</gathalast>
    <gatha1 line="277">‘‘Uppalasseva <pageBreak edition="Pali Text Society" number="0.0043" /> me vaṇṇo, gandho ceva pavāyati;</gatha1>
    <gathalast line="278">Dubbaṇṇiyaṃ na jānāmi, buddhapūjāyidaṃ phalaṃ.</gathalast>
    <gatha1 line="279">‘‘Iddhipādesu <pageBreak edition="Vipassana Research Institut" number="0.0046" /> kusalā, bojjhaṅgabhāvanāratā;</gatha1>
    <gathalast line="280">Abhiññāpāramippattā, buddhapūjāyidaṃ phalaṃ.</gathalast>
    <gatha1 line="281">‘‘Satipaṭṭhānakusalā, samādhijhānagocarā;</gatha1>
    <gathalast line="282">Sammappadhānamanuyuttā, buddhapūjāyidaṃ phalaṃ.</gathalast>
    <gatha1 line="283">‘‘Vīriyaṃ me dhuradhorayhaṃ, yogakkhemādhivāhanaṃ;</gatha1>
    <gathalast line="284">Sabbāsavaparikkhīṇā, natthi dāni punabbhavo.</gathalast>
    <gatha1 line="285">‘‘Ekatiṃse ito kappe, yaṃ pupphamabhipūjayiṃ;</gatha1>
    <gathalast line="286">Duggatiṃ nābhijānāmi, buddhapūjāyidaṃ phalaṃ.</gathalast>
    <gatha1 line="287">‘‘Kilesā jhāpitā mayhaṃ…pe… kataṃ buddhassa sāsana’’nti. (apa. therī 2.1.71-90);</gatha1>
    <paragraph line="288">Arahattaṃ pana patvā udānentī tā eva gāthā parivattitvā abhāsi.</paragraph>
    <paragraph line="289">Tattha <bold>abhaye</bold>ti attānameva ālapati. <bold>Bhiduro</bold>ti bhijjanasabhāvo, aniccoti attho. <bold>Yattha sattā puthujjanā</bold>ti yasmiṃ khaṇena bhijjanasīle asuciduggandhajegucchapaṭikkūlasabhāve <pageBreak edition="Myanmar" number="0.0045" /> kāye ime andhaputhujjanā sattā laggā laggitā. <bold>Nikkhipissāmimaṃ deha</bold>nti ahaṃ pana imaṃ dehaṃ pūtikāyaṃ puna anādānena nirapekkhā khipissāmi chaḍḍessāmi. Tattha kāraṇamāha <bold>‘‘sampajānā satīmatī’’</bold>ti.</paragraph>
    <paragraph line="290"><bold>Bahūhi dukkhadhammehī</bold>ti jātijarādīhi anekehi dukkhadhammehi phuṭṭhāyāti adhippāyo. <bold>Appamādaratāyā</bold>ti tāya eva dukkhotiṇṇatāya paṭiladdhasaṃvegattā satiavippavāsasaṅkhāte appamāde ratāya. Sesaṃ vuttanayameva. Ettha ca satthārā desitaniyāmena –</paragraph>
    <gatha1 line="291">‘‘Nikkhipāhi imaṃ dehaṃ, appamādaratāya te;</gatha1>
    <gathalast line="292">Taṇhakkhayaṃ pāpuṇāhi, karohi buddhasāsana’’nti. –</gathalast>
    <unindented line="293">Pāṭho <pageBreak edition="Vipassana Research Institut" number="0.0047" />, theriyā vuttaniyāmeneva pana saṃgītiṃ āropitattā. <bold>Appamādaratāya te</bold>ti appamādaratāya tayā bhavitabbanti attho.</unindented>
    <centered line="294">Abhayātherīgāthāvaṇṇanā niṭṭhitā.</centered>
    <subhead line="295">10. Sāmātherīgāthāvaṇṇanā</subhead>
    <paragraph line="296"><bold>Catukkhattuṃ</bold><pageBreak edition="Pali Text Society" number="0.0044" /><bold>pañcakkhattu</bold>ntiādikā sāmāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinitvā sugatīsuyeva saṃsarantī imasmiṃ buddhuppāde kosambiyaṃ gahapatimahāsālakule nibbattitvā <bold>sāmā</bold>tissā nāmaṃ ahosi. Sā viññutaṃ pattā sāmāvatiyā upāsikāya piyasahāyikā hutvā tāya kālaṅkatāya sañjātasaṃvegā pabbaji. Pabbajitvā ca sāmāvatikaṃ ārabbha uppannasokaṃ vinodetuṃ asakkontī ariyamaggaṃ gaṇhituṃ nāsakkhi. Aparabhāge āsanasālāya nisinnassa ānandattherassa ovādaṃ sutvā vipassanaṃ paṭṭhapetvā tato sattame divase saha paṭisambhidāhi arahattaṃ pāpuṇi.</paragraph>
    <paragraph line="297">Arahattaṃ <pageBreak edition="Myanmar" number="0.0046" /> pana patvā attano paṭipattiṃ paccavekkhitvā taṃ pakāsentī –</paragraph>
    <hangnum line="298" number="37"></hangnum>
    <gatha1 line="299"> ‘‘Catukkhattuṃ pañcakkhattuṃ, vihārā upanikkhamiṃ;</gatha1>
    <gatha2 line="300">Aladdhā cetaso santiṃ, citte avasavattinī;</gatha2>
    <gathalast line="301">Tassā me aṭṭhamī ratti, yato taṇhā samūhatā.</gathalast>
    <hangnum line="302" number="38"></hangnum>
    <gatha1 line="303"> ‘‘Bahūhi dukkhadhammehi, appamādaratāya me;</gatha1>
    <gathalast line="304">Taṇhakkhayo anuppatto, kataṃ buddhassa sāsana’’nti. –</gathalast>
    <unindented line="305">Udānavasena imā dve gāthā abhāsi.</unindented>
    <paragraph line="306">Tattha <bold>catukkhattuṃ pañcakkhattuṃ, vihārā upanikkhami</bold>nti ‘‘mama vasanakavihāre vipassanāmanasikārena nisinnā samaṇakiccaṃ matthakaṃ pāpetuṃ asakkontī utusappāyābhāvena nanu kho mayhaṃ vipassanā maggena ghaṭṭetī’’ti cintetvā cattāro pañca cāti nava vāre vihārā <pageBreak edition="Vipassana Research Institut" number="0.0048" /> upassayato bahi nikkhamiṃ. Tenāha <bold>‘‘aladdhā cetaso santiṃ, citte avasavattinī’’</bold>ti. Tattha <bold>cetaso santi</bold>nti ariyamaggasamādhiṃ sandhāyāha. <bold>Citte avasavattinī</bold>ti vīriyasamatāya abhāvena mama bhāvanācitte na vasavattinī. Sā kira ativiya paggahitavīriyā ahosi. <bold>Tassā me aṭṭhamī rattī</bold>ti yato paṭṭhāya ānandattherassa santike ovādaṃ paṭilabhiṃ, tato paṭṭhāya rattindivamatanditā vipassanāya <pageBreak edition="Pali Text Society" number="0.0045" /> kammaṃ karontī rattiyaṃ catukkhattuṃ pañcakkhattuṃ vihārato nikkhamitvā manasikāraṃ pavattentī visesaṃ anadhigantvā aṭṭhamiyaṃ rattiyaṃ vīriyasamataṃ labhitvā maggapaṭipāṭiyā kilese khepesinti attho. Tena vuttaṃ – ‘‘tassā me aṭṭhamī ratti, yato taṇhā samūhatā’’ti. Sesaṃ vuttanayameva.</paragraph>
    <centered line="307">Sāmātherīgāthāvaṇṇanā niṭṭhitā.</centered>
    <centered line="308">Dukanipātavaṇṇanā niṭṭhitā.</centered>
  </content>
</document>