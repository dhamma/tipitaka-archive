<?xml version="1.0"?>
<document>
<metadata>
<normativeSource>http://tipitaka.org/romn/cscd/s0509a.att11.xml</normativeSource>
<archivePath>roman/atthakatha/suttapitaka (atthakatha)/khuddakanikaya (atthakatha)/therigatha-atthakatha/12. solasanipato.xml</archivePath>
<title>12. Soḷasanipāto - Therīgāthā-aṭṭhakathā - Khuddakanikāya (aṭṭhakathā) - Suttapiṭaka (aṭṭhakathā) - Aṭṭhakathā</title>
</metadata>
<body>
<chapter line="1">12. Soḷasanipāto</chapter>
<subhead line="2">1. Puṇṇātherīgāthāvaṇṇanā</subhead>
<paragraph line="3">Soḷasanipāte <pageBreak edition="M" number="0.0207" /><pageBreak edition="V" number="0.0223" /><bold>udahārī ahaṃ sīte</bold>tiādikā puṇṇāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle kulagehe nibbattitvā viññutaṃ patvā hetusampannatāya sañjātasaṃvegā bhikkhunīnaṃ santikaṃ gantvā dhammaṃ sutvā laddhappasādā pabbajitvā parisuddhasīlā tīṇi piṭakāni uggahetvā bahussutā dhammadharā dhammakathikā ca ahosi. Yathā ca vipassissa bhagavato sāsane, evaṃ sikhissa vessabhussa kakusandhassa koṇāgamanassa kassapassa <pageBreak edition="P" number="0.0200" />ca bhagavato sāsane pabbajitvā sīlasampannā bahussutā dhammadharā dhammakathikā ca ahosi. Mānadhātukattā pana kilese samucchindituṃ nāsakkhi. Mānopanissayavasena kammassa katattā imasmiṃ buddhuppāde anāthapiṇḍikassa seṭṭhino gharadāsiyā kucchimhi nibbatti, <bold>puṇṇā</bold>tissā nāmaṃ ahosi. Sā <bold>sīhanādasuttantadesanāya</bold>(ma. ni. 1.146 ādayo) sotāpannā hutvā pacchā udakasuddhikaṃ brāhmaṇaṃ dametvā seṭṭhinā sambhāvitā hutvā tena bhujissabhāvaṃ pāpitā taṃ pabbajjaṃ anujānāpetvā pabbajitvā vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ <bold>apadāne</bold>(apa. therī 2.4.184-203) –</paragraph>
<gatha1 line="4">‘‘Vipassino bhagavato, sikhino vessabhussa ca;</gatha1>
<gathalast line="5">Kakusandhassa munino, koṇāgamanatādino.</gathalast>
<gatha1 line="6">‘‘Kassapassa ca buddhassa, pabbajitvāna sāsane;</gatha1>
<gathalast line="7">Bhikkhunī sīlasampannā, nipakā saṃvutindriyā.</gathalast>
<gatha1 line="8">‘‘Bahussutā dhammadharā, dhammatthapaṭipucchikā;</gatha1>
<gathalast line="9">Uggahetā ca dhammānaṃ, sotā payirupāsitā.</gathalast>
<gatha1 line="10">‘‘Desentī <pageBreak edition="V" number="0.0224" />janamajjhehaṃ, ahosiṃ jinasāsane;</gatha1>
<gathalast line="11">Bāhusaccena tenāhaṃ, pesalā abhimaññisaṃ.</gathalast>
<gatha1 line="12">‘‘Pacchime <pageBreak edition="M" number="0.0208" />ca bhave dāni, sāvatthiyaṃ puruttame;</gatha1>
<gathalast line="13">Anāthapiṇḍino gehe, jātāhaṃ kumbhadāsiyā.</gathalast>
<gatha1 line="14">‘‘Gatā udakahāriyaṃ, sotthiyaṃ dijamaddasaṃ;</gatha1>
<gathalast line="15">Sītaṭṭaṃ toyamajjhamhi, taṃ disvā idamabraviṃ.</gathalast>
<gatha1 line="16">‘‘Udahārī ahaṃ sīte, sadā udakamotariṃ;</gatha1>
<gathalast line="17">Ayyānaṃ daṇḍabhayabhītā, vācādosabhayaṭṭitā.</gathalast>
<gatha1 line="18">‘‘Kassa brāhmaṇa tvaṃ bhīto, sadā udakamotari;</gatha1>
<gathalast line="19">Vedhamānehi gattehi, sītaṃ vedayase bhusaṃ.</gathalast>
<gatha1 line="20">‘‘Jānantī vata maṃ bhoti, puṇṇike paripucchasi;</gatha1>
<gathalast line="21">Karontaṃ <pageBreak edition="P" number="0.0201" />kusalaṃ kammaṃ, rundhantaṃ katapāpakaṃ.</gathalast>
<gatha1 line="22">‘‘Yo ca vuḍḍho daharo vā, pāpakammaṃ pakubbati;</gatha1>
<gathalast line="23">Dakābhisecanā sopi, pāpakammā pamuccati.</gathalast>
<gatha1 line="24">‘‘Uttarantassa akkhāsiṃ, dhammatthasaṃhitaṃ padaṃ;</gatha1>
<gathalast line="25">Tañca sutvā sa saṃviggo, pabbajitvārahā ahu.</gathalast>
<gatha1 line="26">‘‘Pūrentī ūnakasataṃ, jātā dāsikule yato;</gatha1>
<gathalast line="27">Tato puṇṇāti nāmaṃ me, bhujissaṃ maṃ akaṃsu te.</gathalast>
<gatha1 line="28">‘‘Seṭṭhiṃ tatonujānetvā, pabbajiṃ anagāriyaṃ;</gatha1>
<gathalast line="29">Na cireneva kālena, arahattamapāpuṇiṃ.</gathalast>
<gatha1 line="30">‘‘Iddhīsu <pageBreak edition="V" number="0.0225" />ca vasī homi, dibbāya sotadhātuyā;</gatha1>
<gathalast line="31">Cetopariyañāṇassa, vasī homi mahāmune.</gathalast>
<gatha1 line="32">‘‘Pubbenivāsaṃ jānāmi, dibbacakkhu visodhitaṃ;</gatha1>
<gathalast line="33">Sabbāsavaparikkhīṇā, natthi dāni punabbhavo.</gathalast>
<gatha1 line="34">‘‘Atthadhammaniruttīsu, paṭibhāne tatheva ca;</gatha1>
<gathalast line="35">Ñāṇaṃ me vimalaṃ suddhaṃ, buddhaseṭṭhassa vāhasā.</gathalast>
<gatha1 line="36">‘‘Bhāvanāya <pageBreak edition="M" number="0.0209" />mahāpaññā, suteneva sutāvinī;</gatha1>
<gathalast line="37">Mānena nīcakulajā, na hi kammaṃ vinassati.</gathalast>
<gatha1 line="38">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha1>
<paragraph line="39">Arahattaṃ pana patvā attano paṭipattiṃ paccavekkhitvā udānavasena –</paragraph>
<hangnum line="40" number="236"></hangnum>
<gatha1 line="41">‘‘Udahārī ahaṃ sīte, sadā udakamotariṃ;</gatha1>
<gathalast line="42">Ayyānaṃ daṇḍabhayabhītā, vācādosabhayaṭṭitā.</gathalast>
<hangnum line="43" number="237"></hangnum>
<gatha1 line="44">‘‘Kassa brāhmaṇa tvaṃ bhīto, sadā udakamotari;</gatha1>
<gathalast line="45">Vedhamānehi gattehi, sītaṃ vedayase bhusaṃ.</gathalast>
<hangnum line="46" number="238"></hangnum>
<gatha1 line="47">‘‘Jānantī vata maṃ bhoti, puṇṇike paripucchasi;</gatha1>
<gathalast line="48">Karontaṃ kusalaṃ kammaṃ, rundhantaṃ katapāpakaṃ.</gathalast>
<hangnum line="49" number="239"></hangnum>
<gatha1 line="50">‘‘Yo <pageBreak edition="P" number="0.0202" />ca vuḍḍho daharo vā, pāpakammaṃ pakubbati;</gatha1>
<gathalast line="51">Dakābhisecanā sopi, pāpakammā pamuccati.</gathalast>
<hangnum line="52" number="240"></hangnum>
<gatha1 line="53">‘‘Ko <pageBreak edition="V" number="0.0226" />nu te idamakkhāsi, ajānantassa ajānako;</gatha1>
<gathalast line="54">‘Dakābhisecanā nāma, pāpakammā pamuccati’.</gathalast>
<hangnum line="55" number="241"></hangnum>
<gatha1 line="56">‘‘Saggaṃ nūna gamissanti, sabbe maṇḍūkakacchapā;</gatha1>
<gathalast line="57">Nāgā ca susumārā ca, ye caññe udake carā.</gathalast>
<hangnum line="58" number="242"></hangnum>
<gatha1 line="59">‘‘Orabbhikā sūkarikā, macchikā migabandhakā;</gatha1>
<gatha2 line="60">Corā ca vajjhaghātā ca, ye caññe pāpakammino;</gatha2>
<gathalast line="61">Dakābhisecanā tepi, pāpakammā pamuccare.</gathalast>
<hangnum line="62" number="243"></hangnum>
<gatha1 line="63">‘‘Sace imā nadiyo te, pāpaṃ pubbe kataṃ vahuṃ;</gatha1>
<gathalast line="64">Puññampi mā vaheyyuṃ te, tena tvaṃ paribāhiro.</gathalast>
<hangnum line="65" number="244"></hangnum>
<gatha1 line="66">‘‘Yassa brāhmaṇa tvaṃ bhīto, sadā udakamotari;</gatha1>
<gathalast line="67">Tameva brahme mākāsi, mā te sītaṃ chaviṃ hane.</gathalast>
<hangnum line="68" number="245"></hangnum>
<gatha1 line="69">‘‘Kummaggapaṭipannaṃ maṃ, ariyamaggaṃ samānayi;</gatha1>
<gathalast line="70">Dakābhisecanā bhoti, imaṃ sāṭaṃ dadāmi te.</gathalast>
<hangnum line="71" number="246"></hangnum>
<gatha1 line="72">‘‘Tuyheva <pageBreak edition="M" number="0.0210" />sāṭako hotu, nāhamicchāmi sāṭakaṃ;</gatha1>
<gathalast line="73">Sace bhāyasi dukkhassa, sace te dukkhamappiyaṃ.</gathalast>
<hangnum line="74" number="247"></hangnum>
<gatha1 line="75">‘‘Mākāsi pāpakaṃ kammaṃ, āvi vā yadi vā raho;</gatha1>
<gathalast line="76">Sace ca pāpakaṃ kammaṃ, karissasi karosi vā.</gathalast>
<hangnum line="77" number="248"></hangnum>
<gatha1 line="78">‘‘Na te dukkhā pamutyatthi, upeccāpi palāyato;</gatha1>
<gathalast line="79">Sace bhāyasi dukkhassa, sace te dukkhamappiyaṃ.</gathalast>
<hangnum line="80" number="249"></hangnum>
<gatha1 line="81">‘‘Upehi saraṇaṃ buddhaṃ, dhammaṃ saṅghañca tādinaṃ;</gatha1>
<gathalast line="82">Samādiyāhi sīlāni, taṃ te atthāya hehiti.</gathalast>
<hangnum line="83" number="250"></hangnum>
<gatha1 line="84">‘‘Upemi <pageBreak edition="V" number="0.0227" />saraṇaṃ buddhaṃ, dhammaṃ saṅghañca tādinaṃ;</gatha1>
<gathalast line="85">Samādiyāmi sīlāni, taṃ me atthāya hehiti.</gathalast>
<hangnum line="86" number="251"></hangnum>
<gatha1 line="87">‘‘Brahmabandhu pure āsiṃ, ajjamhi saccabrāhmaṇo;</gatha1>
<gathalast line="88">Tevijjo vedasampanno, sottiyo camhi nhātako’’ti. –</gathalast>
<unindented line="89">Imā <pageBreak edition="P" number="0.0203" />gāthā abhāsi.</unindented>
<paragraph line="90">Tattha <bold>udahārī</bold>ti ghaṭena udakaṃ vāhikā. <bold>Sīte tadā udakamotari</bold>nti sītakālepi sabbadā rattindivaṃ udakaṃ otariṃ. Yadā yadā ayyakānaṃ udakena attho, tadā tadā udakaṃ pāvisiṃ, udakamotaritvā udakaṃ upanesinti adhippāyo. <bold>Ayyānaṃ daṇḍabhayabhītā</bold>ti ayyakānaṃ daṇḍabhayena bhītā. <bold>Vācādosabhayaṭṭitā</bold>ti vacīdaṇḍabhayena ceva dosabhayena ca aṭṭitā pīḷitā, sītepi udakamotarinti yojanā.</paragraph>
<paragraph line="91">Athekadivasaṃ puṇṇā dāsī ghaṭena udakaṃ ānetuṃ udakatitthaṃ gatā. Tattha addasa aññataraṃ brāhmaṇaṃ udakasuddhikaṃ himapātasamaye mahati sīte vattamāne pātova udakaṃ otaritvā sasīsaṃ nimujjitvā mante jappitvā udakato uṭṭhahitvā allavatthaṃ allakesaṃ pavedhantaṃ dantavīṇaṃ vādayamānaṃ. Taṃ disvā karuṇāya sañcoditamānasā tato naṃ diṭṭhigatā vivecetukāmā <bold>‘‘kassa, brāhmaṇa, tvaṃ bhīto’’</bold>ti gāthamāha. Tattha kassa, brāhmaṇa, tvaṃ kuto ca nāma bhayahetuto bhīto hutvā <bold>sadā</bold><pageBreak edition="M" number="0.0211" /><bold>udakamotari</bold>sabbakālaṃ sāyaṃ pātaṃ udakaṃ otari. Otaritvā ca <bold>vedhamānehi</bold>kampamānehi <bold>gattehi</bold>sarīrāvayavehi <bold>sītaṃ vedayase bhusaṃ</bold>sītadukkhaṃ ativiya dussahaṃ paṭisaṃvedayasi paccanubhavasi.</paragraph>
<paragraph line="92"><bold>Jānantī vata maṃ bhotī</bold>ti, bhoti puṇṇike, tvaṃ taṃ upacitaṃ pāpakammaṃ <bold>rundhantaṃ</bold>nivāraṇasamatthaṃ kusalaṃ kammaṃ iminā udakorohanena <bold>karontaṃ</bold>maṃ jānantī vata paripucchasi.</paragraph>
<paragraph line="93">Nanu ayamattho loke pākaṭo eva. Kathāpi mayaṃ tuyhaṃ vadāmāti dassento <bold>‘‘yo ca vuḍḍho’’</bold>ti gāthamāha. Tassattho – vuḍḍho vā daharo vā majjhimo vā yo koci hiṃsādibhedaṃ <bold>pāpakammaṃ</bold><pageBreak edition="V" number="0.0228" /><bold>pakubbati</bold>ativiya karoti, sopi bhusaṃ pāpakammanirato <bold>dakābhisecanā</bold>sinānena tato pāpakammā <bold>pamuccati</bold>accantameva vimuccatīti.</paragraph>
<paragraph line="94">Taṃ sutvā puṇṇikā tassa paṭivacanaṃ dentī <bold>‘‘ko nu te’’</bold>tiādimāha. Tattha <bold>ko nu te idamakkhāsi, ajānantassa</bold><pageBreak edition="P" number="0.0204" /><bold>ajānako</bold>ti kammavipākaṃ ajānantassa te sabbena sabbaṃ kammavipākaṃ ajānato ajānako aviddasu bālo udakābhisecanahetu pāpakammato pamuccatīti, <bold>idaṃ</bold>atthajātaṃ ko nu nāma akkhāsi, na so saddheyyavacano, nāpi cetaṃ yuttanti adhippāyo.</paragraph>
<paragraph line="95">Idānissa tameva yuttiabhāvaṃ vibhāventī <bold>‘‘saggaṃ nūna gamissantī’’</bold>tiādimāha. Tattha <bold>nāgā</bold>ti vijjhasā. <bold>Susumārā</bold>ti kumbhīlā. <bold>Ye caññe udake carā</bold>ti ye caññepi vārigocarā macchamakaranandiyāvattādayo ca, tepi <bold>saggaṃ nūna gamissanti</bold>devalokaṃ upapajjissanti maññe, udakābhisecanā pāpakammato mutti hoti ceti attho.</paragraph>
<paragraph line="96"><bold>Orabbhikā</bold>ti urabbhaghātakā. <bold>Sūkarikā</bold>ti sūkaraghātakā. <bold>Macchikā</bold>ti kevaṭṭā. <bold>Migabandhakā</bold>ti māgavikā. <bold>Vajjhaghātā</bold>ti vajjhaghātakamme niyuttā.</paragraph>
<paragraph line="97"><bold>Puññampi mā vaheyyu</bold>nti imā aciravatiādayo nadiyo yathā tayā pubbe kataṃ pāpaṃ tattha udakābhisecanena sace vahuṃ nīhareyyuṃ, tathā tayā kataṃ puññampi imā nadiyo vaheyyuṃ pavāheyyuṃ. <bold>Tena tvaṃ</bold><bold>paribāhiro</bold><pageBreak edition="M" number="0.0212" /><bold>assa</bold>tathā sati tena puññakammena tvaṃ paribāhiro virahitova bhaveyyāti na cetaṃ yuttanti adhippāyo. Yathā vā udakena udakorohakassa puññapavāhanaṃ na hoti, evaṃ pāpapavāhanampi na hoti eva. Kasmā? Nhānassa pāpahetūnaṃ appaṭipakkhabhāvato. Yo yaṃ vināseti, so tassa paṭipakkho. Yathā āloko andhakārassa, vijjā ca avijjāya, na evaṃ nhānaṃ pāpassa. Tasmā niṭṭhamettha gantabbaṃ ‘‘na udakābhisecanā pāpato parimuttī’’ti. Tenāha bhagavā –</paragraph>
<gatha1 line="98">‘‘Na udakena sucī hoti, bahvettha nhāyatī jano;</gatha1>
<gathalast line="99">Yamhi saccañca dhammo ca, so sucī so ca brāhmaṇo’’ti. (udā. 9; netti. 104);</gathalast>
<paragraph line="100">Idāni <pageBreak edition="V" number="0.0229" />yadi pāpaṃ pavāhetukāmosi, sabbena sabbaṃ pāpaṃ mā karohīti dassetuṃ <bold>‘‘yassa, brāhmaṇā’’</bold>ti gāthamāha. Tattha <bold>tameva brahme mākāsī</bold>ti yato pāpato tvaṃ bhīto, tameva pāpaṃ brahme, brāhmaṇa, tvaṃ mā akāsi. Udakorohanaṃ pana īdise sītakāle kevalaṃ sarīrameva bādhati <pageBreak edition="P" number="0.0205" />. Tenāha – <bold>‘‘mā te sītaṃ chaviṃ hane’’</bold>ti, īdise sītakāle udakābhisecanena jātasītaṃ tava sarīracchaviṃ mā haneyya mā bādhesīti attho.</paragraph>
<paragraph line="101"><bold>Kummaggapaṭipannaṃ ma</bold>nti ‘‘udakābhisecanena suddhi hotī’’ti imaṃ kummaggaṃ micchāgāhaṃ paṭipannaṃ paggayha ṭhitaṃ maṃ. <bold>Ariyamaggaṃ samānayī</bold>ti ‘‘sabbapāpassa akaraṇaṃ, kusalassa upasampadā’’ti (dī. ni. 2.90; dha. pa. 183; netti. 30, 116, 124; peṭako. 29) imaṃ buddhādīhi ariyehi gatamaggaṃ samānayi, sammadeva upanesi, tasmā bhoti imaṃ sāṭakaṃ tuṭṭhidānaṃ ācariyabhāgaṃ tuyhaṃ dadāmi, taṃ paṭiggaṇhāti attho.</paragraph>
<paragraph line="102">Sā taṃ paṭikkhipitvā dhammaṃ kathetvā saraṇesu sīlesu ca patiṭṭhāpetuṃ <bold>‘‘tuyheva sāṭako hotu, nāhamicchāmi sāṭaka’’</bold>nti vatvā <bold>‘‘sace bhāyasi dukkhassā’’</bold>tiādimāha. Tassattho – yadi tuvaṃ sakalāpāyike sugatiyañca aphāsukatādobhaggatādibhedā dukkhā bhāyasi. Yadi te taṃ appiyaṃ na iṭṭhaṃ. <bold>Āvi vā</bold>paresaṃ pākaṭabhāvena appaṭicchannaṃ <pageBreak edition="M" number="0.0213" />katvā kāyena vācāya pāṇātipātādivasena vā <bold>yadi vā raho</bold>apākaṭabhāvena paṭicchannaṃ katvā manodvāreyeva abhijjhādivasena vā aṇumattampi <bold>pāpakaṃ</bold>lāmakaṃ kammaṃ <bold>mākāsi</bold>mā kari. Atha pana taṃ pāpakammaṃ āyatiṃ karissasi, etarahi karosi vā, ‘‘nirayādīsu catūsu apāyesu manussesu ca tassa phalabhūtaṃ dukkhaṃ ito etto vā palāyante mayi nānubandhissatī’’ti adhippāyena <bold>upecca</bold>sañcicca palāyatopi te tato pāpato mutti mokkhā natthi, gatikālādipaccayantarasamavāye sati vipaccate evāti attho. ‘‘Uppaccā’’ti vā pāṭho, uppatitvāti attho. Evaṃ pāpassa akaraṇena dukkhābhāvaṃ dassetvā idāni puññassa karaṇenapi taṃ dassetuṃ <bold>‘‘sace bhāyasī’’</bold>tiādi vuttaṃ. Tattha <bold>tādina</bold>nti diṭṭhādīsu tādibhāvappattaṃ. Yathā vā purimakā sammāsambuddhā passitabbā, tathā passitabbato tādi, taṃ <pageBreak edition="P" number="0.0206" />buddhaṃ saraṇaṃ upehīti yojanā. Dhammasaṅghesupi eseva nayo. Tādīnaṃ varabuddhānaṃ dhammaṃ, aṭṭhannaṃ ariyapuggalānaṃ saṅghaṃ samūhanti yojanā. <bold>Ta</bold>nti saraṇagamanaṃ sīlānaṃ samādānañca. <bold>Hehitī</bold>ti bhavissati.</paragraph>
<paragraph line="103">So <pageBreak edition="V" number="0.0230" />brāhmaṇo saraṇesu sīlesu ca patiṭṭhāya aparabhāge satthu santike dhammaṃ sutvā paṭiladdhasaddho pabbajitvā ghaṭento vāyamanto na cirasseva tevijjo hutvā attano paṭipattiṃ paccavekkhitvā udānento <bold>‘‘brahmabandhū’’</bold>ti gāthamāha.</paragraph>
<paragraph line="104">Tassattho – ahaṃ pubbe brāhmaṇakule uppattimattena brahmabandhu nāmāsiṃ. Tathā irubbedādīnaṃ ajjhenādimattena tevijjo vedasampanno sottiyo nhātako ca nāmāsiṃ. Idāni sabbaso bāhitapāpatāya <bold>saccabrāhmaṇo</bold>paramatthabrāhmaṇo, vijjattayādhigamena <bold>tevijjo,</bold>maggañāṇasaṅkhātena vedena samannāgatattā <bold>vedasampanno,</bold>nittharasabbapāpatāya <bold>nhātako</bold>ca amhīti. Ettha ca brāhmaṇena vuttagāthāpi attanā vuttagāthāpi pacchā theriyā paccekaṃ bhāsitāti sabbā theriyā gāthā eva jātāti.</paragraph>
<centered line="105">Puṇṇātherīgāthāvaṇṇanā niṭṭhitā.</centered>
<centered line="106">Soḷasanipātavaṇṇanā niṭṭhitā.</centered>
</body>
</document>